{
  "GSP33brssbh2u:0": "dvitīyo 'dhyāyaḥ /",
  "GSP33brssbh2u:1": "[dvitīye avirodhākhyādhyāye prathamapāde sāṃkhyayogakāraṇādādismṛtibhiḥ sāṃkhyādiprayuktatarkaiśca vedāntasamanvayavirodhaparihāraḥ]",
  "GSP33brssbh2u:2": "____________________________________________________________________________________________",
  "GSP33brssbh2u:3": "1 smṛtyadhikaraṇam / sū. 1-2",
  "GSP33brssbh2u:4": "prathame 'dhyāye sarvajñaḥ sarveśvaraḥ jagata utpattikāraṇaṃ, mṛtsuvarṇādaya iva ghaṭarucakādīnām /",
  "GSP33brssbh2u:5": "utpannasya jagato niyantṛtvena stithikāraṇaṃ, māyāvīva māyāyāḥ /",
  "GSP33brssbh2u:6": "prasāritasya ca jagataḥ punaḥ svātmanyevopasaṃhārakāraṇaṃ, avaniriva caturvidhasya bhūtagrāmasya /",
  "GSP33brssbh2u:7": "sa eva ca sarveṣāṃ na ātmetyetadvedāntavākyasamanvayapratipādanena pratipāditam /",
  "GSP33brssbh2u:8": "pradhānādikāraṇavādāścāśabdatvena nirākṛtāḥ /",
  "GSP33brssbh2u:9": "idānīṃ svapakṣe smṛtinyāyavirodhaparihāraḥ,",
  "GSP33brssbh2u:10": "pradhānādivādānāṃ ca nyāyābhāsopabṛṃhitatvaṃ,",
  "GSP33brssbh2u:11": "prativedāntaṃ ca sṛṣṭyādiprakriyāyā avigītatvamisyarthajātasya pratipādanāya dvitīyo 'dhyāya ārabhyate /",
  "GSP33brssbh2u:12": "tatra prathamaṃ tāvatsmṛtivirodhamupanyasya pariharati-",
  "GSP33brssbh2u:13": "smṛtyanavakāśadoṣaprasaṅga iti cen nānyasmṛtyanavakāśadoṣaprasaṅgāt | BBs_2,1.1 |",
  "GSP33brssbh2u:14": "yaduktaṃ brahmaiva sarvajñaṃ jagataḥ kāraṇamiti, tadayuktam /",
  "GSP33brssbh2u:15": "kutaḥ smṛtyanavakāśadoṣaprasaṅgāt /",
  "GSP33brssbh2u:16": "smṛtiśca tantrākhyā paramarṣipraṇītā śiṣṭaparigṛhītā anyāśca tadanusīriṇyaḥ smṛtayaḥ,",
  "GSP33brssbh2u:17": "evaṃ satyanavākāśāḥ prasajyeran /",
  "GSP33brssbh2u:18": "tāsu hyacetanaṃ pradhānaṃ svatantraṃ jagataḥ kāraṇamupanibadhyate /",
  "GSP33brssbh2u:19": "manvādisamṛtayastāvaccodanālakṣaṇenāgnihotrādinā dharmajātenāpekṣitamarthaṃ samarpayantyaḥsāvakāśā bhavanti /",
  "GSP33brssbh2u:20": "asya varṇasyāsminkāle 'nena vidhānaṃnopanayanaṃ,",
  "GSP33brssbh2u:21": "īdṛśaścācāraḥ,",
  "GSP33brssbh2u:22": "itthaṃ vedādhyayanaṃ,",
  "GSP33brssbh2u:23": "itthaṃ sahadharmacāriṇīsaṃyoga iti /",
  "GSP33brssbh2u:24": "tathā puruṣārthāśca varṇāśramadharmānnānāvidhānvidadhati /",
  "GSP33brssbh2u:25": "naivaṃ kapilādismṛtīnāmanuṣṭheye viṣaye 'vakāśo 'sti /",
  "GSP33brssbh2u:26": "mokṣasādhanameva hi samyagdarśanamadhikṛtya tāḥ praṇītāḥ /",
  "GSP33brssbh2u:27": "yadi tatrāpyanavakāśāḥ syurānarthakyamevāsāṃ prasajyeta /",
  "GSP33brssbh2u:28": "tasmāttadavirodhena vedāntā vyākhyātavyāḥ /",
  "GSP33brssbh2u:29": "kathaṃ punarīkṣatyādibhyo hetubhyo brahmaiva sarvajñaṃ jagataḥ kāraṇamityavadhāritaḥ śrutyarthaḥ smṛtyanavakāśadoṣaprasaṅgena punarākṣipyate /",
  "GSP33brssbh2u:30": "bhavadeyamanākṣepaḥ svatantraprajñānām /",
  "GSP33brssbh2u:31": "paratantraprajñāstu prāyeṇa janāḥ svātantryeṇa śrutyarthamavadhārayitumaśaknuvantaḥ prakhyātapraṇetṛkāsu smṛtiṣvavalamberan /",
  "GSP33brssbh2u:32": "tadbalena ca śrutyarthaṃ pratipitseran /",
  "GSP33brssbh2u:33": "asmatkṛte ca vyākhyāne na viśvasyurbahumānātsmṛtīnāṃ praṇetṛṣu /",
  "GSP33brssbh2u:34": "kapilaprabhṛtīnāṃ cārṣaṃ jñānamapratihataṃ smaryate /",
  "GSP33brssbh2u:35": "śrutiśca bhavati- 'ṛṣiṃ prasūtaṃ kapilaṃ yastamagre jñānairbibharti jāyamānaṃ ca paśyet' (śve. 5.2) iti /",
  "GSP33brssbh2u:36": "tasmānnaiṣāṃ matamayathārthaṃ śakyaṃ saṃbhāvayitum /",
  "GSP33brssbh2u:37": "tarkāvaṣṭambhena caiter'thaṃ pratiṣṭhāpayanti /",
  "GSP33brssbh2u:38": "tasmādapi smṛtibalena vedāntā vyākhyeyā iti punarākṣepaḥ /",
  "GSP33brssbh2u:39": "tasya samādhiḥ nānyasmṛtyanavakāśadoṣaprasaṅgāditi /",
  "GSP33brssbh2u:40": "yadi smṛtyanavakāśadoṣaprasaṅgeneśvarakāraṇavāda ākṣipyeta,",
  "GSP33brssbh2u:41": "evamapyanyā īśvarakāraṇavādinyaḥ smṛtayo 'navakāśāḥ prasajyeran /",
  "GSP33brssbh2u:42_0": "tā udāhariṣyāmaḥ - 'yattatsūkṣmamavijñeyam' iti paraṃ brahma prakṛtya 'sa hyantarātmā",
  "GSP33brssbh2u:42_1": "bhūtānāṃ kṣetrajñaśceti kathyate' iti coktvā 'tasmādavyaktamutpannaṃ triguṇaṃ dvijasattama' ityāha /",
  "GSP33brssbh2u:43": "tathānyatrāpi 'avyaktaṃ puruṣe brahmannirguṇe saṃpralīyate' ityāha /",
  "GSP33brssbh2u:44": "'ataśca saṃkṣepamimaṃ śṛṇudhvaṃ nārāyaṇaḥ sarvamidaṃ purāṇaḥ /",
  "GSP33brssbh2u:45": "sa sargakāle ca karoti sarvaṃ saṃhārakāle ca tadatti bhūyaḥ' iti purāṇe /",
  "GSP33brssbh2u:46": "bhagavadgītāsu ca- 'ahaṃ kṛtsnasya jagataḥ prabhavaḥ pralayastathā' (bha.gī. 7.6) iti /",
  "GSP33brssbh2u:47": "paramātmānameva ca prakṛtyāpastamabaḥ paṭhati- 'tasmātkāyāḥ prabhavanti sarve sa mūlaṃ śāśvatikaḥ sa nityaḥ (dha.sū. 1.8.23.2) iti /",
  "GSP33brssbh2u:48": "evamanekaśaḥ smṛtiśvapīśvaraḥ kāraṇatvenopādānatvena ca prakāśyate /",
  "GSP33brssbh2u:49": "samṛtibalena pratyavatiṣṭamānasya smṛtibalenaivottaraṃ vakṣyāmītyato 'yamanyasmṛtyanavakāśadoṣopanyāsaḥ /",
  "GSP33brssbh2u:50": "darśitaṃ tu śrutīnāmīśvarakāraṇavādaṃ prati tātparyam /",
  "GSP33brssbh2u:51": "vipratipattau ca smṛtīnāmavaśyakartavye 'nyataraparigrahe 'nyataraparityāge ca śrutyanusāriṇyaḥ smṛtayaḥ pramāṇamanapekṣyā itarāḥ /",
  "GSP33brssbh2u:52": "taduktaṃ pramāṇalakṣaṇe- 'virodhe tvanapekṣaṃ syādasti hyanumānam' (jai.sū. 1.3.3) iti /",
  "GSP33brssbh2u:53": "nacātīndriyānarthañśrutimantareṇa kaścidupalabhata iti śakyaṃ saṃbhāvayituṃ nimittābhāvāt /",
  "GSP33brssbh2u:54": "śakyaṃ kapilādīnāṃ siddhānāmapratihatajñānatvāditi cet /",
  "GSP33brssbh2u:55": "na /",
  "GSP33brssbh2u:56": "siddherapi sāpekṣatvāt /",
  "GSP33brssbh2u:57": "dharmānuṣṭhānāpekṣā hi siddhiḥ /",
  "GSP33brssbh2u:58": "sa ca dharmaścodanālakṣaṇaḥ /",
  "GSP33brssbh2u:59": "tataśca pūrvasiddhāyāścodanāyā artho na paścimasiddhapuruṣavacanavaśenātiśaṅkituṃ śakyate /",
  "GSP33brssbh2u:60": "siddhavyapāśrayakalpanāyāmapi bahutvātsiddhānāṃ pradraśitena prakāreṇa smṛtivipratipattau satyāṃ na śrutivyapāśrayādanyannirṇayakāraṇamasti /",
  "GSP33brssbh2u:61": "paratantraprajñasyāpi nākasmātsmṛtiviśeṣaviṣayaḥ pakṣapāto yuktaḥ /",
  "GSP33brssbh2u:62": "kasyacitkvacitpakṣapāte sati puruṣamativauśvarūpyeṇa tattvāvyavasthānaprasaṅgāt /",
  "GSP33brssbh2u:63": "tasmāttasyāpi smṛtivipratipattyupanyāsena smṛtyanusārāviṣayavivecanena ca sanmārge prajñā saṃgrahaṇīyā /",
  "GSP33brssbh2u:64": "yā tu śrutiḥ kapilasya jñānātiśayaṃ pradarśayantī pradarśitā na tayā śrutiviruddhamapi kāpilaṃ mataṃ śraddhātuṃ śakyaṃ,",
  "GSP33brssbh2u:65": "kāpilamiti śrutisāmānyamātratvāt /",
  "GSP33brssbh2u:66": "anyasya ca kapilasya sagaraputrāṇāṃ pratapturvāsudevanāmnaḥ smaraṇāt /",
  "GSP33brssbh2u:67": "anyārthadarśanasya ca prāptirahitasyāsādhakatvāt /",
  "GSP33brssbh2u:68": "bhavati cānyā manormāhātmyaṃ prakhyāpayantī śrutiḥ - 'yadvai kiñca manuravadattadbheṣajam' (tai.saṃ 2.2.10.2) iti /",
  "GSP33brssbh2u:69": "manunā ca 'sarvabhūteṣu cātmānaṃ sarvabhūtāni cātmani /",
  "GSP33brssbh2u:70": "saṃpaśyannātmayājī vai svārājyamadhigacchati //",
  "GSP33brssbh2u:71": "' (12.11) iti sarvātmatvadarśanaṃ praśaṃsatā kāpilaṃ mataṃ nindyata iti gamyate /",
  "GSP33brssbh2u:72": "kapilo hi na sarvātmatvadarśanamanumanyate, ātmabhedābhyupagamāt /",
  "GSP33brssbh2u:73_0": "mahābhārate 'pi ca 'bahavaḥ puruṣā brahmannutāho eka eva tu' iti vicārya 'bahavaḥ",
  "GSP33brssbh2u:73_1": "puruṣā rājansāṃkhyayogavicāriṇām' iti parapakṣamupanyasya tadvyudāsena- 'bahūnāṃ",
  "GSP33brssbh2u:73_2": "puruṣāṇāṃ hi yathaikā yonirucyate /",
  "GSP33brssbh2u:74": "tathā taṃ puruṣaṃ viśvamākhyāsyāmi guṇādhikam //",
  "GSP33brssbh2u:75": "' ityupakramya 'mamāntarātmā tava ca ye cānye dehasaṃsthitāḥ /",
  "GSP33brssbh2u:76": "sarveṣāṃ sākṣibhūto 'sau na grāhyaḥ kenacitkvacit //",
  "GSP33brssbh2u:77": "viśvamūrdhā viśvabhujo visvapādākṣināsikaḥ /",
  "GSP33brssbh2u:78": "ekaścarati bhūteṣu svairacārī yathāsukham //",
  "GSP33brssbh2u:79": "' iti sarvātmataiva nirdhāritā /",
  "GSP33brssbh2u:80": "śrutiśca sarvātmatāyāṃ bhavati- 'yasminsarvāṇi bhūtānyātmaivābhūdvijānataḥ /",
  "GSP33brssbh2u:81": "tatra ko mohaḥ kaḥ śokaḥ ekatvamanupaśyataḥ' (ī. 7) ityevaṃvidhā /",
  "GSP33brssbh2u:82": "ataśca siddhamātmabhedakalpanayāpi kapilasya tantraṃ vedaviruddhaṃ vedānusārimanuvacanaviruddhaṃ ca,",
  "GSP33brssbh2u:83": "na kevalaṃ svatantraprakṛtikalpanayaiveti /",
  "GSP33brssbh2u:84": "vedasya hi nirapekṣaṃ svārthe prāmāṇyaṃ raveriva rūpaviṣaye /",
  "GSP33brssbh2u:85": "puruṣavacasāṃ tu mūlāntarāpekṣaṃ vaktusmṛtivyavahitaṃ ceti viprakarṣaḥ /",
  "GSP33brssbh2u:86": "tasmādvedaviruddhe viṣaye smṛtyanavakāśaprasaṅgo na doṣaḥ //1//",
  "GSP33brssbh2u:87": "----------------------",
  "GSP33brssbh2u:88": "FN: 'dvitīye smṛtitarkābhyāmavirodho 'nyaduṣṭatā /",
  "GSP33brssbh2u:89": "bhūtabhoktṛśruterliṅgaśruterapyaviruddhatā' iti saṃgrahaślokaḥ /",
  "GSP33brssbh2u:90": "paramarṣiḥ kapilaḥ /",
  "GSP33brssbh2u:91": "anyā āsuripañcaśikhādipraṇītāḥ /",
  "GSP33brssbh2u:92": "upacaritaṃ śrutyarthaṃ pratipadyerannityarthaḥ /",
  "GSP33brssbh2u:93": "sūkṣmatvamatīndriyatvam /",
  "GSP33brssbh2u:94": "avijñeyatvaṃ pramāṇāntarāvagāhyatvam /",
  "GSP33brssbh2u:95": "kāyā brahmādayaḥ /",
  "GSP33brssbh2u:96": "śāśvatikaḥ kūṭasthaḥ /",
  "GSP33brssbh2u:97": "śrutivirodhe smṛtiprāmāṇyaṃ anapekṣaṃ heyam /",
  "GSP33brssbh2u:98": "hi yato 'sati virodhe śrutyanumānaṃ bhavati /",
  "GSP33brssbh2u:99": "pratapturdāhakasya /",
  "GSP33brssbh2u:100": "viśve mūrdhano 'syaiva sarvatra pratibimbitatvāt /",
  "GSP33brssbh2u:101": "evaṃ viśvabhujādau yojyam /",
  "GSP33brssbh2u:102": "____________________________________________________________________________________________",
  "GSP33brssbh2u:103": "kutaśca smṛtyanavakāśaprasaṅgo na doṣaḥ -",
  "GSP33brssbh2u:104": "itareṣāṃ cānupalabdheḥ | BBs_2,1.2 |",
  "GSP33brssbh2u:105": "pradhānāditarāṇi yāni pradhānapariṇāmatvaṃ na samṛtau kalpitāni mahadādīni na tāni vede loke vopalabhyante /",
  "GSP33brssbh2u:106": "bhūtendriyāṇi tāvallokavedaprasiddhatvācchakyante smartum /",
  "GSP33brssbh2u:107": "alokavedaprasiddhatvāttu mahadādīnāṃ ṣaṣṭhasyevendriyārthasya na smṛtiravakalpate /",
  "GSP33brssbh2u:108": "yadapi kvacittatparamiva śravaṇamavabhāsate tadapyatatparaṃ vyākhyātam 'ānumānikamapyekeṣām' (bra. 1.4.1) ityatra /",
  "GSP33brssbh2u:109": "kāryasmṛteraprāmāṇyātkāraṇasmṛterapyaprāmāṇyaṃ yuktamityabhiprāyaḥ /",
  "GSP33brssbh2u:110": "tasmādapi na smṛtyanavakāśaprasaṅgo doṣaḥ /",
  "GSP33brssbh2u:111": "tarkāvaṣṭambhaṃ tu 'na vilakṣaṇatvāt' (bra. 2.1.4) ityārabhyonmathiṣyati // 2 //",
  "GSP33brssbh2u:112": "____________________________________________________________________________________________",
  "GSP33brssbh2u:113": "2 yogapratyuktyadhikaraṇam / sū. 3",
  "GSP33brssbh2u:114": "etena yogaḥ pratyuktaḥ | BBs_2,1.3 |",
  "GSP33brssbh2u:115": "etena sāṃkhyasmṛtipratyākhyānena yogasmṛtirapi pratyākhyātā draṣṭavyetyatidiśati /",
  "GSP33brssbh2u:116": "tatrāpi śrutivirodhena pradhānaṃ svatantrameva kāraṇaṃ,",
  "GSP33brssbh2u:117": "mahadādīni ca kāryāṇyalokavedaprasiddhāni kalpyante /",
  "GSP33brssbh2u:118": "nanvevaṃ sati samānanyāyatvātpūrveṇaivaitadgataṃ kimarthaṃ punaratidiśyate /",
  "GSP33brssbh2u:119": "asti hyatrābhyadhikāśaṅkā /",
  "GSP33brssbh2u:120": "samyagdarśanābhyupāyo hi yogo vede vihitaḥ 'śrotavyo mantavyo nididhyāsitavyaḥ' (bṛ. 2.4.5) iti /",
  "GSP33brssbh2u:121": "'tryunnataṃ sthāpya samaṃ śarīram' (śve. 2.8)",
  "GSP33brssbh2u:122": "ityādinā cāsanādikalpanāpuraḥsaraṃ bahuprapañcaṃ yogavidhānaṃ śvetāśvataropaniṣadi dṛśyate /",
  "GSP33brssbh2u:123": "liṅgāni ca vaidikāni yogaviṣayāṇi sahasraśa upalabhyante 'tāṃ yogamiti manyante sthirāmindriyadhāraṇām' (kā. 2.6.18)",
  "GSP33brssbh2u:124": "iti 'vidyāmetāṃ yogavidhiṃ ca kṛtsnam (kā. 2.6.18) iti caivamādīni /",
  "GSP33brssbh2u:125": "yogaśāstre 'pi 'atha tattvadarśanopāyo yogaḥ' iti samyagdarśanābhyupāyatvenaiva yogoṅgīkriyate /",
  "GSP33brssbh2u:126": "ataḥ saṃpratipannārthaikadeśatvādaṣṭakādismṛtivadyogasmṛtirapyanapavadanīyā bhaviṣyatīti /",
  "GSP33brssbh2u:127": "iyamapyadhikā śaṅkātideśena nivartyate /",
  "GSP33brssbh2u:128": "arthaikadeśasaṃpratipattāvapyarthaikadeśavipratipatteḥ pūrvoktāyā darśanāt /",
  "GSP33brssbh2u:129": "satīṣvapyadhyātmaviṣayāsu bahvīṣu smṛtiṣu sāṃkhyayogasmṛtyoreva nirākaraṇe yatnaḥ kṛtaḥ /",
  "GSP33brssbh2u:130": "sāṃkhyayogau hi paramapuruṣārthasādhanatvena loke prakhyātau,",
  "GSP33brssbh2u:131": "śiṣṭaiśca parigṛhītau,",
  "GSP33brssbh2u:132": "liṅgena na śrautenopabṛṃhitau /",
  "GSP33brssbh2u:133": "'tatkāraṇaṃ sāṃkhyayogābhipannaṃ jñātvā devaṃ mucyate sarvapāśaiḥ' (śvaṃ. 6.13) iti /",
  "GSP33brssbh2u:134": "nirākaraṇaṃ tu na sāṃkhyajñānena vedanirapekṣeṇa yogamārgeṇa vā niḥśreyasamadhigamyata iti /",
  "GSP33brssbh2u:135": "śrutirhi vaidikādātmaikatvavijñānādanyanniḥśreyasasādhanaṃ vārayati 'tameva viditvātimṛtyumeti nānyaḥ panthā vidyate 'yanāya' (śvaṃ. 3.8) iti /",
  "GSP33brssbh2u:136": "dvaitino hi te sāṃkhyā yogāśca nātmaikatvadarśinaḥ /",
  "GSP33brssbh2u:137": "yattu darśanamuktaṃ 'tatkāraṇaṃ sāṃkhyayogābhipannam' iti,",
  "GSP33brssbh2u:138": "vaidikameva tatra jñānaṃ dhyānaṃ ca sāṃkhyayogaśabdābhyāmabhilapyate pratyāsatterityavagantavyam /",
  "GSP33brssbh2u:139": "yena tvaṃśena na virudhyete teneṣṭameva sāṃkhyayogasmṛtyoḥ sāvakāśatvam /",
  "GSP33brssbh2u:140": "tadyathā- 'asaṅgo hyayaṃ puruṣaḥ' (bṛ. 4.3.16)",
  "GSP33brssbh2u:141": "ityevamādiśrutiprasiddhameva puruṣasya viśuddhatvaṃ nirguṇapuruṣanirūpaṇena sāṃkhyairabhyupagamyate /",
  "GSP33brssbh2u:142": "tathāca yogairapi 'atha parivrāḍvivarṇavāsā muṇḍo 'parigrahaḥ' (jābā. 5)",
  "GSP33brssbh2u:143": "ityevamādi śrutiprasiddhameva nivṛttiniṣṭhatvaṃ pravrajyādyupadeśenānugamyate /",
  "GSP33brssbh2u:144": "etena sarvāṇi tarkasmaraṇāni prativaktavyāni /",
  "GSP33brssbh2u:145": "tānyapi tarkopapattibhyāṃ tattvajñānāyopakurvantīti cedupakurvantu nāma /",
  "GSP33brssbh2u:146": "tattvajñānaṃ tu vedāntavākyebhya eva bhavati 'nāvedavinmanute taṃ bṛhantam' (tai. brā. 3.12.9.7)",
  "GSP33brssbh2u:147": "'taṃ tvaupaniṣadaṃ puruṣaṃ pṛcchāmi' (bṛ. 3.9.23)",
  "GSP33brssbh2u:148": "ityevamādiśrutibhyaḥ // 3 //",
  "GSP33brssbh2u:149": "----------------------",
  "GSP33brssbh2u:150": "FN: trīṇi urogrīvaśirāṃsyunnatāni yasmiñśarīre tattryunnatam /",
  "GSP33brssbh2u:151": "tarko 'numānamanugrāhyaṃ mānam /",
  "GSP33brssbh2u:152": "upapattiranugrāhikā yuktiriti bhedaḥ /",
  "GSP33brssbh2u:153": "____________________________________________________________________________________________",
  "GSP33brssbh2u:154": "vilakṣaṇatvādhikaraṇam / sū. 4-12",
  "GSP33brssbh2u:155": "na vilakṣaṇatvād asya tathātvaṃ ca śabdāt | BBs_2,1.4 |",
  "GSP33brssbh2u:156": "brahmāsya jagato nimittakāraṇaṃ prakṛtiścetyasya pakṣasyākṣepaḥ smṛtinimittaḥ parihṛtaḥ /",
  "GSP33brssbh2u:157": "tarkanimitta idānīmākṣepaḥ parihriyate /",
  "GSP33brssbh2u:158": "kutaḥ punarasminnavadhārita āgamārthe tarkanimittasyākṣepasyāvakāśaḥ /",
  "GSP33brssbh2u:159": "nanu dharma iva brahmaṇyanapekṣa āgamo bhavitumarhati /",
  "GSP33brssbh2u:160": "bhavedayamavaṣṭambho yadi pramāṇāntarānavagāhya āgamamātraprameyo 'yamarthaḥ syādanuṣṭheyarūpa iva dharmaḥ /",
  "GSP33brssbh2u:161": "pariniṣpannarūpaṃ tu brahmāvagamyate /",
  "GSP33brssbh2u:162": "pariniṣpanne ca vastuni pramāṇāntarāṇāmastyavakāśo yathā pṛthivyādiṣu /",
  "GSP33brssbh2u:163": "yathāca śrutīnāṃ parasparavirodhe satyekavaśenetarā nīyante,",
  "GSP33brssbh2u:164": "evaṃ pramāṇāntaravirodhe 'pi tadvaśenaiva śrutirnīyeta /",
  "GSP33brssbh2u:165": "dṛṣṭasāmyena cādṛṣṭamarthaṃ samarthayantī yuktiranubhavasya saṃnikṛṣyate /",
  "GSP33brssbh2u:166": "viprakṛṣyate tu śrutiraitihyamātreṇa svārthābhidhānāt /",
  "GSP33brssbh2u:167": "anubhavāvasānaṃ ca brahmavijñānamavidyāyā nivartakaṃ mokṣasādhanaṃ ca dṛṣṭaphalatayeṣyate /",
  "GSP33brssbh2u:168": "śrutirapi- 'śrotavyo mantavyaḥ' iti śravaṇavyatirekeṇa mananaṃ vidadhatī tarkamapyatrādartavyaṃ darśayati /",
  "GSP33brssbh2u:169": "atastarkanimittaḥ punarākṣepaḥ kriyate 'na vilakṣaṇatvādasya' iti /",
  "GSP33brssbh2u:170": "yaduktaṃ cetanaṃ brahma jagataḥ kāraṇaṃ prakṛtiriti /",
  "GSP33brssbh2u:171": "tannopapadyate /",
  "GSP33brssbh2u:172": "kasmāt /",
  "GSP33brssbh2u:173": "vilakṣaṇatvādasya vikārasya prakṛtyāḥ /",
  "GSP33brssbh2u:174": "idaṃ hi brahmakāryatvenābhipreyamāṇaṃ jagat brahmavilakṣaṇamacetanamaśuddhaṃ ca dṛśyate /",
  "GSP33brssbh2u:175": "brahma ca jagadvilakṣaṇaṃ cetanaṃ śuddhaṃ ca śrūyate /",
  "GSP33brssbh2u:176": "naca vilakṣaṇatvaṃ prakṛtivikārabhāvo dṛṣṭaḥ /",
  "GSP33brssbh2u:177": "nahi rucakādayo vikārā mṛtprakṛtikā bhavanti śarāvādayo vā suvarṇaprakṛtikāḥ /",
  "GSP33brssbh2u:178": "mṛdaiva tu mṛdānvitā vikārāḥ kriyante suvarṇena ca suvarṇānvitāḥ /",
  "GSP33brssbh2u:179": "tathedamapi jagadacetanaṃ sukhaduḥkhamohānvitaṃ sadacetanasyaiva sukhaduḥkhamohātmakasya kāraṇasya kāryaṃ bhavitumarhatīti na vilakṣaṇasya brahmaṇaḥ /",
  "GSP33brssbh2u:180": "brahmavilakṣaṇaṃ cāsya jagato 'śuddhyacetanatvadarśanādavagantavyam /",
  "GSP33brssbh2u:181": "aśuddhaṃ hi jagatsukhaduḥkhamohātmakatayā prītiparitāpaviṣādādihetutvātsvarganarakādyuccāvacaprapañcatvācca /",
  "GSP33brssbh2u:182": "acetanaṃ cedaṃ jagaccetanaṃ prati kāryakāraṇabhāvenopakaraṇabhāvopagamāt /",
  "GSP33brssbh2u:183": "nahi sāmye satyupakāryopakārakabhāvo bhavati /",
  "GSP33brssbh2u:184": "nahi pradīpau parasparasyopakurutaḥ /",
  "GSP33brssbh2u:185": "nanu cetanamapi kāryakāraṇaṃ svāmibhṛtyanyāyena bhokturupakariṣyati /",
  "GSP33brssbh2u:186": "na /",
  "GSP33brssbh2u:187": "svāmibhṛtyayorapyacetanāṃśasyaiva cetanaṃ pratyupakārakatvāt /",
  "GSP33brssbh2u:188": "yo hyekasya cetanasya parigraho buddhyādicetanabhāgaḥ sa evānyasya cetanasyopakaroti natu svayameva cetanaścetanāntarasyopakarotyapakaroti vā /",
  "GSP33brssbh2u:189": "niratiśayā hyakartāraścetanā iti sāṃkhyā manyante /",
  "GSP33brssbh2u:190": "tasmādacetanaṃ kāryakāraṇam /",
  "GSP33brssbh2u:191": "naca kāṣṭaloṣṭādīnāṃ cetanatve kiṃ citpramāṇamasti /",
  "GSP33brssbh2u:192": "prasiddhaścāyaṃ cetanācetanavibhāgo loke /",
  "GSP33brssbh2u:193": "tasmādbrahmavilakṣaṇatvānnedaṃ jagattatprakṛtikam /",
  "GSP33brssbh2u:194": "yo 'pi kaścidācakṣīta śrutvā jagataścetanaprakṛtikatāṃ tadbalenaiva samastaṃ jagaccetanamavagamayiṣyāmi /",
  "GSP33brssbh2u:195": "prakṛtirūpasya vikāre 'nvayadarśanāt /",
  "GSP33brssbh2u:196": "avibhāvanaṃ tu caitanyasya pariṇāmaviśeṣādbhaviṣyati /",
  "GSP33brssbh2u:197": "yathā spaṣṭacaitanyānāmapyātmanāṃ svāpamūrcchādyavasthāsu caitanyaṃ na vibhāvyata evaṃ kāṣṭhaloṣṭādīnāmapi caitanyaṃ na vibhāvayiṣyate /",
  "GSP33brssbh2u:198": "etasmādeva ca vibhāvitāvibhāvitatvakṛtādviśeṣādrūpādibhāvābhāvābhyāṃ ca kāryakāraṇānāmātmanāṃ ca cetanatvāviśeṣe 'pi guṇapradhānabhāvo na virotsyate /",
  "GSP33brssbh2u:199": "yathā ca pārthivatvāviśeṣe 'pi māṃsasūpaudanādīnāṃ pratyātmavartino viśeṣātparasparopakāritvaṃ bhavatyevamihāpi bhaviṣyati /",
  "GSP33brssbh2u:200": "pravibhāgaprasiddhirapyata eva na virotsyata iti /",
  "GSP33brssbh2u:201": "tenāpi kathañciccetanācetanatvalakṣaṇaṃ vilakṣaṇatvaṃ parihriyeta /",
  "GSP33brssbh2u:202": "śuddhyaśuddhitvalakṣaṇaṃ tu vilakṣaṇatvaṃ naiva parihriyate /",
  "GSP33brssbh2u:203": "nacetaradapi vilakṣaṇatvaṃ parihartuṃ śakyata ityāha- tathātvaṃ ca śabdāditi /",
  "GSP33brssbh2u:204": "anavagamyamānamevaṃ hīdaṃ loke samastasya vastunaścetanatvaṃ cetanaprakṛtikatvaśravaṇācchabdaśaraṇatayā kevalayotprekṣata,",
  "GSP33brssbh2u:205": "tacca śabdenaiva virudhyate /",
  "GSP33brssbh2u:206": "yataḥ śabdādapi tathātvamavagamyate /",
  "GSP33brssbh2u:207": "tathātvamiti prakṛtivilakṣaṇatvaṃ kathayati /",
  "GSP33brssbh2u:208": "śabda eva 'vijñānaṃ cāvijñānaṃ ca' (te. 2.6)",
  "GSP33brssbh2u:209": "iti kasyacidvibhāgasyācetanatāṃ śrāvayaṃścetanādbrahmaṇo vilakṣaṇamacetanaṃ jagacchrāvayati // 4 //",
  "GSP33brssbh2u:210": "----------------------",
  "GSP33brssbh2u:211": "FN: avaṣṭambho dṛṣṭāntaḥ /",
  "GSP33brssbh2u:212": "aitihyamātreṇa parokṣatayeti yāvat /",
  "GSP33brssbh2u:213": "sukhaduḥkhamohāḥ sattvarajastamāṃsi /",
  "GSP33brssbh2u:214": "upajanāpāyavaddharmayogo 'tiśayastadabhāvo niratiśayatvam /",
  "GSP33brssbh2u:215": "itaraccetanācetanatvarūpam /",
  "GSP33brssbh2u:216": "____________________________________________________________________________________________",
  "GSP33brssbh2u:217": "nanu cetanatvamapi kvacidacetanatvābhimatānāṃ bhūtendriyāṇāṃ śrūyate /",
  "GSP33brssbh2u:218": "yathā 'mṛdabravīt' 'āpo 'bruvan' ( śa.pa.brā. 6.1.3.2.4)",
  "GSP33brssbh2u:219": "iti, 'tatteja aikṣata' 'tā āpa aikṣanta' (chā. 6.2.3,4)",
  "GSP33brssbh2u:220": "iti caivamādyā bhūtaviṣayā cetanatvaśrutiḥ /",
  "GSP33brssbh2u:221": "indriyaviṣayāpi 'te heme prāṇā ahaṃśreyase vivadamānā brahma jagmuḥ' (bṛ. 6.1.7)",
  "GSP33brssbh2u:222": "iti, 'te ha vācamūcustvaṃ na udgāyeti' (bṛ. 1.3.2)",
  "GSP33brssbh2u:223": "ityevamādyendriyaviṣayeti /",
  "GSP33brssbh2u:224": "ata uttaraṃ paṭhati-",
  "GSP33brssbh2u:225": "abhimānivyapadeśas tu viśeṣānugatibhyām | BBs_2,1.5 |",
  "GSP33brssbh2u:226": "tuśabda āśaṅkāmapanudati /",
  "GSP33brssbh2u:227": "na khalu mṛdabravīdityevañjātīyakayā śrutyā bhūtendriyāṇāṃ cetanatvamāśaṅkanīyam /",
  "GSP33brssbh2u:228": "yato 'bhimānivyapadeśa eṣaḥ /",
  "GSP33brssbh2u:229": "mṛdādyabhimāninyo vāgādyabhimāninyaśca cetanā devatā vadanasaṃvadanādiṣu cetanociteṣu vyavahāreṣu vyapadiśyante na bhūtendriyamātram /",
  "GSP33brssbh2u:230": "kasmāt /",
  "GSP33brssbh2u:231": "viśeṣānugatibhyām /",
  "GSP33brssbh2u:232": "viśeṣo hi bhoktṛṇāṃ bhūtendriyāṇāṃ ca cetanācetanapravibhāgalakṣaṇaḥ prāgabhihitaḥ /",
  "GSP33brssbh2u:233": "sarvacetanatāyāṃ cāsau nopapadyeta /",
  "GSP33brssbh2u:234": "apica kauṣītakinaḥ prāṇasaṃvāde karaṇamātrāśaṅkāvinivṛttaye 'dhiṣṭhātṛcetanaparigrahāya devatāśabdena viśiṣanti- 'etā ha vai devatā ahaṃśreyase vivadamānāḥ' iti /",
  "GSP33brssbh2u:235": "'tā vā etāḥ sarvā devatāḥ prāṇe niḥśreyasaṃ viditvā' (2.14) iti ca /",
  "GSP33brssbh2u:236": "anugatāśca sarvatrābhimāninyaścetanādevatā mantrārthavādetihāsapurāṇādibhyo 'vagamyante /",
  "GSP33brssbh2u:237": "'agnirvāgbhūtvā mukhaṃ prāviśat' (ai.ā. 2.4.2.4)",
  "GSP33brssbh2u:238": "ityevamādikā ca śrutiḥ karaṇeṣvanugrāhikāṃ devatāmanugatāṃ darśayati /",
  "GSP33brssbh2u:239": "prāṇasaṃvādavākyaśeṣe ca 'te ha prāṇāḥ prajāpatiṃ pitarametyocuḥ' (chā. 5.1.7)",
  "GSP33brssbh2u:240": "iti śreṣṭhatvanirdhāraṇāya prajāpatigamanaṃ,",
  "GSP33brssbh2u:241": "tadvacanācaikaikotkramaṇenānvayavyatirkābhyāṃ prāṇaśraiṣṭhyapratipattiḥ /",
  "GSP33brssbh2u:242": "'tasmai baliharaṇam' (bṛ. 6.1.13)",
  "GSP33brssbh2u:243": "iti caivañjātīyako 'smadādiṣviva vyavahāro 'nugamyamāno 'bhimānivyapadeśaṃ draḍhayati /",
  "GSP33brssbh2u:244": "'tatteja aikṣata' ityapi parasyā eva devatāyā adhiṣṭātryāḥ svavikāreṣvanugatāyā iyamīkṣā vyapadiśyata iti draṣṭavyam /",
  "GSP33brssbh2u:245": "tasmādvilakṣaṇamevedaṃ brahmaṇo jagat /",
  "GSP33brssbh2u:246": "vilakṣaṇatvācca na brahmaprakṛtikamityākṣipte pratividhatte // 5 //",
  "GSP33brssbh2u:247": "----------------------",
  "GSP33brssbh2u:248": "FN: saṃvadanaṃ vivādaḥ /",
  "GSP33brssbh2u:249": "viśiṃṣanti vāgādīnprāṇādīniti śeṣaḥ /",
  "GSP33brssbh2u:250": "ahaṃśreyase svasvaśreṣṭhatvāya /",
  "GSP33brssbh2u:251": "niḥśreyasaṃ śraiṣṭhyam /",
  "GSP33brssbh2u:252": "____________________________________________________________________________________________",
  "GSP33brssbh2u:253": "dṛśyate tu | BBs_2,1.6 |",
  "GSP33brssbh2u:254": "tuśabdaḥ pakṣaṃ vyāvartayati /",
  "GSP33brssbh2u:255": "yaduktaṃ vilakṣaṇatvānnedaṃ jagadbrahmaprakṛtikamiti /",
  "GSP33brssbh2u:256": "nāyamekāntaḥ /",
  "GSP33brssbh2u:257": "dṛśyate hi loke cetanatvena prasiddhebhyaḥ puruṣādibhyo vilakṣaṇānāṃ keśanakhādīnāmutpattiḥ,",
  "GSP33brssbh2u:258": "acetanatvena ca prasiddhebhyo gomayādibhyo vṛścikādīnām /",
  "GSP33brssbh2u:259": "nanvacetanānyeva puruṣādiśarīrāṇyacetanānāṃ keśanakhādīnāṃ kāraṇāni,",
  "GSP33brssbh2u:260": "acetanānyeva ca vṛścikādiśarīrāṇyacetanānāṃ gomayādīnāṃ kāryāṇīti /",
  "GSP33brssbh2u:261": "ucyate- evamapi kiñcidacetanaṃ cetanasyāyatanabhāvamupagacchati kiñcinnetyastyeva vailakṣaṇyam /",
  "GSP33brssbh2u:262": "mahāṃścāyaṃ pāriṇāmikaḥ svabhāvaviprakarṣaḥ puruṣādīnāṃ keśanakhādīnāṃ ca svarūpādibhedāt /",
  "GSP33brssbh2u:263": "tathā gomayādīnāṃ vṛścikādīnāṃ ca /",
  "GSP33brssbh2u:264": "atyantasārūpye ca prakṛtivikārabhāva eva pralīyeta /",
  "GSP33brssbh2u:265": "athocyetāsti kaścitpārthivatvādisvabhāvaḥ puruṣādīnāṃ keśanakhādiṣvanuvartamāno gomayādīnāṃ vṛścikādiṣviti /",
  "GSP33brssbh2u:266": "brahmaṇo 'pi tarhi sattālakṣaṇaḥ svabhāva ākāśādiṣvanuvartamānodṛśyate /",
  "GSP33brssbh2u:267": "vilakṣaṇatvena ca kāraṇena brahmaprakṛtitvaṃ jagato dūṣayatā kimaśeṣasya brahmasvabhāvasyānanuvartanaṃ vilakṣaṇatvamabhipreyata uta yasya kasyacidasya caitanyasyeti vaktavyam /",
  "GSP33brssbh2u:268": "prathame vikalpe samastaprakṛtivikārocchedaprasaṅgaḥ /",
  "GSP33brssbh2u:269": "nahyasatyatiśaye prakṛtivikāra iti bhavati /",
  "GSP33brssbh2u:270": "dvitīye cāsiddhatvam /",
  "GSP33brssbh2u:271": "dṛśyate hi sattālakṣaṇo brahmasvabhāva ākāśādiṣvanuvartamāna ityuktam /",
  "GSP33brssbh2u:272": "tṛtīye tu dṛṣṭāntābhāvaḥ /",
  "GSP33brssbh2u:273": "kiṃ hi yaccaitanyenānanvitaṃ tadabrahmaprakṛtikaṃ dṛṣṭamiti brahmavādinaṃ pratyudāhriyeta /",
  "GSP33brssbh2u:274": "samastasya vastujāyasya brahmaprakṛtitvābhyupagamāt /",
  "GSP33brssbh2u:275": "āgamavirodhastu prasiddha eva /",
  "GSP33brssbh2u:276": "cetanaṃ brahmajagataḥ kāraṇaṃ prakṛtiścetyāgamatātparyasya prasādhitatvāt /",
  "GSP33brssbh2u:277": "yattūktaṃ pariniṣpannatvādbrahmaṇi pramāṇāntarāṇi saṃbhaveyuriti /",
  "GSP33brssbh2u:278": "tadapi manorathamātram /",
  "GSP33brssbh2u:279": "rūpādyabhāvāddhi nāyamarthaḥ pratyakṣasya gocaraḥ /",
  "GSP33brssbh2u:280": "liṅgādyabhāvācca nānumānādīnām /",
  "GSP33brssbh2u:281": "āgamamātrasamadhigamya eva tvayamartho dharmavat /",
  "GSP33brssbh2u:282": "tathāca śrutiḥ - 'naiṣā tarkeṇa matirāpaneyā proktānyenaiva sujñānāya preṣṭha' (kā. 1.2.9) iti /",
  "GSP33brssbh2u:283": "'ko addhā veda ka iha pravocat' /",
  "GSP33brssbh2u:284": "'iyaṃ visṛṣṭiryata ābabhūva' (ṛ.saṃ 1.30.6)",
  "GSP33brssbh2u:285": "iti caite ṛcau siddhānāmapīśvarāṇāṃ durbodhatāṃ jagatkāraṇasya darśayataḥ /",
  "GSP33brssbh2u:286": "smṛtirapi bhavati- 'acintyāḥ khalu ye bhāvā na tāṃstarkeṇa yojayet' iti /",
  "GSP33brssbh2u:287": "'avyakto 'yamacintyo 'yamavikāryoyamucyate' (gī. 2.25) iti ca /",
  "GSP33brssbh2u:288": "'na me viduḥ suragaṇāḥ prabhavaṃ na maharṣayaḥ /",
  "GSP33brssbh2u:289": "ahamādirhi devānāṃ maharṣīṇāṃ ca sarvaśaḥ' (gī. 10.2) iti caivañjātīyakā /",
  "GSP33brssbh2u:290": "yadapi śravaṇavyatirekeṇa mananaṃ vidadhacchabda eva tarkamapyādartavyaṃ darśayatītyuktam /",
  "GSP33brssbh2u:291": "nānena miṣeṇa śuṣkatarkasyātrātmalābhaḥ saṃbhavati /",
  "GSP33brssbh2u:292": "śrutyanugṛhīta eva hyatra tarko 'nubhavāṅgatvenāśrīyate /",
  "GSP33brssbh2u:293": "svapnāntabuddhāntayorubhayoritaretaravyabhicārādātmano 'nanvāgatatvaṃ,",
  "GSP33brssbh2u:294": "saṃprasāde ca prapañcaparityāgena sadātmanā saṃpatterniṣprapañcasadātmatvaṃ,",
  "GSP33brssbh2u:295": "prapañcasya brahmaprabhavatvātkāryakāraṇānanyatvanyāyena brahmāvyatireka ityevañjātīyakaḥ /",
  "GSP33brssbh2u:296": "'tarkāpratiṣṭhānāt' (bra. 2.1.11) iti ca kevalasya tarkasyavipralambhakatvaṃ darśayiṣyati /",
  "GSP33brssbh2u:297_0": "yo 'pi cetanakāraṇaśravaṇabalenaiva samastasya jagataścetanatāmutprekṣate tasyāpi",
  "GSP33brssbh2u:297_1": "vijñānaṃ cāvijñānaṃ ca iti cetanācetanavibhāgaśravaṇaṃ vibhāvanāvibhāvanābhyāṃ caitanyasya",
  "GSP33brssbh2u:297_2": "śakyata eva yojayitum /",
  "GSP33brssbh2u:298": "parasyaiva tvidamapi vibhāgaśravaṇaṃ na yujyate /",
  "GSP33brssbh2u:299": "katham /",
  "GSP33brssbh2u:300": "paramakāraṇasya hyatra samastajagadātmanā samavasthānaṃ śrāvyate 'vijñānaṃ cāvijñānaṃ cābhavat' iti /",
  "GSP33brssbh2u:301": "tatra yathā cetanasyācetanabhāvo nopapadyate vilakṣaṇatvāt,",
  "GSP33brssbh2u:302": "evamacetanasyāpi cetanabhāvo nopapadyate /",
  "GSP33brssbh2u:303": "pratyuktatvāttu vilakṣaṇatvasya yathāśrutyaiva kāraṇaṃ grahītavyaṃ bhavati // 6 //",
  "GSP33brssbh2u:304": "----------------------",
  "GSP33brssbh2u:305": "FN: pāriṇāmikastattatkeśādigatapariṇāmātmaka ityarthaḥ /",
  "GSP33brssbh2u:306": "eṣā vedāntaśāstrajanyā matistarkeṇa svamatyūhamātreṇāpaneyā bādhārhā na /",
  "GSP33brssbh2u:307": "yadvā tarkeṇa prāptavyā netyarthaḥ /",
  "GSP33brssbh2u:308": "kintu anyena nipuṇenācāryeṇa proktaprabodhitā satī sujñānāya sākṣātkārāya bhavati /",
  "GSP33brssbh2u:309": "he preṣṭha priyatameti nāciketasaṃprati yamasaṃbodhanam /",
  "GSP33brssbh2u:310": "iyaṃ visṛṣṭirākāśādisṛṣṭiḥ kutaḥ kasmājjātā kasmācca sthitiṃ prāptetyaddhā tattvena ko veda, na ko 'pi /",
  "GSP33brssbh2u:311": "kaḥ pravocat na ko 'pi pravaktābhūt /",
  "GSP33brssbh2u:312": "vipralambhakatvaṃ arthaviśeṣāvyavasthāpakatvam /",
  "GSP33brssbh2u:313": "____________________________________________________________________________________________",
  "GSP33brssbh2u:314": "asad iti cen na pratiṣedhamātratvāt | BBs_2,1.7 |",
  "GSP33brssbh2u:315": "yadi cetanaṃ śuddhaṃ śabdavihīnaṃ ca brahma tadviparūtasyācetanasyāśuddhasya śabdādimataśca kāryasya kāraṇamiṣyetāsattarhi kāryaṃ prāgutpatteriti prasajyeta /",
  "GSP33brssbh2u:316": "aniṣṭaṃ caitatsatkāryavādinastaveti cet /",
  "GSP33brssbh2u:317": "naiṣa doṣaḥ /",
  "GSP33brssbh2u:318": "pratiṣedhamātratvāt /",
  "GSP33brssbh2u:319": "pratiṣedhamātraṃ hīdaṃ nāsya pratiṣedhasya pratiṣedhyamasti /",
  "GSP33brssbh2u:320": "nahyayaṃ pratiṣedhaḥ prāgutpatteḥ sattvaṃ kāryasya pratiṣeddhuṃ śaknoti /",
  "GSP33brssbh2u:321": "katham /",
  "GSP33brssbh2u:322": "yathaiva hīdānāmapīdaṃ kāryaṃ kāraṇātmanā sadevaṃ prāgutpatterapīti gamyate /",
  "GSP33brssbh2u:323": "nahīdānāmapīdaṃ kāryaṃ kāraṇātmānamantareṇa svatantramevāsti /",
  "GSP33brssbh2u:324": "'sarvaṃ taṃ parādādyo 'nyatrātmanaḥ sarvaṃ veda' (bṛ. 2.4.6)",
  "GSP33brssbh2u:325": "ityādiśravaṇāt /",
  "GSP33brssbh2u:326": "kāraṇātmanā tu sattvaṃ kāryasya prāgutpatteraviśiṣṭam /",
  "GSP33brssbh2u:327": "nanu śabdādihīnaṃ brahmajagataḥ kāraṇam /",
  "GSP33brssbh2u:328": "bāḍham /",
  "GSP33brssbh2u:329": "natu śabdādimatkāryaṃ kāraṇātmanā hīnaṃ prāgutpatteridānīṃ vāsti /",
  "GSP33brssbh2u:330": "tena na śakyate vaktuṃ prāgutpatterasatkāryamiti /",
  "GSP33brssbh2u:331": "vistareṇa caitatkāryakāraṇānanyatvavāde vakṣyāmaḥ // 7 //",
  "GSP33brssbh2u:332": "____________________________________________________________________________________________",
  "GSP33brssbh2u:333": "apītau tadvatprasaṅgād asamañjasam | BBs_2,1.8 |",
  "GSP33brssbh2u:334_0": "atrāha- yadi sthaulyasāvayavatvācetanatvaparicchinnatvāśuddhyādidharmakaṃ kāryaṃ",
  "GSP33brssbh2u:334_1": "brahmakāraṇamabhyupagamyeta tadapītau pralaye pratisaṃsṛjyamānaṃ kāryaṃ kāraṇāvibhāgamāpadyamānaṃ",
  "GSP33brssbh2u:334_2": "kāraṇamātmīyena dharmeṇa dūṣayedityapītau kāraṇasyāpi brahmaṇaḥ kāryasyevāśuddhyādirūpaprasaṅgātsarvajñaṃ",
  "GSP33brssbh2u:334_3": "brahma jagatkāraṇamityasamañjasamidamaupaniṣadaṃ darśanam /",
  "GSP33brssbh2u:335": "apica samastasya vibhāgasyāvibhāgaprāpteḥ punarutpattau niyamakāraṇābhāvādbhoktṛbhogyādivibhāgenotpattirna prāpnotītyasamañjasam /",
  "GSP33brssbh2u:336": "apica bhoktṛṇāṃ pareṇa brahmaṇāvibhāgaṃ gatānāṃ karmādinimittapralaye 'pi punarutpattāvabhyupagamyamānāyāṃ muktānāmapi punaruttattiprasaṅgādasamañjasam /",
  "GSP33brssbh2u:337": "athedaṃ jagadapītāvapi vibhaktameva pareṇa brahmaṇāvatiṣṭheta,",
  "GSP33brssbh2u:338": "evamapyapītīśca na saṃbhavati,",
  "GSP33brssbh2u:339": "kāraṇāvyatiriktaṃ ca kāryaṃ na saṃbhavatītyasamañjasameveti // 8 //",
  "GSP33brssbh2u:340": "atrocyate-",
  "GSP33brssbh2u:341": "____________________________________________________________________________________________",
  "GSP33brssbh2u:342": "na tu dṛṣṭāntabhāvāt | BBs_2,1.9 |",
  "GSP33brssbh2u:343": "naivāsmadīye darśane kiñcidasāmañjasyamasti /",
  "GSP33brssbh2u:344": "yattāvadabhihitaṃ kāraṇamapigacchatkāryaṃ kāraṇamātmīyena dharmeṇa dūṣayediti, tadadūṣaṇam /",
  "GSP33brssbh2u:345": "kasmāt /",
  "GSP33brssbh2u:346": "dṛṣṭāntābhāvāt /",
  "GSP33brssbh2u:347": "santi hi dṛṣṭāntā yathā kāraṇamapigacchatkāryaṃ kāraṇamātmīyena dharmeṇa na dūṣayati /",
  "GSP33brssbh2u:348": "tadyathā śarāvādayo mṛtprakṛtikā vikārā vibhāgāvasthāyāmuccāvacamadhyamaprabhedāḥ santaḥ punaḥ prakṛtimapigacchanto na tāmātmīyena dharmeṇa saṃsṛjanti /",
  "GSP33brssbh2u:349": "rucakādayaśca suvarṇavikārā apītau na suvarṇamātmīyena dharmeṇa saṃsṛjanti /",
  "GSP33brssbh2u:350": "pṛthivīvikāraścaturvidho bhūtagrāmo na pṛthivīmapītāvātmīyena dharmeṇa saṃsṛjati /",
  "GSP33brssbh2u:351": "tvatpakṣasya tu na kaściddṛṣṭānto 'sti /",
  "GSP33brssbh2u:352": "apītireva hi na saṃbhavedyadi kāraṇe kāryaṃ svadharmeṇaivāvatiṣṭheta /",
  "GSP33brssbh2u:353": "ananyatve 'pi kāryakāraṇayoḥ kāryasya kāraṇātmatvaṃ natu kāraṇasya kāryātmatvaṃ 'ārambhaṇaśabdādibhyaḥ' iti vakṣyāmaḥ (bra.sū. 2.1.14) /",
  "GSP33brssbh2u:354": "atyalpaṃ cedamucyate kāryamapītāvātmīyena dharmeṇa kāraṇaṃ saṃsṛjediti /",
  "GSP33brssbh2u:355": "sthitāvapi samāno 'yaṃ prasaṅgaḥ, kāryakāraṇayorananyatvābhyupagamāt /",
  "GSP33brssbh2u:356": "'idaṃ sarva yadayamātmā' (bṛ. 2.4.6)",
  "GSP33brssbh2u:357": ", 'ātmaivedaṃ sarvam' (chā. 7.25.2)",
  "GSP33brssbh2u:358": ", 'brahmaivedamamṛtaṃ purastāt' (mu. 2.2.11)",
  "GSP33brssbh2u:359": ", 'sarvaṃ khalvidaṃ brahma' (chā. 3.14.1)",
  "GSP33brssbh2u:360": "ityevamādyābhirhi śrutibhiraviśeṣeṇa triṣvapi kāleṣu kāryasya kāraṇānanyatvaṃ śrāvyate /",
  "GSP33brssbh2u:361": "tatra yaḥ parihāraḥ kāryasya taddharmāṇāṃ cāvidyādhyāropitatvānna taiḥ kāraṇaṃ saṃsṛjyata iti,",
  "GSP33brssbh2u:362": "apītāvapi sa samānaḥ /",
  "GSP33brssbh2u:363": "asti cāyamaparo dṛṣṭānto yathā svayaṃ prasāritayā māyayā māyāvī triṣvapi kāleṣu na saṃspaśyate,",
  "GSP33brssbh2u:364": "avastutvāt,",
  "GSP33brssbh2u:365": "evaṃ paramātmāpi saṃsāramāyayā na saṃspṛśyata iti /",
  "GSP33brssbh2u:366": "yathā ca svapnadṛgekaḥ svapnadarśanamāyayā na saṃspṛśyata iti /",
  "GSP33brssbh2u:367": "prabodhasaṃpradāyorananvāgatatvāt /",
  "GSP33brssbh2u:368": "evamavasthātrayasākṣyeko 'vyabhicāryavasthātrayeṇa vyabhicāriṇā na saṃspṛśyate /",
  "GSP33brssbh2u:369": "māyāmātraṃ hyetadyatparamātmano 'vasthātrayātmanāvabhāsanaṃ rajjvā iva sarpādibhāveneti /",
  "GSP33brssbh2u:370": "atroktaṃ vedāntārthasaṃpradāyavidbhirācāryaiḥ - 'anādimāyayā supto yadā jīvaḥ prabudhyate /",
  "GSP33brssbh2u:371": "ajamanidramasvapnamadvaitaṃ budhyate tadā' (gauḍapā. kāri. 1.16) iti /",
  "GSP33brssbh2u:372": "tatra yaduktamapītau kāraṇasyāpi kāryasyeva sthaulyādidoṣaprasaṅga ityetadayuktam /",
  "GSP33brssbh2u:373": "yatpunaretaduktaṃ samastasya vibhāgasyāvibhāgaprāpteḥ punarvibhāgenotpattau niyamakāraṇaṃ nopapadyata iti /",
  "GSP33brssbh2u:374": "ayamapyadoṣaḥ /",
  "GSP33brssbh2u:375": "dṛṣṭāntabhāvādeva /",
  "GSP33brssbh2u:376": "yathāhi suṣuptisamādhyādāvapi satyāṃ svābhāvikyāmavibhāgaprāptau mithyājñānasyānapoditatvātpūrvavatpunaḥ prabodhe vibhāgo bhavatyevamihāpi bhaviṣyati /",
  "GSP33brssbh2u:377_0": "śrutiścātra bhavati- 'imāḥ sarvāḥ prajāḥ sati saṃpadya na viduḥ sati saṃpadyāmaha",
  "GSP33brssbh2u:377_1": "iti ta iha vyāghro vā siṃho vā vṛko vā varāho vā kīṭo vā pataṅgo vā daṃśo vā maśako",
  "GSP33brssbh2u:377_2": "vā yadyadbhavanti tadā bhavanti' (chā. 6.9.2,3) iti /",
  "GSP33brssbh2u:378": "yathā hyavibhāge 'pi paramātmani mithyājñānapratibaddho vibhāgavyavahāraḥ svapnavadavyāhataḥ sthito dṛśyate,",
  "GSP33brssbh2u:379": "evamapītāvapi mithyājñānapratibaddhaiva vibhāgaśaktiranumāsyate /",
  "GSP33brssbh2u:380": "etena muktānāṃ punarutpattiprasaṅgaḥ pratyuktaḥ /",
  "GSP33brssbh2u:381": "samyagjñānena mithyājñānasyāpoditatvāt /",
  "GSP33brssbh2u:382": "yaḥ punarayamante 'paro vikalpa utprekṣito 'thedaṃ jagadapītāvapi vibhaktameva pareṇa brahmaṇāvatiṣṭheteti,",
  "GSP33brssbh2u:383": "so 'pyanabhyupagamādeva pratiṣiddhaḥ /",
  "GSP33brssbh2u:384": "tasmātsamañjasamidamaupaniṣadaṃ darśanam // 9 //",
  "GSP33brssbh2u:385": "----------------------",
  "GSP33brssbh2u:386": "FN: apigacchat līyamānam /",
  "GSP33brssbh2u:387": "vibhāgāvasthā sthitikālaḥ /",
  "GSP33brssbh2u:388": "sati brahmaṇi ekībhūya na vidurityajñānoktiḥ /",
  "GSP33brssbh2u:389": "iha suṣupteḥ prāk prabodhe yena jātyādinā vibhaktā bhavanti tadā punarutthānakāle tathaiva bhavantīti vibhāgoktiḥ /",
  "GSP33brssbh2u:390": "____________________________________________________________________________________________",
  "GSP33brssbh2u:391": "svapakṣadoṣāc ca | BBs_2,1.10 |",
  "GSP33brssbh2u:392": "svapakṣe caite prativādinaḥ sādhāraṇā doṣāḥ prāduṣyuḥ /",
  "GSP33brssbh2u:393": "kathamityucyate /",
  "GSP33brssbh2u:394": "yattāvadabhihitaṃ vilakṣaṇatvānnedaṃ jagadbrahmaprakṛtikamiti,",
  "GSP33brssbh2u:395": "pradhānaprakṛtikatāyāmapi samānametat,",
  "GSP33brssbh2u:396": "śabdādihīnātpradhānācchabdādimato jagata utpattyabhyupagamāt /",
  "GSP33brssbh2u:397": "ata eva ca vilakṣaṇakāryotpattyabhyupagamātsamānaḥ prāgutpatterasatkāryavādaprasaṅgaḥ /",
  "GSP33brssbh2u:398": "tathāpītau kāryasya kāraṇavibhāgābhyupagamāttadvatprasaṅgo 'pi samānaḥ /",
  "GSP33brssbh2u:399_0": "tathā mṛditasarvaviśeṣeṣu vikāreṣvapītāvavibhāgātmatāṃ gateṣvidamasya puruṣasyopādānamidamasyeti",
  "GSP33brssbh2u:399_1": "prākpralayātpratipuruṣaṃ ye niyatā bhedā na te tathaiva punarutpatau niyantuṃ śakyante kāraṇābhāvāt /",
  "GSP33brssbh2u:400": "vinaiva kāraṇena niyame 'bhyupagamyamāne kāraṇābhāvasāmyānmuktānāmapi punarbandhaprasaṅgaḥ /",
  "GSP33brssbh2u:401": "atha kecidbhedā apītāvavibhāgamāpadyante kenacinneti cet /",
  "GSP33brssbh2u:402": "ye nāpadyante teṣāṃ pradhānakāryatvaṃ na prāpnotītyevamete doṣāḥ sādhāraṇatvānnānyatarasminpakṣe codayitavyā bhavantītyadoṣatāmevaiṣāṃ draḍhayati /",
  "GSP33brssbh2u:403": "avaśyāśrayitavyatvāt // 10 //",
  "GSP33brssbh2u:404": "----------------------",
  "GSP33brssbh2u:405": "FN: prāduṣyuḥ prādurbhaveyuḥ /",
  "GSP33brssbh2u:406": "____________________________________________________________________________________________",
  "GSP33brssbh2u:407": "tarkāpratiṣṭhānād apy anyathānumeyam iti ced evam apy anirmokṣaprasaṅgaḥ | BBs_2,1.11 |",
  "GSP33brssbh2u:408": "itaśca nāgamagamyer'the kevalena tarkeṇa pratyavasthātavyam /",
  "GSP33brssbh2u:409": "yasminnirāgamāḥ puruṣotprekṣāmātranibandhanāstarkā apratiṣṭhitā bhavanti /",
  "GSP33brssbh2u:410": "utprekṣāyā niraṅ kuśatvāt /",
  "GSP33brssbh2u:411": "tathāhi kaiścidabhiyuktairyatnenotprekṣitāstarkā abhiyuktarairanyairābhāsyamānā dṛśyante /",
  "GSP33brssbh2u:412": "tairapyutprekṣitāḥ santastato 'nyairābhāsyanta iti na pratiṣṭhitatvaṃ tarkāṇāṃ śakyamāśrayituṃ,",
  "GSP33brssbh2u:413": "puruṣamativairūpyāt /",
  "GSP33brssbh2u:414": "atha kasyacitprasiddhamāhātmyasya kapilasya cānyasya vā saṃmatastarkaḥ pratiṣṭhita ityāśrīyeta /",
  "GSP33brssbh2u:415": "evamapyapratiṣṭhitatvameva /",
  "GSP33brssbh2u:416": "prasiddhamāhātmyānumatānāmapi tīrthakarāṇāṃ kapilakaṇabhukprabhṛtīnāṃ parasparavipratipattidarśanāt /",
  "GSP33brssbh2u:417": "atocyetānyathā vayamanumāsyāmahe yathā nāpratiṣṭhādoṣo bhaviṣyati /",
  "GSP33brssbh2u:418": "nahi pratiṣṭhitastarka eva nāstīti śakyate vaktum /",
  "GSP33brssbh2u:419": "etadapi hi tarkāṇāmapratiṣṭhitatvaṃ tarkeṇaiva pratiṣṭhāpyate /",
  "GSP33brssbh2u:420": "keṣāñcittarkāṇāmapratiṣṭhitatvadarśanenānyeṣāmapi tajjātīyakānāṃ tarkāṇāmapratiṣṭhitatvāt /",
  "GSP33brssbh2u:421": "sarvatarkāpratiṣṭhāyāṃ ca lokavyavahārocchedaprasaṅgaḥ /",
  "GSP33brssbh2u:422": "atītavartamānādhvasāmyena hyanāgate 'pyadhvani sukhaduḥkhaprāptiparihārāya pravartamāno loko dṛśyate /",
  "GSP33brssbh2u:423": "śrutyarthavipratipattau cārthābhāsanirākaraṇena samyagarthanirdhāraṇaṃ tarkeṇaiva vākyavṛttinirūpaṇarūpeṇa kriyate /",
  "GSP33brssbh2u:424": "manurapi caivaṃ manyate- 'pratyakṣamanumānaṃ ca śāstraṃ ca vividhāgamam /",
  "GSP33brssbh2u:425": "trayaṃ suviditaṃ kāryaṃ dharmaśuddhimabhīpsitā //",
  "GSP33brssbh2u:426": "' iti /",
  "GSP33brssbh2u:427": "'ārṣaṃ dharmopadeśaṃ ca vedaśāstravirodhinā /",
  "GSP33brssbh2u:428": "yastarkeṇānusaṃdhatte sa dharmaṃ veda netaraḥ //",
  "GSP33brssbh2u:429": "' (12.105,106) iti ca bruvan /",
  "GSP33brssbh2u:430": "ayameva tarkasyālaṅkāro yadapratiṣṭhitatvaṃ nāma /",
  "GSP33brssbh2u:431": "evaṃhi tāvadyattarkaparityāgena niravadyastarkaḥ pratipattavyo bhavati /",
  "GSP33brssbh2u:432": "nahi pūrvajo mūḍha āsīdityātmanāpi mūḍhena bhavitavyamiti kiñcidasti pramāṇam /",
  "GSP33brssbh2u:433": "tasmānna tarkāpratiṣṭhānaṃ doṣa iti cet, evamapyavimokṣaprasaṅgaḥ /",
  "GSP33brssbh2u:434": "yadyapi kvacidviṣaye tarkasya pratiṣṭhitatvamupalakṣyate tathāpi prakṛte tāvadviṣaye prasajyata evāpratiṣṭhitatvadoṣādanirmokṣastarkasya /",
  "GSP33brssbh2u:435": "nahīdamatigambhīraṃ bhāvayāthātmyaṃ muktinibandhanamāgamamantareṇotprekṣitumapi śakyam /",
  "GSP33brssbh2u:436": "rūpādyabhāvāddhi nāyamarthaḥ pratyakṣagocaraḥ, liṅgādyabhāvācca nānumānādīnāmiti cāvocāma /",
  "GSP33brssbh2u:437": "apica samyagjñānānmokṣa iti sarveṣāṃ mokṣavādināmabhyupagamaḥ /",
  "GSP33brssbh2u:438": "tacca samyagjñānamekarūpaṃ vastutantratvāt /",
  "GSP33brssbh2u:439": "ekarūpeṇa hyavasthito yor'thaḥ sa paramārthaḥ /",
  "GSP33brssbh2u:440": "loke tadviṣayaṃ jñānaṃ samyagjñānamityucyate yathāgniruṣṇā iti /",
  "GSP33brssbh2u:441": "tatraivaṃ sati samgjñāne puruṣāṇāṃ vipratipattiranupapannā /",
  "GSP33brssbh2u:442": "tarkajñānānāṃ tvanyonyavirodhātprasiddhā vipratipattiḥ /",
  "GSP33brssbh2u:443": "yaddhi kenacittārkikeṇedameva samyagjñānamiti pratipāditaṃ tadapareṇa vyutthāpyate,",
  "GSP33brssbh2u:444": "tenāpi pratiṣṭhāpitaṃ tato 'pareṇa vyutthāpyata iti prasiddhaṃ loke /",
  "GSP33brssbh2u:445": "kathamekarūpānavasthitaviṣayaṃ tarkaprabhavaṃ samyagjñānaṃ bhavet /",
  "GSP33brssbh2u:446": "naca pradhānavādī tarkavidāmuttama iti sarvāstārkikaiḥ parigṛhīto yena tadīyaṃ mataṃ samyagjñānamiti pratipadyemahi /",
  "GSP33brssbh2u:447": "naca śakyante 'tītānāgatavartamānāstārkikā ekasmindeśe kāle ca samāhartuṃ yena tanmatirekarūpaikārthaviṣayā samyaṅmatiriti syāta /",
  "GSP33brssbh2u:448": "vedasya tu nityatve vijñānotpattihetutve ca sati vyavasthitārthaviṣayatvopapattestajjanitasya jñānasya samyaktvamatītānāgatavartamānaiḥ sarvairapi tārkikairapahnotumaśakyam /",
  "GSP33brssbh2u:449": "ataḥ siddhamasyaivaupaniṣadasya jñānasya samyagjñānatvam /",
  "GSP33brssbh2u:450": "ato 'nyatra samyagjñānatvānupapatteḥ saṃsārāvimokṣa eva prasajyeta /",
  "GSP33brssbh2u:451": "ata āgamavaśenāgamānusāritarkavaśena ca cetanaṃ brahmajagataḥ kāraṇaṃ prakṛtiśceti sthitam // 11 //",
  "GSP33brssbh2u:452": "----------------------",
  "GSP33brssbh2u:453": "FN: tarkasya kaivalyamanugrāhyāgamarāhityam /",
  "GSP33brssbh2u:454": "dharmasya śuddhiradharmādbhedanirṇayaḥ /",
  "GSP33brssbh2u:455": "atigamabhīratvamāgamātirmekāmānāyogyatvam /",
  "GSP33brssbh2u:456": "bhāvayāthātmyaṃ kāraṇagatamadvitīyatvam /",
  "GSP33brssbh2u:457": "muktinibandhanaṃ paramānandasaccidekatānatvam /",
  "GSP33brssbh2u:458": "____________________________________________________________________________________________",
  "GSP33brssbh2u:459": "4 śiṣṭaparigrahādhikaraṇam / sū. 12",
  "GSP33brssbh2u:460": "etena śiṣṭāparigrahā api vyākhyātāḥ | BBs_2,1.12 |",
  "GSP33brssbh2u:461_0": "vaidikasya darśanasya pratyāsannatvādgurutaratarkabalopetatvādvedānusāribhiśca kaiścicchiṣṭhaiḥ",
  "GSP33brssbh2u:461_1": "kenacidaṃśena parigṛhītatvātpradhānakāraṇavādaṃ tāvadvyapāśritya yastarkanimitta",
  "GSP33brssbh2u:461_2": "ākṣepo vedāntavākyeṣūdbhāvitaḥ sa parihṛtaḥ /",
  "GSP33brssbh2u:462": "idānīmaṇvādivādavyapāśrayeṇāpi kaiścinmandamatibhirvedāntavākyeṣu punastarkanimitta ākṣepa āśaṅkyata ityataḥ pradhānamallanibarhaṇanyāyenātidiśati /",
  "GSP33brssbh2u:463": "parigṛhyanta iti parigrahāḥ na parigrahā aparigrahāḥ śiṣṭānāmaparigrahāḥ /",
  "GSP33brssbh2u:464_0": "etena prakṛtena pradhānakāraṇavādanirākaraṇakāraṇena śiṣṭairmanuvyāsaprabhṛtibhiḥ",
  "GSP33brssbh2u:464_1": "kenacidaṃśaṃnāparigṛhītā ye 'ṇvādikāraṇavādāste 'pi pratiṣiddhatayā vyākhyātā nirākṛtā",
  "GSP33brssbh2u:464_2": "draṣṭavyāḥ tulyatvānnirākaraṇakāraṇasya nātra punarāśaṅkitavyaṃ kiñcidasti /",
  "GSP33brssbh2u:465": "tulyamātrāpi paramagambhīrasya jagatkāraṇasya tarkānavagāhyatvaṃ tarkasyāpratiṣṭhitatvamanyathānumāne 'pyavimokṣa āgamavirodhaścetyevañjātīyakaṃ nirākaraṇam // 12 //",
  "GSP33brssbh2u:466": "____________________________________________________________________________________________",
  "GSP33brssbh2u:467": "5 bhoktrāpattyādhikaraṇam / sū. 13",
  "GSP33brssbh2u:468": "bhoktrāpatter avibhāgaś cet syāl lokavat | BBs_2,1.13 |",
  "GSP33brssbh2u:469": "anyathā punarbrahmakāraṇavādastarkabalenaivākṣipyate /",
  "GSP33brssbh2u:470": "yadyapi śrutiḥ pramāṇaṃ svaviṣaye bhavati tathāpi pramāṇāntareṇa viṣayāpahāre 'nyaparā bhavitumarti /",
  "GSP33brssbh2u:471": "yathā mantrārthavādau /",
  "GSP33brssbh2u:472": "tarke 'pi svaviṣayādanyatrāpratiṣṭhitaḥ syāt yathā dharmādharmayoḥ /",
  "GSP33brssbh2u:473": "kimato yadyevam /",
  "GSP33brssbh2u:474": "ata idamayuktaṃ yatpramāṇāntaraprasiddhārthabādhanaṃ śruteḥ /",
  "GSP33brssbh2u:475": "kathaṃ punaḥ pramāṇāntaraprasiddhor'thaḥ śrutyā bādhyata iti /",
  "GSP33brssbh2u:476": "atrocyate- prasiddho hyayaṃ bhoktṛbhogyavibhāgo loke bhoktā cetanaḥ śārīro bhogyāḥ śabdādayo viṣayā iti /",
  "GSP33brssbh2u:477": "yathā bhoktā devadatto bhojya odana iti /",
  "GSP33brssbh2u:478": "tasya ca vibhāgasyābhāvaḥ prasajyeta yadi bhoktā bhogyabhāvamāpadyeta /",
  "GSP33brssbh2u:479": "bhogyaṃ vā bhoktṛbhāvamāpadyeta /",
  "GSP33brssbh2u:480": "tayoścetaretarabhāvāpattiḥ paramakāraṇādbrahmaṇo 'nanyatvātprasajyeta /",
  "GSP33brssbh2u:481": "nacāsya prasiddhasya vibhāgasya bādhanaṃ yuktam /",
  "GSP33brssbh2u:482": "yathā tvadyatve bhoktṛbhogyayorvibhāgo dṛṣṭastathātītānāgatayorapi kalpayitavyaḥ /",
  "GSP33brssbh2u:483": "tasmātprasiddhasyāsya bhoktṛbhogyavibhāgasyābhāvaprasaṅgādayuktamidaṃ brahmakāraṇatāvadhāraṇamiti cetkaściccodayettaṃ pratibrūyāt- syāllokavaditi /",
  "GSP33brssbh2u:484": "upapadyata evāyamasmatpakṣe 'pi vibhāgaḥ evaṃ loke dṛṣṭatvāt /",
  "GSP33brssbh2u:485": "tathāhi- samudrādudakātmano 'nanyatve 'pi tadvikārāṇāṃ phenavīcītaraṅgādīnāmitaretaravibhāga itaretarasaṃśleṣādilakṣaṇaśca vyavahāra upalabhyate /",
  "GSP33brssbh2u:486": "naca samudrādudakātmano 'nanyatve 'pi tadvikārāṇāṃ phenataraṅgādīnāmitaretarabhāvāpattirbhavati /",
  "GSP33brssbh2u:487": "naca teṣāmitaretarabhāvānāpattāvapi samudrātmano 'nyatvaṃ bhavati /",
  "GSP33brssbh2u:488": "evamihāpi naca bhoktṛbhogyayoritaretarabhāvāpattiḥ, naca parasmādbrahmaṇo 'nyatvaṃ bhaviṣyati /",
  "GSP33brssbh2u:489": "yadyapi bhoktā na brahmaṇo vikāraḥ /",
  "GSP33brssbh2u:490": "'tatsṛṣṭvā tadevānuprāviśat' (tai. 2.6)",
  "GSP33brssbh2u:491": "iti sraṣṭurevāvikṛtasya kāryānupraveśena bhoktṛtvaśravaṇāt,",
  "GSP33brssbh2u:492_0": "tathāpi kāryamanupraviṣṭasyāstyupādhinimitto vibhāga ākāśasyeva ghaṭādyupādhinimitta",
  "GSP33brssbh2u:492_1": "ityataḥ paramakāraṇabrahmaṇo 'nanyatvaṃ'pyupapadyate bhoktṛbhogyalakṣaṇo vibhāgaḥ",
  "GSP33brssbh2u:492_2": "samudrataraṅgādinyāyenetyuktam // 13 //",
  "GSP33brssbh2u:493": "----------------------",
  "GSP33brssbh2u:494": "FN: anyaparatvaṃ gauṇārthakatvam /",
  "GSP33brssbh2u:495": "vibhāgo janma /",
  "GSP33brssbh2u:496": "yadvā tathāpītiśabdenaivoktaḥ parihāraḥ /",
  "GSP33brssbh2u:497": "____________________________________________________________________________________________",
  "GSP33brssbh2u:498": "6 ārambhaṇādhikaraṇam / sū. 14-20",
  "GSP33brssbh2u:499": "tadananyatvam ārambhaṇaśabdādibhyaḥ | BBs_2,1.14 |",
  "GSP33brssbh2u:500": "abhyupagamya cemaṃ vyāvahārikaṃ bhoktṛbhogyalakṣaṇaṃ vibhāgaṃ syāllokavaditi parihāroṣa'bhihitaḥ /",
  "GSP33brssbh2u:501": "natvayaṃ vibhāgaḥ paramārthato 'sti yasmāttayoḥ kāryakāraṇayorananyatvamavagamyate /",
  "GSP33brssbh2u:502": "kāryamākāśādikaṃ bahuprapañcaṃ jagat,",
  "GSP33brssbh2u:503": "kāraṇaṃ paraṃbrahma,",
  "GSP33brssbh2u:504": "tasmātkāraṇātparamārthato 'nanyatvaṃ vyatirekeṇābhāvaḥ kāryasyāvagamyate /",
  "GSP33brssbh2u:505": "kutaḥ /",
  "GSP33brssbh2u:506": "ārambhaṇaśabdādibhyaḥ /",
  "GSP33brssbh2u:507": "ārambhaṇaśabdastāvat /",
  "GSP33brssbh2u:508_0": "ekavijñānena sarvavijñānaṃ pratijñāya dṛṣṭāntāpekṣāyāmucyate- 'yathā somyaikena mṛtpiṇḍena",
  "GSP33brssbh2u:508_1": "sarvaṃ mṛnmayaṃ vijñātaṃ syādvācārambhaṇaṃ vikāro nāmadheyaṃ mṛttiketyeva satyam' (chā. 6.1.1) iti /",
  "GSP33brssbh2u:509": "etaduktaṃ bhavati- ekena mṛtpiṇḍena paramārthato mṛdātmanā vijñātena sarvaṃ mṛnmayaṃ ghaṭaśarāvodañcanādikaṃ mṛdātmakatvāviśeṣādvijñātaṃ bhavet /",
  "GSP33brssbh2u:510": "yato vācārambhaṇaṃ vikāro nāmadheyaṃ vācaiva kevalamastītyārabhyate /",
  "GSP33brssbh2u:511": "vikāro ghaṭaḥ śarāva udañcanaṃ ceti /",
  "GSP33brssbh2u:512": "natu vastuvṛttena vikāro nāma kaścidasti /",
  "GSP33brssbh2u:513": "nāmadheyamātraṃ hyetadanṛtaṃ mṛttiketyeva satyamiti /",
  "GSP33brssbh2u:514": "eṣa brahmaṇo dṛṣṭāntaḥ āmnātaḥ /",
  "GSP33brssbh2u:515": "tatra śrutādvācārambhaṇaśabdāddārṣṭāntike 'pi brahmavyatirekeṇa kāryajātasyābhāva iti gamyate /",
  "GSP33brssbh2u:516_0": "punaśca tejobannānāṃ brahmakāryatāmuktvā tejobannakāryāṇāṃ tejobannavyatirekeṇābhāvaṃ",
  "GSP33brssbh2u:516_1": "bravīti- 'apāgādagneragnitvaṃ vācārambhaṇaṃ vikāro nāmadheyaṃ trīṇi rūpāṇītyeva satyam'",
  "GSP33brssbh2u:516_2": "(chā. 6.4.1) ityādinā /",
  "GSP33brssbh2u:517": "ārambhaṇaśabdādibhya ityādiśabdāt 'aitadātmyamidaṃ sarvaṃ tatsatyaṃ sa ātmā tattvamasi' (chā. 6.8.7)",
  "GSP33brssbh2u:518": ", 'idaṃ sarvaṃ yadayamātmā' (bṛ. 2.4.6)",
  "GSP33brssbh2u:519": ", 'brahmaivedaṃ sarvam' (mu. 2.2.11)",
  "GSP33brssbh2u:520": ", 'ātmaivedaṃ sarvam' (chā. 7.25.2)",
  "GSP33brssbh2u:521": ", 'neha nānāsti kiñcana' (bṛ.4.4.19)",
  "GSP33brssbh2u:522": "ityevamādyapyātmaikatvapratipādanaparaṃ vacanajātamudāhartavyam /",
  "GSP33brssbh2u:523": "nacānyathaikavijñānena sarvavijñānaṃ saṃpadyate /",
  "GSP33brssbh2u:524": "tasmādyathā ghaṭakarakādyākāśānāṃ mahākāśānanyatvaṃ,",
  "GSP33brssbh2u:525": "yathāca mṛgatṛṣṇikodakādīnāmūṣarādibhyo 'nanyatvaṃ dṛṣṭanaṣṭasvarūpatvātsvarūpeṇānupākhyatvāt,",
  "GSP33brssbh2u:526": "evamasya bhogyabhoktrādiprapañcajātasya brahmavyatirekeṇābhāva iti draṣṭavyam /",
  "GSP33brssbh2u:527": "nanvanekātmakaṃ brahma, yathā vṛkṣo 'nekaśākha evamanekaśaktipravṛttiyuktaṃ brahma /",
  "GSP33brssbh2u:528": "ata ekatvaṃ nānātvaṃ cobhayamapi satyameva /",
  "GSP33brssbh2u:529": "yathā vṛkṣa ityanekatvaṃ śākhā iti nānātvam /",
  "GSP33brssbh2u:530": "yathāca samudrātmanaikatvaṃ phenataraṅgādyātmanā nānātvam /",
  "GSP33brssbh2u:531": "yathāca mṛdātmanaikatvaṃ ghaṭaśarāvādyātmanā nānātvam /",
  "GSP33brssbh2u:532": "tatraikatvāṃśena jñānānmokṣavyavahāraḥ setsyati /",
  "GSP33brssbh2u:533": "nānātvāṃśena tu karmakāṇḍāśrayau laukikavaidikavyavahārau setsyata iti /",
  "GSP33brssbh2u:534": "evañca mṛdādidṛṣṭāntā anurūpā bhaviṣyantīti /",
  "GSP33brssbh2u:535": "naivaṃ syāt /",
  "GSP33brssbh2u:536": "'mṛttiketyeva satyam' iti prakṛtimātrasya dṛṣṭānte satyatvāvadhāraṇāt /",
  "GSP33brssbh2u:537": "vācārambhaṇaśabdena ca vikārajātasyānṛtatvābhidhānāt /",
  "GSP33brssbh2u:538": "dārṣṭāntike 'pi 'aitadātmyamidaṃ sarvaṃ tatsatyam' iti ca paramakāraṇasyaivaikasya satyatvāvadhāraṇāt 'sa ātmā tattvamasi śvetaketo' iti ca śārīrasya brahmabhāvopadeśāt /",
  "GSP33brssbh2u:539": "svayaṃ prasiddhaṃ hyetaccharīrasya brahmātmatvamupadiśyate na yatnāntaraprasādhyam /",
  "GSP33brssbh2u:540": "ataścedaṃ śāstrīyaṃ brahmātmatvamavagamyamānaṃ svābhāvikasya śārīrātmatvasya bādhakaṃ saṃpadyate,",
  "GSP33brssbh2u:541": "rajjvādibuddhaya iva sarpādibuddhīnām /",
  "GSP33brssbh2u:542": "bādhite ca śārīrātmatvasya tadāśrayaḥ samastaḥ svābhāviko vyavahāro bādhito bhavati yatprasiddhaye nānātvāṃśo 'paro brahmaṇaḥ kalpyeta /",
  "GSP33brssbh2u:543": "darśayati ca-",
  "GSP33brssbh2u:544": "'yatra tvasya sarvamātmaivābhūttatkena kaṃ paśyet' (bṛ. 4.5.15)",
  "GSP33brssbh2u:545": "ityādinā brahmātmatvadarśinaṃ prati samastasya kriyākārakaphalalakṣaṇasya vyavahārasyābhāvam /",
  "GSP33brssbh2u:546": "nacāyaṃ vyavahārābhāvoṣa'vasthāviśeṣanibaddho 'bhidhīyata iti yuktaṃ vaktum,",
  "GSP33brssbh2u:547": "'tattvamasi' iti brahmātmabhāvasyānavasthāviśeṣanibandhanatvāt /",
  "GSP33brssbh2u:548": "taskaradṛṣṭāntena cānṛtābhisaṃdhasya bandhanaṃ satyābhisaṃdhasya ca mokṣaṃ darśayannekatvamevaikaṃ pāramārthikaṃ darśayati (chā. 6.16) /",
  "GSP33brssbh2u:549": "mithyājñānavijṛmbhitaṃ ca nānātvam /",
  "GSP33brssbh2u:550": "ubhayasatyatāyāṃ hi kathaṃ vyavahāragocaro 'pi janturanṛtābhisaṃdha ityucyeta /",
  "GSP33brssbh2u:551": "'mṛtyoḥ sa mṛtyumāpnoti ya iha nāneva paśyati' (bṛ. 4.4.19)",
  "GSP33brssbh2u:552": "iti ca bhedadṛṣṭimapavadannevaitaddarśayati /",
  "GSP33brssbh2u:553": "nacāsmindarśane jñānānmokṣa ityupapadyate,",
  "GSP33brssbh2u:554": "samyagjñanāpanodyasya kasyacinmithyājñānasya saṃsārakāraṇatvenānabhyupagamāt /",
  "GSP33brssbh2u:555": "ubhayasatyatāyāṃ hi kathamekatvavijñānena nānātvajñānamapanudyata ityucyate /",
  "GSP33brssbh2u:556": "nanvekatvaikāntābhyupagame nānātvābhāvatpratyakṣādīni laukikāni pramāṇāni vyāhanyerannirviṣayatvāt,",
  "GSP33brssbh2u:557": "sthāṇvādiṣviva puruṣādijñānāni /",
  "GSP33brssbh2u:558": "tathā vidhipratiṣedhaśāstramapi bhedāpekṣatvāttadabhāve vyāhanyeta,",
  "GSP33brssbh2u:559": "mokṣaśāstrasyāpi śiṣyaśāsitrādibhedāpekṣatvāttadabhāve vyāghātaḥ syāt /",
  "GSP33brssbh2u:560": "kathaṃ cānṛtena mokṣaśāstreṇa pratipāditasyātmaikatvasya satyatvamupapadyeteti /",
  "GSP33brssbh2u:561": "atrocyate- naiṣa doṣaḥ /",
  "GSP33brssbh2u:562": "sarvavyavahārāṇāmeva prāgbrahmātmatāvijñānātsatyatvopapatteḥ /",
  "GSP33brssbh2u:563": "svapnavyavahārasyeva prākprabodhāt /",
  "GSP33brssbh2u:564": "yāvaddhi na satyātmaikatvapratipattistāvatpramāṇaprameyaphalalakṣaṇeṣu vikāreṣvanṛtatvabuddhirna kasyacidutpadyate /",
  "GSP33brssbh2u:565": "vikārāneva tvahaṃ mametyavidyāyāmātmīyena bhāvena sarvo jantuḥ pratipadyate svābhāvikīṃ brahmātmatāṃ hitvā /",
  "GSP33brssbh2u:566": "tasmātprāgbrahmātmatāpratibodhādupapannaḥ sarvo laukiko vaidikaśca vyavahāraḥ /",
  "GSP33brssbh2u:567": "yathā suptasya prākṛtasya janasya svapna uccāvacānbhāvānpaśyato niścitameva pratyakṣābhimataṃ vijñānaṃ bhavati prākprabodhāt,",
  "GSP33brssbh2u:568": "naca pratyakṣābhāsābhiprāyastatkāle bhavati, tadvat /",
  "GSP33brssbh2u:569": "kathaṃ tvasatyena vedāntavākyena satyasya brahmātmatvasya pratipattirupapadyeta /",
  "GSP33brssbh2u:570": "nahi rajjusarpeṇa dṛṣṭo mriyate /",
  "GSP33brssbh2u:571": "nāpi mṛgatṛṣṇikāmbhasā pānāvagāhanādiprayojanaṃ kriyata iti /",
  "GSP33brssbh2u:572": "naiṣa doṣaḥ /",
  "GSP33brssbh2u:573": "śaṅkāviṣādinimittamaraṇādikāryopalabdheḥ /",
  "GSP33brssbh2u:574": "svapnadarśanāvasthasya ca sarpadaṃśanodakasnānādikāryadarśanāt /",
  "GSP33brssbh2u:575": "tatkāryamapyanṛtameveti cedbrūyāt /",
  "GSP33brssbh2u:576": "tatra brūmaḥ- yadyapi svapnadarśanāvasthasya sarpadaṃśanodakasnānādikāryamanṛtaṃ tathāpi tadavagatiḥ satyameva phalaṃ,",
  "GSP33brssbh2u:577": "pratibuddhasyāpyabādhyamānatvāt /",
  "GSP33brssbh2u:578": "nahi svapnādutthitaḥ svapnadṛṣṭaṃ sarpadaṃśanodakasnānādikāryaṃ mithyeti manyamānastadavagatimapi mithyeti manyate kaścit /",
  "GSP33brssbh2u:579": "etena svapnadṛśo 'vagatyabādhanena dehamātrātmavādo dūṣito veditavyaḥ /",
  "GSP33brssbh2u:580": "tathāca śrutiḥ - 'yadā karmasu kāmyeṣu striyaṃ svapneṣu paśyati /",
  "GSP33brssbh2u:581": "samṛddhiṃ tatra jānīyāttasminsvapnanidarśane' (chā. 5.2.9)",
  "GSP33brssbh2u:582": "ityasatyena svapnadarśanena satyāyāḥ samṛddheḥ pratipattiṃ darśayati /",
  "GSP33brssbh2u:583_0": "tathā pratyakṣadarśaneṣu keṣucidariṣṭeṣu jāteṣu 'na ciramiva jīviṣyatīti vidyāt'",
  "GSP33brssbh2u:583_1": "ityuktvā 'atha svapnāḥ puruṣaṃ kṛṣṇaṃ kṛṣṇadantaṃ paśyati sa enaṃ hanti' ityādinā",
  "GSP33brssbh2u:583_2": "tena tenāsatyenaiva svapnadarśanena satyaṃ maraṇaṃ sūcyata iti darśayati /",
  "GSP33brssbh2u:584": "prasiddhaṃ cedaṃ loke 'nvayavyatirekakuśalānāmīdṛśena svapnadarśanena sādhvāgamaḥ sūcyata īdṛśenāsādhvāgama iti /",
  "GSP33brssbh2u:585": "tathākārādisatyākṣarapratipattirddaṣṭā rekhānṛtākṣarapratipatteḥ /",
  "GSP33brssbh2u:586": "apicāntyamidaṃ pramāṇamātmaikatvasya pratipādakaṃ nātaḥ paraṃ kiñcidākāṅkṣyamasti /",
  "GSP33brssbh2u:587": "yathāhi loke yajetetyukte kiṃ kena kathamityākāṅkṣyate naivaṃ 'tattvamasi' 'ahaṃ brahmāsmi' ityukte kiñcidanyadākāṅkṣyamasti,",
  "GSP33brssbh2u:588": "sarvātmaikatvaviṣayatvāvagateḥ /",
  "GSP33brssbh2u:589": "sati hyasminnavaśiṣyamāṇer'the ākāṅkṣā syāt /",
  "GSP33brssbh2u:590": "natvātmaikatvavyatirekeṇāvaśiṣyamāṇo 'nyor'tho 'sti ya ākāṅkṣyeta /",
  "GSP33brssbh2u:591": "na ceyamavagatirnopapadyata iti śakyaṃ vaktum, 'taddhāsya vijajñau' (chā. 6.16.3) ityādiśrutibhyaḥ /",
  "GSP33brssbh2u:592": "avagatisādhanānāṃ ca śravaṇādīnāṃ vedānuvacanādīnāṃ ca vidhānāt /",
  "GSP33brssbh2u:593": "naceyamavagatiranarthikā bhrāntirveti śakyaṃ vaktum /",
  "GSP33brssbh2u:594": "avidyānivṛttiphaladarśanāt, bādhakajñānāntarābhāvācca /",
  "GSP33brssbh2u:595": "prākcātmaikatvāvagateravyāhataḥ sarvaḥ satyānṛtavyavahāro laukiko vaidikaścetyavocāma /",
  "GSP33brssbh2u:596": "tasmādantyena pramāṇena pratipādita ātmaikatve samastasya prācīnasya bhedavyavahārasya bādhitatvānnānekātmakabrahmakalpanāvakāśo 'sti /",
  "GSP33brssbh2u:597": "nanu mṛdādidṛṣṭāntapraṇayanātpariṇāmavadbrahma śāstrasyābhimatamiti gamyate /",
  "GSP33brssbh2u:598": "pariṇāmino hi mṛdādayor'thā loke samadhigatā iti /",
  "GSP33brssbh2u:599": "netyucyate /",
  "GSP33brssbh2u:600": "'sa vā eṣa mahājana ātmājaro 'maro 'mṛto 'bhayo brahma' (bṛ. 4.4.25)",
  "GSP33brssbh2u:601": "'sa eṣa neti netyātmā' (bṛ. 3.9.23)",
  "GSP33brssbh2u:602": ", 'asthūlamanaṇu' (bṛ. 3.8.8)",
  "GSP33brssbh2u:603": "ityādyābhyaḥ sarvavikriyāpratiṣedhaśrutibhyo brahmaṇaḥ kūṭasthatvāvagamāt /",
  "GSP33brssbh2u:604": "nahyekasya brahmaṇaḥ pariṇāmadharmatvaṃ tadrahitatvaṃ ca śkyaṃ pratipattum /",
  "GSP33brssbh2u:605": "sthitigativatsyāditi cet /",
  "GSP33brssbh2u:606": "na /",
  "GSP33brssbh2u:607": "kūṭasthasyeti viśeṣaṇāt /",
  "GSP33brssbh2u:608": "nahi kūṭasthasya brahmaṇaḥ sthitigativadanekadharmāśrayatvaṃ saṃbhavati /",
  "GSP33brssbh2u:609": "kūṭasthaṃ ca nityaṃ brahma sarvavikriyāpratiṣedhādityavocāma /",
  "GSP33brssbh2u:610": "naca yathā brahmaṇa ātmaikatvadarśanaṃ mokṣasādhanamevaṃ jagadākārapariṇāmitvadarśanamapi svatantrameva kasmaicitphalāyābhipreyate /",
  "GSP33brssbh2u:611": "pramāṇābhāvāt /",
  "GSP33brssbh2u:612": "kūṭasthabrahmātmavijñānādeva hi phalaṃ darśayati śāstram- 'sa eṣa neti netyātmā' ityupakramya 'abhayaṃ vai janaka prāpto 'si' (bṛ. 4.2.4)",
  "GSP33brssbh2u:613": "ityevañjātīyakam /",
  "GSP33brssbh2u:614_0": "tatraitatsiddhaṃ bhavati- brahmaprakaraṇe sarvadharmaviśeṣarahitabrahmadarśanādeva",
  "GSP33brssbh2u:614_1": "phalasiddhau satyāṃ yattatrāphalaṃ śrūyate brahmaṇo jagadākārapariṇāmitvādi tadbrahmadarśanopāyatvenaiva viniyujyate,",
  "GSP33brssbh2u:615": "phalavatsaṃnidhāvaphalaṃ tadaṅgamitivat /",
  "GSP33brssbh2u:616": "natu svatantraṃ phalāya kalpyata iti /",
  "GSP33brssbh2u:617": "nahi pariṇāmavattvavijñānātpariṇāmavattvamātmanaḥ phalaṃ syāditi vaktuṃ yuktaṃ,",
  "GSP33brssbh2u:618": "kūṭasthanityatvānmokṣasya /",
  "GSP33brssbh2u:619": "kūṭasthabrahmātmavādina ekatvaikāntyādīśitrīśitavyābhāva īśvarakāraṇapratijñāvirodha iti cet /",
  "GSP33brssbh2u:620": "na /",
  "GSP33brssbh2u:621": "avidyātmakanāmarūpabījavyākaraṇāpekṣatvātsarvajñatvasya /",
  "GSP33brssbh2u:622": "'tasmādvā etasmādātmana ākāśaḥ saṃbhūtaḥ' (tai. 2.1)",
  "GSP33brssbh2u:623_0": "ityādivākyebhyo nityaśuddhabuddhamuktasvarūpātsarvajñātsarvaśakterīśvarājjagajjanisthi",
  "GSP33brssbh2u:623_1": "tipralayā nācetanātpradhānādanyasmādvetyeṣor'thaḥ pratijñātaḥ 'janmādyasya yataḥ'",
  "GSP33brssbh2u:623_2": "(bra.sū. 1.1.4) iti /",
  "GSP33brssbh2u:624": "sā pratijñā tadavasthaiva na tadviruddhor'thaḥ punarihocyate /",
  "GSP33brssbh2u:625": "kathaṃ nocyate 'tyantamātmana ekatvamadvitīyatvaṃ ca bruvatā /",
  "GSP33brssbh2u:626": "śruṇu yathā nocyate /",
  "GSP33brssbh2u:627": "sarvajñasyeśvarasyātmabhūta ivāvidyākalpite nāmarūpe tattvānyatvābhyāmanirvacanīye saṃsāraprapañcabījabhūte sarvajñasyeśvarasya māyāśaktiḥ prakṛtiriti ca śrutismṛtyorabhilapyete /",
  "GSP33brssbh2u:628": "tābhyāmanyaḥ sarvajña īśvaraḥ 'ākāśo vai nāma nāmarūpayornirvahitā te yadantarā tadbrahma' (chā. 8.14.1) iti śruteḥ /",
  "GSP33brssbh2u:629": "'nāmarūpe vyākaravāṇi' (chā. 6.3.2)",
  "GSP33brssbh2u:630": ", 'sarvāṇi rūpāṇi vicitya dhīro nāmāni kṛtvābhivadanyadāste' (tai. ā. 3.12.7)",
  "GSP33brssbh2u:631": ", 'ekaṃ bījaṃ bahudhā yaḥ karoti' (śvaṃ. 6.12)",
  "GSP33brssbh2u:632": "ityādiśrutibhyaśca /",
  "GSP33brssbh2u:633": "evamavidyākṛtanāmarūpopādhyanurodhīśvaro bhavati, vyomeva ghaṭakarakādyupādhyanurodhi /",
  "GSP33brssbh2u:634": "sa ca svātmabhūtāneva ghaṭākāśasthānīyānavidyāpratyupasthāpitanāmarūpakṛtakāryakaraṇasaṃghātānurodhino jīvākhyānvijñānātmanaḥ pratīṣṭe vyavahāraviṣaye /",
  "GSP33brssbh2u:635_0": "tadevamavidyātmakopādhiparicchedāpekṣameveśvarasyeśvaratvaṃ sarvajñatvaṃ sarvaśaktitvaṃ",
  "GSP33brssbh2u:635_1": "ca na paramārthato vidyāyāpāstasarvopādhisvarūpa ātmanīśitrīśitavyasarvajñatvādivyavahāra upapadyate /",
  "GSP33brssbh2u:636": "tathācoktam- 'yatra nānyatpaśyati nānyacchṛṇoti nānyadvijānāti sa bhūmā' (chā. 7.24.1)",
  "GSP33brssbh2u:637": "iti 'yatra tvasya sarvamātmaivābhūttatkena paśyet' (bṛ. 4.5.15) ityādinā ca /",
  "GSP33brssbh2u:638": "evaṃ paramārthāvasthāyāṃ sarvavyavahārābhāvaṃ vadanti vedāntāḥ sarve /",
  "GSP33brssbh2u:639": "tatheśvaragītāsvapi- 'na kartṛtvaṃ na karmāṇi lokasya sṛjati prabhuḥ /",
  "GSP33brssbh2u:640": "na karmaphalasaṃyogaṃ svabhāvastu pravartate //",
  "GSP33brssbh2u:641": "nādatte kasyacitpāpaṃ na caiva sukṛtaṃ vibhuḥ /",
  "GSP33brssbh2u:642": "ajñānenāvṛtaṃ jñānaṃ tena muhyanti jantavaḥ' (gī. 5.14.-15)",
  "GSP33brssbh2u:643": "iti paramārthāvasthāyāmīśitrīśitavyādivyavahārābhāvaḥ pradarśyate /",
  "GSP33brssbh2u:644": "vyavahārāvasthāyāṃ tūktaḥ śrutāvapīśvarādivyavahāraḥ 'eṣa sarveśvara eṣa bhūtādhipatireṣa bhūtapāla eṣa seturvidhāraṇa eṣāṃ lokānāmasaṃbhedāya' (bṛ. 4.4.22) iti /",
  "GSP33brssbh2u:645": "tathāceśvaragītāsvapi- 'īśvaraḥ sarvabhūtānāṃ hṛddeśer'juna tiṣṭhati /",
  "GSP33brssbh2u:646": "bhrāmayansarvabhūtāni yantrārūḍhāni māyayā' (gī. 18.61) iti /",
  "GSP33brssbh2u:647": "sūtrakāro 'pi paramārthābhiprāyeṇa tadanyatvamityāha /",
  "GSP33brssbh2u:648": "vyavahārābhiprāyeṇa tu syāllokavaditi mahāsamudrasthānīyatāṃ brahmaṇaḥ kathayati /",
  "GSP33brssbh2u:649": "apratyākhyāyaiva kāryaprapañcaṃ pariṇāmaprakriyāṃ cāśrayati saguṇopāsaneṣūpayokṣyata iti // 14 //",
  "GSP33brssbh2u:650": "----------------------",
  "GSP33brssbh2u:651": "FN:",
  "GSP33brssbh2u:652": "dṛṣṭaṃ prātītikaṃ naṣṭhamanityaṃ yatsvarūpaṃ tadrūpeṇānupākhyatvātsattāsphūrtiśūnyatvādananyatvamiti saṃbandhaḥ /",
  "GSP33brssbh2u:653": "svabhāvo 'trāvidyā tayā kṛtaḥ svābhāvikaḥ /",
  "GSP33brssbh2u:654": "ekatvasyaikāntaḥ kaivalyam /",
  "GSP33brssbh2u:655": "vyāhanyerannapramāṇāni syuḥ /",
  "GSP33brssbh2u:656": "satyatvaṃ bādhā bhāvaḥ /",
  "GSP33brssbh2u:657": "bādho mityātvaniścayaḥ /",
  "GSP33brssbh2u:658": "rekhāsvakāratvādibhrāntyā satyā akārādayo jñāyanta iti prasiddham /",
  "GSP33brssbh2u:659": "____________________________________________________________________________________________",
  "GSP33brssbh2u:660": "bhāve copalabdheḥ | BBs_2,1.15 |",
  "GSP33brssbh2u:661": "itaśca kāraṇādananyatvaṃ kāryasya, yatkāraṇaṃ bhāva eva kāraṇasya kāryamupalabhyate, nābhāve /",
  "GSP33brssbh2u:662": "tadyathā satyāṃ mṛdi ghaṭa upalabhyate satsu ca tantuṣu paṭaḥ /",
  "GSP33brssbh2u:663": "naca niyamenānyabhāve 'nyasyopalabdhirdṛṣṭā /",
  "GSP33brssbh2u:664": "nahyaśvo goranyaḥ san gorbhāva evopalabhyate /",
  "GSP33brssbh2u:665": "naca kulālabhāva eva ghaṭa upalabhyate /",
  "GSP33brssbh2u:666": "satyapi nimittanaimittikabhāve 'nyatvāt /",
  "GSP33brssbh2u:667": "nanvanyasya bhāve 'pyanyasyopalabdhirniyatā dṛśyate, yathāgnibhāve dhūmasyeti /",
  "GSP33brssbh2u:668": "netyucyate /",
  "GSP33brssbh2u:669": "uddhāpite 'pyagnau gopālaghuṭikādidhāritasya dhūmasya dṛśyamānatvāt /",
  "GSP33brssbh2u:670": "atha dhūmaṃ kayācidavasthayā viśiṃṣyādīdṛśo dhūmo nāsatyāgnau bhavatīti /",
  "GSP33brssbh2u:671": "naivamapi kaściddoṣaḥ tadbhāvānuraktāṃ hi buddhiṃ kāryakāraṇayorananyatve hetuṃ vayaṃ vadāmaḥ /",
  "GSP33brssbh2u:672": "nacāsāvagnidhūmayorvidyate /",
  "GSP33brssbh2u:673": "bhāvāccopalabdheriti vā sūtram /",
  "GSP33brssbh2u:674": "na kevalaṃ śabdādeva kāryakāraṇayorananyatvaṃ,",
  "GSP33brssbh2u:675": "pratyakṣopalabdhibhāvācca tayorananyatvamityarthaḥ /",
  "GSP33brssbh2u:676": "bhavatihi pratyakṣopalabdhiḥ kāryakāraṇayorananyatve /",
  "GSP33brssbh2u:677": "tadyathā-",
  "GSP33brssbh2u:678": "tantusaṃsthāne paṭe tantuvyatirekeṇa paṭo nāma kāryaṃ naivopalabhyate kevalāstu tantava ātānavitānavantaḥ pratyakṣamupalabhyante,",
  "GSP33brssbh2u:679": "tathā tantuṣvaṃśavoṃ'śuṣu tadavayavāḥ /",
  "GSP33brssbh2u:680": "anayā pratyakṣopalabdhyā lohitaśuklakṛṣṇāni trīṇi tato rūpāṇi vāyumātramākāśamātraṃ cetyanumeyam /",
  "GSP33brssbh2u:681": "(chā. 6.4) tataḥ paraṃ brahmaikamevādvitīyaṃ, tatra sarvapramāṇānāṃ niṣṭhāmavocāma // 15 //",
  "GSP33brssbh2u:682": "----------------------",
  "GSP33brssbh2u:683": "FN: kāraṇasya bhāve sattve upalabdhau ca kāryasya sattvādupalabdheścānanyatvamiti sūtrārthaḥ /",
  "GSP33brssbh2u:684": "____________________________________________________________________________________________",
  "GSP33brssbh2u:685": "satvāc cāparasya | BBs_2,1.16 |",
  "GSP33brssbh2u:686": "itaśca kāraṇātkāryasyānanyatvaṃ,",
  "GSP33brssbh2u:687": "yatkāraṇaṃ prāgutpatteḥ kāraṇātmanaiva kāraṇe sattvamavarakālīnasya kāryasya śrūyate /",
  "GSP33brssbh2u:688": "'sadeva somyedamagra āsīt' (chā. 6.2.1)",
  "GSP33brssbh2u:689": ", 'ātmā vā idameka evāgra āsīt' (ai.ā. 2.4.1.1)",
  "GSP33brssbh2u:690": "ityādāvidaṃśabdagṛhītasya kāryasya kāraṇena sāmānādhikaraṇyāt /",
  "GSP33brssbh2u:691": "yacca yadātmanā yatra na vartate na tattata utpadyate, yathā sikatābhyastailam /",
  "GSP33brssbh2u:692": "tasmātprāgutpatterananyatvādutpannamapyananyadeva kāraṇātkāryamityavagamyate /",
  "GSP33brssbh2u:693": "yathāca kāraṇaṃ brahma triṣu kāleṣu sattvaṃ na vyabhicaratyevaṃ kāryamapi jagattriṣu kāleṣu sattvaṃ na vyabhicarati /",
  "GSP33brssbh2u:694": "ekaṃ ca punaḥ sattvamato 'pyananyatvaṃ kāraṇātkāryasya // 16 //",
  "GSP33brssbh2u:695": "____________________________________________________________________________________________",
  "GSP33brssbh2u:696": "asadvyapadeśān neti cen na dharmāntareṇa vākyaśeṣāt | BBs_2,1.17 |",
  "GSP33brssbh2u:697": "nanu kvacidasattvamapi prāgutpatteḥ kāryasya vyapadiśati śrutiḥ - 'asadevedamagra āsīt (chā. 3.19.1)",
  "GSP33brssbh2u:698": "iti, 'asadvā idamagra āsīt' (tai. 2.7.1) iti ca /",
  "GSP33brssbh2u:699": "tasmādasadvyapadeśānna prāgutpatteḥ kāryasya sattvamiti cet /",
  "GSP33brssbh2u:700": "neti brūmaḥ /",
  "GSP33brssbh2u:701": "nahyayamatyantāsatvābhiprāyeṇa prāgutpatteḥ kāryasyāsadvyapadeśaḥ,",
  "GSP33brssbh2u:702": "kiṃ tarhi vyākṛtanāmarūpatvāddharmādavyākṛtanāmarūpatvaṃ dharmāntaraṃ tena dharmāntareṇāyamasadvyapadeśaḥ prāgutpatteḥ sata eva kāryasya kāraṇarūpeṇānanyasya /",
  "GSP33brssbh2u:703": "kathametadavagamyate /",
  "GSP33brssbh2u:704": "vākyaśeṣāt /",
  "GSP33brssbh2u:705": "yadupakrame saṃdigdhārthaṃ vākyaṃ taccheṣānniścīyate /",
  "GSP33brssbh2u:706": "iha ca tāvat 'asadevedamagra āsīt' ityasacchabdenopakrame nirdiṣṭaṃ yattadeva punastacchabdena parāmṛśya saditi viśinaṣṭi 'tatsadāsīt' iti /",
  "GSP33brssbh2u:707": "asataśca pūrvāparakālāsaṃbandhādāsīcchabdānupapatteśca /",
  "GSP33brssbh2u:708": "'asadvā idamagra āsīt' ityatrāpi 'tadātmānaṃ svayamakuruta' iti vākyaśeṣe viśeṣaṇānnātyantāsattvam /",
  "GSP33brssbh2u:709": "tasmāddharmāntareṇaivāyamasadvyapadeśaḥ prāgutpatteḥ kāryasya /",
  "GSP33brssbh2u:710": "nāmarūpavyākṛtaṃ hi vastu sacchabdārhaṃ loke prasiddham /",
  "GSP33brssbh2u:711": "ataḥ prāṅnāmarūpavyākaraṇādasadivāsīdivāsīdityupacaryate // 17 //",
  "GSP33brssbh2u:712": "----------------------",
  "GSP33brssbh2u:713": "FN: agre śūnyamāsīcchūnyādeva jagatabhūditi pūrvaḥ pakṣaḥ /",
  "GSP33brssbh2u:714": "rāddhānte tu idaṃ jagadagre sṛṣṭeḥ prāgasadavyākṛtanāmarūpatvādasattulyamatisūkṣmaṃ brahmaivāsīt /",
  "GSP33brssbh2u:715": "tato brahmaṇaḥ sat vyākṛtanāmarūpaṃ jagadajāyateti /",
  "GSP33brssbh2u:716": "____________________________________________________________________________________________",
  "GSP33brssbh2u:717": "yukteḥ śabdāntarāc ca | BBs_2,1.18 |",
  "GSP33brssbh2u:718": "yukteśca prāgutpatteḥ kāryasya sattvamananyatvaṃ ca kāraṇādavagamyate, śabdāntarācca /",
  "GSP33brssbh2u:719": "yuktistāvadvarṇyate- dadhighaṭarucakādyarthibhiḥ pratiniyatāni kāraṇāni kṣīramṛttikāsuvarṇādīnyupādīyamānāni loke dṛśyante /",
  "GSP33brssbh2u:720": "nahi dadhyarthibhirmṛttikopādīyate na ghaṭārthibhiḥ kṣīraṃ tadasatkāryavāde nopapadyeta /",
  "GSP33brssbh2u:721": "aviśiṣṭe hi prāgutpatteḥ sarvasya sarvatrāsatve kasmātkṣīrādeva dadhyutpadyate na mṛttikāyāḥ mṛttikāyā eva ca ghaṭa utpadyate na kṣīrāt /",
  "GSP33brssbh2u:722": "athāviśiṣṭe 'pi prāgasattve kṣīra eva dadhnaḥ kaścidatiśayo na mṛttikāyāṃ,",
  "GSP33brssbh2u:723": "mṛttikāyāmeva ca ghaṭasya kaścidatiśayo na kṣīra ityucyeta,",
  "GSP33brssbh2u:724": "tarhyatiśayavattvātprāgavasthāyā asatkāryavādahāniḥ satkāryavādasiddhiśca /",
  "GSP33brssbh2u:725": "śaktiśca kāraṇasya kāryaniyamārthā kalpamānā nānyāsatī vā kāryaṃ niyacchet /",
  "GSP33brssbh2u:726": "asattvāviśeṣādanyatvāviśeṣācca /",
  "GSP33brssbh2u:727": "tasmātkāraṇasyātmabhūtā śaktiḥ śakteścātmabhūtaṃ kāryam /",
  "GSP33brssbh2u:728": "apica kāryakāraṇayordravyaguṇādīnāṃ cāśvamahiṣavadbhedabuddhyabhāvāttādātmyamabhyupagantavyam /",
  "GSP33brssbh2u:729": "samavāyakalpanāyāmapi samavāyasya samavāyibhiḥ saṃbandhe 'bhyupagamyamāne tasya tasyānyonyaḥ saṃbandhaḥ kalpayitavya ityanavasthāprasaṅgaḥ /",
  "GSP33brssbh2u:730": "anabhyupagamyamāne ca vicchedaprasaṅgaḥ /",
  "GSP33brssbh2u:731": "atha samavāyaḥ svayaṃ saṃbandharūpatvādanapekṣyaivāparaṃ saṃbandhaṃ saṃbadhyate,",
  "GSP33brssbh2u:732": "saṃyogo 'pi tarhi svayaṃ saṃbandharūpatvādanapekṣyaiva samavāyaṃ saṃbadhyeta /",
  "GSP33brssbh2u:733": "tādātmyapratīteśca dravyaguṇādīnāṃ samavāyakalpanānarthakyam /",
  "GSP33brssbh2u:734": "kathaṃ ca kāryamavayavidravyaṃ kāraṇeṣvavayavadravyeṣu vartamānaṃ vartate /",
  "GSP33brssbh2u:735": "kiṃ samasteṣvavayaveṣu vartetota pratyavayavam /",
  "GSP33brssbh2u:736": "yadi tāvatsamasteṣu varteta tato 'vayavyanupalabdhiḥ prasajyeta,",
  "GSP33brssbh2u:737": "samastāvayavasamanikarṣasyāśakyatvāt /",
  "GSP33brssbh2u:738": "nahi bahutvaṃ samasteṣvāśrayeṣu vartamānaṃ vyastāśrayagrahaṇena gṛhyate /",
  "GSP33brssbh2u:739_0": "athāvayavaśaḥ samasteṣu varteta tadāpyarambhakāvayavavyatirekeṇāvayavino 'vayavāḥ",
  "GSP33brssbh2u:739_1": "kalpyeran yairārambhakeṣvavayaveṣvavayavaśo 'vayavī varteta kośāvayavavyatiriktairhyavayavairasiḥ kośaṃ vyāpnoti /",
  "GSP33brssbh2u:740": "anavasthā caivaṃ prasajyeta /",
  "GSP33brssbh2u:741": "teṣu teṣvayavayaveṣu vartayitumanyeṣāmavayavānāṃ kalpanīyatvāt /",
  "GSP33brssbh2u:742": "atha pratyavayavaṃ varteta tadaikatra vyāpāre.'nyatrāvyāpāraḥ syāt /",
  "GSP33brssbh2u:743": "nahi devadattaḥ snughne saṃnidhīyamānastadahareva pāṭaliputre 'pi saṃnidhīyeta /",
  "GSP33brssbh2u:744": "yugapadanekatra vṛttāvanekatvaprasaṅgaḥ syāt /",
  "GSP33brssbh2u:745": "devadattayajñadattayoriva srughnāpāṭaliputranivāsinoḥ /",
  "GSP33brssbh2u:746": "gotvādivatpratyekaṃ parisamāpterna doṣa iti cet /",
  "GSP33brssbh2u:747": "na /",
  "GSP33brssbh2u:748": "tathā pratītyabhāvāt /",
  "GSP33brssbh2u:749": "yadi gotvādivatpratyekaṃ parisamāpto 'vayavī syādyathā gotvaṃ prativyakti pratyakṣaṃ gṛhyata evamavayavyapi pratyavayavaṃ pratyakṣaṃ gṛhyeta /",
  "GSP33brssbh2u:750": "nacaivaṃ niyataṃ gṛhyate /",
  "GSP33brssbh2u:751": "pratyekaparisamāptau cāvayavinaḥ kāryeṇādhikārāttasya caikatvācchṛṅgeṇāpi stanakāryaṃ kuryādurasā ca pṛṣṭhakāryam /",
  "GSP33brssbh2u:752": "nacaivaṃ dṛśyate /",
  "GSP33brssbh2u:753": "prāgutpatteśca kāryasyāsattva utpattirakartṛkā nirātmikā ca syāt /",
  "GSP33brssbh2u:754": "utpacattiśca nāma kriyā, sā sakartṛkaiva bhavitumarhati gatyādivat /",
  "GSP33brssbh2u:755": "kriyā ca nāma syādakartṛkā ceti vipratiṣidhyeta /",
  "GSP33brssbh2u:756": "ghaṭasya cetpattirucyamānā na ghaṭakartṛkā kiṃ tarihyanyakartṛketi kalpyā syāt /",
  "GSP33brssbh2u:757": "tathā kapālādīnāmapyutpattirucyamānānyakartṛkaiva kalpyeta /",
  "GSP33brssbh2u:758": "tathāca sati ghaṭa utpadyata ityukte kulālādīnāmapyutpadyamānatā pratīyate /",
  "GSP33brssbh2u:759": "utpannatāpratīteśca /",
  "GSP33brssbh2u:760": "atha svakāraṇasattāsaṃbandha evotpattirātmalābhaśca kāryasyeti cet,",
  "GSP33brssbh2u:761": "kathamalabdhātmakaṃ saṃbadhyeteti vaktavyam /",
  "GSP33brssbh2u:762": "satorhi dvayoḥ saṃbandhaḥ saṃbhavati na sadasatorasatorvā /",
  "GSP33brssbh2u:763": "abhāvasya ca nirupākhyatvātprāgutpatteriti maryādākaraṇamanupapannam /",
  "GSP33brssbh2u:764": "satāṃ hi loke kṣetragṛhādīnāṃ maryādā dṛṣṭā nābhāvasya /",
  "GSP33brssbh2u:765_0": "nahi vandhyāputro rājā babhūva prākpūrṇavarmaṇo 'bhiṣekādityevañjātīyakena maryādākāraṇena",
  "GSP33brssbh2u:765_1": "nirupākhyo vandhyāputro rājā babhūva prākpūrṇavarmaṇo 'bhiṣekādityevañjātīyakena",
  "GSP33brssbh2u:765_2": "maryādākaraṇena nirupākhyo vandhyaputro rājā babhūva bhavati bhaviṣyatīti vā viśeṣyate /",
  "GSP33brssbh2u:766": "yadi ca vandyāputro 'pi kārakavyāpārādūrdhvamabhaviṣyattata idamapyupātsyata kāryābhāvo 'pi kārakavyāpārādūrdhvaṃ bhaviṣyatīti /",
  "GSP33brssbh2u:767": "vayaṃ tu paśyāmo vandyāputrasya kāryābhāvasya cābhāvatvāviśeṣādyathā vandhyāputraḥ kārakavyāpārādūrdhvaṃ na bhaviṣyatyevaṃ kāryābhāvo 'pi kārakavyāpārādūrdhvaṃ na bhaviṣyatīti /",
  "GSP33brssbh2u:768": "nanvevaṃ sati kārakavyāpāro 'narthakaḥ prasajyeta /",
  "GSP33brssbh2u:769": "yathaiva hi prāksiddhatvātkāraṇasvarūpasiddhaye na kaścidvyāpriyate /",
  "GSP33brssbh2u:770": "evaṃ prāksiddhatvāttadananyatvācca kāryasya svarūpasiddhaye 'pi na kaścidvyāpriyeta /",
  "GSP33brssbh2u:771": "vyāpriyate ca /",
  "GSP33brssbh2u:772": "ataḥ kārakavyāpārārthavattvāya manyāmahe prāgutpatterabhāva /",
  "GSP33brssbh2u:773": "kāryasyeti /",
  "GSP33brssbh2u:774": "naiṣa doṣaḥ /",
  "GSP33brssbh2u:775": "yataḥ kāryākāreṇa kāraṇaṃ vyavastāpayataḥ kārakavyāpārasyārthavattvamapapadyate /",
  "GSP33brssbh2u:776": "kāryākāro 'pi kāraṇasyātmabhūta evānātmabhūtasyānārabhyatvādityabhāṇi /",
  "GSP33brssbh2u:777": "naca viśeṣadarśanamātreṇa vastvanyatvaṃ bhavati /",
  "GSP33brssbh2u:778": "nahi devadattaḥ saṃkocitahastapādaḥ prasāritahastapādaśca viśeṣaṇa dṛśyamāno 'pi vastvanyatvaṃ gacchati,",
  "GSP33brssbh2u:779": "sa eveti pratyabhijñānāt /",
  "GSP33brssbh2u:780": "tathā pratidinamanekasaṃsthānānāmapi pitrādīnāṃ na vastvanyatvaṃ bhavati,",
  "GSP33brssbh2u:781": "mama pitā mama bhrātā mama putra iti pratyabhijñānāt /",
  "GSP33brssbh2u:782": "janmocchedānantaritatvāttatra yuktaṃ nānyatreti cet /",
  "GSP33brssbh2u:783": "na /",
  "GSP33brssbh2u:784": "kṣīrādīnāmapi dadhyādyākārasaṃsthānasya pratyakṣatvāt /",
  "GSP33brssbh2u:785": "adṛśyamānānāmapi vaṭadhānādīnāṃ samānajātīyāvayavāntaropacitānāmaṅ kurādibhāvena darśanagocaratāpattau janmasaṃjñā /",
  "GSP33brssbh2u:786": "teṣāmevāyavānāmapacayavaśādadarśanāpattāvucchedasaṃjñā /",
  "GSP33brssbh2u:787": "tatredṛgjanmocchedāntaritatvāccedasataḥ sattvapattistathā sati garbhavāsina uttānaśāyinaśca bhedaprasaṅgaḥ /",
  "GSP33brssbh2u:788": "tathāca bālyayauvanasthāvireṣvapi bhedaprasaṅgaḥ, pitrādivyavahāralopaprasaṅgaśca /",
  "GSP33brssbh2u:789": "etena kṣaṇabhaṅgavādaḥ prativaditavyaḥ /",
  "GSP33brssbh2u:790": "yasyapunaḥ prāgutpatterasatkāryaṃ tasya nirviṣayaḥ kārakavyāpāraḥ syāt /",
  "GSP33brssbh2u:791": "abhāvasya viṣayatvānupapatterākāśahananaprayojanakhaḍgādyanekāyudhaprayuktivat /",
  "GSP33brssbh2u:792": "samavāyikāraṇaviṣayaḥ kārakavyāpāraḥ syāditi cet /",
  "GSP33brssbh2u:793": "na /",
  "GSP33brssbh2u:794": "anyaviṣayeṇa kārakavyāpāreṇānyaniṣpatteratiprasaṅgāt /",
  "GSP33brssbh2u:795": "samavāyikāraṇasyaivātmātiśayaḥ kāryamiti cet /",
  "GSP33brssbh2u:796": "na /",
  "GSP33brssbh2u:797": "satkāryatāpatteḥ /",
  "GSP33brssbh2u:798": "tasmātkṣīrādīnyeva dravyāṇi dadhyādibhāvenāvatiṣṭhamānāni kāryākhyāṃ labhanta iti na kāraṇādanyatkāryaṃ varṣaśatenāpi śakyaṃ niścetum /",
  "GSP33brssbh2u:799": "tathā mūlakāraṇamevāntyātkāryāttena tena kāryākāreṇa naṭavatsarvavyavahārāspadatvaṃ pratipadyate /",
  "GSP33brssbh2u:800": "evaṃ yukteḥ kāryasya prāgutpatteḥ sattvamananyatvaṃ ca kāraṇādavagamyate /",
  "GSP33brssbh2u:801": "śabdāntarāccaitadavagamyate /",
  "GSP33brssbh2u:802": "pūrvasūtre 'sadvyapadeśinaḥ śabdasyodāhṛtatvāttato 'nyaḥ sadvyapadeśī śabdaḥ śabdāntaram- 'sadeva somyedamagra āsīdekamevādvitīyam' ityādi /",
  "GSP33brssbh2u:803": "'taddhaika āhurasadevedamagra āsīt' iti cāsatpakṣamupakṣipya 'kathamasataḥ sajjāyeta' ityākṣipya 'sadeva somyedamagra āsīt' (chā. 6.2.1) ityavadhārayati /",
  "GSP33brssbh2u:804": "tatredaṃśabdavācyasya kāryasya prāgutpatteḥ sacchabdavācyena kāraṇena sāmānādhikaraṇyasya śrūyamāṇatvātsattvānanyatve prasiddhyataḥ /",
  "GSP33brssbh2u:805": "yadi tu prāgutpatterasatkāryaṃ syātpaścāccotpadyamānaṃ kāraṇe samaveyāttadānyakāraṇātsyāt /",
  "GSP33brssbh2u:806": "tatra 'yenāśrutaṃ śrutaṃ bhavati' (chā. 6.1.3) itīyaṃ pratijñā pīḍyeta /",
  "GSP33brssbh2u:807": "sattvānanyatvāvagatestviyaṃ pratijñā samarthyate // 18 //",
  "GSP33brssbh2u:808": "----------------------",
  "GSP33brssbh2u:809": "FN: atiśayaḥ kāryadharmaḥ kāraṇadharmo vā /",
  "GSP33brssbh2u:810": "kāryābhāvo 'satkāryamityarthaḥ upāpatsyata upapannamabhaviṣyadityanvayaḥ /",
  "GSP33brssbh2u:811": "vastvantaratvaṃ paramārthato bhinnatvam /",
  "GSP33brssbh2u:812": "etena kāraṇasya sarvakāryeṣvanvayakathanena /",
  "GSP33brssbh2u:813": "vivartavādaṃ vyaktīkartuṃ naṭavadityudāharaṇam /",
  "GSP33brssbh2u:814": "____________________________________________________________________________________________",
  "GSP33brssbh2u:815": "paṭavac ca | BBs_2,1.19 |",
  "GSP33brssbh2u:816": "yathā ca saṃveṣṭitaḥ paṭo na vyaktaṃ gṛhyate kimayaṃ paṭaḥ kiṃ vānyaddravyamiti /",
  "GSP33brssbh2u:817": "sa eva prasārito yatsaṃveṣṭitaṃ dravyaṃ tatpaṭa eveti prasāraṇenābhivyakto gṛhyate /",
  "GSP33brssbh2u:818": "yathāca saṃveṣṭanasamaye paṭa iti gṛhyamāṇe 'pi na viśiṣṭāyāmavistāro gṛhyate sa eva prasāraṇasamaye viśiṣṭāyāmavistāro gṛhyate na saṃveṣṭitarūpādanyo 'yaṃ bhinnaḥ paṭa iti /",
  "GSP33brssbh2u:819": "evaṃ tantvādikāraṇāvasthaṃ paṭādikāryamaspaṣṭaṃ sat turīvemakuvindādikārakavyāpāradibhirvyaktaṃ spaṣṭaṃ gṛhyate /",
  "GSP33brssbh2u:820": "ataḥ saṃveṣṭitaprasīritapaṭanyāyenaivānanyatkāraṇātkāryamityarthaḥ // 19 //",
  "GSP33brssbh2u:821": "----------------------",
  "GSP33brssbh2u:822": "FN: āyāmo dairghyam /",
  "GSP33brssbh2u:823": "____________________________________________________________________________________________",
  "GSP33brssbh2u:824": "yathā ca prāṇādiḥ | BBs_2,1.20 |",
  "GSP33brssbh2u:825": "yathā ca loke prāṇāpānādiṣu prāṇabhedeṣu prāṇāyāmena niruddheṣu kāraṇamātreṇa rūpeṇa vartamāneṣu jīvanamātraṃ kāryaṃ nivartyate nākuñcanaprasāraṇādikaṃ kāryāntaram /",
  "GSP33brssbh2u:826": "teṣveva prāṇabhedeṣu punaḥ pravṛtteṣu jīvanādadhikamākuñcanaprāsāraṇādikamapi kāryāntaraṃ nirvartyate /",
  "GSP33brssbh2u:827": "naca prāṇabhedānāṃ prabhedavataḥ prāṇādanyatvaṃ, samīraṇasvabhāvāviśeṣāt /",
  "GSP33brssbh2u:828": "evaṃ kāryasya kāraṇādananyatvam /",
  "GSP33brssbh2u:829": "ataśca kṛtsnasya jagato brahmakāryatvāttadananyatvācca siddhaiṣā śrautī pratijñā 'yenāśrutaṃ śrutaṃ bhavatyamataṃ matamavijñātaṃ vijñātam' (chā. 6.1.1) iti // 20 //",
  "GSP33brssbh2u:830": "____________________________________________________________________________________________",
  "GSP33brssbh2u:831": "7 itaravyapadeśādhikaraṇam / sū. 21-23",
  "GSP33brssbh2u:832": "itaravyapadeśād dhitākaraṇādidoṣaprasaktiḥ | BBs_2,1.21 |",
  "GSP33brssbh2u:833": "anyathā punaścetanakāraṇavāda ākṣipyate /",
  "GSP33brssbh2u:834": "cetanāddhi jagatprakriyāyāmāśrīyamāṇāyāṃ hitākaraṇādayo doṣāḥ prasajyante /",
  "GSP33brssbh2u:835": "kutaḥ /",
  "GSP33brssbh2u:836": "itaravyapadeśāt /",
  "GSP33brssbh2u:837": "itarasya śārīrasya brahmātmatvaṃ vyapadiśati śrutiḥ - 'sa ātmā tattvamasi śvetaketo' (chā. 6.8.7) iti prabodhanāt /",
  "GSP33brssbh2u:838": "yadvā /",
  "GSP33brssbh2u:839": "itarasya ca brahmaṇaḥ śārīrātmatvaṃ vyapadiśati 'tatsṛṣṭvā tadevānuprāviśat' (tai. 2.6)",
  "GSP33brssbh2u:840": "iti sraṣṭurevāvikṛtasya brahmaṇaḥ kāryānupraveśena śārīrātmatvapradarśanāt /",
  "GSP33brssbh2u:841": "'anena jīvenātmanānupraviśya nāmarūpe vyākaravāṇi' (chā. 6.3.2)",
  "GSP33brssbh2u:842": "iti ca parā devatā jīvamātmaśabdena vyapadiśantī na brahmaṇo bhinnaḥ śārīra iti darśayati /",
  "GSP33brssbh2u:843": "tasmādyadbrahmaṇaḥ sraṣṭṛtvaṃ taccharīrasyaiveti /",
  "GSP33brssbh2u:844": "ataḥ sa svatantraḥ kartā san hitamevātmanaḥ saumanasyakaraṃ kuryānnāhitaṃ janmamaraṇajarārogādyanekānarthajālam /",
  "GSP33brssbh2u:845": "nahi kaścidaparatantro bandhanāgāramātmanaḥ kṛtvānupraviśati /",
  "GSP33brssbh2u:846": "naca svayamatyantanirmalaḥ sannatyantamalinaṃ dehamātmatvenopeyāt /",
  "GSP33brssbh2u:847": "kṛtamapi kathañcidyadduḥkhakaraṃ tadicchayā jahyāt /",
  "GSP33brssbh2u:848": "sukhakaraṃ copādadīta /",
  "GSP33brssbh2u:849": "smarecca mayedaṃ jagadbimbaṃ vicitraṃ viracitamiti /",
  "GSP33brssbh2u:850": "sarvo hi lokaḥ spaṣṭaṃ kāryaṃ kṛtvā smarati mayedaṃ kṛtamiti /",
  "GSP33brssbh2u:851": "yathāca māyāvī svayaṃ prasāritāṃ māyāmicchayānāyāsenaivopasaṃharati,",
  "GSP33brssbh2u:852": "evaṃ śārīro 'pīmāṃ sṛṣṭimupasaṃharet /",
  "GSP33brssbh2u:853": "svamapi tāvaccharīraṃ śārīro na śaknotyanāyāsenopasaṃhartum /",
  "GSP33brssbh2u:854": "evaṃ hitakriyādyadarśanādanyāyyā cetamājjagatprakriyeti gamyate // 21 //",
  "GSP33brssbh2u:855": "____________________________________________________________________________________________",
  "GSP33brssbh2u:856": "adhikaṃ tu bhedanirdeśāt | BBs_2,1.22 |",
  "GSP33brssbh2u:857": "tuśabdaḥ pakṣaṃ vyāvartayati /",
  "GSP33brssbh2u:858": "yatsarvajñaṃ sarvaśakti brahma nityaśuddhabuddhamuktasvabhāvaṃ śārīrādadhikamanyat,",
  "GSP33brssbh2u:859": "tadvayaṃ jagataḥ sraṣṭṛ brūmaḥ /",
  "GSP33brssbh2u:860": "na tasminhitākaraṇādayo doṣāḥ prasajyante /",
  "GSP33brssbh2u:861": "nahi tasya hitaṃ kiñcitkartavyamastyahitaṃ vā parihartavyaṃ, nityamuktasvabhāvāt /",
  "GSP33brssbh2u:862": "naca tasya jñānapratibandhaḥ śaktipratibandho vā kvacidapyasti, sarvajñatvātsarvaśaktitvācca /",
  "GSP33brssbh2u:863": "śārīrastvanevaṃvidhastasminprasajyante hitākaraṇādayo doṣāḥ /",
  "GSP33brssbh2u:864": "natu taṃ vayaṃ jagataḥ sraṣṭāraṃ brūmaḥ /",
  "GSP33brssbh2u:865": "kuta etat /",
  "GSP33brssbh2u:866": "bhedanirdeśāt /",
  "GSP33brssbh2u:867": "'ātmā vā are draṣṭavyaḥ śrotavyo mantavyo nididhyāsitavyaḥ'' (bṛ. 2.4.5)",
  "GSP33brssbh2u:868": ", 'so 'nveṣṭavyaḥ sa vijijñāsitavyaḥ' (chā. 8.7.1)",
  "GSP33brssbh2u:869": ", 'satā somya tadā saṃpanno bhavati' (chā. 6.8.1)",
  "GSP33brssbh2u:870": "'śārīra ātmā prājñenātmanānvārūḍhaḥ' (bṛ. 4.3.35)",
  "GSP33brssbh2u:871": "ityevañjātīyakaḥ kartṛkarmādibhedanirdeśo jīvādadhikaṃ brahma darśayati /",
  "GSP33brssbh2u:872": "nanvabhedanirdeśo 'pi darśitaḥ 'tattvamasi' ityevañjātīyakaḥ /",
  "GSP33brssbh2u:873": "kathaṃ bhedābhedau viruddhau saṃbhaveyātām /",
  "GSP33brssbh2u:874": "naiṣa doṣaḥ /",
  "GSP33brssbh2u:875": "ākāśaghaṭākāśanyāyenobhayasaṃbhavasya tatra tatra pratiṣṭhapitatvāt /",
  "GSP33brssbh2u:876": "apica yadā tattvamasītyevañjātīyakenābhedanirdeśenābhedaḥ pratibodhito bhavatyapagataṃ bhavati tadā jīvasya saṃsāritvaṃ brahmaṇaśca sraṣṭṛtvaṃ,",
  "GSP33brssbh2u:877": "samastasya mithyājñānavijṛmbhitasya bhedavyavahārasya samyagjñānena bādhitatvāt /",
  "GSP33brssbh2u:878": "tatra kuta eva sṛṣṭiḥ kuto vā hitākaraṇādayo doṣāḥ /",
  "GSP33brssbh2u:879": "avidyāpratyupasthāpitanāmarūpakṛtakāryakaraṇasaṃghātopādhyavivekakṛtā hi bhrāntirhitākaraṇādilakṣaṇaḥ saṃsāro natu paramārthato 'stītyasakṛdavocāma /",
  "GSP33brssbh2u:880": "janmamaraṇacchedanabhedanādyabhimānavat /",
  "GSP33brssbh2u:881": "abādhite tu bhedavyavahāre 'se 'nveṣṭavyaḥ sa vijijñāsitavyaḥ' ityevañjātīyakena bhedanirdeśenāvagamyamānaṃ brahmaṇo 'dhikatvaṃ hitākaraṇādidoṣaprasaktiṃ niruṇaddhi // 22 //",
  "GSP33brssbh2u:882": "____________________________________________________________________________________________",
  "GSP33brssbh2u:883": "aśmādivac ca tadanupapattiḥ | BBs_2,1.23 |",
  "GSP33brssbh2u:884_0": "yathā ca loke pṛthivītvasāmānyānvitānāmapyaśmanāṃ kecinmahārhā maṇayo vajravaiḍūryādayo",
  "GSP33brssbh2u:884_1": "'nye madhyamavīryāḥ sūryakāntādayo 'nye prahīṇāḥ śvavāyasaprakṣepaṇārhāḥ pāṣāṇā ityanekavidhaṃ",
  "GSP33brssbh2u:884_2": "vaicitryaṃ dṛśyate /",
  "GSP33brssbh2u:885": "yathā caikapṛthivīvyapāśrayāṇāmapi bījānāṃ bahuvidhaṃ patrapuṣpaphalagandharasādivaicitryaṃ candanakiṃpākādiṣūpalakṣyate /",
  "GSP33brssbh2u:886": "yathā caikasyāpyannarasasya lohitādīni keśalomādīni ca vicitrāṇi kāryāṇi bhavanti /",
  "GSP33brssbh2u:887": "evamekasyāpi brahmaṇo jīvaprājñapṛthaktvaṃ kāryavaicitryaṃ copapadyata ityastadanupapattiḥ /",
  "GSP33brssbh2u:888": "paraparikalpitadoṣānupapattirtyarthaḥ /",
  "GSP33brssbh2u:889": "śruteśca prāmāṇyādvikārasya ca vācārambhaṇamātratvātsvapnadṛśyabhāvavaicitryavaccetyabhyuccayaḥ // 23 //",
  "GSP33brssbh2u:890": "----------------------",
  "GSP33brssbh2u:891": "FN: kiṃpāko mahātālaphalam /",
  "GSP33brssbh2u:892": "____________________________________________________________________________________________",
  "GSP33brssbh2u:893": "8 upasaṃhāradarśanādhikaraṇam. sū. 24-25",
  "GSP33brssbh2u:894": "upasaṃhāradarśanān neti cen na kṣīravad dhi | BBs_2,1.24 |",
  "GSP33brssbh2u:895": "cetanaṃ brahmaikamadvitīyaṃ jagataḥ kāraṇamiti yaduktaṃ tannopapadyate /",
  "GSP33brssbh2u:896": "kasmāt /",
  "GSP33brssbh2u:897": "upasaṃhāradarśanāt /",
  "GSP33brssbh2u:898": "iha hi loke kulālādayo ghaṭapaṭādīnāṃ kartāro mṛddaṇḍacakrasūtrādyanekakārakopasaṃhāreṇa saṃgṛhītasādhanāḥ santastattatkāryaṃ kurvāṇā dṛśyante /",
  "GSP33brssbh2u:899": "brahma cāsahāyaṃ tavābhipretaṃ tasya sādhanāntarānupasaṃgrahe sati kathaṃ sraṣṭṛtvamupapadyeta /",
  "GSP33brssbh2u:900": "tasmānna brahma jagatkāraṇamiti cet /",
  "GSP33brssbh2u:901": "naiṣa doṣaḥ /",
  "GSP33brssbh2u:902": "yataḥ kṣīravaddravyasvabhāvaviśeṣādupapadyate /",
  "GSP33brssbh2u:903": "yathā hi loke kṣīraṃ jalaṃ vā svayameva dadhihimabhāvena pariṇamate 'napekṣya bāhyaṃ sādhanaṃ tathehāpi bhaviṣyati /",
  "GSP33brssbh2u:904": "nanu kṣīrādyapi dadhyādibhāvena pariṇāmamānapekṣata eva bāhyaṃ sādhanamauṣṇyādikaṃ kathamucyate kṣīravaddhīti /",
  "GSP33brssbh2u:905": "naiṣa doṣaḥ /",
  "GSP33brssbh2u:906": "svayamapi hi kṣīraṃ yāṃ ca yāvatīṃ ca pariṇāmamātramanubhavati tāvatyeva tvāryate tvauṣṇyādinā dadhibhāvāya /",
  "GSP33brssbh2u:907": "yadi ca svayaṃ dadhibhāvaśīlatā na syānnaivauṣṇyādināpi balāddadhibhāvamāpadyeta /",
  "GSP33brssbh2u:908": "nahi vāyurākāśo vauṣṇyadinā balāddadhibhāvamāpadyate /",
  "GSP33brssbh2u:909": "sādanasāmagryā ca tasya pūrṇatā saṃpādyate /",
  "GSP33brssbh2u:910": "paripūrṇaśaktikaṃ tu brahma /",
  "GSP33brssbh2u:911": "na tasyānyena kenacitpūrṇatā saṃpādayitavyā /",
  "GSP33brssbh2u:912": "śrutiśca bhavati- 'na tasya kāryaṃ kāraṇaṃ ca vidyate na tatsamaścābhyadhikaśca dṛśyate /",
  "GSP33brssbh2u:913": "parāsya śaktirvividhaiva śrūyate svābhāvikī jñānabalakriyā ca //",
  "GSP33brssbh2u:914": "' (śve. 6.2) iti /",
  "GSP33brssbh2u:915": "tasmādekasyāpi brahmaṇo vicitraśaktiyogātkṣīrādivadvicitrapariṇāma upapadyate // 24 //",
  "GSP33brssbh2u:916": "----------------------",
  "GSP33brssbh2u:917": "FN: kārakāṇāmupasaṃhāro melanam /",
  "GSP33brssbh2u:918": "tvāryate śaighryaṃ kāryate kṣīraṃ dadhibhāvamauṣṇyādinā /",
  "GSP33brssbh2u:919": "____________________________________________________________________________________________",
  "GSP33brssbh2u:920": "devādivad api loke | BBs_2,1.25 |",
  "GSP33brssbh2u:921": "syādetat /",
  "GSP33brssbh2u:922": "upapadyate kṣīrādīnāmacetanānāmanapekṣyāpi bāhyaṃ sādhanaṃ dadhyādibhāvaḥ, dṛṣṭatvāt /",
  "GSP33brssbh2u:923": "cetanāḥ punaḥ kulālādayaḥ sādhanasāmagrīmapekṣyaiva tasmai kāryāya pravartamānā dṛśyante /",
  "GSP33brssbh2u:924": "kathaṃ brahma cetanaṃ sadasahāyaṃ pravarteteti /",
  "GSP33brssbh2u:925": "devādivaditi brūmaḥ /",
  "GSP33brssbh2u:926_0": "yathā loke devāḥ pitara ṛṣaya ityevamādayo mahāprabhāvāścetanā api santo 'napekṣyaiva",
  "GSP33brssbh2u:926_1": "kiñcidbāhyaṃ sādhanamaiśvaryaviśeṣayogādabhidhyānamātreṇa svata eva bahūni nānāsaṃsthāni",
  "GSP33brssbh2u:926_2": "śarīrīṇi prāsādādīni ca rathādīni ca nirmimāṇā upalabhyante mantrārthavādetihāsapurāṇaprāmāṇyāt /",
  "GSP33brssbh2u:927": "tantunābhaśca svata eva tantūnsṛjati /",
  "GSP33brssbh2u:928": "balākā cāntareṇaiva śukraṃ garbhaṃ dhatte /",
  "GSP33brssbh2u:929": "padminī cānapekṣya kiñcitprastānasādhanaṃ sarontarātsarontaraṃ pratiṣṭhate /",
  "GSP33brssbh2u:930": "evaṃ cetanamapi brahmānapekṣya bāhyaṃ sādhanaṃ svata eva jagatsrakṣyati /",
  "GSP33brssbh2u:931": "sa yadi brūyādya ete devādayo brahmaṇo dṛṣṭāntā upāttāste dārṣṭrāntikena brahmaṇā na samānā bhavanti /",
  "GSP33brssbh2u:932": "śarīrameva hyacetanaṃ devādīnāṃ śarīrāntarādivibhūtyutpādana upādānaṃ natu cetana ātmā /",
  "GSP33brssbh2u:933": "tantunābhyā ca kṣudratarajantubhakṣaṇāllālā kaṭhinatāmāpadyamānā tanturbhavati /",
  "GSP33brssbh2u:934": "balākā ca stanayitnuravaśravaṇādgarbhaṃ dhatte /",
  "GSP33brssbh2u:935": "padminī ca cetanaprayuktā satyacetanevaiva śarīreṇa sarontaropasarpaṇe vyāpriyate /",
  "GSP33brssbh2u:936": "tasmānaite brahmaṇo dṛṣṭāntā iti /",
  "GSP33brssbh2u:937": "taṃ prati brūyānnāyaṃ doṣaḥ /",
  "GSP33brssbh2u:938": "kulālādidṛṣṭāntavailakṣaṇyamātrasya vivakṣitatvāditi /",
  "GSP33brssbh2u:939": "yathā hi kulālādīnāṃ devādīnāṃ ca samāne cetanatve kulālādayaḥ kāryārambhe bāhyaṃ sādhanamapekṣante na devādayaḥ,",
  "GSP33brssbh2u:940": "tathā brahma cetanamapi na bāhyaṃ sādhanamapekṣiṣyata ityetadvākyaṃ devādyudāharaṇena vivakṣyāmaḥ /",
  "GSP33brssbh2u:941": "tasmādyathaikasya sāmarthyaṃ dṛṣṭaṃ tathā sarveṣāmeva bhavitumarhatīti nāstyekānta ityabhiprāyaḥ // 25 //",
  "GSP33brssbh2u:942": "----------------------",
  "GSP33brssbh2u:943": "FN: lokyate jñāyater'thoneneti loko mantrārthavādādiśāstraṃ vṛddhavyavahāraśca /",
  "GSP33brssbh2u:944": "abhidhyānaṃ saṃkalpaḥ /",
  "GSP33brssbh2u:945": "yathā bhārate śrīkṛṣṇasya saṃkalpamātreṇa draupadyāḥ paṭaparamparotpattiḥ tathā asahāyasyāpi brahmaṇaḥ kāraṇatvam /",
  "GSP33brssbh2u:946": "____________________________________________________________________________________________",
  "GSP33brssbh2u:947": "9 kṛtsnaprasaktyadhikaraṇam / sū. 26-29",
  "GSP33brssbh2u:948": "kṛtsnaprasaktir niravayavatvaśabdakopo vā | BBs_2,1.26 |",
  "GSP33brssbh2u:949": "cetanamekamadvitīyaṃ brahma kṣīrādivaddevādivaccānapekṣya bāhyasādhanaṃ svayaṃ pariṇamamānaṃ jagataḥ kāraṇamiti sthitam /",
  "GSP33brssbh2u:950": "śāstrārthapariśuddhaye tu punarākṣipati /",
  "GSP33brssbh2u:951": "kṛtsnaprasaktiḥ kṛtsnasya brahmaṇaḥ kāryarūpeṇa pariṇāmaḥ prāpnoti,",
  "GSP33brssbh2u:952": "niravayavatvāt /",
  "GSP33brssbh2u:953": "yadi brahma pathivyādivatsāvayavamabhaviṣyattato 'syaikadeśaḥ paryaṇaṃsyadekadeśaścāvāsthāsyat /",
  "GSP33brssbh2u:954": "niravayavaṃ tu brahma śrutibhyo 'vagamyate- 'niṣkalaṃ niṣkriyaṃ śāntaṃ niravadyaṃ nirañjanam' (śve. 6.19)",
  "GSP33brssbh2u:955": ", 'divyo hyamūrtaḥ puruṣaḥ sabāhyābhyantarohyajaḥ' (mu. 2.1.2)",
  "GSP33brssbh2u:956": ", 'idaṃ mahadbhūtamanantamapāraṃ vijñānaghana eva' (bṛ. 2.4.12)",
  "GSP33brssbh2u:957": ", 'sa eṣa neti netyātmā' (bṛ. 3.9.26)",
  "GSP33brssbh2u:958": ", 'asthūlamanaṇu' (bṛ. 3.8.8)",
  "GSP33brssbh2u:959": "ityādyābhyaḥ sarvaviśeṣapratiṣedhinībhyaḥ /",
  "GSP33brssbh2u:960": "tataścaikadeśapariṇāmasaṃbhavātkṛtsnapariṇāmaprasaktau satyāṃ mūlocchedaḥ prasajyeta /",
  "GSP33brssbh2u:961": "draṣṭavyatopadeśānarthakyaṃ cāpannamayatnadraṣṭatvātkāryasya,",
  "GSP33brssbh2u:962": "tadvyatiriktasya ca brahmaṇo 'saṃbhavāt ajatvādiśabdakopaśca /",
  "GSP33brssbh2u:963": "athaitaddoṣaparijihīrṣayā sāvayavameva brahmābhyupagamyeta tathāpi ye niravayavatvasya pratipādakāḥ śabdā udāhṛtāste prakuṣyeyuḥ /",
  "GSP33brssbh2u:964": "sāvayavatve cānityatvaprasaṅga iti /",
  "GSP33brssbh2u:965": "sarvathāyaṃ pakṣo na ghaṭayituṃ śakyata ityākṣipati // 26 //",
  "GSP33brssbh2u:966": "----------------------",
  "GSP33brssbh2u:967": "FN: paryaṇaṃsyat pariṇato 'bhaviṣyat /",
  "GSP33brssbh2u:968": "ekadeśaścāvasthāsyadapariṇato 'bhaviṣyat /",
  "GSP33brssbh2u:969": "____________________________________________________________________________________________",
  "GSP33brssbh2u:970": "śrutes tu śabdamūlatvāt | BBs_2,1.27 |",
  "GSP33brssbh2u:971": "tuśabdenākṣepaṃ pariharati /",
  "GSP33brssbh2u:972": "na khalvasmatpakṣe kaścidapi doṣo 'sti /",
  "GSP33brssbh2u:973": "na tāvatkṛtsnaprasaktirasti /",
  "GSP33brssbh2u:974": "kutaḥ /",
  "GSP33brssbh2u:975": "śruteḥ /",
  "GSP33brssbh2u:976": "yathaiva hi brahmaṇo jagadutpattiḥ śrūyata evaṃ vikāravyatirekeṇāpi brahmaṇo 'vastānaṃ śrūyate,",
  "GSP33brssbh2u:977": "prakṛtivikārayorbhedena vyapadeśāt 'seyaṃ devataikṣata hantāhamimāstisro devatā anena jīvenātmanānupraviśya nāmarūpe vyākaravāṇi' (chā. 6.3.2)",
  "GSP33brssbh2u:978": "iti, 'tāvānasya mahimā tato jyāyāṃśca puruṣaḥ /",
  "GSP33brssbh2u:979": "pādo 'sya sarvā bhūtāni tripādasyāmṛtaṃ divi' (chā. 3.12.6) iti caivañjātīyakāt /",
  "GSP33brssbh2u:980": "tathā hṛdayāyatanatvavacanātsatsaṃpattivacanācca /",
  "GSP33brssbh2u:981": "yadi ca kṛtsnaṃ brahma kāryābhāvenopayuktaṃ syāt 'satā somya tadā saṃpanno bhavati' (chā. 6.81)",
  "GSP33brssbh2u:982": "iti suṣuptigataṃ viśeṣaṇamanupapannaṃ syāt /",
  "GSP33brssbh2u:983": "vikṛtena brahmaṇā nityasaṃpannatvādivikṛtasya ca brahmaṇo 'bhāvāt /",
  "GSP33brssbh2u:984": "tathendriyagocaratvapratiṣedhādbrahmaṇo vikārasya cendriyagocaratvopapatteḥ /",
  "GSP33brssbh2u:985": "tasmādastyavikṛtaṃ brahma /",
  "GSP33brssbh2u:986": "naca niravayavatvaśabdakopo 'sti, śrūyamāṇatvādeva niravayavatvasyāpyabhyupagamyamānatvāt /",
  "GSP33brssbh2u:987": "śabdamūlaṃ ca brahma śabdapramāṇakaṃ nendriyādipramāṇakaṃ tadyathāśabdamabhyupagantavyam /",
  "GSP33brssbh2u:988": "śabdaścobhayamapi brahmaṇaḥ pratipādayatyakṛtsnaprasaktiṃ niravayavatvaṃ ca /",
  "GSP33brssbh2u:989": "laukikānāmapi maṇimantrauṣadhiprabhṛtīnāṃ deśakālanimittavaicitryavaśācchaktayo viruddhānekakāryaviṣayā dṛśyante /",
  "GSP33brssbh2u:990": "tā api tāvannopadeśamantareṇa kevalena tarkeṇāvagantuṃ śakyante 'sya vastuna etāvatya etatsahāya etadviṣayā etatprayojanāśca śaktaya iti /",
  "GSP33brssbh2u:991": "kimutācintyasvabhāvasya brahmaṇo rūpaṃ vinā śabdena na nirūpyeta /",
  "GSP33brssbh2u:992": "tathācāhuḥ paurāṇikāḥ - 'acintyāḥ khalu ye bhāvā na tāṃstarkeṇa yojayet /",
  "GSP33brssbh2u:993": "prakṛtibhyaḥ paraṃ yacca tadacintyasya lakṣaṇam //",
  "GSP33brssbh2u:994": "' iti tasmācchabdamūla evātīndriyārthayāthātmyādhigamaḥ /",
  "GSP33brssbh2u:995": "nanu śabdenāpi na śakyate viruddhor'thaḥ pratyāyayituṃ niravayavaṃ ca brahma pariṇamate naca kṛtsnamiti /",
  "GSP33brssbh2u:996": "yadi niravayavaṃ brahma syānnaiva pariṇameta /",
  "GSP33brssbh2u:997": "kṛtsnameva vā pariṇameta /",
  "GSP33brssbh2u:998": "atha kenacidrūpeṇa pariṇameta kenaciccāvatiṣṭheteti rūpabhedakalpanātsāvayavameva prasajyeta /",
  "GSP33brssbh2u:999_0": "kriyāviṣaye hi 'atirātre ṣoḍaśinaṃ gṛhṇāti' 'nātirātre ṣoḍaśinaṃ gṛhṇāti' ityevañjātīyakāyāṃ",
  "GSP33brssbh2u:999_1": "virodhapratītāvapi vikalpāśrayaṇaṃ virodhaparihārakāraṇaṃ bhavati puruṣatantratvāccānuṣṭhānasya /",
  "GSP33brssbh2u:1000": "iha tu vikalpāśrayaṇenāpi na virodhaparihāraḥ saṃbhavatyapuruṣatantratvādvastunaḥ tasmāddurghaṭametaditi /",
  "GSP33brssbh2u:1001": "naiṣa doṣaḥ /",
  "GSP33brssbh2u:1002": "avidyākalpitarūpabhedābhyupagamāt /",
  "GSP33brssbh2u:1003": "nahyavidyākalpitena rūpabhedena sāvayavaṃ vastu saṃpadyate /",
  "GSP33brssbh2u:1004": "nahi timiropahatanayanenāneka iva candramā dṛśyamāno 'neka eva bhavati /",
  "GSP33brssbh2u:1005": "avidyākalpitena ca nāmarūpalakṣaṇena rūpabhedena vyākṛtāvyākṛtātmakena tattvānyatvābhyāmanirvacanīyena brahma pariṇāmādisarvavyavahārāspadatvaṃ pratipadyate /",
  "GSP33brssbh2u:1006": "pāramārthikena ca rūpeṇa sarvavyavahārātītamapariṇamatavatiṣṭhate /",
  "GSP33brssbh2u:1007": "vācārambhaṇamātratvāccāvidyākalpitasya nāmarūpabhedasyeti na niravayavatvaṃ brahmaṇaḥ kupyati /",
  "GSP33brssbh2u:1008": "naceyaṃ pariṇāmaśrutiḥ pariṇāmapratipādanārthā, tatpratipattau phalānavagamāt /",
  "GSP33brssbh2u:1009": "sarvavyavahārahīnabrahmātmabhāvapratipādanārthā tveṣā, tatpratiphalāvagamāt /",
  "GSP33brssbh2u:1010": "'sa eṣa neti netyātmā' ityupakramyāha- 'abhayaṃ vai janaka prāpto 'si' (bṛ. 4.2.4) iti /",
  "GSP33brssbh2u:1011": "tasmādasmatpakṣe na kaścidapi doṣaprasaṅgo 'sti // 27 //",
  "GSP33brssbh2u:1012": "____________________________________________________________________________________________",
  "GSP33brssbh2u:1013": "ātmani caivaṃ vicitrāś ca hi | BBs_2,1.28 |",
  "GSP33brssbh2u:1014": "apica naivātra vivaditavyaṃ kathamekasminbrahmaṇi svarūpānupamardenaivānekākārā sṛṣṭiḥ syāditi /",
  "GSP33brssbh2u:1015_0": "yata ātmanyapyekasminsvapnadṛśi svarūpānupamardenaivānekākārā sṛṣṭiḥ paṭhyate- 'na",
  "GSP33brssbh2u:1015_1": "tatra rathā na rathayogo na panthāno bhavantyatha rathārathayogānpathaḥ sṛjate' (",
  "GSP33brssbh2u:1015_2": "bṛ. 4.3.10) ityādinā /",
  "GSP33brssbh2u:1016": "loke 'pi devādiṣu māyāvyādiṣu ca svapnarūpānupamardenaiva vicitrā hastyaśvādisṛṣṭayo dṛśyante /",
  "GSP33brssbh2u:1017": "tathaikasminnapi brahmaṇi svarūpānupamardenaivānekākārā sṛṣṭirbhaviṣyatīti // 28 //",
  "GSP33brssbh2u:1018": "____________________________________________________________________________________________",
  "GSP33brssbh2u:1019": "svapakṣadoṣāc ca | BBs_2,1.29 |",
  "GSP33brssbh2u:1020": "pareṣāmapyeṣa samānaḥ svapakṣe doṣaḥ /",
  "GSP33brssbh2u:1021": "pradhānavādino 'pi hi niravayavamaparicchinnaṃ śabdādihīnaṃ pradhānaṃ sāvavasya paricchinnasya śabdādimataḥ kāryasya kāraṇamiti svapakṣaḥ /",
  "GSP33brssbh2u:1022": "tatrāpi kṛtsnaprasaktirniravayavatvātpradhānasya prāpnoti niravayavatvābhyupagamakopo vā /",
  "GSP33brssbh2u:1023": "nanu naiva tairniravayavaṃ pradhānamabhyupagamyate,",
  "GSP33brssbh2u:1024": "sattvarajastamāṃsi trayo guṇā nityāsteṣāṃ sāmyāvasthā pradhāne tairevāvayavaistatsāvayavamiti /",
  "GSP33brssbh2u:1025": "naivañjātīyakena sāvayavatvena prakṛto doṣaḥ parihartuṃ pāryate /",
  "GSP33brssbh2u:1026": "yataḥ sattvarajastamasāmapyekaikasya samānaṃ niravayavatvam /",
  "GSP33brssbh2u:1027": "ekaikameva cetaradvayānugṛhītaṃ sajātīyasya prapañcasyopādānamiti samānatvātsvapakṣadoṣaprasaṅgasya /",
  "GSP33brssbh2u:1028": "tarkapratiṣṭhānātsāvayavatvameveti cet /",
  "GSP33brssbh2u:1029": "evavamapyanityatvādidoṣaprasaṅgaḥ /",
  "GSP33brssbh2u:1030": "atha śaktaya eva kāryavaicitryasūcitā avayavā ityabhiprāyaḥ /",
  "GSP33brssbh2u:1031": "tāstu brahmavādino 'pyavaśiṣṭāḥ /",
  "GSP33brssbh2u:1032": "tathāṇuvādino 'pyaṇuraṇvantareṇa saṃyujyamāno niravayavatvādyadi kārtsyena saṃyujyeta tataḥ prathimānupapatteraṇumātratvaprasaṅgaḥ /",
  "GSP33brssbh2u:1033": "athaikadeśena saṃyujyeta tathāpi niravayavatvābhyupagamakopa iti svapakṣe 'pi samāna eṣa doṣaḥ /",
  "GSP33brssbh2u:1034": "samānatvācca nānyanyatarasminneva pakṣa upakṣeptavyo bhavati /",
  "GSP33brssbh2u:1035": "parihṛtastu brahmavādinā svapakṣe doṣaḥ // 29 //",
  "GSP33brssbh2u:1036": "----------------------",
  "GSP33brssbh2u:1037": "FN: vaiśeṣikāṇāṃ hyaṇubhyāṃ saṃyujya hyaṇukamekamārabhyate,",
  "GSP33brssbh2u:1038": "taistribhirhyaṇukaistryaṇukamekamārabhyata iti prakriyā /",
  "GSP33brssbh2u:1039": "____________________________________________________________________________________________",
  "GSP33brssbh2u:1040": "10 sarvopetādhikaraṇam / sū. 30-31",
  "GSP33brssbh2u:1041": "sarvopetā ca taddarśanāt | BBs_2,1.30 |",
  "GSP33brssbh2u:1042": "ekasyāpi brahmaṇo vicitraśaktiyogādupapadyate vicitro vikāraprapañca ityuktam /",
  "GSP33brssbh2u:1043": "tatpunaḥ kathamavagamyate paraṃ brahmeti /",
  "GSP33brssbh2u:1044": "taducyate /",
  "GSP33brssbh2u:1045": "sarvopetā ca taddarśanāt /",
  "GSP33brssbh2u:1046": "sarvaśaktiyuktā ca parā devatetyabhyupagantavyam /",
  "GSP33brssbh2u:1047": "kutaḥ /",
  "GSP33brssbh2u:1048": "taddarśanāt /",
  "GSP33brssbh2u:1049": "yathāhi darśayati śrutiḥ sarvaśaktiyogaṃ parasyā devatāyāḥ - 'sarvakarmā sarvakāmaḥ sarvagandhaḥ sarvarasaḥ sarvamidamabhyātto 'vākyanādaraḥ' (chā. 3.14.4)",
  "GSP33brssbh2u:1050": ", 'satyakāmaḥ satyasaṃkalpaḥ' (chā. 8.7.1)",
  "GSP33brssbh2u:1051": ", 'yaḥ sarvajñaḥ sarvavit' (muṇḍa. 1.1.9)",
  "GSP33brssbh2u:1052": ", 'etasya vā akṣarasya praśāsane gārgisūryācandramasau vidhṛtau tiṣṭhataḥ' (bṛ. 3.8.9)",
  "GSP33brssbh2u:1053": "ityevañjātīyakā // 30 //",
  "GSP33brssbh2u:1054": "----------------------",
  "GSP33brssbh2u:1055": "FN: abhyāttaḥ abhitovyāptaḥ /",
  "GSP33brssbh2u:1056": "avākī vāgindriyaśūnyaḥ /",
  "GSP33brssbh2u:1057": "anādaro niṣkāmaḥ /",
  "GSP33brssbh2u:1058": "____________________________________________________________________________________________",
  "GSP33brssbh2u:1059": "vikaraṇatvān neti cet tad uktam | BBs_2,1.31 |",
  "GSP33brssbh2u:1060": "syādetat vikaraṇāṃ parāṃ devatāṃ śāsti śāstram- 'acakṣuṣkamaśrotramavāgamanāḥ' (bṛ.3.8.8) ityevañjātīyakam /",
  "GSP33brssbh2u:1061": "kathaṃ sā sarvaśaktiyuktāpi satī kāryāya prabhavet /",
  "GSP33brssbh2u:1062": "devādayo hi cetanāḥ sarvaśaktiyuktā api santa ādhyatmikakāryakaraṇasaṃpannā eva tasmaitasmai kāryāya prabhavanto vijñāyante /",
  "GSP33brssbh2u:1063": "kathañca 'neti neti' (bṛ. 3.9.23)",
  "GSP33brssbh2u:1064": "iti pratiṣiddhasarvaviśeṣāyā devatāyāḥ sarvaśaktiyogaḥ saṃbhavediti cet /",
  "GSP33brssbh2u:1065": "yadatra vaktavyaṃ tatpurastādevoktam /",
  "GSP33brssbh2u:1066": "śratyavagāhyamevedamatigambhīraṃ brahma na tarkāvagāhyam /",
  "GSP33brssbh2u:1067": "naca yathaikasya sāmarthyaṃ dṛṣṭaṃ tathānyasyāpi sāmarthyena bhavitavyamiti niyamo 'stīti /",
  "GSP33brssbh2u:1068": "pratiṣiddhasarvaviśeṣasyāpi brahmaṇaḥ sarvaśaktiyogaḥ saṃbhavatītyetadapyavidyākalpitarūpabhedopanyāsenoktameva /",
  "GSP33brssbh2u:1069": "tathāca śāstram- 'apāṇipādo javano grahītā paśyatyacakṣuḥ sa śṛṇotyakarṇaḥ' (śvaṃ. 3.19)",
  "GSP33brssbh2u:1070": "ityakaraṇasyāpi brahmaṇaḥ sarvasāmarthyayogaṃ darśayati // 31 //",
  "GSP33brssbh2u:1071": "____________________________________________________________________________________________",
  "GSP33brssbh2u:1072": "11 prayojanavattvādhikaraṇam. sū. 32-33",
  "GSP33brssbh2u:1073": "na prayojanavattvāt | BBs_2,1.32 |",
  "GSP33brssbh2u:1074": "anyathā punaścetanakartṛtvaṃ jagata ākṣipati /",
  "GSP33brssbh2u:1075": "na khalu cetanaḥ paramātmedaṃ jagadbimbaṃ viracayitumarhati /",
  "GSP33brssbh2u:1076": "kutaḥ /",
  "GSP33brssbh2u:1077": "prayojanavattvātpravṛttīnām /",
  "GSP33brssbh2u:1078": "cetano hi loke buddhipūrvakārī puruṣaḥ pravartamāno na mandopakramāmapi tāvatpravṛttimātmaprayojanānupayogināmārabhamāṇo dṛṣṭaḥ /",
  "GSP33brssbh2u:1079": "kimuta gurutarasaṃrambhām /",
  "GSP33brssbh2u:1080": "bhavati ca lokaprasiddhyanuvādinī śrutiḥ- 'na vā are sarvasya kāmāya sarvaṃ priyaṃ bhavatyātmanastu kāmāya sarvaṃ priyaṃ bhavati' (bṛ. 2.4.5)",
  "GSP33brssbh2u:1081": "iti gurutarasaṃrambhā ceyaṃ pravṛttiryaduccāvacaprapañcaṃ jagadbimbaṃ viracayitavyam /",
  "GSP33brssbh2u:1082": "yadīyamapi pravṛttiścetanasya paramātmana ātmaprayojanopayoginī parikalpyeta paritṛptitvaṃ paramātmanaḥ śrūyamāṇaṃ bādhyeta /",
  "GSP33brssbh2u:1083": "prayojanābhāve vā pravṛttyabhāvo 'pi syāt /",
  "GSP33brssbh2u:1084": "atha cetano 'pi sannunmatto buddhyaparādhādantareṇaivātmaprayojanaṃ pravartamāno dṛṣṭastathā paramātmāpi pravartiṣyata ityucyeta /",
  "GSP33brssbh2u:1085": "tathā sati sarvajñatvaṃ paramātmanaḥ śrūyamāṇaṃ bādhyeta /",
  "GSP33brssbh2u:1086": "tasmādaśliṣṭā cetanātsṛṣṭiriti // 32 //",
  "GSP33brssbh2u:1087": "----------------------",
  "GSP33brssbh2u:1088": "FN: buddhyaparādho vivekābhāvaḥ /",
  "GSP33brssbh2u:1089": "____________________________________________________________________________________________",
  "GSP33brssbh2u:1090": "lokavat tu līlākaivalyam | BBs_2,1.33 |",
  "GSP33brssbh2u:1091": "tuśabdenākṣepaṃ pariharati /",
  "GSP33brssbh2u:1092": "yathā loke kasyacidāptaiṣaṇasya vā vyatiriktaṃ kiñcitprayojanamabhisaṃdhāya kevalaṃ līlārūpāḥ pravṛttayaḥ krīḍāvihāreṣu bhavanti,",
  "GSP33brssbh2u:1093_0": "yathā cocchvāsapraśvāsādayo 'nabhisaṃdhāya bāhyaṃ kiñcitprayojanaṃ svabhāvādeva saṃbhavanti",
  "GSP33brssbh2u:1093_1": "evamīśvarasyāpyanapekṣya kiñcitprayojanāntaraṃ svabhāvādeva kevalaṃ līlārūpā pravṛttirbhaviṣyati /",
  "GSP33brssbh2u:1094": "na hīśvarasya prayojanāntaraṃ nirūpyamāṇaṃ nyāyataḥ śrutito vā saṃbhavati /",
  "GSP33brssbh2u:1095": "naca svabhāvaḥ paryanuyoktuṃ śakyate /",
  "GSP33brssbh2u:1096": "yadyapyasmākamiyaṃ jagadbimbaviracanā gurutarasaṃrambhevābhāti tathāpi parameśvarasya līlaiva kevaleyaṃ,",
  "GSP33brssbh2u:1097": "aparimitaśaktitvāt /",
  "GSP33brssbh2u:1098": "yadi nāma loke līlāsvapi kiñcitsūkṣmaṃ prayojanamutprekṣyeta tathāpi naivātra kiñcitprayojanamutprekṣituṃ śakyate, āptakāmaśruteḥ /",
  "GSP33brssbh2u:1099": "nāpyapravṛttirunmattapravṛttirvā, sṛṣṭiśruteḥ, sarvajñaśruteśca /",
  "GSP33brssbh2u:1100": "naceyaṃ paramārthaviṣayā sṛṣṭiśrutiḥ avidyākalpitanāmarūpavyavahāragocaratvāt,",
  "GSP33brssbh2u:1101": "brahmātmabhāvapratipādanaparatvāccetyetadapi naiva vismartavyam // 33 //",
  "GSP33brssbh2u:1102": "----------------------",
  "GSP33brssbh2u:1103": "FN: vyatiriktaṃ līlāyāḥ sakāśāditi yāvat /",
  "GSP33brssbh2u:1104": "sṛṣṭiśruterapravṛttirnāsti, sarvajñatvaśruterunmattatā nāstīti vibhāgaḥ /",
  "GSP33brssbh2u:1105": "____________________________________________________________________________________________",
  "GSP33brssbh2u:1106": "vaiṣamyanairghṛṇyādhikaraṇam / sū. 34-36",
  "GSP33brssbh2u:1107": "vaiṣamyanairghṛṇye na sāpekṣatvāt tathā hi darśayati | BBs_2,1.34 |",
  "GSP33brssbh2u:1108": "punaśca jagajjanmādihetutvamīśvarasyākṣipyate sthūṇānikhanananyāyena pratijñātasyārthasya dṛḍhīkaraṇāya /",
  "GSP33brssbh2u:1109": "neśvaro jagataḥ kāraṇamupapadyate /",
  "GSP33brssbh2u:1110": "kutaḥ /",
  "GSP33brssbh2u:1111": "vaiṣamyanairghṛṇyaprasaṅgāt /",
  "GSP33brssbh2u:1112": "kāṃścidatyantasukhabhājaḥ karoti devādīn,",
  "GSP33brssbh2u:1113": "kāṃścidatyantaduḥkhabhājaḥ paśvādīn,",
  "GSP33brssbh2u:1114": "kāṃścinmadhyamabhogabhājo manuṣyādīnītyevaṃ viṣamāṃ sṛṣṭiṃ nirmimāṇasyaiśvarasya pṛthagjanasyeva rāgadveṣopapatteḥ /",
  "GSP33brssbh2u:1115": "śrutismṛtyavadhāritasvacchatvādīśvarasvabhāvavilopaḥ prasajyeta /",
  "GSP33brssbh2u:1116": "tathā khalajanairapi jugupsitaṃ nirghṛṇatvamatikrūratvaṃ duḥkhayogavidhānātsarvaprajopasaṃhārācca prasajyeta /",
  "GSP33brssbh2u:1117": "tasmādvaiṣamyanairghṛṇyaprasaṅgānneśvaraḥ kāraṇamityevaṃ prāpte brūmaḥ - vaiṣamyanairghṛṇye neśvarasya prasajyete /",
  "GSP33brssbh2u:1118": "kasmāt /",
  "GSP33brssbh2u:1119": "sāpekṣatvāt /",
  "GSP33brssbh2u:1120": "yadi hi nirapekṣaḥ kevala īśvaro viṣamāṃ sṛṣṭiṃ nirmimīte syātāmetau doṣau vaiṣamyaṃ nairghṛṇyaṃ ca /",
  "GSP33brssbh2u:1121": "natu nirapekṣasya nirmātṛtvamasti /",
  "GSP33brssbh2u:1122": "sāpekṣo hīśvaro viṣamāṃ sṛṣṭiṃ nirmimīte /",
  "GSP33brssbh2u:1123": "kimapekṣata iti cet /",
  "GSP33brssbh2u:1124": "dharmādharmāvapekṣata iti vadāmaḥ /",
  "GSP33brssbh2u:1125": "ataḥ sṛjyamānaprāṇidharmādharmāpekṣā viṣamā sṛṣṭiriti nāyamīślavarasyāparādhaḥ /",
  "GSP33brssbh2u:1126": "īśvarastu parjanyavaddraṣṭavyaḥ /",
  "GSP33brssbh2u:1127": "yathāhi parjanyo vrīhiyavādisṛṣṭau sādhāraṇaṃ kāraṇaṃ bhavati,",
  "GSP33brssbh2u:1128": "vrīhiyavādivaiṣamye tu tattadbījagatānyevāsādhāraṇāni sāmarthyāni kāraṇāni bhavanti,",
  "GSP33brssbh2u:1129": "evamīśvaro devamanuṣyādisṛṣṭau sādhāraṇaṃ kāraṇaṃ kṣavati /",
  "GSP33brssbh2u:1130": "devamanuṣyādivaiṣamye tu tattajjīvagatānyevāsādhāraṇāni karmāṇi kāraṇāni bhavantyevamīśvaraḥ sāpekṣatvānna vaiṣamyanairghṛṇyābhyāṃ duṣyati /",
  "GSP33brssbh2u:1131": "kathaṃ punaravagamyate sāpekṣa īśvaro nīcamadhyamottamaṃ saṃsāraṃ nirmimīta iti /",
  "GSP33brssbh2u:1132": "tathāhi darśayati śrutiḥ - 'eṣa hyeva sādhu karma kārayati taṃ yamebhyo lokebhya unninīṣata eṣa u evāsādhu karma kārayati taṃ yamadho ninīṣate' (kau.brā. 3.8) iti /",
  "GSP33brssbh2u:1133": "'puṇyo vai puṇyena karmaṇā bhavati pāpaḥ pāpena' (bṛ. 3.2.13) iti ca /",
  "GSP33brssbh2u:1134": "smṛtirapi prāṇikarmaviśeṣāpekṣameveśvarasyānugrahītatvaṃ ca darśayati- 'ye yathā māṃ prapadyante tāṃstathaiva bhajāmyaham' (bha.gī. 4.11)",
  "GSP33brssbh2u:1135": "ityevañjātīyakā // 34 //",
  "GSP33brssbh2u:1136": "----------------------",
  "GSP33brssbh2u:1137": "FN: pṛthagjanaḥ pāmaraḥ /",
  "GSP33brssbh2u:1138": "yaṃ janumunninīṣate ūrdhvaṃ netumicchati taṃ sādhu kārayatyeṣa īśvara ityanvayaḥ /",
  "GSP33brssbh2u:1139": "____________________________________________________________________________________________",
  "GSP33brssbh2u:1140": "na karmāvibhāgād iti cen nānāditvād | BBs_2,1.35 |",
  "GSP33brssbh2u:1141": "'sadeva somyedamagra āsīdekamevādvitīyam' (chā. 6.2.1)",
  "GSP33brssbh2u:1142": "iti prāksṛṣṭeravibhāgāvadhāraṇānnāsti karma yadapekṣya viṣamā sṛṣṭiḥ syāt /",
  "GSP33brssbh2u:1143": "sṛṣṭyuttarakālaṃ hi śarīrādivibhāgāpekṣaṃ karma,",
  "GSP33brssbh2u:1144": "karmāpekṣaśca śarīrādivibhāga itītaretarāśrayatvaṃ prasajyeta /",
  "GSP33brssbh2u:1145": "ato vibhāgādūrdhvaṃ karmāpekṣa īśvaraḥ pravartatāṃ nāma /",
  "GSP33brssbh2u:1146": "prāgvibhāgādvaicitryanimittasya karmaṇo 'bhāvāttulyaivādyā sṛṣṭiḥ prāpnotīti cet /",
  "GSP33brssbh2u:1147": "naiṣa doṣaḥ /",
  "GSP33brssbh2u:1148": "anāditvātsaṃsārasya /",
  "GSP33brssbh2u:1149": "bhavedeṣa doṣo yadyādimānsaṃsāraḥ syāt /",
  "GSP33brssbh2u:1150": "anādau tu saṃsāre bījāṅ kuravaddhetumadbhāvena karmaṇaḥ sargavaiṣamyasya ca pravṛttirna virudhyate // 35 //",
  "GSP33brssbh2u:1151": "____________________________________________________________________________________________",
  "GSP33brssbh2u:1152": "kathaṃ punaravagamyate 'nādireṣa saṃsāra iti /",
  "GSP33brssbh2u:1153": "ata uttaraṃ paṭhati -",
  "GSP33brssbh2u:1154": "upapadyate cāpy upalabhyate ca | BBs_2,1.36 |",
  "GSP33brssbh2u:1155": "upapadyate ca saṃsārasyānāditvam /",
  "GSP33brssbh2u:1156": "ādimattve hi saṃsārasyākasmādudbhūtermuktānāmapi punaḥ saṃsārodbhūtiprasaṅgaḥ,",
  "GSP33brssbh2u:1157": "akṛtābhyāgamaprasaṅgaśca,",
  "GSP33brssbh2u:1158": "sukhaduḥkhādivaiṣamyasya nirnimittatvāt /",
  "GSP33brssbh2u:1159": "naceśvaro vaiṣamyaheturityuktam /",
  "GSP33brssbh2u:1160": "nacāvidyā kevalā vaiṣamyasya kāraṇaṃ, ekarūpatvāt /",
  "GSP33brssbh2u:1161": "rāgādikleśavāsanākṣiptakarmāpekṣā tvavidyā vaiṣamyakarī syāt /",
  "GSP33brssbh2u:1162": "naca karmāntareṇa śarīraṃ saṃbhavati,",
  "GSP33brssbh2u:1163": "naca śarīramantareṇa karma saṃbhavatītītaretarāśrayatvaprasaṅgaḥ /",
  "GSP33brssbh2u:1164": "anāditve tu bījāṅ kuranyāyenopapatterna kaściddoṣo bhavati /",
  "GSP33brssbh2u:1165": "upalabhyate ca saṃsārasyānāditvaṃ śrutismṛtyoḥ /",
  "GSP33brssbh2u:1166": "śrutau tāvat 'anena jīvenātmanā' (chā. 6.3.2)",
  "GSP33brssbh2u:1167": "iti sargapramukhe śārīramātmānaṃ jīvaśabdena prāṇadhāraṇanimittenābhilapannanādiḥ saṃsāra iti darśayati /",
  "GSP33brssbh2u:1168": "ādimattve tu prāganavadhāritaprāṇaḥ san kathaṃ prāṇādadhāraṇanimittena jīvaśabdena sargapramukhe 'bhilapyeta /",
  "GSP33brssbh2u:1169": "naca dhārayiṣyatītyato 'bhilapyeta /",
  "GSP33brssbh2u:1170": "anāgatāddhi saṃndhādatītaḥ saṃbandho balavānbhavati, abhiniṣpannatvāt /",
  "GSP33brssbh2u:1171": "'sūryācandramasau dhātā yathāpūrvamakalpayat' (ṛ.saṃ 10.190.3)",
  "GSP33brssbh2u:1172": "iti ca mantravarṇaḥ pūrvakalpasadbhāvaṃ darśayati /",
  "GSP33brssbh2u:1173": "smṛtāvapyanāditvaṃ saṃsārasyopalabhyate- 'na rūpamasyeha tathopalabhyate nānto na cādirna ca saṃpratiṣṭhā' (gī. 15.3) iti /",
  "GSP33brssbh2u:1174": "purāṇe cātītānāgatānāṃ ca kalpanāṃ na parimāṇamastīti sthāpitam // 36 //",
  "GSP33brssbh2u:1175": "____________________________________________________________________________________________",
  "GSP33brssbh2u:1176": "13 sarvadharmopapattyadhikaraṇam. sū. 37",
  "GSP33brssbh2u:1177": "sarvadharmopapatteś ca | BBs_2,1.37 |",
  "GSP33brssbh2u:1178": "cetanaṃ brahma jagataḥ kāraṇaṃ prakṛtiścetyasminnavadhārite vedārthe parairupakṣiptānvilakṣaṇatvādīndoṣānparyahārṣīdācāryaḥ /",
  "GSP33brssbh2u:1179": "idānīṃ parapakṣapratiṣedhapradhānaṃ prakaraṇaṃ prāripsamāṇaḥ svapakṣaparigrahapradhānaṃ prakaraṇamupasaṃharati /",
  "GSP33brssbh2u:1180": "yasmādasminbrahmaṇi kāraṇe parigṛhyamāṇe pradarśitena prakāreṇa sarve kāraṇadharmā upapadyante 'sarvajñaṃ sarvaśakti mahāmāyaṃ ca brahma' iti,",
  "GSP33brssbh2u:1181": "tasmādanatiśaṅkanīyamidamaupaniṣadaṃ darśanamiti // 37 //",
  "GSP33brssbh2u:1182": "iti śrīgovindabhagavatpūjyapādaśiṣyaśaṅkarabhagavatpūjyapādakṛtau śārīrakamīmāṃsābhāṣye dvitīyādhyāyasya prathamaḥ pādaḥ samāptaḥ // 1 //",
  "GSP33brssbh2u:1183_0": "____________________________________________________________________________________________",
  "GSP33brssbh2u:1183_1": "____________________________________________________________________________________________",
  "GSP33brssbh2u:1184": "racanānupapatteś ca nānumānaṃ | BBs_2,2.1 |",
  "GSP33brssbh2u:1185": "yadyapīdaṃ vedāntavākyānāmaidaṃparyaṃ nirūpayituṃ śāstraṃ pravṛttaṃ na tarkśāstravat devalābhir yuktibhiḥ kaṃcit siddhāntaṃ sādhayituṃ dūṣayituṃ vā pravṛttam /",
  "GSP33brssbh2u:1186": "tathāpi vedāntavākyam api vyācakṣāṇaiḥ samyagdarśanapratipakṣabhūtāni sāṃkhyādidarśanāni nirākaraṇīyāṇīti tadarthaḥ paraḥ pādaḥ pravartate /",
  "GSP33brssbh2u:1187": "vedāntārthanirṇayasya ca samyagdarśanārthatvāt tannirṇayena svapakṣasthāpanaṃ prathamaṃ kṛtaṃ taddyabhyarhitaṃ parapakṣapratyākhyānād iti /",
  "GSP33brssbh2u:1188": "nanu mumukṣūṇāṃ mokṣasādhanatvena samyagdarśananirūpaṇāya svapakṣasthāpanam eva kevalaṃ kartuṃ yuktaṃ kiṃ parapakṣanirākaraṇena paradveṣakareṇa /",
  "GSP33brssbh2u:1189": "bāḍham evam /",
  "GSP33brssbh2u:1190": "tathāpi mahājanaparigṛhītāni mahānti sāṃkhyāditantrāṇi samyagdarśanāpadeśena pravṛttānyupalabhya bhavet keṣāṃcin mandamatīnām etāny api samyagdarśanāyopadeyānītyapekṣā /",
  "GSP33brssbh2u:1191": "tathā yuktagāḍhatvasaṃbhavena sarvajñabhāṣitatvācca śraddhā ca teṣvityatastadasāratopapādanāya prayatyate /",
  "GSP33brssbh2u:1192": "nanu 'īkṣaternāśabdam' (bra,sū. 1.1.5)",
  "GSP33brssbh2u:1193": ", 'kāmācca nānumānāpekṣā' (bra,sū. 1.1.18)",
  "GSP33brssbh2u:1194": "'etena sarve vyākhyātā vyākhyātāḥ' (bra,sū. 1.4.28)",
  "GSP33brssbh2u:1195": "iti ca pūrvatrāpi sāṃkhyādipakṣapratikṣepaḥ kṛtaḥ, kiṃ punaḥ kṛtakaraṇeneti /",
  "GSP33brssbh2u:1196": "taducyate- sāṃkhyādayaḥ svapakṣasthāpanāya vedāntavākyānyapyudāhṛtya svapakṣānuguṇenaiva yojayanto vyācakṣate,",
  "GSP33brssbh2u:1197": "teṣāṃ yadvyākhyānaṃ tadvyākhyanābhāsaṃ na samyagvyakhyānamityetāvatpūrvaṃ kṛtam /",
  "GSP33brssbh2u:1198": "iha tu vākyanirapekṣaḥ svatantrastadyuktipratiṣedhaḥ kriyata ityeṣa viśeṣaḥ /",
  "GSP33brssbh2u:1199": "tatra sāṃkhyā manyante- yathā ghaṭaśarāvādayo bhedā mṛdātmanānvīyamānā mṛdātmakasāmānyapūrvakā loke dṛṣṭāḥ,",
  "GSP33brssbh2u:1200": "tathā sarva eva bāhyādhyātmikā bhedāḥ sukhaduḥkhamohātmatayānvīyamānāḥ sukhaduḥkhamohātmakasāmānyapūrvikā bhavitumarhanti /",
  "GSP33brssbh2u:1201": "yattatsukhaduḥkhamohātmakaṃ sāmānyaṃ tatttriguṇaṃ pradhānaṃ mṛdvadacetanaṃ cetanasya puruṣārthaṃ sādhayituṃ svabhāvenaiva vicitreṇa vikārātmanā vivartata iti /",
  "GSP33brssbh2u:1202": "tathā pariṇāmādibhirapi liṅgaistadeva pradhānamanuminute /",
  "GSP33brssbh2u:1203": "tatra vadāmaḥ - yadi dṛṣṭāntabalenaivaitannirūpyeta,",
  "GSP33brssbh2u:1204": "nācetanaṃ loke cetanānadhiṣṭhitaṃ svatantraṃ kiñcidviśiṣṭapuruṣārthanirvartanasamarthānvikārānviracayaddṛṣṭam /",
  "GSP33brssbh2u:1205": "gehaprāsādaśayanāsanavihārabhūmyādayo hi loke prajñāvadbhiḥ śilpibhiryathākālaṃ sukhaduḥkhaprāptiparihārayogyā racitā dṛśyante /",
  "GSP33brssbh2u:1206": "tathedaṃ jagadakhilaṃ pṛthivyādi nānākarmaphalopabhogayogyaṃ bāhyam,",
  "GSP33brssbh2u:1207_0": "ādhyatmikaṃ ca śarīrādi nānājātyanvitaṃ pratiniyatāvayavavinyāsamanekakarmaphalānubhavādhiṣṭhānaṃ",
  "GSP33brssbh2u:1207_1": "dṛśyamānaṃ prajñāvadbhiḥ saṃbhāvitatamaiḥ śilpibhirmanasāpyālocayitumaśakyaṃ sat",
  "GSP33brssbh2u:1207_2": "kathamacetanaṃ pradhānaṃ racayet /",
  "GSP33brssbh2u:1208": "loṣṭapāṣāṇādiṣvadṛṣṭatvāt /",
  "GSP33brssbh2u:1209": "mṛdādiṣvapi kumabhakārādyadhiṣṭhiteṣu viśiṣṭākārā racanā dṛśyate tadvatpradhānasyāpi cetanāntarādiṣṭhitatvaprasaṅgaḥ /",
  "GSP33brssbh2u:1210": "naca mṛdādyupādānasvarūpavyapāśrayeṇaiva dharmeṇa mūlakāraṇamavadhāraṇīyaṃ na bāhyakumbhakārādivyapāśrayeṇeti kiñcinniyāmakamasti /",
  "GSP33brssbh2u:1211": "nacaivaṃ sati kiñcidvirudhyate, pratyuta śrutiranugṛhyate cetanakāraṇasamarpaṇāt /",
  "GSP33brssbh2u:1212": "ato racanānupapatteśca hetornācetanaṃ jagatkāraṇamanumantavyaṃ bhavati /",
  "GSP33brssbh2u:1213": "anvayādyanupapatteśceti caśabdena hetorasiddhiṃ samuccinoti /",
  "GSP33brssbh2u:1214": "nahi bāhyādhyātmikānāṃ bhedānāṃ sukhaduḥkhamohātmakatayānvaya upapadyate,",
  "GSP33brssbh2u:1215": "sukhādīnāṃ cāntaratvapratīteḥ,",
  "GSP33brssbh2u:1216": "śabdādīnāṃ cātadrūpatvapratīteḥ /",
  "GSP33brssbh2u:1217": "tannimittatvapratīteśca /",
  "GSP33brssbh2u:1218": "śabdādyaviśeṣe 'pi ca bhāvanāviśeṣātsukhādiviśeṣopalabdheḥ /",
  "GSP33brssbh2u:1219_0": "tathā parimitānāṃ bhedānāṃ mūlāṅ kurādīnāṃ saṃsargapūrvakatvaṃ dṛṣṭvā bāhyādhyātmikānāṃ",
  "GSP33brssbh2u:1219_1": "bhedānāṃ parimitatvātsaṃsargapūrvakatvamanumimānasya sattvarajastamasāmapi saṃsargapīrvakatvaprasaṅgaḥ",
  "GSP33brssbh2u:1219_2": "parimitatvaviśeṣāt /",
  "GSP33brssbh2u:1220": "kāryakāraṇabhāvastu prekṣāpūrvakanirmitānāṃ śayanāsanādīnāṃ dṛṣṭa iti na kāryakāraṇabhāvādbāhyādhyātmikānāṃ bhedānāmacetanapūrvakatvaṃ śakyaṃ kalpayitum // 1 //",
  "GSP33brssbh2u:1221": "----------------------",
  "GSP33brssbh2u:1222": "FN: apadeśena vyājena /",
  "GSP33brssbh2u:1223": "____________________________________________________________________________________________",
  "GSP33brssbh2u:1224": "pravṛtteś ca | BBs_2,2.2 |",
  "GSP33brssbh2u:1225": "āstāṃ tāvadiyaṃ racanā /",
  "GSP33brssbh2u:1226": "tatsiddhyarthā yā pravṛttiḥ sāmyāvasthānātpracyutiḥ sattvarajastamasāmaṅgāṅgibhāvarūpāpattirviśiṣṭakāryābhimukhapravṛttitā sāpi nācetanasya pradhānasya svatantrasyopapadyate,",
  "GSP33brssbh2u:1227": "mṛdādiṣvadarśanādrathādiṣu ca /",
  "GSP33brssbh2u:1228": "nahi mṛdādayo rathādayo vā svayamacetanāḥ santaścetanaiḥ kulālādibhiraśvādibhirvānadhiṣṭhitā viśiṣṭakāryābhimukhapravṛttayo dṛśyante dṛṣṭāccādṛṣṭisiddhiḥ /",
  "GSP33brssbh2u:1229": "ataḥ pravṛttyanupapatterapi hetornācetanaṃ jagatkāraṇamanumātavyaṃ bhavati /",
  "GSP33brssbh2u:1230": "nanu cetanasyāpi pravṛttiḥ kevalasya na dṛṣṭā /",
  "GSP33brssbh2u:1231": "satyametat /",
  "GSP33brssbh2u:1232": "tathāpi cetanasaṃyuktasya rathāderacetanasya pravṛttidṛṣṭā /",
  "GSP33brssbh2u:1233": "natvacetanasaṃyuktasya cetanasya pravṛttirdṛṣṭā /",
  "GSP33brssbh2u:1234": "kiṃ punaratra yuktam /",
  "GSP33brssbh2u:1235": "yasminpravṛttirdṛṣṭā tasya sota yatasaṃyuktasya dṛṣṭā tasya seti /",
  "GSP33brssbh2u:1236": "nanu yasmindṛśyate pravṛttistasyaiva seti yuktamubhayoḥ pratyakṣatvāt /",
  "GSP33brssbh2u:1237": "natu pravṛttyāśrayatvena kevalaścetano rathādivatpratyakṣaḥ /",
  "GSP33brssbh2u:1238": "pravṛtyāśrayadehādisaṃyuktasyaiva tu cetanasya sadbhāvasiddhiḥ kevalācetanarathādivailakṣaṇyaṃ jīvadehasya dṛṣṭamiti /",
  "GSP33brssbh2u:1239": "ata eva ca pratyakṣe dehe sati darśanādasati cādarśanāddehasyaiva caitanyamapīti laukāyatikāḥ pratipannāḥ /",
  "GSP33brssbh2u:1240": "tasmādacetanasyaiva pravṛttiriti /",
  "GSP33brssbh2u:1241": "tadabhidhīyate- na brūmo yasminnacetane pravṛttirdṛśyate na tasya seti /",
  "GSP33brssbh2u:1242": "bhavatu tasyaiva sā /",
  "GSP33brssbh2u:1243": "sā tu cetanādbhavatīti brūmaḥ /",
  "GSP33brssbh2u:1244": "tadbhāve bhāvāttadabhāve cābhāvāt /",
  "GSP33brssbh2u:1245": "yathā kāṣṭhādivyapāśrayāpi dāhaprakāśalakṣaṇā vikriyānupalabhyamānāpi ca kevale jvalane jvalanādeva bhavati,",
  "GSP33brssbh2u:1246": "tatsaṃyoge darśanāttadviyoge cādarśanāttadvat /",
  "GSP33brssbh2u:1247": "laukāyatikānāmapi cetana eva deho 'cetanānāṃ rathādīnāṃ pravartako dṛṣṭa ityavipratiṣiddhaṃ cetanasya pravartakatvam /",
  "GSP33brssbh2u:1248": "nanu tava dehādisaṃyuktasyāpyātmano vijñānasvarūpamātravyatirekeṇa pravṛttyanupapatteranupapannaṃ pravartakatvamiti cet /",
  "GSP33brssbh2u:1249": "na /",
  "GSP33brssbh2u:1250": "ayaskāntavadrūpādivacca pravṛttirahitasyāpi pravartakatvopapatteḥ /",
  "GSP33brssbh2u:1251": "yathāyaskānto maṇiḥ svayaṃ pravṛttirahito 'pyayasaḥ pravartako bhavati /",
  "GSP33brssbh2u:1252": "yathā vā rūpādayo viṣayāḥ svayaṃ pravṛttirahitā api cakṣurādīnāṃ pravartakābhavanti /",
  "GSP33brssbh2u:1253": "evaṃ pravṛttirahito 'pīśvaraḥ sarvagataḥ sarvātmā sarvajñaḥ sarvaśaktiśca san sarvaṃ pravartayedityupapannam /",
  "GSP33brssbh2u:1254": "ekatvātpravartyābhāve pravartakatvānupapattiriti cet /",
  "GSP33brssbh2u:1255": "na /",
  "GSP33brssbh2u:1256": "avidyāpratyupasthāpitanāmarūpamāyāveśavaśenāsakṛtpratyuktatvāt /",
  "GSP33brssbh2u:1257": "tasmātsaṃbhavati pravṛttiḥ sarvajñakāraṇatve natvacetanakāraṇatve // 2 //",
  "GSP33brssbh2u:1258": "----------------------",
  "GSP33brssbh2u:1259": "FN: ubhayoḥ pravṛttitadāśrayayoḥ /",
  "GSP33brssbh2u:1260": "____________________________________________________________________________________________",
  "GSP33brssbh2u:1261": "payo 'mbuvac cet tatrāpi | BBs_2,2.3 |",
  "GSP33brssbh2u:1262": "syādetat /",
  "GSP33brssbh2u:1263": "yathā kṣīramacetanaṃ svabhāvenaiva vatsavivṛddhyarthaṃ pravartate,",
  "GSP33brssbh2u:1264": "yathāca jalamacetanaṃ svabhāvenaiva lokopakārāya syandata evaṃ pradhānamacetanaṃ svabhāvenaiva puruṣārthasiddhaye pravartiṣyata iti /",
  "GSP33brssbh2u:1265": "naitatsādhūcyate /",
  "GSP33brssbh2u:1266": "yatastatrāpi payombunoścetanādhiṣṭhitayoreva pravṛttirityanumimīmahe /",
  "GSP33brssbh2u:1267": "ubhayavādiprasiddhe rathādavacetane kevale pravṛttyadarśanāt /",
  "GSP33brssbh2u:1268": "śāstraṃ ca 'yo 'psu tiṣṭhan yo 'po 'ntaro yamayati' (bṛ. 3.7.4)",
  "GSP33brssbh2u:1269": ", 'etasya vā akṣarasya praśāsane gārgi prācyonyā nadyaḥ syandante' (bṛ. 3.8.9)",
  "GSP33brssbh2u:1270": "ityevañjātīyakaṃ samastasya lokaparispanditasyeśvarādhiṣṭhitatāṃ śrāvayati /",
  "GSP33brssbh2u:1271": "tasmātsādhyapakṣanikṣiptatvātpayombuvadityanupanyāsaḥ /",
  "GSP33brssbh2u:1272": "cetanāyāśca dhenvāḥ snehecchayā payasaḥ pravartakatvopapatteḥ /",
  "GSP33brssbh2u:1273": "vatsacoṣaṇena ca payasa ākṛṣyamāṇatvāt /",
  "GSP33brssbh2u:1274": "nacāmbuno 'pyatyantamanapekṣā, nimnabhūmyādyapekṣatvātsyandanasya /",
  "GSP33brssbh2u:1275": "cetanāpekṣatvaṃ tu sarvatropadarśitam /",
  "GSP33brssbh2u:1276": "'upasaṃhāradarśanānneti cenna kṣīravaddhi' (bra.sū. 2.1.24)",
  "GSP33brssbh2u:1277": "ityatra tu bāhyanimittanirapekṣamapi svāśrayaṃ kāryaṃ bhavatītyetallokadṛṣṭyā nidarśitam /",
  "GSP33brssbh2u:1278": "śāstradṛṣṭyā tu punaḥ sarvatraiveśvarāpekṣatvamāpadyamānaṃ na parāṇudyate // 3 //",
  "GSP33brssbh2u:1279": "----------------------",
  "GSP33brssbh2u:1280": "FN: sādhyavattā pakṣeṇa tulyatvāt /",
  "GSP33brssbh2u:1281": "anupanyāsaḥ na vicārabhūmiḥ /",
  "GSP33brssbh2u:1282": "____________________________________________________________________________________________",
  "GSP33brssbh2u:1283": "vyatirekānavasthiteś cānapekṣatvāt | BBs_2,2.4 |",
  "GSP33brssbh2u:1284": "sāṃkhyānāṃ trayo guṇāḥ sāmyenāvatiṣṭhamānāḥ pradhānam /",
  "GSP33brssbh2u:1285": "natu tadvyatirekeṇa pradhānasya pravartakaṃ nivartakaṃ vā kiñcidbāhyamapekṣyamavastitamasti /",
  "GSP33brssbh2u:1286": "puruṣastūdāsīno na pravartako na nivartaka ityato 'napekṣaṃ pradhānaṃ,",
  "GSP33brssbh2u:1287": "anapekṣatvācca kadācitpradhānaṃ mahadādyākāreṇa pariṇamate kadācinna pariṇamata ityetadayuktam /",
  "GSP33brssbh2u:1288": "īśvarasya tu sarvajñatvātsarvaśaktitvānmahāmāyatvācca pravṛttyapravṛttī na virudhyete // 4 //",
  "GSP33brssbh2u:1289": "____________________________________________________________________________________________",
  "GSP33brssbh2u:1290": "anyatrābhāvāc ca na tṛṇādivat | BBs_2,2.5 |",
  "GSP33brssbh2u:1291": "syādetat /",
  "GSP33brssbh2u:1292": "yathā tṛṇapallavodādi nimittāntaranirapekṣaṃ svabhāvādeva kṣīrādyākāreṇa pariṇamata evaṃ pradhānamapi mahadādyākāreṇa pariṇaṃsyata iti /",
  "GSP33brssbh2u:1293": "kathaṃ ca nimittāntaranirapekṣaṃ tṛṇādīti gamyate /",
  "GSP33brssbh2u:1294": "nimittāntarānupalambhāt /",
  "GSP33brssbh2u:1295": "yadi hi kiñcinnimittamupalabhemahi tato yathākāmaṃ tena tṛṇādyupādāya kṣīraṃ saṃpādayemahi,",
  "GSP33brssbh2u:1296": "natu saṃpādayāmahe /",
  "GSP33brssbh2u:1297": "tasmātsvābhāvikastṛṇādeḥ pariṇāmastathā pradhānasyāpi syāditi /",
  "GSP33brssbh2u:1298": "atrocyate- bhavettṛṇādivatsvābhāvikaḥ pradhānasyāpi paraṇāmo yadi tṛṇāderapi svābhāvikaḥ pariṇāmo 'bhyupagamyeta /",
  "GSP33brssbh2u:1299": "natvabhyupagamyate, nimittāntaropalabdheḥ /",
  "GSP33brssbh2u:1300": "kathaṃ nimittāntaropalabdhiḥ, anyatrābhāvāt /",
  "GSP33brssbh2u:1301": "dhenvaiva hyupayuktaṃ tṛṇādi kṣīro bhavati na prahīṇamanaḍudādyupayuktaṃ vā /",
  "GSP33brssbh2u:1302": "yadi hi nirnimittametatsyāddhenuśarīrasaṃbandhādanyatrāpi tṛṇādi kṣīrībhavet /",
  "GSP33brssbh2u:1303": "naca yathākāmaṃ mānuṣairna śakyaṃ saṃpādayitumityetāvatā nirnimittaṃ bhavati /",
  "GSP33brssbh2u:1304": "bhavati hi kiñcitkāryaṃ mānuṣasaṃpādyaṃ kiñciddaivasaṃpādyam /",
  "GSP33brssbh2u:1305": "manuṣyā api śaknuvatyevocitenopāyena tṛṇādyupādāya kṣīraṃ saṃpādayitum /",
  "GSP33brssbh2u:1306": "prabhūtaṃ hi kṣīraṃ kāmayamānāḥ prabhūtaṃ ghāsaṃ dhenuṃ cārayanti /",
  "GSP33brssbh2u:1307": "tataśca prabhūtaṃ kṣīraṃ labhante /",
  "GSP33brssbh2u:1308": "tasmānna tṛṇādivatsvābhāvikaḥ pradhānasya pariṇāmaḥ // 5 //",
  "GSP33brssbh2u:1309": "----------------------",
  "GSP33brssbh2u:1310": "FN: prahīṇaṃ naṣṭam /",
  "GSP33brssbh2u:1311": "____________________________________________________________________________________________",
  "GSP33brssbh2u:1312": "abhyupagame 'py arthābhāvāt | BBs_2,2.6 |",
  "GSP33brssbh2u:1313": "svābhāvikī pradhānapravṛttirna bhavatīti sthāpitam /",
  "GSP33brssbh2u:1314": "athāpi nāma bhavataḥ śraddhāmanurudhyamānāḥ svābhāvikīmeva pradhānasya pravṛttimabhyupagacchema tathāpi doṣo 'nuṣajyetaiva /",
  "GSP33brssbh2u:1315": "kutaḥ /",
  "GSP33brssbh2u:1316": "arthābhāvāt /",
  "GSP33brssbh2u:1317_0": "yadi tāvatsvābhāvikī pradhānasya pravṛttirna kiñcidanyadihāpekṣata ityucyeta tato",
  "GSP33brssbh2u:1317_1": "yathaiva sahakāri kiñcinnāpekṣata evaṃ prayojanamapi kiñcinnāpekṣiṣyate ityataḥ pradhānaṃ",
  "GSP33brssbh2u:1317_2": "puruṣasyārthaṃ sādhayituṃ pravartata itīyaṃ pratijñā hīyeta /",
  "GSP33brssbh2u:1318": "sa yadi brūyātsahakāryeva kevalaṃ nāpekṣate na prayojanamapīti /",
  "GSP33brssbh2u:1319": "tathāpi pradhānapravṛtteḥ prayojanaṃ vivektavyaṃ bhogo vā syādapavargo vobhayaṃ veti /",
  "GSP33brssbh2u:1320": "bhogaścetkīdṛśo 'nādheyātiśayasya puruṣasya bhogo bhavet /",
  "GSP33brssbh2u:1321": "anirmokṣaprasaṅgaśca apavargaścetprāgapi pravṛtterapavargasya siddhatvātpravṛttiranarthikā syāt /",
  "GSP33brssbh2u:1322": "śabdādyanupalabdhiprasaṅgaśca /",
  "GSP33brssbh2u:1323": "ubhayārthatābhyupagame 'pi bhoktavyānāṃ pradhānamātrāṇāmānantyādanirmokṣaprasaṅga eva /",
  "GSP33brssbh2u:1324": "nacautsukyanivṛttyarthā pravṛttiḥ /",
  "GSP33brssbh2u:1325": "nahi pradhānasyācetanasyautsukyaṃ saṃbhavati /",
  "GSP33brssbh2u:1326": "naca puraṣasya nirmalasya niṣkalasyautsukyam /",
  "GSP33brssbh2u:1327": "dṛkśaktisargaśaktivaiyarthyabhayāccetpravṛttistarhi dṛkśaktyanucchedavatsargaśaktyanucchedātsaṃsārānucchedādanirmokṣaprasaṅga eva /",
  "GSP33brssbh2u:1328": "tasmātpradhānasya puruṣārthā pravṛttirityetadayuktam // 6 //",
  "GSP33brssbh2u:1329": "----------------------",
  "GSP33brssbh2u:1330": "FN: arthābhāvāt puruṣārthābhāvaprasaṅgāt /",
  "GSP33brssbh2u:1331": "sukhaduḥkha prāptiparihārarūpātiśayaśūnyasya /",
  "GSP33brssbh2u:1332": "mīyante bhujyante iti mātrā bhogāḥ /",
  "GSP33brssbh2u:1333": "____________________________________________________________________________________________",
  "GSP33brssbh2u:1334": "puruṣāśmavad iti cet tathāpi | BBs_2,2.7 |",
  "GSP33brssbh2u:1335": "syādetat /",
  "GSP33brssbh2u:1336": "yathā kaścitpuruṣo dṛkśaktisaṃpannaḥ pravṛttiśaktihīnaḥ paṅguraparaṃ puruṣaṃ pravṛttiśaktisaṃpannaṃ dṛkśaktihīnamandhamadhiṣṭhāya pravartayati /",
  "GSP33brssbh2u:1337": "yathā vāyaskānto 'śmā svayamapravartamāno 'pyayaḥ pravartayati /",
  "GSP33brssbh2u:1338": "evaṃ puruṣaḥ pradhānaṃ pravartayiṣyatīti dṛṣṭāntapratyayena punaḥ pratyavasthānam /",
  "GSP33brssbh2u:1339": "atrocyate- tathāpi naiva doṣānnirmokṣo 'sti /",
  "GSP33brssbh2u:1340": "abhyupetahānaṃ tāvaddoṣa āpatati /",
  "GSP33brssbh2u:1341": "pradhānasya svatantrasya pravṛttyabhyupagamāt, puruṣasya na pravartakatvānabhyupagamāt /",
  "GSP33brssbh2u:1342": "kathaṃ codāsīnaḥ puruṣaḥ pradhānaṃ pravartayet /",
  "GSP33brssbh2u:1343": "paṅgurapi hyandhaṃ vāgādibhiḥ puruṣaṃ pravartayati /",
  "GSP33brssbh2u:1344": "naivaṃ puruṣasya kaścidapi pravartanavyāpāro 'sti, niṣkriyatvācca /",
  "GSP33brssbh2u:1345": "nāpyayaskāntavatsaṃnidhimātreṇa pravartayet /",
  "GSP33brssbh2u:1346": "saṃnidhinityatvena pravṛttinityatvaprasaṅgāt /",
  "GSP33brssbh2u:1347": "ayaskāntasya tvanityasaṃnidherasti svavyāpāraḥ saṃnidhiḥ,",
  "GSP33brssbh2u:1348": "parimārjanādyapekṣā cāsyastītyanupanyāsaḥ puruṣāśmavaditi /",
  "GSP33brssbh2u:1349": "tathā pradhānasyācaitanyātpuruṣasya caudāsīnyāttṛtīyasya ca tayoḥ saṃbandhayiturabhāvātsaṃbandhānupapattiḥ /",
  "GSP33brssbh2u:1350": "yogyatānimitte ca saṃbandhe yogyatānucchedādanirmokṣaprasaṅgaḥ /",
  "GSP33brssbh2u:1351": "pūrvavaccehāpyarthābhāvo vikalpayitavyaḥ /",
  "GSP33brssbh2u:1352": "paramātmanastu svarūpavyapāśrayamaudāsīnyaṃ māyāvyapāśrayaṃ ca pravartakatvamityastyatiśayaḥ // 7 //",
  "GSP33brssbh2u:1353": "____________________________________________________________________________________________",
  "GSP33brssbh2u:1354": "aṅgitvānupapatteś ca | BBs_2,2.8 |",
  "GSP33brssbh2u:1355": "itaśca na pradhānasya pravṛttiravalpate /",
  "GSP33brssbh2u:1356": "yaddhi sattvarajastamasāmānyonyaguṇapradhānabhāvamutsṛjya sāmyena svarūpamātreṇāvasthānaṃ sā pradhānāvasthā /",
  "GSP33brssbh2u:1357": "tasyāmavasthāyāmanapekṣasvarūpāṇāṃ svarūpapraṇāśabhayātparasparaṃ pratyaṅgibhāvānupapatteḥ /",
  "GSP33brssbh2u:1358": "bāhyasya ca kasyacitkṣobhayiturabhāvādguṇavaiṣamyanimitto mahadādyutpādo na syāt // 8 //",
  "GSP33brssbh2u:1359": "____________________________________________________________________________________________",
  "GSP33brssbh2u:1360": "anyathānumitau ca jñaśaktiviyogāt | BBs_2,2.9 |",
  "GSP33brssbh2u:1361": "athāpi syādanyathā vayamanumimīmahe yathā nāyamanantaro doṣaḥ prasajyeta /",
  "GSP33brssbh2u:1362": "nahyanapekṣasvabhāvāḥ kūṭasthāścāsmābhirguṇā abhyupagamyante pramāṇābhāvāt /",
  "GSP33brssbh2u:1363": "kāryavaśena tu guṇānāṃ svabhāvo 'bhyupagamyate /",
  "GSP33brssbh2u:1364": "yathā yathā kāryotpāda upapadyate tathā tathaiṣāṃ svabhāvo 'bhyupagamyate /",
  "GSP33brssbh2u:1365": "calaṃ guṇavṛttamiti cāstyabhyupagamaḥ /",
  "GSP33brssbh2u:1366": "tasmātsāmyāvasthāyāmapi vaiṣamyopagamayogyā eva guṇā avatiṣṭhanta iti /",
  "GSP33brssbh2u:1367": "evamapi pradhānasya jñaśaktiviyogādracanānupapattyādayaḥ pūrvoktā doṣāstadavasthā eva /",
  "GSP33brssbh2u:1368": "jñaśaktimapi tvanumimānaḥ prativāditvānnivarteta /",
  "GSP33brssbh2u:1369": "cetanamekamanekaprapañcasya jagata upādānamiti brahmavādaprasaṅgāt /",
  "GSP33brssbh2u:1370": "vaiṣamyopagamayogyā api guṇāḥ sāmyāvasthāyāṃ nimittābhāvānnaiva vaiṣamyaṃ bhajeran /",
  "GSP33brssbh2u:1371": "bhajamānā vā nimittābhāvāviśeṣātsarvadaiva vaiṣamyaṃ bhajeranniti prasajyata evāyamanantaro 'pi doṣaḥ // 9 //",
  "GSP33brssbh2u:1372": "____________________________________________________________________________________________",
  "GSP33brssbh2u:1373": "vipratiṣedhāc cāsamañjasam | BBs_2,2.10 |",
  "GSP33brssbh2u:1374": "parasparaviruddhaścāyaṃ sāṃkhyānāmabhyupagamaḥ /",
  "GSP33brssbh2u:1375": "kvacitsaptendriyāṇyanukrāmanti, kvacidekādaśa /",
  "GSP33brssbh2u:1376": "tathā kvacinmahatastanmātrasargamupadiśanti, kvacidahaṅkīrāt /",
  "GSP33brssbh2u:1377": "tathā kvacittrīṇyantaḥkaraṇāni varṇayanti kvacidekamiti /",
  "GSP33brssbh2u:1378": "prasiddha eva tu śrutyeśvarakāraṇavādinyā virodhastadanuvartinyā ca smṛtyā /",
  "GSP33brssbh2u:1379": "tasmādapyasamañjasaṃ sāṃkhyānāṃ darśanamiti /",
  "GSP33brssbh2u:1380": "atrāha- nanvaupaniṣadānāmapyasamañjasameva darśanaṃ tapyatāpakayorjātyantarabhāvānabhyupagamāt /",
  "GSP33brssbh2u:1381": "ekaṃ hi brahma sarvātmakaṃ sarvasya prapañcasya kāraṇamabhyupagacchatāmekasyaivātmano viśeṣau tapyatāpakau na jātyantarabhūtāvityabhyupagantavyaṃ syāt /",
  "GSP33brssbh2u:1382": "yadi cetau tapyatāpakāvekasyātmano viśeṣau syātāṃ sa tābhyāṃ tapyatāpakābhyāṃ na nirmucyata iti tāpopaśāntaye samyagdarśanamupadiśacchāstramanarthakaṃ syāt /",
  "GSP33brssbh2u:1383": "nahyauṣṇyaprakāśadharmakasya pradīpasya tadavasthasyaiva tābhyāṃ nirmokṣa upapadyate /",
  "GSP33brssbh2u:1384": "yo 'pijalataraṅgavīcīphenādyupanyāsaḥ,",
  "GSP33brssbh2u:1385": "tatrāpi jalātmana ekasya vīcyādanyo viśeṣā āvirbhāvatirobhāvarūpeṇa nityā eveti samāno jalātmano vīcyādibhiranirmokṣaḥ /",
  "GSP33brssbh2u:1386": "prasiddhaścāyaṃ tapyatāpakayorjātyantarabhāvo loke /",
  "GSP33brssbh2u:1387": "tathāhi- arthī cārthaścānyonyabhinnau labhyete /",
  "GSP33brssbh2u:1388": "yadyarthinaḥ svato 'nyor'tho na syāt,",
  "GSP33brssbh2u:1389": "yasyārthino yadviṣayamarthitvaṃ sa tasyārtho nityasiddha eveti na tasya tadviṣayamarthitvaṃ syāt,",
  "GSP33brssbh2u:1390": "yathā prakāśātmanaḥ pradīpasya prakāśākhyortho nityasiddha eveti na tasya tadviṣayamarthitvaṃ bhavati /",
  "GSP33brssbh2u:1391": "aprāpte hyarthe 'rthino 'rthitvaṃ syāditi /",
  "GSP33brssbh2u:1392": "tathārthāsyāpyarthatvaṃ na syāt /",
  "GSP33brssbh2u:1393": "yadi syātsvārthatvameva syāt /",
  "GSP33brssbh2u:1394": "nacaitadasti /",
  "GSP33brssbh2u:1395": "saṃbandhiśabdo hyetāvarthī cārthaśceti /",
  "GSP33brssbh2u:1396": "dvayośca saṃbandhinoḥ saṃbandhaḥ syānnaikasyaiva /",
  "GSP33brssbh2u:1397": "tasmādbhinnāvetāvarthārthinau /",
  "GSP33brssbh2u:1398": "tathānarthānarthināvapi /",
  "GSP33brssbh2u:1399": "arthino 'nukūlor'thaḥ pratikūlo 'narthastābhyāmekaparyāyeṇobhābhyāṃ saṃbadhyate /",
  "GSP33brssbh2u:1400": "tatrārthasyālpīyastvādbhūyastvāccānarthasyobhāvapyarthānarthāvanarthaṃ eveti tāpakaḥ sa ucyate /",
  "GSP33brssbh2u:1401": "tapyastu puruṣo ya ekaḥ paryāyeṇobhābhyāṃ saṃbadhyata iti tayostapyatāpakayorekātmatāyāṃ mokṣānupapattiḥ /",
  "GSP33brssbh2u:1402": "jātyantarabhāve tu tatsaṃyogahetuparihārātsyādapi kadācinmokṣopapattiriti /",
  "GSP33brssbh2u:1403": "atrocyate- na /",
  "GSP33brssbh2u:1404": "ekatvādeva tapyatāpakabhāvānupapatteḥ /",
  "GSP33brssbh2u:1405": "bhavedeṣa doṣo yadyekātmatāyāṃ tapyatāpakāvānyonyasya viṣayaviṣayibhāvaṃ pratipadyeyātām /",
  "GSP33brssbh2u:1406": "natvetadastyekatvādeva /",
  "GSP33brssbh2u:1407": "nahyagnirekaḥ sansvamātmānaṃ dahati prakāśayati vā satyapyauṣṇyaprakāśādidharmabhede pariṇāmitve ca /",
  "GSP33brssbh2u:1408": "kiṃ kūṭasthe brahmaṇyekasmiṃstapyatāpakabhāvaḥ saṃbhavet /",
  "GSP33brssbh2u:1409": "kva punarayaṃ tapyatāpakabhāvaḥ syāditi /",
  "GSP33brssbh2u:1410": "ucyate- kiṃ na paśyasi karmabhūto jīvaddehastapyastāpakaḥ saviteti /",
  "GSP33brssbh2u:1411": "nanu taptirnāma duḥkhaṃ sā cetayiturnācetanasya dehasya /",
  "GSP33brssbh2u:1412": "yadi hi dehasyaiva taptiḥ syātsā dehanāśe svayameva naśyatīti tannāśāya sādhanaṃ naiṣitavyaṃ syāditi /",
  "GSP33brssbh2u:1413": "ucyate- dehābhāve 'pi kevalasya cetanasya taptirna dṛṣṭā /",
  "GSP33brssbh2u:1414": "naca tvayāpi taptirnāma vikriyā cetayituḥ kevalasyeṣyate /",
  "GSP33brssbh2u:1415": "nāpi dehacetanayoḥ saṃhatatvamaśuddhyādidoṣaprasaṅgāt /",
  "GSP33brssbh2u:1416": "naca taptereva taptimabhyupagacchati /",
  "GSP33brssbh2u:1417": "kathaṃ tavāpi tapyatāpakabhāvaḥ sattvaṃ tapyaṃ tāpakaṃ raja iti cet /",
  "GSP33brssbh2u:1418": "na /",
  "GSP33brssbh2u:1419": "tābhyāṃ cetanasya saṃhatatvānupapatteḥ /",
  "GSP33brssbh2u:1420": "sattvānurodhitvāccetano 'pi tapyata iveti cet,",
  "GSP33brssbh2u:1421": "paramārthatastarhi naiva tapyata ityāpatatīvaśabdaprayogāt /",
  "GSP33brssbh2u:1422": "na cettapyate nevaśabdo doṣāya /",
  "GSP33brssbh2u:1423": "nahi ḍuṇḍubhaḥ sarpaṃ ivetyetāvatā saviṣo bhavati /",
  "GSP33brssbh2u:1424": "sarpo vā ḍuṇḍubha ivetyetāvatā nirviṣo bhavati /",
  "GSP33brssbh2u:1425": "ataścāvidyākṛto 'yaṃ tapyatāpakabhāvo na pāramārthika ityabhyupagantavyamiti /",
  "GSP33brssbh2u:1426": "naivaṃ sati mamāpi kiñcidduṣyati /",
  "GSP33brssbh2u:1427": "atha pāramārthikameva cetanasya tapyatvamabhyupagacchasi tavaiva sutarāmanirmokṣaḥ prasajyeta ,",
  "GSP33brssbh2u:1428": "nityatvābhyupagamācca tāpakasya /",
  "GSP33brssbh2u:1429": "tapyatāpakaśaktyornityatve 'pi sanimittasaṃyogāpekṣatvāpatteḥ saṃyoganimittādarśananivṛttāvātyantikaḥ saṃyogoparamaḥ,",
  "GSP33brssbh2u:1430": "tataścātyantiko mokṣa upapanna iti cet /",
  "GSP33brssbh2u:1431": "na /",
  "GSP33brssbh2u:1432": "adarśanasya tamaso nityatvābhyupagamāt /",
  "GSP33brssbh2u:1433": "guṇānāṃ codbhāvābhibhavayoraniyatatvādaniyataḥ saṃyoganimittoparama iti viyogasyāpyaniyatatvātsāṃkhyasyaivānirmokṣo 'parihāryaḥ syāt /",
  "GSP33brssbh2u:1434": "aupaniṣadasya tvātmaikatvābhyupagamādekasya ca viṣayaviṣayibhāvānupapattervikārabhedasya ca vācārambhaṇamātratvaśravaṇādanirmokṣaśaṅkā svapne 'pi nopajāyate /",
  "GSP33brssbh2u:1435": "vyavahāre tu yatra yathā dṛṣṭastapyatāpakabhāvastatra tathaiva sa iti na codayitavyaḥ parihartavyo vā bhavati // 10 //",
  "GSP33brssbh2u:1436": "----------------------",
  "GSP33brssbh2u:1437": "FN: tvaḍyātrameva hi buddhīndriyamanekarūpādigrahaṇasamarthamekaṃ,",
  "GSP33brssbh2u:1438": "sarmendriyāṇi pañca,",
  "GSP33brssbh2u:1439": "saptamaṃ ca mana iti saptendriyāṇi /",
  "GSP33brssbh2u:1440": "jñānendriyāṇi pañca karmendriyāṇi pañca manaścetyekādaśa /",
  "GSP33brssbh2u:1441": "buddhirahaṅkāro mana iti trāṇi /",
  "GSP33brssbh2u:1442": "ekamiti buddhireva /",
  "GSP33brssbh2u:1443": "____________________________________________________________________________________________",
  "GSP33brssbh2u:1444": "2 mahaddīrghādhikaraṇam / sū. 11",
  "GSP33brssbh2u:1445": "pradhānakāraṇavādo nirākṛtaḥ /",
  "GSP33brssbh2u:1446": "paramāṇukāraṇavāda idānīṃ nirākartavyaḥ /",
  "GSP33brssbh2u:1447": "tatrādau tāvadyo 'ṇuvādinā brahmavādini doṣa utprekṣyate sa pratisamādhīyate /",
  "GSP33brssbh2u:1448": "tatrāyaṃ vaiśeṣikāṇāmabhyupagamaḥ - kāraṇadravyasamavāyino guṇāḥ kāryadravye samānajātīyaṃ guṇāntaramārabhante,",
  "GSP33brssbh2u:1449": "śuklebhyastantubhyaḥ śuklasya paṭasya prasavadarśanāttadviparyayādarśanācca /",
  "GSP33brssbh2u:1450": "tasmāccetanasya brahmaṇo jagatkāraṇatve 'bhyupagamyamāne kārye 'pi jagati cetanyaṃ samaveyāt /",
  "GSP33brssbh2u:1451": "tadadarśanāttu na cetanaṃ brahma jagatkāraṇaṃ bhavitumarhatīti /",
  "GSP33brssbh2u:1452": "imamabhyupagamaṃ tadīyayaiva prakriyayā vyabhicārayati-",
  "GSP33brssbh2u:1453": "____________________________________________________________________________________________",
  "GSP33brssbh2u:1454": "mahaddīrghavad vā hrasvaparimaṇḍalābhyām | BBs_2,2.11 |",
  "GSP33brssbh2u:1455": "eṣā teṣāṃ prakriyā- paramāṇavaḥ kila kañcitkālamanārabdhakāryā yathāyogaṃ rūpādimantaḥ pārimaṇḍalyaparimāṇaśca tiṣṭhanti /",
  "GSP33brssbh2u:1456": "te ca paścādadṛṣṭādipuraḥsarāḥ saṃyogasacivāśca santo dvyaṇukādikrameṇa kṛtsnaṃ kāryajātamārabhante /",
  "GSP33brssbh2u:1457": "kāraṇaguṇāśca kārye guṇāntaram /",
  "GSP33brssbh2u:1458": "yadā dvau paramāṇū dvyaṇukamārabhete tadā paramāṇugatā rūpādiguṇaviśeṣāḥ śuklādayo dvyaṇuke śaklādīnaparānārabhante /",
  "GSP33brssbh2u:1459": "paramāṇuguṇaviśeṣastu pārimāṇḍalyaṃ na dvyaṇuke pārimāṇḍalyamaparamārabhate,",
  "GSP33brssbh2u:1460": "dvyaṇukasya parimāṇāntarayogābhyupagamāt /",
  "GSP33brssbh2u:1461": "aṇutvahrasvatve hi dvyamukavartinī parimāṇe varṇayanti /",
  "GSP33brssbh2u:1462": "yadāpi dve dvyaṇuke caturaṇukamārabhete tadāpi samānaṃ dvyaṇukasamavāyināṃ śuklādīnāmārambhakatvam /",
  "GSP33brssbh2u:1463": "aṇutvahrasvatve tu dvyaṇukasamavāyinī api naivārabhete,",
  "GSP33brssbh2u:1464": "caturaṇukasya mahattvādīrghatvaparimāṇayogābhyupagamāt /",
  "GSP33brssbh2u:1465": "yadāpi bahavaḥ paramāṇavo bahūni vā dvyaṇukāni dvyaṇukasahito vā paramāṇuḥ kāryamārabhate tadāpi samānaiṣā yojanā /",
  "GSP33brssbh2u:1466": "tadevaṃ yathā paramāṇoḥ parimaṇḍalātsato 'ṇu hrasvaṃ ca dvyaṇukaṃ jāyate mahaddīrghaṃ ca tryaṇukādi na parimaṇḍalam,",
  "GSP33brssbh2u:1467": "yathā vā dvyaṇukādaṇorhrasvācca sato mahaddīrghaṃ ca tryaṇukaṃ jāyate nāṇu no hrasvam,",
  "GSP33brssbh2u:1468": "evaṃ cetanādbrahmaṇo 'cetanaṃ jagajjaniṣyata ityabyupagame kiṃ tava cchinnam /",
  "GSP33brssbh2u:1469": "atha manyase virodhinā parimāṇāntareṇākrāntaṃ kāryadravyaṃ dvyaṇukādītyato nārambhakāṇi kāraṇagatāni pārimaṇḍalyādīnītyabhyupagacchāmi,",
  "GSP33brssbh2u:1470": "natu cetanāvirodhinā guṇāntareṇa jagata ākrāntatvamasti,",
  "GSP33brssbh2u:1471": "yena kāraṇagatā cetanā kārye cetanāntaraṃ nārabheta /",
  "GSP33brssbh2u:1472": "nahyacetanā nāma cetanāvirodhī kaścidguṇo 'sti, cetanāpratiṣedhamātratvāt /",
  "GSP33brssbh2u:1473": "tasmātpārimāṇḍalyādivaiṣamyātprāpnoti cetanāyā ārambhakatvamiti /",
  "GSP33brssbh2u:1474": "naivaṃ maṃsthāḥ /",
  "GSP33brssbh2u:1475": "yathā kāraṇe vidyamānānāmapi pārimāṇḍalyādināmanārambhakatvamevaṃ caitanyasyāpītyasyāṃśasya samānatvāt /",
  "GSP33brssbh2u:1476": "naca parimāṇāntarakrāntatvaṃ pārimāṇḍalyādīnāmārambhakatvopapatteḥ /",
  "GSP33brssbh2u:1477": "ārabdhamapi kāryadravyaṃ prāgguṇārambhātkṣaṇamātramaguṇaṃ tiṣṭhatītyabhyupagamāt /",
  "GSP33brssbh2u:1478": "naca parimāṇāntarārambhe vyagrāṇi pārimāṇḍalyādīnītyataḥ svasamānajātīyaṃ parimāṇāntaraṃ nārabhante parimāṇāntarasyānyahetutvābhyupagamāt /",
  "GSP33brssbh2u:1479": "'kāraṇabahutvātkāraṇamahatvātpracayaviśeṣācca mahat' (vai. sū. 7.1.9)",
  "GSP33brssbh2u:1480": "'tadviparītamaṇu' (7.1.10 )",
  "GSP33brssbh2u:1481": "'etena dīrghatvahrasvatve vyākhyāte' (7.1.17)",
  "GSP33brssbh2u:1482": "iti hi kāṇabhujāni sūtrāṇi /",
  "GSP33brssbh2u:1483": "naca saṃnidhānaviśeṣātkutaśctkāraṇabahutvādīnyevārabhante na pārimāṇḍalyādīnītyucyeta,",
  "GSP33brssbh2u:1484": "dravyāntare guṇāntare vārabhyamāṇe sarveṣāmeva kāraṇaguṇānāṃ svāśrayasamavāyaviśeṣāt /",
  "GSP33brssbh2u:1485": "tasmātsvabhāvādeva pārimāṇḍalyādīnāmanārambhakatvaṃ, tathā cetanāyā apīti draṣṭavyam /",
  "GSP33brssbh2u:1486": "saṃyogācca dravyādīnāṃ vilakṣaṇānāmutpattidarśanātsamānajātīyotpattivyabhicāraḥ /",
  "GSP33brssbh2u:1487": "dravye prakṛte guṇodāharaṇamayuktamiti cet /",
  "GSP33brssbh2u:1488": "na /",
  "GSP33brssbh2u:1489": "dṛṣṭāntena vilakṣaṇārambhamātrasya vivakṣitatvāt /",
  "GSP33brssbh2u:1490": "naca dravyasya dravyamevodāhartavyaṃ guṇasya vā guṇa eveti kaścinniyame heturasti /",
  "GSP33brssbh2u:1491": "sūtrakāro 'pi bhavatāṃ dravyasya guṇamudājahāra- 'pratyakṣāpratyakṣāṇāmapratyakṣatvātsaṃyogasya pañcātmakaṃ na vidyate' (vai. sū. 4.2.2) iti /",
  "GSP33brssbh2u:1492": "yathā pratyakṣāpratyakṣayorbhūmyākāśayoḥ samavayansaṃyogo 'pratyakṣa evaṃ pratyakṣāpratyakṣeṣu pañcasu bhūteṣu samavayaccharīramapratyakṣaṃ syāt /",
  "GSP33brssbh2u:1493": "pratyakṣaṃ hi śarīram /",
  "GSP33brssbh2u:1494": "tasmānna pāñcabhautikamiti /",
  "GSP33brssbh2u:1495": "etaduktaṃ bhavati- guṇaśca saṃyogo dravyaṃ śarīram /",
  "GSP33brssbh2u:1496": "'dṛśyate tu' (bra. sū. 2.1.6) iti cātrāpi vilakṣaṇotpattiḥ prapañcitā /",
  "GSP33brssbh2u:1497": "nanvevaṃ sati tenaivaitadgatam /",
  "GSP33brssbh2u:1498": "neti brūmaḥ /",
  "GSP33brssbh2u:1499": "tatsāṃkhyaṃ pratyuktam, etattu vaiśeṣikaṃ prati /",
  "GSP33brssbh2u:1500": "nanvatideśo 'pi samānanyāyatayā kṛtaḥ 'etena śiṣṭāparigrahā api vyākhyātāḥ' (bra.sū. 2.1.12) iti /",
  "GSP33brssbh2u:1501": "satyametat /",
  "GSP33brssbh2u:1502": "tasyaiva tvayaṃ vaiśeṣikaprakriyārambhe tatprakriyānugatena nidarśanena prapañcaḥ kṛtaḥ // 11 //",
  "GSP33brssbh2u:1503": "----------------------",
  "GSP33brssbh2u:1504": "FN: paramāṇuḥ parimaṇḍalaḥ tadgataṃ parimāṇaṃ pārimāṇḍalyam /",
  "GSP33brssbh2u:1505": "dve dve iti paṭhitavyam /",
  "GSP33brssbh2u:1506": "____________________________________________________________________________________________",
  "GSP33brssbh2u:1507": "3 paramāṇujagadakāraṇatvādhikaraṇam / sū. 12-17",
  "GSP33brssbh2u:1508": "ubhayathāpi na karmātastadabhāvaḥ | BBs_2,2.12 |",
  "GSP33brssbh2u:1509": "idānīṃ paramāṇukāraṇavādaṃ nirākaroti /",
  "GSP33brssbh2u:1510": "sa ca vāda itthaṃ samuttiṣṭhata- paṭādīni hi loke sāvayavāni dravyāṇi svānugateraiva saṃyogasacivaistantvādibhirdravyairārabhyamāṇāni dṛṣṭāni /",
  "GSP33brssbh2u:1511": "tatsāmānyena yāvatkiñcitsāvayavaṃ tatsarvaṃ svānugateraiva saṃyogasacivaistairdravyairārabdhamiti gamyate /",
  "GSP33brssbh2u:1512": "sa cāyamavayavāvayavivibhāgo yato nivartate so 'pakarṣaparyantagataḥ paramāṇuḥ /",
  "GSP33brssbh2u:1513": "sarvaṃ cedaṃ jagadgirisamudrādikaṃ sāvayavaṃ, sāvayavatvāccādyantavat /",
  "GSP33brssbh2u:1514": "nacākāraṇena kāryeṇa bhavitavyamityataḥ paramāṇavo jagataḥ kāraṇamiti kaṇabhugabhiprāyaḥ /",
  "GSP33brssbh2u:1515_0": "tānīmāni catvāri bhūtāni bhūmyudakatejaḥpavanākhyāni sāvayavānyupalabhya caturvidhāḥ",
  "GSP33brssbh2u:1515_1": "paramāṇavaḥ parikalpyante teṣāṃ cāpakarṣaparyantagatatvena parato vibhāgāsaṃbhavādvanaśyatāṃ",
  "GSP33brssbh2u:1515_2": "pṛthivyādīnāṃ paramāṇuparyanto vibhāgo bhavati sa pralayakālaḥ /",
  "GSP33brssbh2u:1516": "tataḥ sargakāle ca vāyavīyeṣvaṇuṣvadṛṣṭāpekṣaṃ karmotpadyate tatkarma svāśrayamaṇumaṇvantareṇa saṃniyukti tato dvyaṇukādikrameṇa vāyurutpadyate /",
  "GSP33brssbh2u:1517": "evamagnirevamāpa evaṃ pṛthivī /",
  "GSP33brssbh2u:1518": "evameva śarīraṃ sendriyamiti /",
  "GSP33brssbh2u:1519": "evaṃ sarvamidaṃ jagadaṇubhyaḥ saṃbhavati /",
  "GSP33brssbh2u:1520": "aṇugatebhyaśca rūpādibhyo dvyaṇukādigatāni rūpādīni saṃbhavanti tantupaṭanyāyeneti kāṇādā manyante /",
  "GSP33brssbh2u:1521": "tatredamabhidhīyate- vibhāgāvasthānāṃ tāvadaṇūnāṃ saṃyogaḥ karmāpekṣo 'bhyupagantavyaḥ,",
  "GSP33brssbh2u:1522": "karmavatāṃ tantvādīnāṃ saṃyogadarśanāt /",
  "GSP33brssbh2u:1523": "karmaṇaśca kāryatvānnimittaṃ kimapyabhyupagantavyam /",
  "GSP33brssbh2u:1524": "anabhyupagame nimittābhāvānnāṇuṣvādyaṃ karmasyāt /",
  "GSP33brssbh2u:1525": "abhyupagame 'pi yadi prayatno 'bhighātādirvā (athā)",
  "GSP33brssbh2u:1526": "yathādṛṣṭaṃ kimapi karmaṇo nimittamabhyupagamyeta tasyāsaṃbhavānnaivāṇuṣvādyaṃ karma syāt /",
  "GSP33brssbh2u:1527": "nahi tasyāmavasthāyāmātmaguṇaḥ prayatnaḥ saṃbhavati śarīrābhāvāt /",
  "GSP33brssbh2u:1528": "śarīrapratiṣṭhe hi manasyātmanaḥ saṃyoge satyātmaguṇaḥ prayatno jāyate /",
  "GSP33brssbh2u:1529": "etenābhighātādyapi dṛṣṭaṃ nimittaṃ pratyākhyatavyam /",
  "GSP33brssbh2u:1530": "sargottarakālaṃ hi tatsarvaṃ nādyasya karmaṇo nimittaṃ saṃbhavati /",
  "GSP33brssbh2u:1531": "athādṛṣṭamādyasya karmaṇo nimittamityucyeta tatpunarātmasamavāyi vā syādaṇusamavāyi vā /",
  "GSP33brssbh2u:1532": "ubhayathāpi nādṛṣṭanimittamaṇuṣu karmāvakalpetādṛṣṭasyācetanatvāt /",
  "GSP33brssbh2u:1533": "nahyacetanaṃ cetanenānadhiṣṭhitaṃ svatantraṃ pravartate pravartayati veti sāṃkhyaprakriyāyāmabhihitam /",
  "GSP33brssbh2u:1534": "ātmanaścānutpannacaitanyasya tasyāmavasthāyāmacetanatvāt /",
  "GSP33brssbh2u:1535": "ātmasamavāyitvābhyupagamācca nādṛṣṭamaṇuṣu karmaṇo nimittaṃ syādasaṃbandhāt /",
  "GSP33brssbh2u:1536": "adṛṣṭavatā puruṣeṇāstyaṇūnāṃ saṃbandha iti cet,",
  "GSP33brssbh2u:1537": "saṃbandhasātatyātpravṛttisātatyaprasaṅgo niyāmakāntarābhāvāt /",
  "GSP33brssbh2u:1538": "tadevaṃ niyatasya kasyacitkarmanimittasyābhāvānnāṇuṣvādyaṃ karma syāt /",
  "GSP33brssbh2u:1539": "karmābhāvāttanibandhanaḥ saṃyogo na syāt /",
  "GSP33brssbh2u:1540": "saṃyogābhāvācca tannibandhanaṃ dvyaṇukādi kāryajātaṃ na syāt /",
  "GSP33brssbh2u:1541": "saṃyogaścāṇoraṇvantareṇa sarvātmanā vā syādekadeśena vā /",
  "GSP33brssbh2u:1542": "sarvātmanā cedupacayānupapatteraṇumātratvaprasaṅgo dṛṣṭaviparyayaprasaṅgaśca /",
  "GSP33brssbh2u:1543": "pradeśavato dravyasya pradeśavatā dravyāntareṇa saṃyogasya dṛṣṭatvāt /",
  "GSP33brssbh2u:1544": "ekadeśena cetsāvayavatvaprasaṅgaḥ /",
  "GSP33brssbh2u:1545": "paramāṇūnāṃ kalpitāḥ pradeśāḥ syuriti cet /",
  "GSP33brssbh2u:1546": "kalpitānāmavastutvādavastveva saṃyoga iti vastunaḥ kāryasyāsamavāyikāraṇaṃ na syāt /",
  "GSP33brssbh2u:1547": "asati cāsamavāyikāraṇe dvyaṇukādikāryadravyaṃ notpadyeta /",
  "GSP33brssbh2u:1548": "yathācādisarge nimittābhāvātsaṃyogotpattyarthaṃ karma nāṇūnāṃ saṃbhavatyevaṃ mahāpralaye 'pi vibhāgotpattyarthaṃ karma naivāṇūnāṃ saṃbhavet /",
  "GSP33brssbh2u:1549": "nahi tatrāpi kiñcinniyataṃ tannimittaṃ dṛṣṭamasti /",
  "GSP33brssbh2u:1550": "adṛṣṭamapi bhogaprasiddhyarthaṃ na pralayaprasiddhyarthamityato nimittābhāvānna syādaṇūnāṃ saṃyogotpattyarthaṃ vibhāgotpattyarthaṃ vā karma /",
  "GSP33brssbh2u:1551": "ataśca saṃyogavibhāgābhāvāttadāyattayoḥ sargapralayayorabhāvaḥ prasajyeta /",
  "GSP33brssbh2u:1552": "tasmādanupapanno 'yaṃ paramāṇukāraṇavādaḥ // 12 //",
  "GSP33brssbh2u:1553": "----------------------",
  "GSP33brssbh2u:1554": "FN: svānugataiḥ svasaṃbaddhaiḥ /",
  "GSP33brssbh2u:1555": "saṃbandhaścādhāryādhārabhūtaḥ pratyayahetuḥ samudāyaḥ /",
  "GSP33brssbh2u:1556": "____________________________________________________________________________________________",
  "GSP33brssbh2u:1557": "samavāyābhyupagamāc ca sāmyād anavasthiteḥ | BBs_2,2.13 |",
  "GSP33brssbh2u:1558": "samavāyābhyupagamācca tadabhāva iti prakṛtenāṇuvādanirākaraṇena saṃbadhyate /",
  "GSP33brssbh2u:1559": "dvābhyāṃ cāṇubhyāṃ dvyaṇukamutpadyamānamatyantabhinnamaṇubhyāmaṇvoḥ samavaitītyabhyupagamyate bhavatā /",
  "GSP33brssbh2u:1560": "nacaivamabhyupagacchatā śakyate 'ṇukāraṇatā samarthayitum /",
  "GSP33brssbh2u:1561": "kutaḥ /",
  "GSP33brssbh2u:1562": "sāmyādanavasthiteḥ /",
  "GSP33brssbh2u:1563_0": "yathaiva hyaṇubhyāmatyantabhinnaṃ sadvyaṇukaṃ samavāyalakṣaṇena saṃbandhena tābhyāṃ",
  "GSP33brssbh2u:1563_1": "saṃbadhyata evaṃ samavāyo 'pi samavāyibhyo 'tyantabhinnaḥ sansamavāyalakṣaṇenānyenaiva",
  "GSP33brssbh2u:1563_2": "saṃvandhena samavāyibhiḥ saṃbadhyetātyantabhedasāmyāt /",
  "GSP33brssbh2u:1564": "tataśca tasya tasyānyonyaḥ saṃbandhaḥ kalpayitavya ityanavasthaiva prasajyeta /",
  "GSP33brssbh2u:1565": "nanviha pratyayagrāhyaḥ samavāyo nityasaṃbaddha eva samavāyibhirgṛhyate nāsaṃbaddhaḥ saṃbandhāntarāpekṣo vā /",
  "GSP33brssbh2u:1566": "tataśca na tasyānyaḥ saṃbandhaḥ kalpayitavyo yenānavasthā prasajyeteti /",
  "GSP33brssbh2u:1567": "netyucyate /",
  "GSP33brssbh2u:1568": "saṃyogo 'pyevaṃ sati saṃyogibhirnityasaṃbaddha eveti samavāyavannānyaṃ saṃbandhamapekṣeta /",
  "GSP33brssbh2u:1569": "athārthāntaratvātsaṃyogaḥ saṃbandhāntaramapekṣeta,",
  "GSP33brssbh2u:1570": "samavoyo 'pi tarhyarthāntaratvātsaṃbandhāntaramapekṣeta /",
  "GSP33brssbh2u:1571": "naca guṇatvātsaṃyogaḥ saṃbandhāntaramapekṣate na samavāyo 'guṇatvāditi yujyate vaktum /",
  "GSP33brssbh2u:1572": "apekṣākāraṇasya tulyatvāt /",
  "GSP33brssbh2u:1573": "guṇaparibhāṣāyāścātantratvāt /",
  "GSP33brssbh2u:1574": "tasmādarthāntaraṃ samavāyamabhyupagacchataḥ prasajyetaivānavasthā /",
  "GSP33brssbh2u:1575": "prasajyamānāyāṃ cānavasthāyāmekāsiddhau sarvāsiddherdvābhyāmaṇubhyāṃ dvyaṇuka naivotpadyeta /",
  "GSP33brssbh2u:1576": "tasmādapyanupapannaḥ paramāṇukāraṇavādaḥ // 13 //",
  "GSP33brssbh2u:1577": "____________________________________________________________________________________________",
  "GSP33brssbh2u:1578": "nityam eva ca bhāvāt | BBs_2,2.14 |",
  "GSP33brssbh2u:1579": "apicāṇavaḥ pravṛttisvabhāvā vā nivṛttisvabhāvā vobhayasvabhāvā vānubhayasvabhāvā vābhyupagamyante gatyantarābhāvāt /",
  "GSP33brssbh2u:1580": "caturdhāpi nopapadyate /",
  "GSP33brssbh2u:1581": "pravṛttisvabhāvatve nityameva pravṛtterbhāvātpralayābhāvaprasaṅgaḥ /",
  "GSP33brssbh2u:1582": "nivṛttisvabhāvatve 'pi nityameva nivṛtterbhāvātsargābhāvaprasaṅgaḥ /",
  "GSP33brssbh2u:1583": "ubhayasvabhāvatvaṃ ca virodhādasamañjasam /",
  "GSP33brssbh2u:1584": "anubhayasvabhāvatve tu nimittavaśātpravṛttinivṛttyorabhyupagamyamānayoradṛṣṭādernimittasya nityasaṃnidhānānnityapravṛttiprasaṅgāt /",
  "GSP33brssbh2u:1585": "atantratve 'pyadṛṣṭāderanityāpravṛttiprasaṅgāt /",
  "GSP33brssbh2u:1586": "tasmādapyanupapannaḥ paramāṇukāraṇavādaḥ // 14 //",
  "GSP33brssbh2u:1587": "____________________________________________________________________________________________",
  "GSP33brssbh2u:1588": "rūpādimattvāc ca viparyayo darśanāt | BBs_2,2.15 |",
  "GSP33brssbh2u:1589_0": "sāvayavānāṃ dravyāṇāmavayavavaśo vibhajyamānānāṃ yataḥ paro vibhāgo na saṃbhavati",
  "GSP33brssbh2u:1589_1": "te caturvidhā rūpādimantaḥ paramāṇavaścaturvidhasya rūpādimato bhūtabhautikasyārambhakā",
  "GSP33brssbh2u:1589_2": "nityāśceti yadvaiśeṣikā abhyupagacchanti sa teṣāmabhyupagamo nirālambana eva /",
  "GSP33brssbh2u:1590": "yato rūpādimattvātparamāṇūnāmaṇutvanityatvaviparyayaḥ prasajyeta /",
  "GSP33brssbh2u:1591": "paramakāraṇāpekṣayā sthūlatvamanityatvaṃ ca teṣāmabhipretaviparītamāpadyetetyarthaḥ /",
  "GSP33brssbh2u:1592": "kutaḥ /",
  "GSP33brssbh2u:1593": "evaṃ loke dṛṣṭatvāt /",
  "GSP33brssbh2u:1594": "yadi loke rūpādimadvastu tatsvakāraṇāpekṣayā sthūlamanityaṃ ca dṛṣṭam /",
  "GSP33brssbh2u:1595": "tadyathā paṭastantūnapekṣya sthūle 'nityaśca bhavati tantavaścaṃśūnapekṣya sthūlā anityāśca bhavanti,",
  "GSP33brssbh2u:1596": "tathācāmī paramāṇavo rūpādimantastairabhyupagamyante,",
  "GSP33brssbh2u:1597": "tasmātte 'pi kāraṇavantastadapekṣayā sthūlā anityāśca prāpnuvanti /",
  "GSP33brssbh2u:1598": "yacca nityatve kāraṇaṃ tairuktam- 'sadakāraṇavannityam' (vai. sū. 4.1.1) iti /",
  "GSP33brssbh2u:1599": "tadapyevaṃ satyaṇuṣu na saṃbhavati /",
  "GSP33brssbh2u:1600": "uktena prakāreṇāṇūnāmapi kāraṇavattvopapatteḥ /",
  "GSP33brssbh2u:1601": "yadapi nityatve dvitīyaṃ kāraṇamuktam- 'anityamiti ca viśeṣataḥ pratiṣedhābhāvaḥ' (vai. sū. 4.1.4) iti /",
  "GSP33brssbh2u:1602": "tadapi nāvaśyaṃ paramāṇūnāṃ nityatvaṃ sādhayati /",
  "GSP33brssbh2u:1603": "asati hi yasminkasmiṃścinnitye vastuni nityaśabdena nañaḥ samāso nopapadyate /",
  "GSP33brssbh2u:1604": "na punaḥ paramāṇunityatvamevāpekṣyate /",
  "GSP33brssbh2u:1605": "taccāstyeva nityaṃ paramakāraṇaṃ brahma /",
  "GSP33brssbh2u:1606": "naca śabdārthavyavahāramātreṇa kasyacidarthasya prasiddhirbhavati,",
  "GSP33brssbh2u:1607": "pramāṇāntarasiddhayoḥ śabdārthayorvyavahārāvatārāt /",
  "GSP33brssbh2u:1608": "yadapi nityatve tṛtīyaṃ kāraṇamuktam- 'avidyā ca' (vai. sū. 4.1.5)",
  "GSP33brssbh2u:1609": "iti,",
  "GSP33brssbh2u:1610": "tadyadyevaṃ vivrīyate satāṃ paridṛśyamānakāryāṇāṃ kāraṇānāṃ pratyakṣeṇāgrahaṇamavidyeti,",
  "GSP33brssbh2u:1611": "tato dvyaṇukanityatāpyāpadyeta /",
  "GSP33brssbh2u:1612": "athādravyatve satīti viśeṣyeta tathāpyakāraṇavattvameva nityatānimittamādyeta /",
  "GSP33brssbh2u:1613": "tasya ca prāgevoktatvāt 'avidyā ca' iti punaruktaṃ syāt /",
  "GSP33brssbh2u:1614": "athāpi kāraṇavibhāgātkāraṇavināśāccanyasya tṛtīyasya vināśahetorasaṃbhavo 'vidyā sā paramāṇūnāṃ nityatvaṃ khyapayatīti vyākhyāyeta /",
  "GSP33brssbh2u:1615": "nāvaśyaṃ vinaśyadvastu dvābhyāmeva hetubhyāṃ vinaṣṭumarhatiti niyamo 'sti /",
  "GSP33brssbh2u:1616": "saṃyogasacive hyanekasmiṃśca dravye dravyāntarasyārambhake 'bhyupagamyamāna etadevaṃ syāt /",
  "GSP33brssbh2u:1617": "yadā tvapāstaviśeṣaṃ sāmānyātmakaṃ kāraṇaṃ viśeṣavadavasthāntaramāpadyamānamārambhakamabhyupagamyate tadā ghṛtakāṭhinyavilayanavanmūrtyavasthāvilayanenāpi vināśa upapadyate /",
  "GSP33brssbh2u:1618": "tasmādrūpādimattvātsyādabhipretaviparyayaḥ paramāṇūnām /",
  "GSP33brssbh2u:1619": "tasmādapyanupapannaḥ paramāṇukāraṇavādaḥ // 15 //",
  "GSP33brssbh2u:1620": "____________________________________________________________________________________________",
  "GSP33brssbh2u:1621": "ubhayathā ca doṣāt | BBs_2,2.16 |",
  "GSP33brssbh2u:1622": "gandharasarūpasparśaguṇā sthūlā pṛthivī,",
  "GSP33brssbh2u:1623": "rūparasasparśaguṇāḥ sūkṣmā āpaḥ,",
  "GSP33brssbh2u:1624": "rūpasparśaguṇaṃ sūkṣmataraṃ tejaḥ,",
  "GSP33brssbh2u:1625": "sparśaguṇaḥ sūkṣmatamo vāyurityevametāni catvāri bhūtānyupacitāpacitaguṇāni sthūlasūkṣmatarasūkṣmatamatāratamyopetāni ca loke lakṣyante /",
  "GSP33brssbh2u:1626": "tadvatparamāṇavo 'pyupacitāpacitaguṇāḥ kalpyeranna vā /",
  "GSP33brssbh2u:1627": "ubhayathāpi ca doṣānuṣaṅgo 'parihārya eva syāt /",
  "GSP33brssbh2u:1628": "kalpyamāne tāvadupacitāpacitaguṇatva upacitaguṇānāṃ mūrtyupacayādaparamāṇutvaprasaṅgaḥ /",
  "GSP33brssbh2u:1629": "nacāntareṇāpi mūrtyupacayaṃ guṇopacayo bhavatītyucyate,",
  "GSP33brssbh2u:1630": "kāryeṣu bhūteṣu guṇopacaye mūrtyupacayadarśanāt /",
  "GSP33brssbh2u:1631": "akalpyamāne tūpacitāpacitaguṇatve paramāṇutvasāmyaprasiddhaye yadi tāvatsarvaṃ ekaikaguṇā eva kalpyeraṃstatastejasi sparśasyopalabdhirna syāt,",
  "GSP33brssbh2u:1632": "apsu rūpasparśayoḥ,",
  "GSP33brssbh2u:1633": "pṛthivyāṃ ca rasarūpasparśānāṃ,",
  "GSP33brssbh2u:1634": "kāraṇaguṇapūrvakatvātkāryaguṇānām /",
  "GSP33brssbh2u:1635": "atha sarve caturguṇā eva kalpyetan,",
  "GSP33brssbh2u:1636": "tato 'psvapi gandhasyopalabdhiḥ syāt,",
  "GSP33brssbh2u:1637": "tejasi gandharasayoḥ,",
  "GSP33brssbh2u:1638": "vāyau gandharūparasānām /",
  "GSP33brssbh2u:1639": "nacaivaṃ dṛśyate /",
  "GSP33brssbh2u:1640": "tasmādapyanupapannaḥ paramāṇukāraṇavādaḥ // 16 //",
  "GSP33brssbh2u:1641": "----------------------",
  "GSP33brssbh2u:1642": "FN: mūrtyupacayāt sthaulyādityarthaḥ /",
  "GSP33brssbh2u:1643": "____________________________________________________________________________________________",
  "GSP33brssbh2u:1644": "aparigrahāc cātyantam anapekṣā | BBs_2,2.17 |",
  "GSP33brssbh2u:1645": "pradhānakāraṇavādo vedavidbhirapi kaiścinmanvādibhiḥ satkāryatvādyaṃśopajīvanābhiprāyeṇopanibaddhaḥ /",
  "GSP33brssbh2u:1646": "ayaṃ tu paramāṇukāraṇavādo na kaiścidapi śiṣṭaiḥ kenacidapyaṃśena parigṛhīta ityatyantamevānādaraṇīyo vedavādibhiḥ /",
  "GSP33brssbh2u:1647": "apica vaiśeṣikāstantrārthabhūtānṣaṭpadārthāndravyaguṇakarmasāmānyaviśeṣasamavāyākhyānatyantabhinnānbhinnalakṣaṇānabhyupagacchanti /",
  "GSP33brssbh2u:1648": "yathā manuṣyo 'śvaḥ śaśa iti /",
  "GSP33brssbh2u:1649": "tathātvaṃ cābhyupagamya tadviruddhaṃ dravyādhīnatvaṃ śeṣāṇamabhyupagacchanti /",
  "GSP33brssbh2u:1650": "tannopapadyate /",
  "GSP33brssbh2u:1651": "katham /",
  "GSP33brssbh2u:1652": "yathā hi loke śaśakuśapalāśaprabhṛtīnāmatyantabhinnānāṃ satāṃ netaretarādhīnatvaṃ bhavati,",
  "GSP33brssbh2u:1653": "evaṃ dravyādīnāmatyantabhinnatvānnaiva dravyādhīnatvaṃ guṇādīnāṃ bhavitumarhati /",
  "GSP33brssbh2u:1654": "atha bhavati dravyādhīnatvaṃ guṇādīnāṃ tato dravyabhāve bhāvāddravyābhāve 'bhāvāddravyameva saṃsthānādibhedādanekaśabdapratyayabhāgbhavati /",
  "GSP33brssbh2u:1655": "yathā devadatta eka eva sannavasthāntarayogādanekaśabdapratyayabhāgbhavati tadvat /",
  "GSP33brssbh2u:1656": "tathā sati sāṃkhyasiddhāntaprasaṅgaḥ svasiddhāntavirodhaścāpadyeyātām /",
  "GSP33brssbh2u:1657": "nanvagneranyasyāpi sato dhūmasyāgnyadhīnatvaṃ dṛśyate /",
  "GSP33brssbh2u:1658": "satyaṃ dṛśyate /",
  "GSP33brssbh2u:1659": "bhedapratītestu tatrāgnidhūmayoranyatvaṃ niścīyate /",
  "GSP33brssbh2u:1660": "iha tu śuklaḥ kambalo rohiṇī dhenurnīlamutpalamiti dravyasyaiva tasya tasya tena tena viśeṣeṇa pratīyamānatvānnaiva dravyaguṇayoragnidhūmayoriva bhedapratītirasti /",
  "GSP33brssbh2u:1661": "tasmāddravyātmakatā guṇasya /",
  "GSP33brssbh2u:1662": "etena karmasāmānyaviśeṣasamavāyānāṃ dravyātmakatā vyākhyātā /",
  "GSP33brssbh2u:1663": "guṇā(dī)",
  "GSP33brssbh2u:1664": "nāṃ dravyādhīnatvaṃ dravyaguṇayorayutasiddhatvāditi yaducyeta,",
  "GSP33brssbh2u:1665": "tatpunarayutasiddhatvamapṛthagdeśatvaṃ vā syādapṛthakkālatvaṃ vāpṛthaksvabhāvatvaṃ vā /",
  "GSP33brssbh2u:1666": "sarvathāpi nopapadyate /",
  "GSP33brssbh2u:1667": "apṛthakagdeśatve tāvatsvābhyupagamo virudhyeta /",
  "GSP33brssbh2u:1668": "katham /",
  "GSP33brssbh2u:1669": "tantvārabdho hi paṭaṣṭantudeśo 'bhyupagamyate na paṭadeśaḥ /",
  "GSP33brssbh2u:1670": "paṭasya tu guṇāḥ śuklatvādayaḥ paṭadeśā abhyupagamyante na tantudeśāḥ /",
  "GSP33brssbh2u:1671": "tathācāhuḥ - 'dravyāṇi dravyāntaramārabhante guṇāśca guṇāntaram' (vai. sū. 1.1.10) iti /",
  "GSP33brssbh2u:1672": "tantavo hi kāraṇadravyāṇi kāryadravyaṃ paṭamārabhante /",
  "GSP33brssbh2u:1673": "tantugatāśca guṇāḥ śuklādayaḥ kāryadravye paṭe śuklādiguṇāntaramārabhanta iti hi te 'bhyupagacchanti /",
  "GSP33brssbh2u:1674": "so 'bhyupagamo dravyaguṇayorapṛthagdeśatve 'bhyupagamyamāne bādhyeta /",
  "GSP33brssbh2u:1675": "athāpṛthakkālatvamayutasiddatvamucyeta, savyadakṣiṇayorapi goviṣāṇayorayutasiddhatvaṃ prasajyeta /",
  "GSP33brssbh2u:1676": "tathāpṛthaksvabhāvatve tvayutasiddhatvena dravyaguṇayorātmabhedaḥ saṃbhavati,",
  "GSP33brssbh2u:1677": "tasya tādātmyenaiva pratīyamānatvāt /",
  "GSP33brssbh2u:1678": "yutasiddhayoḥ saṃbandhaḥ saṃyogo 'pyutasiddhayostu samavāya ityayamabhyupagamo mṛṣaiva teṣāṃ,",
  "GSP33brssbh2u:1679": "prāksiddhasya kāryātkāraṇasyāyutasiddhatvānupapatteḥ /",
  "GSP33brssbh2u:1680": "athānyatarāpekṣa evāyamabhyupagamaḥ syādayutasiddhasya kāryasya kāraṇena saṃbandhaḥ samavāya iti,",
  "GSP33brssbh2u:1681": "evamapi prāgsiddhasyālabdhātmakasya kāryasya kāraṇena saṃbandho nopapadyate dvayāyattatvātsaṃbandhasya /",
  "GSP33brssbh2u:1682": "siddhaṃ bhūtvā saṃbadhyata iti cet,",
  "GSP33brssbh2u:1683": "prākkāraṇasaṃbandhātkāryasya siddhāvabhyupagamyamānāyāmayutasiddhyabhāvātkāryakāraṇayoḥ saṃyogavibhāgau na vidyete itīdaṃ duruktaṃ syāt /",
  "GSP33brssbh2u:1684_0": "yathā cetpannamātrasyākriyasya kāryadravyasya vibhubhirākāśādibhirdravyāntaraiḥ saṃbandhaḥ",
  "GSP33brssbh2u:1684_1": "saṃyoga evābhyupagamyate na samavāya evaṃ kāraṇadravyeṇāpi saṃbandhaḥ saṃyoga eva syānna samavāyaḥ /",
  "GSP33brssbh2u:1685": "nāpi saṃyogasya samavāyasya vā saṃbandhavyatirekeṇāstitve kiñcitpramāṇamasti /",
  "GSP33brssbh2u:1686": "saṃbandhaśabdapratyayavyatirekeṇa saṃyogasamavāyaśabdapratyayadarśanāttayorastitvamiti cet /",
  "GSP33brssbh2u:1687": "na /",
  "GSP33brssbh2u:1688": "ekatve 'pi svarūpabāhyarūpāpekṣayānekaśabdapratyayadarśanāt /",
  "GSP33brssbh2u:1689": "yathaiko 'pi san devadatto loke svarūpaṃ saṃbandhirūpaṃ cāpekṣyānekaśabdapratyayabhāgbhavati,",
  "GSP33brssbh2u:1690": "manuṣyo brāhmaṇaḥ śrotriyo vadānyo bālo yuvā sthaviraḥ pitā putraḥ pautro bhrātā jāmāteti,",
  "GSP33brssbh2u:1691": "yathā caikāpi satī rekhā sthānānnyatvena niviśamānaikadaśaśatasahasrādiśabdapratyayabhedamanubhavati,",
  "GSP33brssbh2u:1692": "tathāsaṃbandhinoreva saṃbandhaśabdapratyayavyatirekeṇa saṃyogasamavāyaśabdapratyayārhatvaṃ na vyatiriktavastvastitvena ,",
  "GSP33brssbh2u:1693": "ityupalabdilakṣaṇaprāptasyānupalabdherabhāvo vastvantarasya /",
  "GSP33brssbh2u:1694": "nāpi saṃbandadhiviṣayatve saṃbandhaśabdapratyayayoḥ saṃtatabhāvaprasaṅgaḥ /",
  "GSP33brssbh2u:1695": "svarūpāhyarūpāpekṣayetyuktottaratvāt /",
  "GSP33brssbh2u:1696": "tathāṇvātmamanasāmapradeśatvānna saṃyogaḥ saṃbhavati,",
  "GSP33brssbh2u:1697": "pradeśavato dravyasya pradeśavatā dravyāntareṇa saṃyogadarśanāt /",
  "GSP33brssbh2u:1698": "kalpitāḥ pradeśā aṇvātmamanasāṃ bhaviṣyantīti cet /",
  "GSP33brssbh2u:1699": "na /",
  "GSP33brssbh2u:1700": "avidyāmānārthakalpanāyāṃ sarvārthasiddhiprasaṅgāt /",
  "GSP33brssbh2u:1701": "iyānevāvidyamāno viruddho 'viruddho vārthaḥ kalpanīyo nāto 'dhika iti niyamahetvabhāvāt /",
  "GSP33brssbh2u:1702": "kalpanāyāśca svāyattatvātprabhūtatvasaṃbhavācca /",
  "GSP33brssbh2u:1703": "naca vaiśeṣikaiḥ kalpitebhyaḥ ṣaḍbhyaḥ padārthebhyo 'nye 'dhikāḥ śataṃ sahasraṃ vārthā na kalpayitavyā iti nivārako heturasti /",
  "GSP33brssbh2u:1704": "tasmādyasmai yasmai yadyadrocate tattatsiddhyet /",
  "GSP33brssbh2u:1705": "kaścitkṛpāluḥ prāṇināṃ duḥkhabahulaṃ saṃsāra eva mābhūditi kalpayet /",
  "GSP33brssbh2u:1706": "anyo vā vyasanī muktānāmapi punarutpattiṃ kalpayet /",
  "GSP33brssbh2u:1707": "kastayornivārakaḥ syāt /",
  "GSP33brssbh2u:1708": "kiñcānyat /",
  "GSP33brssbh2u:1709": "dvābhyāṃ paramāṇubhyāṃ niravayavābhyāṃ sāvayavasya dvyaṇukasyākāśeneva saṃśleṣānupapattiḥ /",
  "GSP33brssbh2u:1710": "nahyākāśasya pṛthivyādīnāṃ ca jatukāṣṭhavatsaṃśleṣo 'sti /",
  "GSP33brssbh2u:1711": "kāryakāraṇadravyayorāśritāśrayabhāvo 'nyathā nopapadyata ityavaśyaṃ kalpyaḥ samavāya iti cet /",
  "GSP33brssbh2u:1712": "na /",
  "GSP33brssbh2u:1713": "itaretarāśrayatvāt /",
  "GSP33brssbh2u:1714": "kāryakāraṇayorhi bhedasiddhāvāśritāśrayabhāvasiddhirāśritāśrayabhāvasiddhau ca tayorbhedasiddhiḥ kuṇḍabadaravaditaretarāśrayatā syāt /",
  "GSP33brssbh2u:1715": "nahi kāryakāraṇayorbheda āśritāśrayabhāvo vā vedāntavādibhirabhyupagamyate,",
  "GSP33brssbh2u:1716": "kāraṇasyaiva saṃsthānamātraṃ kāryamityabhyupagamāt /",
  "GSP33brssbh2u:1717": "kiñcānyat /",
  "GSP33brssbh2u:1718": "paramāṇūnāṃ paricchinnatvādyāvatyo diśaḥ ṣaḍaṣṭau daśa vā tāvadbhiravayavaiḥ sāvayavāste syuḥ sāvayavatvādanityāśceti nityatvaniravayavatvābhyupagamo bādhyeta /",
  "GSP33brssbh2u:1719": "yāṃstvaṃ digbhedabhedino 'vayavānkalpayasi ta eva paramāṇava iti cet /",
  "GSP33brssbh2u:1720": "na /",
  "GSP33brssbh2u:1721": "sthūlasūkṣmatāratamyakrameṇāparamakāraṇādvināśopapatteḥ /",
  "GSP33brssbh2u:1722": "yathā pṛthivī dvyaṇukādyapekṣayā sthūlatamā vastubhūtāpi vinaśyati,",
  "GSP33brssbh2u:1723": "tataḥ sūkṣmaṃ sūkṣmataraṃ ca pṛthivyekajātīyakaṃ vinaśyati,",
  "GSP33brssbh2u:1724": "tato dvyaṇukaṃ,",
  "GSP33brssbh2u:1725": "tathā paramāṇavo 'pi pṛthivyekajātīyakatvādvinaśyeyuḥ /",
  "GSP33brssbh2u:1726": "vinaśyanto 'pyavayavavibhāgenaiva vinaśyantīti cet /",
  "GSP33brssbh2u:1727": "nāyaṃ doṣaḥ /",
  "GSP33brssbh2u:1728": "yato ghṛtakāṭhinyavilayanavadapi vināśopapattimavocāma /",
  "GSP33brssbh2u:1729": "yathā hi ghṛtasuvarṇādīnāmavibhajyamānāvayavānāmapyagnisaṃyogāddravabhāvāpattyā kāṭhanyavināśo bhavati,",
  "GSP33brssbh2u:1730": "evaṃ paramāṇūnāmapi paramakāraṇabhāvāpattyā mūrtyādivināśo bhaviṣyati /",
  "GSP33brssbh2u:1731": "tathā kāryarambho 'pi nāvayavasaṃyogenaiva kevalena bhavati,",
  "GSP33brssbh2u:1732": "kṣīrajalādīnāmantareṇāpyavayavasaṃyogāntaraṃ dadhihimādikāryārambhadarśanāt /",
  "GSP33brssbh2u:1733_0": "tadevamasārataratarkasaṃdṛbdhatvādīśvarakāraṇaśrutiviruddhatvācchruti pravaṇaiśca",
  "GSP33brssbh2u:1733_1": "śiṣṭairmanvādibhiraparigṛhītatvādatyantamevānapekṣāsminparamāṇukāraṇavāde kāryā śreyorthibhiriti vākyaśeṣaḥ // 17 //",
  "GSP33brssbh2u:1734": "----------------------",
  "GSP33brssbh2u:1735": "FN: tathātvamatyantabhinnatvam /",
  "GSP33brssbh2u:1736": "sāṃkhyo 'travedāntī grāhyaḥ /",
  "GSP33brssbh2u:1737": "yadvā kāpilasyāpi tādātmyasiddhānta iti sāṃkhyagrahaṇam /",
  "GSP33brssbh2u:1738": "prabhūtatvasaṃbhavānniravadhitvasaṃbhavāt /",
  "GSP33brssbh2u:1739": "saṃśleṣaḥ saṃgraha ekākarṣaṇenāparākarṣaṇaṃ tasyānupapattirityarthaḥ /",
  "GSP33brssbh2u:1740": "____________________________________________________________________________________________",
  "GSP33brssbh2u:1741": "4 samudāyādhikaraṇam . sū. 18-27",
  "GSP33brssbh2u:1742": "samudāya ubhayahetuke 'pi tadaprāptiḥ | BBs_2,2.18 |",
  "GSP33brssbh2u:1743": "vaiśeṣikarāddhānto duryuktiyogādvedavirodhācchiṣṭāparigrahācca nāpekṣitavya ityuktam /",
  "GSP33brssbh2u:1744": "sor'dhavaināśika iti vaināśikatvasāmyātsarvavaināśikarāddhānto natarāmapekṣitavya itīdamidānīmupapādayāmaḥ /",
  "GSP33brssbh2u:1745": "sa ca bahuprakāraḥ pratipattibhedādvineyabhedādvā /",
  "GSP33brssbh2u:1746": "tatraite trayo vādino bhavanti- kecitsarvāstitvavādinaḥ,",
  "GSP33brssbh2u:1747": "kecidvijñānāstitvamātravādinaḥ,",
  "GSP33brssbh2u:1748": "anye punaḥ sarvaśūnyatvavādina iti /",
  "GSP33brssbh2u:1749": "tatra te sarvāstitvavādino bāhyamāntaraṃ ca vastvabhyupagacchanti bhūtaṃ bhautikaṃ ca cittaṃ caittaṃ ca,",
  "GSP33brssbh2u:1750": "tāṃstāvatpratibrūmaḥ /",
  "GSP33brssbh2u:1751": "tatra bhūtaṃ pṛthivīdhātvādayaḥ /",
  "GSP33brssbh2u:1752": "bhautikaṃ rūpādayaṣcakṣurādayaśca /",
  "GSP33brssbh2u:1753": "catuṣṭaye ca pṛthivyādiparamāṇavaḥ svarasnehoṣṇasvabhāvāste pṛthivyādibhāvena saṃhanyanta iti manyante /",
  "GSP33brssbh2u:1754": "tathā rūpavijñānavedanāsaṃjñāsaṃskārasaṃjñakāḥ pañcaskandhāḥ /",
  "GSP33brssbh2u:1755": "te 'pyadhyātmaṃ sarvavyavahārāspadabhāvena saṃhanyanta iti manyante /",
  "GSP33brssbh2u:1756_0": "tatredamabhidhīyate- yo 'yamubhayahetuka ubhayaprakāraḥ samudāyaḥ pareṣāmabhipreto",
  "GSP33brssbh2u:1756_1": "'ṇuhetukaśca bhūtabhautikasaṃhatirūpaḥ skandhahetukaśca pañcaskandhīrūpaḥ tasminnubhayahetuke",
  "GSP33brssbh2u:1756_2": "'pi samudāye 'bhipreyamāṇe tadaprāptiḥ syātsamudāyāprāptiḥ /",
  "GSP33brssbh2u:1757": "samudāyabhāvānupapattirityarthaḥ /",
  "GSP33brssbh2u:1758": "kutaḥ /",
  "GSP33brssbh2u:1759": "samudāyināmacetanatvāt /",
  "GSP33brssbh2u:1760": "cittābhijjvalanasya ca samudāyasiddhyadhīnatvāt /",
  "GSP33brssbh2u:1761": "anyasya ca kasyaciccetanasya bhoktuḥ praśāsiturvā sthirasya saṃhanturanabhyupagamāt nirapekṣapravṛttyabhyupagame ca pravṛttyanuparamaprasaṅgāt /",
  "GSP33brssbh2u:1762": "āśayasyāpyanyatvānanyatvābhyāmanirūpyatvāt /",
  "GSP33brssbh2u:1763": "kṣaṇikatvābhyupagamācca nirvyāpāratvātpravṛttyanupapatteḥ /",
  "GSP33brssbh2u:1764": "tasmātsamudāyānupapattiḥ /",
  "GSP33brssbh2u:1765": "samudāyānupapattau ca tadāśrayā lokayātrā lupyeta // 18 //",
  "GSP33brssbh2u:1766": "----------------------",
  "GSP33brssbh2u:1767": "FN: bhūte bhautikaṃ bāhyam, cittaṃ caittaṃ ca kāmādyantaramiti vibhāgaḥ /",
  "GSP33brssbh2u:1768": "catuṣṭaye caturvidhāḥ /",
  "GSP33brssbh2u:1769": "svarāḥ kaṭhināḥ pārthivāḥ paramāṇavaḥ,",
  "GSP33brssbh2u:1770": "snigdhā āpyāḥ,",
  "GSP33brssbh2u:1771": "uṣṇastaijasāḥ,",
  "GSP33brssbh2u:1772": "īraṇaṃ calanaṃ svabhāvo vāyavyānāmiti /",
  "GSP33brssbh2u:1773": "saviśeṣendriyāṇi rūpaskandhaḥ,",
  "GSP33brssbh2u:1774": "ahamahamityālayavijñānapravāho vijñānaskandhaḥ,",
  "GSP33brssbh2u:1775": "sukhādyanubhavo vedāntaskandhaḥ,",
  "GSP33brssbh2u:1776": "gauraśva ityevaṃnāmaviśiṣṭasavikalpapratyayaḥ saṃjñāskandhaḥ,",
  "GSP33brssbh2u:1777": "rāgadveṣamohadharmāḥ saṃskāraskandhaḥ /",
  "GSP33brssbh2u:1778": "āśerate 'smin rāgādaya ityāśayaḥ saṃtānaḥ /",
  "GSP33brssbh2u:1779": "____________________________________________________________________________________________",
  "GSP33brssbh2u:1780": "itaretarapratyayatvād iti cen notpattimātranimittatvāt | BBs_2,2.19 |",
  "GSP33brssbh2u:1781": "yadyapi bhoktā praśāsitā vā kaściccetanaḥ saṃhantā sthiro nābhyupagamyate tathāpyavidyādīnāmitaretarakāraṇatvādupapadyate lokayātrā /",
  "GSP33brssbh2u:1782": "tasyāṃ copapadyamānāyāṃ vā kiñcidaparamapekṣitavyamasti /",
  "GSP33brssbh2u:1783_0": "te cāvidyādayo 'vidyā saṃskāro vijñānaṃ nāma rūpaṃ ṣaḍāyatanaṃ sparśā vedanā tṛṣṇā",
  "GSP33brssbh2u:1783_1": "upādānaṃ bhavo jātirjarā maraṇaṃ śokaḥ paridevanā duḥkhaṃ durmanastetyevañjātīyakā",
  "GSP33brssbh2u:1783_2": "itaretarahetukāḥ saugate samaye kvacitsaṃkṣiptā nirdiṣṭāḥ kvacitprapañcitāḥ /",
  "GSP33brssbh2u:1784": "sarveṣāmapyayamavidyādikalāpo 'pratyākhyeyaḥ /",
  "GSP33brssbh2u:1785": "tadevamavidyādikalāpe parasparanimittanaimittikabhāvena ghaṭīyantravadaniśamāvartamāner'thākṣipta upapannaḥ saṃghāta iti cet /",
  "GSP33brssbh2u:1786": "tanna /",
  "GSP33brssbh2u:1787": "kasmāt /",
  "GSP33brssbh2u:1788": "utpattimātranimittatvāt /",
  "GSP33brssbh2u:1789": "bhavedupapannaḥ saṃghāto yadi saṃghātasya kiñcinnimittamavagamyeta /",
  "GSP33brssbh2u:1790": "na tvavagamyate /",
  "GSP33brssbh2u:1791": "yata itaretarapratyayatve 'pyavidyādīnāṃ pūrvapūrvamuttarottarasyotpattimātranimittaṃ bhavedbhavenna tu saṃghātotpatteḥ kiñcinnimittaṃ saṃbhavati /",
  "GSP33brssbh2u:1792": "nanvavidyādibhirarthādākṣipyate saṃghāta ityuktam /",
  "GSP33brssbh2u:1793": "atrocyate- yadi tāvadayamabhiprāyo 'vidyādayaḥ saṃghātamantareṇātmānamalabhamānā apekṣante saṃghātamiti,",
  "GSP33brssbh2u:1794": "tatastasya saṃghātasya nimittaṃ vaktavyam /",
  "GSP33brssbh2u:1795": "tacca nityeṣvapyaṇuṣvabhyupagamyamāneṣvāśrayāśrayibhūteṣu ca bhokteṣu satsu na saṃbhavatītyuktaṃ vaiśeṣikaparīkṣāyām /",
  "GSP33brssbh2u:1796": "kimaṅga punaḥ kṣaṇikeṣvapyaṇuṣu bhoktṛrahiteṣvāśrayiśūnyeṣu vābhyupagamyamāneṣu saṃbhavet /",
  "GSP33brssbh2u:1797": "athāyamabhiprāyo 'vidyādaya eva saṃghātasya nimittamiti,",
  "GSP33brssbh2u:1798": "kathaṃ tamevāśrityātmānaṃ labhamānāstasyaiva nimittaṃ syuḥ /",
  "GSP33brssbh2u:1799": "atha manyase saṃghātā evānādau saṃsāre saṃtatyānuvartante tadāśrayāścāvidyādaya iti,",
  "GSP33brssbh2u:1800": "tadapi saṃdhātātsaṃghātāntaramutpadyamānaṃ,",
  "GSP33brssbh2u:1801": "niyamena vā sadṛśamevotpadyeta,",
  "GSP33brssbh2u:1802": "aniyamena vā sadṛśaṃ visadṛśaṃ votpadyeta /",
  "GSP33brssbh2u:1803": "niyamābhyupagame manuṣyapudgalasya devatiryagyoninārakaprāptyabhāvaḥ prāpnuyāt /",
  "GSP33brssbh2u:1804": "aniyamābhyupagame 'pi manuṣyapudgalaḥ kadācitkṣaṇena hastī bhūtvā devo vā punarmanuṣyo vā bhavediti prāpnuyāt /",
  "GSP33brssbh2u:1805": "ubhayamapyabhyupagamaviruddham /",
  "GSP33brssbh2u:1806": "apica yadbhogārthaḥ saṃghātaḥ syātsa nāsti sthiro bhokteti tavābhyupagamaḥ /",
  "GSP33brssbh2u:1807": "tataśca bhogo bhogārtha eva sa nānyena prārthanīyaḥ /",
  "GSP33brssbh2u:1808": "tathā mokṣo mokṣārthaṃ eveti mumukṣuṇā nānyena bhavitavyam /",
  "GSP33brssbh2u:1809": "anyena cetprārthyetobhayaṃ bhogamokṣakālāvasthāyinā tena bhavitavyam /",
  "GSP33brssbh2u:1810": "avasthāyitve kṣaṇikatvābhyupagamavirodhaḥ /",
  "GSP33brssbh2u:1811": "tasmāditaretarotpattimātranimittatvamavidyādīnāṃ yadi bhavedbhavatu nāma natu saṃghātaḥ siddhyet /",
  "GSP33brssbh2u:1812": "bhoktrabhāvādityabhiprāyaḥ // 19 //",
  "GSP33brssbh2u:1813": "----------------------",
  "GSP33brssbh2u:1814": "FN: kāryaṃ prati ayate gacchatīti pratyayaḥ kāraṇam /",
  "GSP33brssbh2u:1815": "vijñānaṃ pṛthivyādicatuṣṭayaṃ rūpaṃ ceti ṣaḍāyatanāni yasyendriyajātasya tatṣaḍāyatanam /",
  "GSP33brssbh2u:1816": "tṛṣṇyā vākkāyaceṣṭopādānam /",
  "GSP33brssbh2u:1817": "hā putra, tātetyādipralāpaḥ paridevanā /",
  "GSP33brssbh2u:1818": "āśrayetyādi bhoktṛviśeṣaṇaṃ adṛṣṭāśrayeṣvityarthaḥ /",
  "GSP33brssbh2u:1819": "____________________________________________________________________________________________",
  "GSP33brssbh2u:1820": "uttarotpāde ca pūrvanirodhāt | BBs_2,2.20 |",
  "GSP33brssbh2u:1821": "uktametadavidyādīnāmutpattimātranimittatvānna saṃghātasiddhirastīti /",
  "GSP33brssbh2u:1822": "tadapi tūtpattimātranimittatvaṃ na saṃbhavatītidamidānīmupapādyate /",
  "GSP33brssbh2u:1823": "kṣaṇabhaṅgavādino 'yamabhyupagama uttarasminkṣaṇa utpadyamāne pūrvaḥ kṣaṇo nirudhyata iti /",
  "GSP33brssbh2u:1824": "nacaivamabhyupagacchatā pūrvottarayoḥ kṣaṇayorhetuphalabhāvaḥ śakyate saṃpādayitum /",
  "GSP33brssbh2u:1825": "nirudhyamānasya niruddhasya vā pūrvakṣaṇasyābhāvagrastatvāduttarakṣaṇahetutvānupapatteḥ /",
  "GSP33brssbh2u:1826": "atha bhāvabhūtaḥ pariniṣpannāvasthaḥ pūrvakṣaṇa uttarakṣaṇasya heturityabhiprāyastathāpi nopapadyate /",
  "GSP33brssbh2u:1827": "bhāvabhūtasya punarvyāpārakalpanāyāṃ kṣaṇāntarasaṃbandhaprasaṅgāt /",
  "GSP33brssbh2u:1828": "atha bhāva evāsya vyāpāra ityabhiprāyastathāpi naivopapadyate /",
  "GSP33brssbh2u:1829": "hetusvabhāvānuparaktasya phalasyetpattyasaṃbhavāt /",
  "GSP33brssbh2u:1830": "svabhāvoparāgābhyupagame ca hetusvabhāvasya phalakālāvasthāyitve sati kṣaṇabhaṅgābhyupagamatyāgaprasaṅgaḥ /",
  "GSP33brssbh2u:1831": "vinaiva vā svabhāvoparāgeṇa hetu phalabhāvamabhyupagacchataḥ sarvatra tatprāpteratiprasaṅgaḥ /",
  "GSP33brssbh2u:1832": "apicotpādanirodhau nāma vastunaḥ svarūpameva vā syātāmavasthāntaraṃ vā vastvantarameva vā /",
  "GSP33brssbh2u:1833": "sarvathāpi nopapadyate /",
  "GSP33brssbh2u:1834": "yadi tāvadvastunaḥ svarūpamevotpādanirodhau syātāṃ tato vastuśabda utpādanirodhaśabdau ca paryāyāḥ prāpnuyuḥ /",
  "GSP33brssbh2u:1835": "asthāsti kaścidviśeṣa iti manyetotpādanirodhaśabdābhyāṃ madhyavartino vastuna ādyantākhye avasthe abhilapyete iti,",
  "GSP33brssbh2u:1836": "evamapyādyāntamadhyakṣaṇatrayasaṃbandhitvādvastunaḥ kṣaṇikatvābhyupagamahāniḥ /",
  "GSP33brssbh2u:1837": "athātyantavyatiriktāvevotpādanirodhau vastunaḥ syātāmaśvamahiṣavat,",
  "GSP33brssbh2u:1838": "tato vastu utpādanirodhābhyāmasaṃsṛṣṭamiti vastunaḥ śāśvatatvaprasaṅgaḥ /",
  "GSP33brssbh2u:1839": "yadi ca darśanādarśane vastuna utpādanirodhau syātām,",
  "GSP33brssbh2u:1840": "evamapi draṣṭṛdharmau tau na vastudharmāviti vastunaḥ śāśvatatvaprasaṅga eva /",
  "GSP33brssbh2u:1841": "tasmādapyasaṃgataṃ saugataṃ matam // 20 //",
  "GSP33brssbh2u:1842": "----------------------",
  "GSP33brssbh2u:1843": "FN: nirudhyamānatvaṃ vināśakasāṃnidhyam /",
  "GSP33brssbh2u:1844": "niruddhatvamatītatvam /",
  "GSP33brssbh2u:1845": "____________________________________________________________________________________________",
  "GSP33brssbh2u:1846": "asati pratijñoparodho yaugapadyamanyathā | BBs_2,2.21 |",
  "GSP33brssbh2u:1847": "kṣaṇabhaṅgavāde pūrvakṣaṇo nirodhagrastatvānnottarasya kṣaṇasya heturbhavatītyuktam /",
  "GSP33brssbh2u:1848": "athāsatyeva hetau phalotpattiṃ brūyāt, tataḥ pratijñoparodhaḥ syāt /",
  "GSP33brssbh2u:1849": "caturvidhānhetūnpratītya cittacaittā utpadyanta itīyaṃ pratijñā hīyeta /",
  "GSP33brssbh2u:1850": "nirhetukāyāṃ cotpattāvapratibandhātsarvaṃ sarvatrotpadyeta /",
  "GSP33brssbh2u:1851": "athottarakṣaṇotpattiryāvattāvadavatiṣṭhate pūrvakṣaṇa iti brūyāttato yaugapadyaṃ hetuphalayoḥ syāt /",
  "GSP33brssbh2u:1852": "tathāpi pratijñoparodha eva syāt /",
  "GSP33brssbh2u:1853": "kṣaṇikāḥ sarve saṃskārā itīyaṃ pratijñoparudhyeta // 21 //",
  "GSP33brssbh2u:1854": "____________________________________________________________________________________________",
  "GSP33brssbh2u:1855": "pratisaṃkhyāpratisaṃkhyānirodhāprāptir avicchedāt | BBs_2,2.22 |",
  "GSP33brssbh2u:1856": "apica vaināśikāḥ kalpayanti buddhibodhyaṃ trayādanyatsaṃskṛtaṃ kṣaṇikaṃ ceti /",
  "GSP33brssbh2u:1857": "tadapi ca kṣayaṃ pratisaṃkhyāpratisaṃkhāyānirodhāvakāśaṃ cetyācakṣate /",
  "GSP33brssbh2u:1858": "trayamapi caitadavastvabhāvamātraṃ nirupākhyamiti manyante,",
  "GSP33brssbh2u:1859": "buddhipūrvakaḥ kila vināśo bhāvānāṃ pratisaṃkhyānirodho nāma bhāṣyate,",
  "GSP33brssbh2u:1860": "tadviparīto 'pratisaṃkhyānirodhaḥ āvaraṇabhāvamātramākāśamiti /",
  "GSP33brssbh2u:1861": "teṣāmākāśaṃ parastātpratyākhyāsyati /",
  "GSP33brssbh2u:1862": "nirodhadvayamidānīṃ pratyācaṣṭe /",
  "GSP33brssbh2u:1863": "pratisaṃkhyāpratisaṃkhyānirodhayoraprāptiḥ /",
  "GSP33brssbh2u:1864": "asaṃbhava ityarthaḥ /",
  "GSP33brssbh2u:1865": "kasmāt /",
  "GSP33brssbh2u:1866": "avicchedāt /",
  "GSP33brssbh2u:1867": "etau hi pratisaṃkhyāpratisaṃkhyānirodhau saṃtānagocarau vā syātāṃ bhāvagocarau vā /",
  "GSP33brssbh2u:1868": "na tāvatsaṃtānagocarau saṃbhavataḥ /",
  "GSP33brssbh2u:1869": "sarveṣvapi saṃtāneṣu saṃtānināmavicchinnena hetuphalabhāvena saṃtānavicchedasyāsaṃbhavāt /",
  "GSP33brssbh2u:1870": "nāpi bhāvagocarau saṃbhavataḥ /",
  "GSP33brssbh2u:1871": "nahi bhāvānāṃ niranvayo nirupākhyo vināśaḥ saṃbhavati,",
  "GSP33brssbh2u:1872": "sarvāsvapyavasthāsu pratyabhijñānabalenānvayyavicchedadarśanāt /",
  "GSP33brssbh2u:1873": "aspaṣṭapratyabhijñānāsvapyavasthāsu kvaciddṛṣṭenānvayyavicchedenānyatrāpi tadanumānāt /",
  "GSP33brssbh2u:1874": "tasmātparaparikalpitasya nirodhadvayasyānupapattiḥ // 22 //",
  "GSP33brssbh2u:1875": "----------------------",
  "GSP33brssbh2u:1876": "FN: nirupākhyaṃ niḥsvarūpam /",
  "GSP33brssbh2u:1877": "pratīpā pratukūlaḥ saṃkhyā santaṃ bhāvamasantaṃ karomītyevaṃrūpā buddhiḥ pratisaṃkhyā tayā nirodhaḥ /",
  "GSP33brssbh2u:1878": "____________________________________________________________________________________________",
  "GSP33brssbh2u:1879": "ubhayathā ca doṣāt | BBs_2,2.23 |",
  "GSP33brssbh2u:1880": "yo 'yamavidyādinirodhaḥ pratisaṃkhyānirodhāntaḥpātī paraparikalpitaḥ,",
  "GSP33brssbh2u:1881": "sa samyagjñānādvā saparikarātsyātsvayameva vā /",
  "GSP33brssbh2u:1882": "pūrvasminvikalpe nihartukavināśābhyupagamahāniprasaṅgaḥ /",
  "GSP33brssbh2u:1883": "uttarasmiṃstu mārgopadeśānarthakyaprasaṅgaḥ /",
  "GSP33brssbh2u:1884": "evamubhayathāpi doṣaprasaṅgādasamañjasamidaṃ darśanam // 23 //",
  "GSP33brssbh2u:1885": "----------------------",
  "GSP33brssbh2u:1886": "FN: parikarā yamaniyamādayastatsahitāt /",
  "GSP33brssbh2u:1887": "sarvaṃ duḥkhaṃ kṣaṇikamiti bhāvanopadeśo mārgopadeśaḥ /",
  "GSP33brssbh2u:1888": "____________________________________________________________________________________________",
  "GSP33brssbh2u:1889": "ākāśe cāviśeṣāt | BBs_2,2.24 |",
  "GSP33brssbh2u:1890": "yacca teṣāmevābhipretaṃ nirodhadvayamākāśaṃ ca nirupākhyamiti,",
  "GSP33brssbh2u:1891": "tatra nirodhadvayasya nirupākhyatvaṃ purastānnirākṛtam /",
  "GSP33brssbh2u:1892": "ākāśasyedānīṃ nirākriyate /",
  "GSP33brssbh2u:1893": "ākāśe cāyukto nirupākhyatvābhyupagamaḥ /",
  "GSP33brssbh2u:1894": "pratisaṃkhyāpratisaṃkhyānirodhayoriva vastutvapratipatteraviśeṣāt /",
  "GSP33brssbh2u:1895": "āgamaprāmāṇyāttāvat 'ātmana ākāśaḥ saṃbhūtaḥ' (tai. 2.1)",
  "GSP33brssbh2u:1896": "ityādiśrutibhya ākāśasya ca vastutvaprāptiḥ /",
  "GSP33brssbh2u:1897": "vipratipannānprati tu śabdaguṇānumeyatvaṃ vaktavyaṃ,",
  "GSP33brssbh2u:1898": "gandhādīnāṃ guṇānāṃ pṛthivyādivastvāśrayatvadarśanāt /",
  "GSP33brssbh2u:1899": "api cāvaraṇābhāvamātramākāśamicchatāmekasminsuparṇe patatyāvaraṇasya vidyamānatvātsuparṇāntarasyotpitsato 'navakāśatvaprasaṅgaḥ /",
  "GSP33brssbh2u:1900": "yatrāvaraṇābhāvastatra patiṣyatīti cet /",
  "GSP33brssbh2u:1901": "yenāvaraṇabhāvo viśeṣyate tattarhi vastubhūtamevākāśaṃ manyamānasya saugatasya svābhyupagamavirodhaḥ prasajyeta /",
  "GSP33brssbh2u:1902_0": "saugate hi samaye 'pṛthivī bhagavaḥ kiṃsaṃniścayā' ityasminprativacanapravāhe pṛthivyādīnāmante",
  "GSP33brssbh2u:1902_1": "vāyuḥ 'kiṃsaṃniścayaḥ' ityasya praśnasya prativacanaṃ bhavati 'vāyurākāśasaṃniścayaḥ' iti /",
  "GSP33brssbh2u:1903": "tadākāśasyāvastutve na samañjasaṃ syāt /",
  "GSP33brssbh2u:1904": "tasmādapyayuktamākāśasyāvastutvam /",
  "GSP33brssbh2u:1905": "apica nirodhadvayamākāśaṃ ca trayamapyetannirūpākhyamavastu nityaṃ ceti vipratiṣiddham /",
  "GSP33brssbh2u:1906": "nahyavastuno nityatvamanityatvaṃ vā saṃbhavati, vastvāśrayatvāddharmadharmivyavahārasya /",
  "GSP33brssbh2u:1907": "dharmadharmibhāve hi ghaṭādivadvastutvameva syānna nirupākhyatvam // 24 //",
  "GSP33brssbh2u:1908": "----------------------",
  "GSP33brssbh2u:1909": "FN: patiṣyati saṃcariṣyatītyarthaḥ /",
  "GSP33brssbh2u:1910": "kiṃ samyak niścaya āśrayo 'syā iti kiṃ saṃniścayā /",
  "GSP33brssbh2u:1911": "____________________________________________________________________________________________",
  "GSP33brssbh2u:1912": "anusmṛteś ca | BBs_2,2.25 |",
  "GSP33brssbh2u:1913": "apica vaināśikaḥ sarvasya vastunaḥ kṣaṇikatāmabhyupayannupalabdhurapi kṣaṇikatāmabhyupeyāt /",
  "GSP33brssbh2u:1914": "naca sā saṃbhavati /",
  "GSP33brssbh2u:1915": "anusmṛteḥ anubhavamupalabdhimanūtpadyamānaṃ smaraṇamevānusmṛtiḥ /",
  "GSP33brssbh2u:1916": "sā copalabdhyekakartṛkā satī saṃbhavati /",
  "GSP33brssbh2u:1917": "puruṣāntaropalabdhiviṣaye puruṣāntarasya smṛtyadarśanāt /",
  "GSP33brssbh2u:1918": "kathaṃ hyahamado 'drākṣamidaṃ paśyāmīti ca pūrvottaradarśinyekasminnasati pratyayaḥ syāt /",
  "GSP33brssbh2u:1919": "apica darśanasmaraṇayoḥ kartaryekasminpratyakṣaḥ pratyabhijñāpratyayaḥ sarvasya lokasya prasiddho 'hamado 'drākṣamidaṃ paśyāmīti /",
  "GSP33brssbh2u:1920": "yadi hi tayorbhinnaḥ kartā syāttato 'haṃ smārāmyadrākṣīdanya iti pratīyāt /",
  "GSP33brssbh2u:1921": "natvevaṃ pratyeti kaścit /",
  "GSP33brssbh2u:1922": "yatraivaṃ pratyayastatra darśanasmaraṇayorbhinnameva kartāraṃ sarvaloko 'vagacchati,",
  "GSP33brssbh2u:1923": "smarāmyahamasāvado 'drākṣīditi /",
  "GSP33brssbh2u:1924": "iha tvahamado 'drākṣamiti darśanasmaraṇayorvināśiko 'pyātmānamevaikaṃ kartāramavagacchati /",
  "GSP33brssbh2u:1925": "na nāhamityātmano darśanaṃ nirvṛttaṃ nihnute yathāgniranuṣṇo 'prakāśa iti vā /",
  "GSP33brssbh2u:1926": "tatraivaṃ satyekasya darśanasmaraṇalakṣaṇadvayasaṃbandhe kṣaṇikatvābhyupagamahāniraparihāryā vaināśikasya syāt /",
  "GSP33brssbh2u:1927_0": "tathānantaramanantarāmātmana eva pratipattiṃ pratyabhijānannekakartṛkāmottamāducchvāsādatītāśca",
  "GSP33brssbh2u:1927_1": "pratipattīrā janmana ātmaikakartṛkāḥ pratisaṃdadhānaḥ kathaṃ kṣaṇabhaṅgavādī vaināśiko",
  "GSP33brssbh2u:1927_2": "nāpapeta sa yadi brūyātsādṛśyādetatsamapatsyata iti /",
  "GSP33brssbh2u:1928": "taṃ pratibrūyāt /",
  "GSP33brssbh2u:1929": "tenedaṃ sadṛśamiti dvayāyattatvātsādṛśyasya,",
  "GSP33brssbh2u:1930": "kṣaṇabhaṅgavādinaḥ sadṛśayordvayorvastunorgrahīturekasyābhāvāt,",
  "GSP33brssbh2u:1931": "sādṛśyanimittaṃ pratisaṃdhānamiti mithyāpralāpa eva syāt /",
  "GSP33brssbh2u:1932": "syāccetpūrvottarayoḥ kṣaṇayoḥ sādṛśyasya grahītaikaḥ,",
  "GSP33brssbh2u:1933": "tathāsatyekasya kṣaṇadvayāvastha4nātkṣaṇikatvapratijñā pīḍyeta /",
  "GSP33brssbh2u:1934": "tenedaṃ sadṛśamiti pratyayāntaramevedaṃ na pūrvottarakṣaṇadvayagrahaṇanimittamiticet /",
  "GSP33brssbh2u:1935": "na /",
  "GSP33brssbh2u:1936": "tenedamiti /",
  "GSP33brssbh2u:1937": "bhinnapadārthopādānāt /",
  "GSP33brssbh2u:1938": "pratyayāntarameva cetsādṛśyaviṣayaṃ syāttenedaṃ sadṛśamiti vākyaprayogo 'narthakaḥ syāt /",
  "GSP33brssbh2u:1939": "sādṛśyamityeva prayogaḥ prāpnuyāt /",
  "GSP33brssbh2u:1940": "yadā hi lokaprasiddhaḥ padārthaḥ parīkṣakairna parigṛhyate tadā svapakṣasiddhiḥ parapakṣadoṣo vobhayamapyucyamānaṃ parīkṣakāṇāmātmanaśca yathārthatvena na buddhisaṃtānamārohati /",
  "GSP33brssbh2u:1941": "evamevaiṣor'tha iti niścitaṃ yattadeva vaktavyam /",
  "GSP33brssbh2u:1942": "tato 'nyaducyamānaṃ bahupralāpitvamātmanaḥ kevalaṃ prakhyāpayet /",
  "GSP33brssbh2u:1943": "nacāyaṃ sādṛśyātsaṃvyavahāro yuktaḥ /",
  "GSP33brssbh2u:1944": "tadbhāvāvagamāttatsadṛśabhāvānavagamācca /",
  "GSP33brssbh2u:1945": "bhavedapi kadācidbāhyavastuni vipralambhasaṃbhavāttadevedaṃ syāttatsadṛśaṃ veti saṃdehaḥ /",
  "GSP33brssbh2u:1946": "upalabdhari tu saṃdeho 'pi na kadācidbhavati sa evāhaṃ syāṃ tatsadṛśo veti /",
  "GSP33brssbh2u:1947": "ya evāhaṃpūrvedyuradrākṣaṃ sa evāhamadya smarāmīti niścitatadbhāvopalambhāt /",
  "GSP33brssbh2u:1948": "tasmādapyanupapanno vaināśikasamayaḥ // 25 //",
  "GSP33brssbh2u:1949": "____________________________________________________________________________________________",
  "GSP33brssbh2u:1950": "nāsato 'dṛṣṭatvāt | BBs_2,2.26 |",
  "GSP33brssbh2u:1951": "itaścānupapanno vaināśikasamayaḥ,",
  "GSP33brssbh2u:1952": "yataḥ sthiramanuyāyikāraṇamanabhyupagacchatāmabhāvādbhāvotpattirityetadāpadyate /",
  "GSP33brssbh2u:1953": "darśayanti cābhāvādbhāvotpattim- 'nānupamṛdya prādurbhāvāt' iti /",
  "GSP33brssbh2u:1954": "vinaṣṭāddhi kila bījādaṅ kura utpadyate, tathā vinaṣṭātkṣīrāddadhi, mṛtpiṇḍācca ghaṭaḥ /",
  "GSP33brssbh2u:1955": "kūṭastāccetkāraṇātkāryamutpadyetāviśeṣātsarvaṃ sarvata utpadyeta /",
  "GSP33brssbh2u:1956": "tasmādabhāvagrastebhyo bījādibhyo 'ṅ kurādīnāmutpadyamānatvādabhāvādbhāvotpattiriti manyante /",
  "GSP33brssbh2u:1957": "tatredamucyate- 'nāsato 'dṛṣṭatvāt' iti /",
  "GSP33brssbh2u:1958": "nābhāvādbhāva utpadyate /",
  "GSP33brssbh2u:1959": "yadyabhāvādbhāva utpadyetābhāvatvāviśeṣātkāraṇaviśeṣābhyupagamo 'narthakaḥ syāt /",
  "GSP33brssbh2u:1960": "nahi bījādīnāmupamṛditānāṃ yo 'bhāvastasyābhāvasya śaśaviṣāṇādīnāṃ ca niḥsvabhāvatvāviśeṣādabhāvatve kaścidviśeṣo 'sti,",
  "GSP33brssbh2u:1961": "yena bījādevāṅ kuro jāyate kṣīrādeva dadhītyevañjātīyakaḥ kāraṇiśeṣaṇādibhyupagamor'thavānsyāt /",
  "GSP33brssbh2u:1962": "nirviśeṣasya tvabhāvasya kāraṇatvābhyupagame śaśaviṣāṇādibhyo 'pyaṅ kurādayo jāyeran /",
  "GSP33brssbh2u:1963": "nacaivaṃ dṛśyate /",
  "GSP33brssbh2u:1964": "yadi punarabhāvasyāpi viśeṣo 'bhyupagamyetotpalādīnāmiva nīlatvādistato viśeṣavattvādevābhāvasya bhāvatvamutpalādivatprasajyeta /",
  "GSP33brssbh2u:1965": "nāpyabhāvaḥ kasyacidutpattihetuḥ syāt, abhāvatvādeva, śaśaviṣāṇādivat /",
  "GSP33brssbh2u:1966": "ābhāvācca bhāvotpattāvabhāvānvitameva sarvaṃ kāryaṃ syāt /",
  "GSP33brssbh2u:1967": "nacaivaṃ dṛśyate /",
  "GSP33brssbh2u:1968": "sarvasya ca vastunaḥ svena svena rūpeṇa bhāvātmanaivopalabhyamānatvāt /",
  "GSP33brssbh2u:1969": "naca mṛdānvitāḥ śarāvādayo bhāvastantvādivikārāḥ kenacidabhyupagamyante /",
  "GSP33brssbh2u:1970": "mṛdvikārāneva tu mṛdānvitānbhāvāṃllokaḥ pratyeti /",
  "GSP33brssbh2u:1971": "yattūktaṃ svarūpopamardamantareṇa kasyacitkūṭasthasya vastunaḥ kāraṇatvāmupapatterabhāvādbhāvotpattirbhavitumarhatīti /",
  "GSP33brssbh2u:1972": "tadduruktam /",
  "GSP33brssbh2u:1973": "sthirasvabhāvānāmeva suvarṇādīnāṃ pratyabhijñāyamānānāṃ rucakādikāryakāraṇabhāvadarśanāt /",
  "GSP33brssbh2u:1974": "yeṣvapi bījādiṣu svarūpopamarde lakṣyate teṣvarapi nāsāvupamṛdyamānā pūrvāvasthottarāvasthāyāḥ kāraṇamabhyupagamyate,",
  "GSP33brssbh2u:1975": "anupamṛdyamānāmevānuyāyināṃ bījādyavayavānāmaṅ kurādikāraṇabhāvābhyupagamāt /",
  "GSP33brssbh2u:1976": "tasmādasadbhyaḥ śaśaviṣāṇādibhyaḥ sadutpattyadarśanātsadbhyaśca suvarṇādibhyaḥ sadutpattidarśanādanupapanno 'yamabhāvādbhāvotpattyabhyupagamaḥ /",
  "GSP33brssbh2u:1977": "apica caturbhiścittacaittā utpadyante,",
  "GSP33brssbh2u:1978": "paramāṇubhyaśca bhūtabhautikalakṣaṇaḥ samudāya utpadyata ityabhyupagamya punarabhāvādbhāvotpattiṃ kalpayadbhirabhyupagatamapahnuvānairvaināśikaiḥ sarvo loka ākulīkriyate // 26 //",
  "GSP33brssbh2u:1979": "____________________________________________________________________________________________",
  "GSP33brssbh2u:1980": "udāsīnānām api caivaṃ siddhiḥ | BBs_2,2.27 |",
  "GSP33brssbh2u:1981": "yadi cābhāvādbhāvotpattirabhyupagamyeta,",
  "GSP33brssbh2u:1982": "evaṃsatyudāsīnānāmanīhamānānāṃpi janānāmabhimatasiddhiḥ syāt /",
  "GSP33brssbh2u:1983": "abhāvasya sulabhatvāt /",
  "GSP33brssbh2u:1984": "kṛṣīvalasya kṣetrakarmaṇyaprayatamānasyāpi sasyaniṣpattiḥ syāt /",
  "GSP33brssbh2u:1985": "kulālasya ca mṛtsaṃskriyāyāmaprayatamānasyāpyamatrotpattiḥ /",
  "GSP33brssbh2u:1986": "tantuvāyasyāpi tantūnatanvānasyāpi tanvānasyeva vastralābhaḥ /",
  "GSP33brssbh2u:1987": "svargāpavargayośca na kaścitkathañcitsamīheta /",
  "GSP33brssbh2u:1988": "nacaitadyujyate 'bhyupagamyate vā kenacit /",
  "GSP33brssbh2u:1989": "tasmādapyanupapanno 'yamabhāvādbhāvotpattyabhyupagamaḥ // 27 //",
  "GSP33brssbh2u:1990": "----------------------",
  "GSP33brssbh2u:1991": "FN: anīhamānānāṃ prayatnaśūnyānām /",
  "GSP33brssbh2u:1992": "amatraṃ ghaṭādipātram /",
  "GSP33brssbh2u:1993": "____________________________________________________________________________________________",
  "GSP33brssbh2u:1994": "5 abhāvādhikaraṇam / sū. 28-32",
  "GSP33brssbh2u:1995": "nābhāva upalabdheḥ | BBs_2,2.28 |",
  "GSP33brssbh2u:1996": "evaṃ bāhyārtavādamāśritya samudāyāprāptyādiṣu dūṣaṇeṣūdbhāviteṣu vijñānavādī bauddha idānīṃ pratyavatiṣṭhite /",
  "GSP33brssbh2u:1997": "keṣāñcitkila bāhye vastunyabhiniveśamālakṣya tadanurodhena bāhyārthavādaprakriyeyaṃ virocitā /",
  "GSP33brssbh2u:1998": "nāsau sugatābhiprāyaḥ /",
  "GSP33brssbh2u:1999": "tasya tu vijñānaikaskandhavāda evābhipretaḥ /",
  "GSP33brssbh2u:2000": "tasmiṃśca vijñānavāde buddhyārūḍhena rūpeṇāntastha eva pramāṇaprameyavyavahāraḥ sarva upapadyate /",
  "GSP33brssbh2u:2001": "satyapi bāhyerthe buddhyārohamantareṇa pramāṇaprameyaphalavyavahārānavatārāt /",
  "GSP33brssbh2u:2002": "kathaṃ punaravagamyate 'ntastha evāyaṃ sarvavyavahāro na vijñānavyatirikto bāhyor'tho 'stīti /",
  "GSP33brssbh2u:2003": "tadasaṃbhavādityāha /",
  "GSP33brssbh2u:2004": "sa hi bāhyortho 'bhyupagamyamānaḥ paramāṇavo vā syustatsamūhā vā stambhādayaḥ syuḥ /",
  "GSP33brssbh2u:2005": "tatra na tāvatparamāṇavaḥ stambhādipratyayaparicchedyā bhavitumarhanti (paramāṇvābhāsajñānānutpatteḥ) /",
  "GSP33brssbh2u:2006": "nāpi tatsamūhāḥ stambhādayaḥ, teṣāṃ paramāṇubhyo 'nyatvānanyatvābhyāṃ nirūpayitumaśakyatvāt /",
  "GSP33brssbh2u:2007": "evaṃ jātyādīnapi pratyakṣīta /",
  "GSP33brssbh2u:2008": "apicānubhāvamātreṇa sādhāraṇātmano jñānasya jāyamānasya yo 'yaṃ prativiṣayaṃ pakṣapātaḥ stambhajñānaṃ kuḍyajñānaṃ ghaṭajñānaṃ paṭajñānamiti,",
  "GSP33brssbh2u:2009": "nāsau jñānagataviśeṣamantareṇopapadyata ityavaśyaṃ viṣayasārūpyaṃ jñānasyāṅgīkartavyam /",
  "GSP33brssbh2u:2010": "aṅgīkṛte ca tasminviṣayākārasya jñānenaivāvaruddhatvādapārthikā bāhyārthasadbhāvakalpanā /",
  "GSP33brssbh2u:2011": "apica sahopalambhaniyamādabhedo viṣayavijñānayorāpatati /",
  "GSP33brssbh2u:2012": "nahyanayorekasyānupalambhe 'nyasyopalambho 'sti /",
  "GSP33brssbh2u:2013": "nacaitatsvabhāvaviveke yuktaṃ, pratibandhakāraṇābhāvāt /",
  "GSP33brssbh2u:2014": "tasmādapyarthābhāvaḥ /",
  "GSP33brssbh2u:2015": "svapnādivaccedaṃ draṣṭavyam /",
  "GSP33brssbh2u:2016": "yathāhi svapnamāyāmarīcyudakagandharvanagarādipratyayā vinaiva bāhyenārthena grāhyagrāhakākārā bhavanti,",
  "GSP33brssbh2u:2017": "evaṃ jāgaritagocarā api stambhādipratyayā bhavitumarhantītyavagamyate /",
  "GSP33brssbh2u:2018": "pratyayatvāviśeṣāt /",
  "GSP33brssbh2u:2019": "kathaṃ punarasati bāhyārthe pratyayavaicitryamupapadyate /",
  "GSP33brssbh2u:2020": "vāsanāvaicitryādityāha /",
  "GSP33brssbh2u:2021": "anādau hi saṃsāre bījāṅ kuravadvijñānānāṃ vāsanānāṃ cānyonyanimittanaimittikabhāvena vaicitryaṃ na vipratiṣidhyate /",
  "GSP33brssbh2u:2022": "apicānvayavyatirekābhyāṃ vāsanānimittameva jñānavaicitryamityavagamyate /",
  "GSP33brssbh2u:2023": "svapnādiṣvantareṇāpyarthaṃ vāsanānimittasya jñānavaicitryasyobhābhyāmapyāvābhyāmabhyupagamyamānatvāt /",
  "GSP33brssbh2u:2024": "antareṇa tu vāsanāmarthanimittasya jñānavaicitryasya mayānabhyupagamyamānatvāt /",
  "GSP33brssbh2u:2025": "tasmādapyabhāvo bāhyārthasyeti /",
  "GSP33brssbh2u:2026": "evaṃ prāpte brūmaḥ - 'nābhāva upalabdheḥ' iti /",
  "GSP33brssbh2u:2027": "na khalvabhāvo bāhyasyārthasyādhyavasātuṃ śakyate /",
  "GSP33brssbh2u:2028": "kasmāt /",
  "GSP33brssbh2u:2029": "upalabdheḥ /",
  "GSP33brssbh2u:2030": "upalabhyate hi pratipratyayaṃ bāhyor'thaḥ stambhaḥ kuḍyaṃ ghaṭaḥ paṭa iti /",
  "GSP33brssbh2u:2031": "nacopalabhyamānasyaivābhāvo bhavitumarhati /",
  "GSP33brssbh2u:2032": "yathā hi kaścidbhuñjāno bhujitasādhyāyāṃ tṛptau svayamanubhūyamānāyāmevaṃ brūyānnāhaṃ bhuñje na vā tṛpyāmīti,",
  "GSP33brssbh2u:2033": "tadvadindriyasaṃnikarṣeṇa svayamupalabhamāna eva bāhyamarthaṃ nāhamupalabhe naca so 'stīti bruvankathamupādeyavacanaḥ syāt /",
  "GSP33brssbh2u:2034": "nanu nāhamahaṃ bravīmi na kañcidarthamupalabha iti kiṃ tūpalabdhivyatiriktaṃ nopalabha iti bravīmi /",
  "GSP33brssbh2u:2035": "bāḍhamevaṃ bravīṣi niraṅ kuśatvātte tuṇḍasya /",
  "GSP33brssbh2u:2036": "natu yaktyupetaṃ bravīṣi /",
  "GSP33brssbh2u:2037": "yata upalabdhivyatireko 'pi balādarthasyābhyupagantavya upalabdhereva /",
  "GSP33brssbh2u:2038": "nahi kaścidupalabdhimeva stambhaḥ kuḍyaṃ cetyupalabhate /",
  "GSP33brssbh2u:2039": "upalabdhiviṣayatvenaiva tu stambhakuḍyādīnsarve laukikā upalabhante yatpratyācakṣāṇā api bāhyārthameva vyācakṣate yadantarjñeyarūpaṃ tadbahirvadavabhāsata iti /",
  "GSP33brssbh2u:2040": "te 'pi sarvalokaprasiddhāṃ bahiravabhāsamānāṃ saṃvidaṃ pratilabhamānāḥ pratyākhyātukāmāśca bāhyamarthaṃ bahirvadati vatkāraṃ kurvanti /",
  "GSP33brssbh2u:2041": "itarathā hi kasmādbahirvadati brūyuḥ /",
  "GSP33brssbh2u:2042": "nahi viṣṇumitro vandhyāputravadavabhāsata iti kaścidācakṣīta /",
  "GSP33brssbh2u:2043": "tasmādyathānubhavaṃ tattvamabhyupagacchadbhirbahirevāvabhāsata iti yuktamabhyupagantuṃ natu bahirvadavabhāsata iti /",
  "GSP33brssbh2u:2044": "nanu bāhyārthasyāsaṃbhavādbahirvadavabhāsata ityadhyavasitam /",
  "GSP33brssbh2u:2045": "nāyaṃ sādhuradhyavasāyo yataḥ pramāṇapravṛttyapravṛttipūrvakau saṃbavāsaṃbhavāvavadhāryete na punaḥ saṃbhavāsaṃbhavapūrvike pramāṇapravṛttyapravṛttī /",
  "GSP33brssbh2u:2046": "yaddhi pratyakṣādīnāmanyatamenāpi pramāṇenopalabhyate tatsaṃbhavati /",
  "GSP33brssbh2u:2047": "yattu na kenacidapi pramāṇenopalabhyate tanna saṃbhavati /",
  "GSP33brssbh2u:2048": "iha tu yathāsvaṃ sarvaireva pramāṇairbāhyor'tha upalabhyamānaḥ kathaṃ vyatirekāvyatirekādivikalpairna saṃbhavatītyucyetopalabdhereva /",
  "GSP33brssbh2u:2049": "naca jñānasya viṣayasārūpyādviṣayanāśo bhavati,",
  "GSP33brssbh2u:2050": "asati viṣaye viṣayasārūpyānupapatteḥ,",
  "GSP33brssbh2u:2051": "bahirupalabdheśca viṣayasya /",
  "GSP33brssbh2u:2052": "ata eva sahopalambhaniyamo 'pi pratyayaviṣayayorupāyopeyabhāvahetuko nābhedahetuka ityabyupagantavyam /",
  "GSP33brssbh2u:2053": "apica ghaṭajñānaṃ paṭajñānamiti viśeṣaṇayoreva ghaṭapaṭayorbhedo na viśeṣyasya jñānasya /",
  "GSP33brssbh2u:2054": "dvābhyāṃ ca bheda etasya siddho bhavatyekasmācca dvayoḥ /",
  "GSP33brssbh2u:2055": "tasmādarthajñānayorbhedaḥ /",
  "GSP33brssbh2u:2056": "tathā ghaṭadarśanaṃ ghaṭasmaraṇamityatrāpi pratipattavyam /",
  "GSP33brssbh2u:2057": "atrāpi hi viśeṣyayoreva darśanasmaraṇayorbhedo na viśeṣaṇas ghaṭasya /",
  "GSP33brssbh2u:2058": "yathā kṣīragandhaḥ kṣīrarasa iti viśeṣyayoreva gandharasayorbhedo na viśeṣaṇasya kṣīrasya tadvat /",
  "GSP33brssbh2u:2059": "apica dvayorvijñānayoḥ pūrvottarakālayoḥ svasaṃvedanenaivopakṣīṇayoritaretaragrāhyagrāhakatvānupapattiḥ /",
  "GSP33brssbh2u:2060": "tataśca vijñānabhedapratijñā kṣaṇikatvādidharmapratijñā svalakṣaṇasāmānyalakṣaṇavāsyavāsakatvāvidyopaplavasadasaddharmabandhamokṣādipratijñāśca svaśāstragatāstā hīyeran /",
  "GSP33brssbh2u:2061": "kiñcānyat /",
  "GSP33brssbh2u:2062": "vijñānaṃ vijñānamityabhyupagacchatā bāhyorthaḥ stambhaḥ kuḍyamityevañjātīyakaḥ tasmānnābhyupagamyata eveti yuktamabhyupagantum /",
  "GSP33brssbh2u:2063": "atha vijñānaṃ prakāśātmakatvātpradīpavatsvayamevānubhūyate na tathā bāhyo 'pyartha iti cet /",
  "GSP33brssbh2u:2064": "atyantaviruddhāṃ svātmani kriyāmabhyupagacchasyagnirātmānaṃ dahatītivat,",
  "GSP33brssbh2u:2065": "aviruddhaṃ tu lokaprasiddhaṃ svātmavyatiriktena vijñānena bāhyor'thonubhūyata iti necchāsyaho pāṇḍityaṃ mahaddarśitam /",
  "GSP33brssbh2u:2066": "nacārthāvyatiriktamapi vijñānaṃ svayamevānubhūyate, svātmani kriyāvirodhādeva /",
  "GSP33brssbh2u:2067": "nanu vijñānasya svarūpavyatiriktagrāhyatve tadapyanena grāhyaṃ tadapyanyenetyanavasthā prāpnoti /",
  "GSP33brssbh2u:2068": "apica pradīpavadavabhāsātmakatvājjñānasya jñānāntaraṃ kalpayataḥ samatvādavabhāsyāvabhāsakabhāvānupapatteḥ kalpanānarthakyamiti /",
  "GSP33brssbh2u:2069": "tadubhayamapyasat /",
  "GSP33brssbh2u:2070": "vijñānagtahaṇamātra eva vijñānasākṣiṇo grahaṇākāṅkṣānutpādādānavastāśaṅkānupapatteḥ /",
  "GSP33brssbh2u:2071": "sākṣipratyayayośca svabhāvavaiṣamyādupalabdhrupalabhyabhāvopapatteḥ /",
  "GSP33brssbh2u:2072": "svayaṃsiddhasya ca sākṣiṇo 'pratyākhyeyatvāt /",
  "GSP33brssbh2u:2073": "kiñcānyat /",
  "GSP33brssbh2u:2074": "pradīpavadvijñānamavabhāsakāntaranirapekṣaṃ svayameva prathata iti bruvatāpramāṇagamyaṃ vijñānamanavagantṛkamityuktaṃ syāt /",
  "GSP33brssbh2u:2075": "śilāghanamadhyasthapradīpasahasraprathanavat /",
  "GSP33brssbh2u:2076": "bāḍhamevam, anubhavarūpatvāttu vijñānasyeṣṭo naḥ pakṣastvayānujñāyata iti cet /",
  "GSP33brssbh2u:2077": "na /",
  "GSP33brssbh2u:2078": "anyasyāvagantuścakṣuḥsādhanasya pradīpādiprathanadarśanāt /",
  "GSP33brssbh2u:2079": "ato vijñānasyāpyavabhāsyatvāviśeṣātsatyevānyasminnavagantari prathanaṃ pradīpavadityavagamyate /",
  "GSP33brssbh2u:2080": "sākṣiṇo 'vagantuḥ svayaṃsiddhatāmupakṣipatā svayaṃ prathate vijñānamityeṣa eva mama pakṣastvayā vācoyuktyantareṇāśrita iti cet /",
  "GSP33brssbh2u:2081": "na /",
  "GSP33brssbh2u:2082": "vijñānasyotpattipradhvaṃsānekatvādiviśeṣavattvābhyupagamāt /",
  "GSP33brssbh2u:2083": "ataḥ pradīpavadvijñānasyāpi vyatiriktāvagamyatvamasmābhiḥ prasādhitam // 28 //",
  "GSP33brssbh2u:2084": "----------------------",
  "GSP33brssbh2u:2085": "FN: pakṣapāto viṣayaviśeṣavaiśiṣṭyavyavahāraḥ /",
  "GSP33brssbh2u:2086": "avidyopaplavo 'vidyāsaṃsargaḥ /",
  "GSP33brssbh2u:2087": "____________________________________________________________________________________________",
  "GSP33brssbh2u:2088": "vaidharmyāc ca na svapnādivat | BBs_2,2.29 |",
  "GSP33brssbh2u:2089": "yaduktaṃ bāhyārthapalāyinā svapnādipratyayavajijāgaritagocarā api stambhādipratyayā vinaiva bāhyenārthena bhaveyuḥ pratyayatvāviśeṣāditi /",
  "GSP33brssbh2u:2090": "tatprativaktavyam /",
  "GSP33brssbh2u:2091": "atrocyate- na svapnādipratyayavajjāgratpratyayā bhavitumarhanti /",
  "GSP33brssbh2u:2092": "kasmāt /",
  "GSP33brssbh2u:2093": "vaidharmyāt /",
  "GSP33brssbh2u:2094": "vaidharmyaṃ hi bhavati svapnajāgaritayoḥ /",
  "GSP33brssbh2u:2095": "kiṃ punarvaidharmyam /",
  "GSP33brssbh2u:2096": "bādhābādhāviti brūmaḥ /",
  "GSP33brssbh2u:2097": "bādhyate hi svapnopalabdhaṃ vastu pratibuddhasya mithyā mayopalabdho mahājanasamāgama iti,",
  "GSP33brssbh2u:2098": "nahyasti mama mahājanasamāgamo nidrālagnaṃ tu me mano babhūva tenaiṣā bhrāntirudbabhūveti /",
  "GSP33brssbh2u:2099": "evaṃ māyādiṣvapi bhavati yatāvidhaṃ bādhaḥ /",
  "GSP33brssbh2u:2100": "naivaṃ jāgaritopalabdhaṃ vastu stambhādikaṃ kasyāñcidapyavasthāyāṃ bādhyate /",
  "GSP33brssbh2u:2101": "apica samṛtireṣā yatsvapnadarśanam /",
  "GSP33brssbh2u:2102": "upalabdhistu jāgaritadarśanam /",
  "GSP33brssbh2u:2103": "smṛtyupalabdhayośca pratyakṣamantaraṃ svayamanubhūyater'thaviprayogasaṃyogātmakamiṣṭaṃ putraṃ smarāmi nopalabha upalabdhumicchāmīti /",
  "GSP33brssbh2u:2104": "tatraivaṃsati na śakyate vaktuṃ mithyā jāgaritopalabdhirūpalabdhitvātsvapnopalabdhivadityubhayorantaraṃ svayamanubhavatā /",
  "GSP33brssbh2u:2105": "naca svānubhavāpalāpaḥ prājñamānibhiryuktaḥ kartum /",
  "GSP33brssbh2u:2106": "apicānubhavavirodhaprasaṅgājjāgaritapratyayānāṃ svato nirālambanatāṃ vaktumaśaknuvatā svapnapratyayasādharmyādvaktumiṣyate /",
  "GSP33brssbh2u:2107": "naca yo yasya svato dharmo na saṃbhavati so 'nyasya sādharmyāttasya saṃbhaviṣyati /",
  "GSP33brssbh2u:2108": "nahyagniruṣṇo 'nubhūyamāna udakasādharmyācchīto bhaviṣyati /",
  "GSP33brssbh2u:2109": "darśitaṃ tu vaidharmyaṃ svapnajāgaritayoḥ // 29 //",
  "GSP33brssbh2u:2110": "----------------------",
  "GSP33brssbh2u:2111": "FN: nidrālagnimiti karaṇadoṣābhidhānam /",
  "GSP33brssbh2u:2112": "saṃskāramātrajaṃ hi vijñānaṃ samṛtiḥ /",
  "GSP33brssbh2u:2113": "pramāṇajo 'nubhava upalabdhiḥ /",
  "GSP33brssbh2u:2114": "____________________________________________________________________________________________",
  "GSP33brssbh2u:2115": "na bhāvo 'nupalabdheḥ | BBs_2,2.30 |",
  "GSP33brssbh2u:2116": "yadapyuktaṃ vināpyarthena jñānavaicitryaṃ vāsanāvaicitryādevāvakalpyata iti /",
  "GSP33brssbh2u:2117": "tatprativaktavyam /",
  "GSP33brssbh2u:2118": "atrocyate- nabhāvo vāsanānāmupapadyeta tvatpakṣe 'nupalabdherbāhyānāmarthānām /",
  "GSP33brssbh2u:2119": "arthopalabdhinimittā hi pratyarthaṃ nānārūpā vāsanā bhavanti /",
  "GSP33brssbh2u:2120": "anupalabhyamāneṣu tvartheṣu kiṃnimittā vicitrā vāsanā bhaveyuḥ /",
  "GSP33brssbh2u:2121": "anāditve 'pyandhaparaṃparānyāyenāpratiṣṭhaivānavasthā vyavahāralopinī syānnābhiprāyasiddhiḥ /",
  "GSP33brssbh2u:2122": "yāvapyanyavyatirekāvarthāpalāpinopanyastau vāsanānimittamevedaṃ jñānajātaṃ nārthanimittamiti,",
  "GSP33brssbh2u:2123": "tāvapyevaṃsati pratyuktau draṣṭavyau /",
  "GSP33brssbh2u:2124": "vinār'thopalabdhyā vāsanānupapatteḥ /",
  "GSP33brssbh2u:2125": "apica vināpi vāsanābhirarthopalabdhyupagamādvinā tvarthopalabdhyā vāsanotpattyanabhyupagamādarthasadbhāvamevānvayavyatirekāvapi pratiṣṭhāpayataḥ /",
  "GSP33brssbh2u:2126": "apica vāsanā nāma saṃskāraviśeṣāḥ /",
  "GSP33brssbh2u:2127": "saṃskārāśca nāśrayamantareṇāvakalpyante /",
  "GSP33brssbh2u:2128": "evaṃ loke dṛṣṭatvāt /",
  "GSP33brssbh2u:2129": "naca tava vāsanāśrayaḥ kaścidasti pramāṇato 'nupalabdheḥ // 30 //",
  "GSP33brssbh2u:2130": "----------------------",
  "GSP33brssbh2u:2131": "FN: bhāva utpattiḥ sattā vā /",
  "GSP33brssbh2u:2132": "____________________________________________________________________________________________",
  "GSP33brssbh2u:2133": "kṣaṇikatvāc ca | BBs_2,2.31 |",
  "GSP33brssbh2u:2134": "yadapyālayavijñānaṃ nāma vāsanāśrayatvena parikalpitaṃ tadapi kṣaṇikatvābhyupagamādanavasthitasvarūpaṃ satpravṛttivijñānavanna vāsanānāmadhikaraṇaṃ bhavitumarhati /",
  "GSP33brssbh2u:2135": "nahi kālatrayasaṃbandhinyekasminnanvayinyasati kūṭasthe vā sarvārthadarśini /",
  "GSP33brssbh2u:2136": "deśakālanimittāpekṣavāsanādhānasmṛtipratisaṃdhānādivyavahāraḥ saṃbhavati /",
  "GSP33brssbh2u:2137": "sthirasvarūpatve tvālayavijñānasya siddhāntahāniḥ /",
  "GSP33brssbh2u:2138_0": "apica vijñānavāde 'pi kṣaṇikatvābhyupagamasya samānatvādyāni bāhyārthavāde kṣaṇikatvanibandhanāni",
  "GSP33brssbh2u:2138_1": "dūṣaṇānyudbhāvitāni 'uttarotpāde ca pūrvanirodhāt' ityevamādīni tānīhāpyanusaṃdhātavyāni /",
  "GSP33brssbh2u:2139": "evametau dvāvapi vaināśikapakṣau nirākṛtau bāhyārthavādipakṣo vijñānavādipakṣaśca /",
  "GSP33brssbh2u:2140": "śūnyavādipakṣastu sarvapramāṇavipratiṣiddha iti tannirākaraṇāya nādaraḥ kriyate /",
  "GSP33brssbh2u:2141": "nahyayaṃ sarvapramāṇaprasiddho lokavyavahāro 'nyattattvamanadhigamya śakyate 'pahnotumapavādābhāva utsargaprasiddheḥ // 31 //",
  "GSP33brssbh2u:2142": "----------------------",
  "GSP33brssbh2u:2143": "FN: nādaraḥ kriyate sūtrāntarāṇi na racyanta etānyevāvṛttyā yojayante /",
  "GSP33brssbh2u:2144": "____________________________________________________________________________________________",
  "GSP33brssbh2u:2145": "sarvathānupapatteś ca | BBs_2,2.32 |",
  "GSP33brssbh2u:2146": "kiṃ bahunā /",
  "GSP33brssbh2u:2147": "sarvaprakāreṇa yathāyathāyaṃ vaināśikasamaya upapattimattvāya parīkṣyate tathātathā sikatākūpavadvidīryata eva /",
  "GSP33brssbh2u:2148": "na kāñcidapyatropapattiṃ paśyāmaḥ /",
  "GSP33brssbh2u:2149": "ataścānupapanno vaināśikatantravyavahāraḥ /",
  "GSP33brssbh2u:2150": "apica bāhyārthavijñānaśūnyavādatrayamitaretaraviruddhamupadiśatā sugatena spaṣṭīkṛtamātmano 'saṃbaddhapralāpitvaṃ,",
  "GSP33brssbh2u:2151": "pradveṣo vā prajāsu viruddhārthapratipattyā vimuhyeyurimāḥ prajā iti /",
  "GSP33brssbh2u:2152": "sarvathāpyanādaraṇīyo 'yaṃ sugatasamayaḥ śreyaskāmairityabhiprāyaḥ // 32 //",
  "GSP33brssbh2u:2153": "----------------------",
  "GSP33brssbh2u:2154": "FN: vedabāhyā atra prajā grāhyāḥ /",
  "GSP33brssbh2u:2155": "____________________________________________________________________________________________",
  "GSP33brssbh2u:2156": "6 ekasminnasaṃbhavādhikaraṇam / sū. 33-36",
  "GSP33brssbh2u:2157": "naikasminn asaṃbhavāt | BBs_2,2.33 |",
  "GSP33brssbh2u:2158": "nirastaḥ sugatasamayaḥ /",
  "GSP33brssbh2u:2159": "vivasanasamaya idānīṃ nirasyate /",
  "GSP33brssbh2u:2160": "sapta caiṣāṃ padārthāḥ saṃmatā jīvājīvāsravasaṃvaranirjarabandhamokṣā nāma /",
  "GSP33brssbh2u:2161": "saṃkṣepatastu dvāveva padārthau jīvājīvākhyau /",
  "GSP33brssbh2u:2162": "yathāyogaṃ tayorevetarāntarbhāvāditi manyante /",
  "GSP33brssbh2u:2163": "tayorimamaparaṃ prapañcamācakṣate pañcāstikāyā nāma- jīvāstikāyaḥ pudgalāstikāyo dharmāstikāyo 'dharmāstikāya ākāśāstikāyaśceti /",
  "GSP33brssbh2u:2164": "sarveṣāmapyeṣāmavāntaraprabhedānbahuvidhānsvasamayaparikalpitānvarṇayanti /",
  "GSP33brssbh2u:2165": "sarvatra cemaṃ saptabhaṅgīnayaṃ nāma nyāyamavatārayanti /",
  "GSP33brssbh2u:2166": "syādasti,",
  "GSP33brssbh2u:2167": "syānnāsti,",
  "GSP33brssbh2u:2168": "syādasti ca nāsti ca,",
  "GSP33brssbh2u:2169": "syādavaktavyaḥ,",
  "GSP33brssbh2u:2170": "syādasti cāvaktavyaśca,",
  "GSP33brssbh2u:2171": "syānnāsti cāvaktavyaśca,",
  "GSP33brssbh2u:2172": "syādasti ca nāsti cāvaktavyaśceti /",
  "GSP33brssbh2u:2173": "evamevaikatvanityatvādiṣvapīmaṃ saptabhaṅgīnayaṃ yojayanti /",
  "GSP33brssbh2u:2174": "atrācakṣmahe- nāyamabhyupagamo yukta iti kutaḥ /",
  "GSP33brssbh2u:2175": "ekasminnasaṃbhavāt /",
  "GSP33brssbh2u:2176": "nahyekasmindharmiṇi yugapatsadasattvādiviruddhadharmasamāveśaḥ saṃbhavati śītoṣṇavat /",
  "GSP33brssbh2u:2177": "ya ete saptapadārthā nirdhāritā etāvanta evaṃrūpāśceti te tathaiva vā syurnaiva vā tathā syuḥ /",
  "GSP33brssbh2u:2178": "itarathā hi tathā vā syuratathā vetyanirdhāritarūpaṃ jñānaṃ saṃśayajñānavadapramāṇameva syāt /",
  "GSP33brssbh2u:2179": "nanvanekātmakaṃ vastviti nirdhāritarūpameva jñānamutpadyamānaṃ saṃśayajñānavannāpramāṇaṃ bhavitumarhati /",
  "GSP33brssbh2u:2180": "neti brūmaḥ /",
  "GSP33brssbh2u:2181": "niraṅ kuśaṃ hyanekāntatvaṃ sarvavastuṣu pratijānānasya nirdhāraṇasyāpi vastutvaviśeṣātsyāditi syānavnāstītyādivikalpopanipātādinirdhāraṇātmakataiva syāt /",
  "GSP33brssbh2u:2182": "evaṃ nirdhārayiturnirdhāraṇaphalasya ca syātpakṣe 'stitā syācca pakṣe nāstīti /",
  "GSP33brssbh2u:2183": "evaṃsati kathaṃ pramāṇabhūtaḥ saṃstīrthakaraḥ pramāṇaprameyapramātṛpramitaṣvanirdhāritāsūpadeṣṭuṃ śaknuyāt /",
  "GSP33brssbh2u:2184": "kathaṃ vā tadabhiprāyānusāriṇastadupadiṣṭer'the 'nirdhāritarūpe pravarteran /",
  "GSP33brssbh2u:2185": "aikāntikaphalatvanirdhāraṇe hi sati tatsādhanānuṣṭhānāya sarvo loko 'nākulaḥ pravartate nānyathā /",
  "GSP33brssbh2u:2186": "ataścānirdhārtārthaṃ śāstraṃ praṇayanmattonmattavadanupādeyavacanaḥ syāt /",
  "GSP33brssbh2u:2187": "tathā pañcānāmastikāyānāṃ pañcatvasaṃkhyāsti vā nāsti veti vikalpyamānā syāttāvadekasminpakṣe,",
  "GSP33brssbh2u:2188": "pakṣāntare tu na syādityato nyūnasaṃkhyātvamadhikasaṃkhyātvaṃ vā prāpnuyāt /",
  "GSP33brssbh2u:2189": "nacaiṣāṃ padārthānāmavaktavyatvaṃ saṃbhavati /",
  "GSP33brssbh2u:2190": "avaktavyāścennocyeran /",
  "GSP33brssbh2u:2191": "ucyante cāvaktavyāśceti vipratiṣiddham /",
  "GSP33brssbh2u:2192": "ucyamānāśca tathaivāvadhāryante nāvadhāryanta iti ca /",
  "GSP33brssbh2u:2193": "tathā tadavadhāraṇaphalaṃ samyagdarśanamasti vā nāsti vā,",
  "GSP33brssbh2u:2194": "evaṃ tadviparītamasamyagdarśanamapyasti vā nāsti veti pralapanmattonmattapakṣasyaiva syānna pratyāyitavyapakṣasya /",
  "GSP33brssbh2u:2195": "svargāpavargayośca pakṣe bhāvaḥ pakṣe cābhāvastathā pakṣe nityatā pakṣe cānityatetyanavadhāraṇāyāṃ pravṛttyanupapattiḥ /",
  "GSP33brssbh2u:2196": "anādisiddhajīvaprabhṛtīnāṃ ca svaśāstrāvadhṛtasvabhāvānāmayathāvadhṛtasvabhāvatvaprasaṅgaḥ /",
  "GSP33brssbh2u:2197_0": "evaṃ jīvādiṣu padārtheṣvekasmindharmiṇi sattvāsattvayorviruddhayordharmayorasaṃbhavātsattve",
  "GSP33brssbh2u:2197_1": "caikasmindharme 'sattvasya dharmāntarasyāsaṃbhavādasattve caivaṃ sattvasyāsaṃbhavādasaṃgatamidamārhataṃ matam /",
  "GSP33brssbh2u:2198": "etenaikānekanityānityavyatiriktāvyatiriktādyanekāntābhyupagamā nirākṛtā mantavyāḥ /",
  "GSP33brssbh2u:2199": "yattu pudgalasaṃjñakebhyo 'ṇubhyaḥ saṃgātāḥ saṃbhavantīti kalpayanti tatpūrveṇaivāṇuvādanirākaraṇena nirākṛtaṃ bhavatītyato na pṛthaktannirākaraṇāya prayatyate // 33 //",
  "GSP33brssbh2u:2200": "----------------------",
  "GSP33brssbh2u:2201": "FN: jīvājīvau bhoktṛbhogyau,",
  "GSP33brssbh2u:2202": "viṣayābhimukhyenenidriyāṇāṃ pravṛttirāsravaḥ,",
  "GSP33brssbh2u:2203": "tāṃ saṃvṛṇotīti saṃvaro yamaniyamādiḥ,",
  "GSP33brssbh2u:2204": "nirjarayati nāśayati kalmaṣamiti nirjarastaptaśilārohaṇādiḥ,",
  "GSP33brssbh2u:2205": "bandhaḥ karma,",
  "GSP33brssbh2u:2206": "mokṣaḥ karmapāśanāśe satyalokākāśapraviṣṭasya satatordhvagamanam /",
  "GSP33brssbh2u:2207": "astikāyaśabdaḥ sāṃketikaḥ padārthavācī /",
  "GSP33brssbh2u:2208": "jīvaścāsāvastikāyaśceti vigrahaḥ /",
  "GSP33brssbh2u:2209": "pūryante gantīti pudgalāḥ paramāṇusaṃghāḥ kāyāḥ /",
  "GSP33brssbh2u:2210": "saptānāṃstitvādīnāṃ bhaṅgānāṃ samāhāraḥ saptabhaṅgī tasyā nayo nyāyaḥ /",
  "GSP33brssbh2u:2211": "____________________________________________________________________________________________",
  "GSP33brssbh2u:2212": "evaṃ cātmākārtsnyam | BBs_2,2.34 |",
  "GSP33brssbh2u:2213": "yathaikasmindharmiṇi viruddhadharmāsaṃbhavo doṣaḥ syādvāde prasakta evamātmano 'pi jīvasyākārtsnyamaparo doṣaḥ prasajyeta /",
  "GSP33brssbh2u:2214": "katham /",
  "GSP33brssbh2u:2215": "śarīraparamātmāṇo hi jīva ityārhatā manyante /",
  "GSP33brssbh2u:2216": "śarīraparimāṇatāyāṃ ca satyāmakṛtsno 'sarvagataḥ paricchinna ātmetyato ghaṭādivadanityatvamātmanaḥ prasajyeta /",
  "GSP33brssbh2u:2217": "śarīrīṇāṃ cānavasthitaparimāṇatvānmanuṣyajīvo manuṣyaśarīraparimāṇo bhūtvā punaḥ kenacitkarmavipākena hastijanma prāpnuvanna kṛtsnaṃ hastiśarīraṃ vyāpnuyāt /",
  "GSP33brssbh2u:2218": "puttikājanma ca prāpmuvanna kṛtsnaḥ puttikāśarīre saṃmīyeta /",
  "GSP33brssbh2u:2219": "samāna eṣa ekasminnapi janmani kaumārayauvanasthavireṣu doṣaḥ /",
  "GSP33brssbh2u:2220": "syādetat /",
  "GSP33brssbh2u:2221": "antāvayavo jīvastasya ta evāvayavā alpe śarīre saṃkuceyurmahati ca vikuceyuriti /",
  "GSP33brssbh2u:2222": "teṣāṃ punaranantānāṃ jīvāvayavānāṃ samānadeśatvaṃ pratihanyate vā naveti vaktavyam /",
  "GSP33brssbh2u:2223": "pratighāte tāvannānantāvayavāḥ paricchinne deśe saṃmīyeran /",
  "GSP33brssbh2u:2224": "apratighāte 'pyekāvayavadeśatvopapatteḥ sarveṣāmavayavānāṃ prathimānupapatterjīvasyāṇumātratvaprasaṅgaḥ syāt /",
  "GSP33brssbh2u:2225": "apica śarīramātraparicchinnānāṃ jīvāvayavānāmānantyaṃ notprekṣitumapi śakyam // 34 //",
  "GSP33brssbh2u:2226": "----------------------",
  "GSP33brssbh2u:2227": "FN: karmavipākaḥ karmaṇāmabhivyaktiḥ /",
  "GSP33brssbh2u:2228": "____________________________________________________________________________________________",
  "GSP33brssbh2u:2229": "atha prayāyeṇa bṛhaccharīrapratipattau kecijjīvāvayavā upagacchanti tanuśarīrapratipattau ca kecidapagacchantītyucyeta tatrāpyucyate-",
  "GSP33brssbh2u:2230": "na ca paryāyād apy avirodho vikārādibhyaḥ | BBs_2,2.35 |",
  "GSP33brssbh2u:2231": "naca paryāyeṇāpyavayavopagamāpagamābhyāmetaddehaparimāṇatvaṃ jīvasyāvirodhenopapādayituṃ śakyate /",
  "GSP33brssbh2u:2232": "kutaḥ /",
  "GSP33brssbh2u:2233": "vikārādidoṣaprasaṅgāt /",
  "GSP33brssbh2u:2234": "avayavopagamāpagamābhyāṃ hyaniśamāpūryamāṇasyāpakṣīyamāṇasya ca jīvasya vikriyāvattvaṃ tāvadaparihāryam,",
  "GSP33brssbh2u:2235": "vikriyāvattve ca carmādivadanityaṃ prasajyeta /",
  "GSP33brssbh2u:2236": "tataśca bandhamokṣābhyupagamo bādhyeta karmāṣṭakapariveṣṭitasya jīvasyālābuvatsaṃsārasāgare nimagnasya bandhanocchedādūrdhvagāmitvaṃ bhavatīti /",
  "GSP33brssbh2u:2237": "kiñcānyat /",
  "GSP33brssbh2u:2238": "āgacchatāmapagacchatāṃ cāvayavānāmāgamāpāyadharmavattvādevānāmātvaṃ śarīrādivat /",
  "GSP33brssbh2u:2239": "tataścāvasthitaḥ kaścidavayava ātmeti syāt /",
  "GSP33brssbh2u:2240": "naca sa nirūpayituṃ śakyate 'yamasāviti /",
  "GSP33brssbh2u:2241": "kiñcānyat /",
  "GSP33brssbh2u:2242": "āgacchantaścaite jīvāvayavāḥ kutaḥ prādurbhavantyapagacchantaśca kva vā līyanta iti vaktavyam /",
  "GSP33brssbh2u:2243": "nahi bhūtebhyaḥ prādurbhaveyurbhūteṣu ca nilīyeran, abhautikatvājjīvasya /",
  "GSP33brssbh2u:2244": "nāpi kaścidanyaḥ sādhāraṇo 'sādhāraṇo vā jīvānāmavayavādhāro nirūpyate pramāṇābhāvāt /",
  "GSP33brssbh2u:2245": "kiñcānyat /",
  "GSP33brssbh2u:2246": "anavadhṛtasvarūpaścaivaṃsatyātmā syāt /",
  "GSP33brssbh2u:2247": "āgacchatāmapagacchatāṃ cāvayavānāmaniyataparimāṇatvāt /",
  "GSP33brssbh2u:2248": "ata evamādidoṣaprasaṅgānna paryāyeṇāpyavayavopagamāpagamāvātmana āśrayituṃ śakyate /",
  "GSP33brssbh2u:2249_0": "athavā pūrveṇa sūtreṇa śarīraparimāṇasyātmana upacitāpacitaśarīrāntarapratipattāvakārtsnyaprasañjanadvāreṇānityatāyāṃ",
  "GSP33brssbh2u:2249_1": "coditāyāṃ punaḥ paryāyeṇa parimāṇānavasthāne 'pi srotaḥsaṃtānanityatānyāyenātmano nityatā syāt /",
  "GSP33brssbh2u:2250": "yathā raktapaṭānāṃ vijñānānavasthāne 'pi tatsaṃtānanityatā tadvaddhisicāmapītyāśaṅkyānena sūtreṇottaramucyate /",
  "GSP33brssbh2u:2251": "saṃtānasya tāvadavastutve nairātmyavādaprasaṅgaḥ /",
  "GSP33brssbh2u:2252": "vastutve 'pyātmano vikārādidoṣaprasaṅgādasya pakṣasyānupapattiriti // 35 //",
  "GSP33brssbh2u:2253": "----------------------",
  "GSP33brssbh2u:2254": "FN: dehabhedena parimāṇasyātmanaścānavasthāne 'pi nāśe 'pi srotaḥpravāhaḥ /",
  "GSP33brssbh2u:2255": "vigataṃ sig vastraṃ visico digambarāsteṣāmityarthaḥ /",
  "GSP33brssbh2u:2256": "____________________________________________________________________________________________",
  "GSP33brssbh2u:2257": "antyāvasthiteś cobhayanityatvād aviśeṣaḥ | BBs_2,2.36 |",
  "GSP33brssbh2u:2258": "apicāntyasya mokṣāvasthābhāvino jīvaparimāṇasya nityatvamiṣyate jainaiḥ /",
  "GSP33brssbh2u:2259": "tadvatpūrvayorapyavidyamadhyamayorjīvaparimāṇayornityatvaprasaṅgādaviśeṣaprasaṅgaḥ syāt /",
  "GSP33brssbh2u:2260": "ekaśarīraparimāṇataiva syānnopacitāpacitaśarīrāntaraprāptiḥ /",
  "GSP33brssbh2u:2261": "athavāntyasya jīvaparimāṇasyāvasthitatvātpūrvayorapyavasthayoravasthitaparimāṇa eva jīvaḥ syāt,",
  "GSP33brssbh2u:2262": "tataścāviśeṣeṇa sarvadaivāṇurmahānvā jīvo 'bhyupagantavyo na śarīraparimāṇaḥ /",
  "GSP33brssbh2u:2263": "ataśca saugatavadārhatamapi matamasaṃgatamityupekṣitavyam // 36 //",
  "GSP33brssbh2u:2264": "patyadhikaraṇam / sū. 37-41",
  "GSP33brssbh2u:2265": "____________________________________________________________________________________________",
  "GSP33brssbh2u:2266": "patyur asāmañjasyāt | BBs_2,2.37 |",
  "GSP33brssbh2u:2267": "idānīṃ kevalādhiṣṭhātrīśvarakāraṇavādaḥ pratiṣidhyate /",
  "GSP33brssbh2u:2268": "tatkathamavagamyate /",
  "GSP33brssbh2u:2269": "'prakṛtiśca pratijñādṛṣṭāntānuparodhāt' 'abhidhyopadeśācca' (bra. 1.4.23,24)",
  "GSP33brssbh2u:2270": "ityatra prakṛtibhāvenādhiṣṭhātṛbhāvena cobhayasvabhāvasyeśvarasya svayamevācāryeṇa pratiṣṭhāpitatvāt /",
  "GSP33brssbh2u:2271": "yadi punaraviśeṣeṇeśvarakāraṇavādamātramiha pratiṣidhyeta pūrvottaravirodhādvyāhatābhivyāhāraḥ sūtrakāra ityetadāpadyeta /",
  "GSP33brssbh2u:2272": "tasmādaprakṛtiradhiṣṭhātā kevalaṃ nimittakāraṇamīśvara ityeṣa pakṣo vedāntavihitabrahmaikatvapratipakṣatvādyatnenātra pratiṣidhyate /",
  "GSP33brssbh2u:2273": "sā ceyaṃ vedabāhyeśvarakalpanānekaprakārā /",
  "GSP33brssbh2u:2274": "kecittāvatsāṃkhyayogavyapāśrayāḥ kalpayanti pradhānapuruṣayoradhiṣṭhātā kevalaṃ nimittakāraṇamīśvara itaretaravilakṣaṇāḥ pradhānapuruṣeśvarā iti /",
  "GSP33brssbh2u:2275": "māheśvarāstu manyante kāryakāraṇayogavidhiduḥkhāntāḥ pañca padārthāḥ paśupatineśvareṇa paśupāśavimokṣaṇāyopadiṣṭāḥ paśupatirīśvaro nimittakāraṇamiti varṇayanti /",
  "GSP33brssbh2u:2276": "tathā vaiśeṣikādayo 'pi kecitkathañcitsvaprakriyānusāreṇa nimittakāraṇamīśvara iti varṇayanti /",
  "GSP33brssbh2u:2277": "ata uttaramucyate- 'patyurasāmañjasyāt' iti /",
  "GSP33brssbh2u:2278": "patyurīśvarasya pradhānapuruṣayoradhiṣṭhātṛtvena jagatkāraṇatvaṃ nopapadyate /",
  "GSP33brssbh2u:2279": "kasmāt /",
  "GSP33brssbh2u:2280": "asāmañsyāt /",
  "GSP33brssbh2u:2281": "kiṃ punarasāmañjasyam /",
  "GSP33brssbh2u:2282": "hīnamadhyamottamabhāvena hi prāṇibhedānvidadhata īśvarasya rāgadveṣādidoṣaprasakterasmadādivadanīśvaratvaṃ prasajyeta /",
  "GSP33brssbh2u:2283": "prāṇikarmāpekṣitatvādadoṣa iti cet /",
  "GSP33brssbh2u:2284": "na /",
  "GSP33brssbh2u:2285": "karmeśvarayoḥ pravartyapravartayitṛtve itaretarāśrayadoṣaprasaṅgāt /",
  "GSP33brssbh2u:2286": "nānāditvāditi cet /",
  "GSP33brssbh2u:2287": "na /",
  "GSP33brssbh2u:2288": "vartamānakālavadatīteṣvapi kāleṣvitaretarāśrayadoṣāviśeṣādandhaparamparānyāyāpatteḥ /",
  "GSP33brssbh2u:2289": "apica 'pravartanālakṣaṇā doṣāḥ' (nyāyasū. 1.1.18) iti nyāyavitsamayaḥ /",
  "GSP33brssbh2u:2290": "nahi kaścidadoṣaprayuktaḥ svārthe parārthe vā pravartamāno dṛśyate /",
  "GSP33brssbh2u:2291": "svārthaprayukta eva ca sarvo janaḥ parārthe 'pi pravartata ityevamapyasāmañjasyaṃ,",
  "GSP33brssbh2u:2292": "svārthavattvādīśvarasyānīśvaratvaprasaṅgāt /",
  "GSP33brssbh2u:2293": "puruṣaviśeṣatvābhyupagamācceśvarasya puruṣasya caudāsīnyābhyupagamādasāmañjasyam // 37 //",
  "GSP33brssbh2u:2294": "----------------------",
  "GSP33brssbh2u:2295": "FN: sāṃkhyayogavyapāśrayāḥ hiraṇyagarbhapatañjaliprabhṛtayaḥ /",
  "GSP33brssbh2u:2296": "māheśvarāścatvāraḥ - śaivāḥ, pāśupatāḥ, kāruṇikasiddhāntinaḥ, kāpālikāśceti /",
  "GSP33brssbh2u:2297": "paśavo jīvāsteṣāṃ pāśo bandhastannāśāyetyarthaḥ /",
  "GSP33brssbh2u:2298": "____________________________________________________________________________________________",
  "GSP33brssbh2u:2299": "saṃbandhānupapatteś ca | BBs_2,2.38 |",
  "GSP33brssbh2u:2300": "punarapyasmāñjasyameva /",
  "GSP33brssbh2u:2301": "nahi pradhānapuruṣavyatirikta īśvaro 'ntareṇasaṃbandhaṃ pradhānapuruṣayorīśitā /",
  "GSP33brssbh2u:2302": "na tāvatsaṃyogalakṣaṇaḥ saṃbandhaḥ saṃbhavati,",
  "GSP33brssbh2u:2303": "pradhānapuruṣeśvarāṇāṃ sarvagatatvānniravayavatvācca /",
  "GSP33brssbh2u:2304": "nāpi samavāyalakṣaṇaḥ saṃbandhaḥ, āśrayāśrayibhāvānirūpaṇāt /",
  "GSP33brssbh2u:2305": "nāpyanyaḥ kaścitkāryagamyaḥ saṃbandhaḥ śakyate kalpayituṃ, kāryakāraṇabhāvasyaivādyāpyasiddhatvāt /",
  "GSP33brssbh2u:2306": "brahmavādinaḥ kathamiti cet /",
  "GSP33brssbh2u:2307": "na /",
  "GSP33brssbh2u:2308": "tasya tādātmyalakṣaṇasaṃbandhopapatteḥ /",
  "GSP33brssbh2u:2309": "apicāgamabalena brahmavādī kāraṇādisvarūpaṃ nirūpayatīti nāvaśyaṃ tasya yathādṛṣṭameva sarvamabhyupagantavyamiti niyamo 'sti /",
  "GSP33brssbh2u:2310": "parasya tu dṛṣṭāntabalena kāraṇādisvarūpaṃ nirūpayato yathādṛṣṭameva sarvamabhyupagantavyamityayamastyatiśayaḥ /",
  "GSP33brssbh2u:2311": "parasyāpi sarvajñapraṇītāgamasadbhāvātsamānamāgamabalamiti cet /",
  "GSP33brssbh2u:2312": "na /",
  "GSP33brssbh2u:2313": "itaretarāśrayatvaprasaṅgādāgamapratyayatvātsarvajñatvasiddhiḥ sarvajñapratyayāccāgamasiddhiriti /",
  "GSP33brssbh2u:2314": "tasmādanupapannā sāṃkhyayogavādināmīśvarakalpanā /",
  "GSP33brssbh2u:2315": "evamanyāsvapi vedabrahmāsvīśvarakalpanāsu yathāsaṃbhavamasāmañjasyaṃ yojayitavyam // 38 //",
  "GSP33brssbh2u:2316": "____________________________________________________________________________________________",
  "GSP33brssbh2u:2317": "adhiṣṭhānānupapatteś ca | BBs_2,2.39 |",
  "GSP33brssbh2u:2318": "itaścānupapattistārkikaparikalpitasyeśvarasya /",
  "GSP33brssbh2u:2319": "sa hi parikalpyamānaḥ kumabhakāra iva mṛdādīni pradhānādīnyadhiṣṭhāya pravartayet /",
  "GSP33brssbh2u:2320": "nacaivamupapadyate /",
  "GSP33brssbh2u:2321": "nahyapratyakṣaṃ rūpādihīnaṃ ca pradhānamīśvarasyādhiṣṭheyaṃ saṃbhavati mṛdādivailakṣaṇyāt // 39 //",
  "GSP33brssbh2u:2322": "____________________________________________________________________________________________",
  "GSP33brssbh2u:2323": "karaṇavac cen na bhogādibhyaḥ | BBs_2,2.40 | /",
  "GSP33brssbh2u:2324": "syādetat /",
  "GSP33brssbh2u:2325": "yathā karaṇagrāmaṃ cakṣurādikamapratyakṣaṃ rūpādihīnaṃ ca puruṣo 'dhitiṣṭhatyevaṃ pradhānamapīśvaro 'dhiṣṭhāsyatīti /",
  "GSP33brssbh2u:2326": "tathāpi nopapadyate /",
  "GSP33brssbh2u:2327": "bhogādidarśanāddhi karaṇagrāmasyādhiṣṭhitatvaṃ gamyate /",
  "GSP33brssbh2u:2328": "nacātra bhogādayo dṛśyante /",
  "GSP33brssbh2u:2329": "karaṇagrāmasāmye vābhyupagamyamāne saṃsāriṇāmiveśvarasyāpi bhogādayaḥ prasajyeran /",
  "GSP33brssbh2u:2330": "anyathā vā sūtradvayaṃ vyākhyāyate- adhiṣṭhānānupapatteśca itaścānupapattistārkikaparikalpisyeśvarasya /",
  "GSP33brssbh2u:2331": "sādhiṣṭhāno hi loke saśarīro rājā rāṣṭrasyeśvaro dṛśyate na niradhiṣṭhānaḥ /",
  "GSP33brssbh2u:2332": "ataśca taddṛṣṭāntavaśenādṛṣṭamīśvaraṃ kalpayitumicchata īśvarasyapi kiñciccharīraṃ karaṇāyatanaṃ varṇayitavyaṃ syāt /",
  "GSP33brssbh2u:2333": "naca tadvarṇayituṃ śakyate /",
  "GSP33brssbh2u:2334": "sṛṣṭyuttarakālabhāvitvāccharīrasya prāksṛṣṭestadanupapatteḥ /",
  "GSP33brssbh2u:2335": "niradhiṣṭhānatve ceśvarasya pravartakatvānupapattiḥ /",
  "GSP33brssbh2u:2336": "evaṃ loke dṛṣṭatvāt /",
  "GSP33brssbh2u:2337": "'karaṇavaccenna bhogādibhyaḥ' /",
  "GSP33brssbh2u:2338": "atha lokadarśanānusāreṇeśvarasyāpi kiñcitkāraṇānāmāyatanaṃ śarīraṃ kāmena kalpyeta /",
  "GSP33brssbh2u:2339": "evamapi nopapadyate /",
  "GSP33brssbh2u:2340": "saśarīratve hi sati saṃsārivadbhogādiprasaṅgādīśvarasyāpyanīśvaratvaṃ prasajyeta // 40 //",
  "GSP33brssbh2u:2341": "----------------------",
  "GSP33brssbh2u:2342": "FN: bhogaḥ sukhaduḥkhānubhavaḥ /",
  "GSP33brssbh2u:2343": "ādipadādviṣayānubhavagrahaḥ /",
  "GSP33brssbh2u:2344": "karaṇānyatra santīti karaṇavaccharīram /",
  "GSP33brssbh2u:2345": "____________________________________________________________________________________________",
  "GSP33brssbh2u:2346": "antavattvam asarvajñatā vā | BBs_2,2.41 |",
  "GSP33brssbh2u:2347": "itaścānupapattistārkikaparikalpitasyeśvarasya /",
  "GSP33brssbh2u:2348": "sa hi sarvajñastairabhyupagamyate 'nantaśca /",
  "GSP33brssbh2u:2349": "anantaṃ ca pradhānamanantāśca puruṣā mitho bhinnā abhyupagamyate /",
  "GSP33brssbh2u:2350": "tatra sarvajñeśvareṇa pradhānasya puruṣāṇāmātmanaśceyattā paricchidyeta vā na vā paricchidyeta /",
  "GSP33brssbh2u:2351": "ubhayathāpi doṣo 'nuṣakta eva /",
  "GSP33brssbh2u:2352": "katham /",
  "GSP33brssbh2u:2353": "pūrvasmiṃstāvadvikalpa iyattāparicchinnatvātpradhānapuruṣeśvarāṇāmantavattvamavaśyaṃ bhāvyevaṃ loke dṛṣṭatvāt /",
  "GSP33brssbh2u:2354": "yaddhi loka iyattāparicchinnaṃ vastu paṭādi tadantavaddṛṣṭaṃ tathā pradhānapuruṣeśvaratrayamapīyattāparicchinnatvādantavatsyāt /",
  "GSP33brssbh2u:2355": "saṃkhyāparimāṇaṃ tāvatpradhānapuruṣeśvaratrayarūpeṇa paricchinnam /",
  "GSP33brssbh2u:2356": "svarūpaparimāṇamapi tadgatamīśvareṇa paricchidyeteti /",
  "GSP33brssbh2u:2357": "puruṣagatā ca mahāsaṃkhyā /",
  "GSP33brssbh2u:2358": "tataśceyattāparicchinnānāṃ madhye ye saṃsāriṇaḥ saṃsārānmucyante teṣāṃ saṃsāro 'ntavānsaṃsāritvaṃ ca teṣāmantavat /",
  "GSP33brssbh2u:2359": "evamitareṣvapi krameṇa mucyamāneṣu saṃsārasya saṃsāriṇāṃ cāntavattvaṃ syāt /",
  "GSP33brssbh2u:2360": "pradhānaṃ ca savikāraṃ puruṣārthamīśvarasyādhiṣṭheyaṃ saṃsāritvenābhimataṃ tacchūnyatāyāmīśvaraḥ kimadhitiṣṭhet /",
  "GSP33brssbh2u:2361": "kiṃviṣaye vā sarvajñateśvarate syātām /",
  "GSP33brssbh2u:2362": "pradhānapuruṣeśvarāṇāṃ caivamantavattve satyādimattvaprasaṅgaḥ /",
  "GSP33brssbh2u:2363": "ādyantavattve ca śūnyavādaprasaṅgaḥ /",
  "GSP33brssbh2u:2364": "atha mā bhūdeṣa doṣa ityuttaro vikalpo 'bhyupagamyeta na pradhānasya puruṣāṇāmātmanaśceyatteśvareṇa paricchidyata iti,",
  "GSP33brssbh2u:2365": "tata īśvarasya sarvajñatvābhyupagamahāniraparo doṣaḥ prasajyeta /",
  "GSP33brssbh2u:2366": "tasmādapyasaṃgatastārkikaparigṛhīta īśvarakāraṇavādaḥ // 41 //",
  "GSP33brssbh2u:2367": "----------------------",
  "GSP33brssbh2u:2368": "FN: saṃkhyā vā parimāṇaṃ veyattā /",
  "GSP33brssbh2u:2369": "____________________________________________________________________________________________",
  "GSP33brssbh2u:2370": "8 utpattyasaṃbhavādhikaraṇam / sū. 42-45",
  "GSP33brssbh2u:2371": "utpattyasaṃbhavāt | BBs_2,2.42 |",
  "GSP33brssbh2u:2372": "yeṣāmaprakṛtiradhiṣṭhātā kevalanimittakāraṇamīśvaro 'bhimatasteṣāṃ pakṣaḥ pratyākhyātaḥ /",
  "GSP33brssbh2u:2373": "yeṣāṃ punaḥ prakṛtiścādhiṣṭhātā cobhayātmakaṃ kāraṇamīśvaro 'bhimatasteṣāṃ pakṣaḥ pratyākhyāyayate /",
  "GSP33brssbh2u:2374": "nanu śrutisamāśrayaṇenāpyevaṃrūpa eveśvaraḥ prāṅnirdhāritaḥ prakṛtiścādhiṣṭhātā ceti /",
  "GSP33brssbh2u:2375": "śrutyanusāriṇī ca smṛtiḥ pramāṇamiti sthitiḥ /",
  "GSP33brssbh2u:2376": "tatkasya hetoreṣa pakṣaḥ pratyācikhyāsita iti /",
  "GSP33brssbh2u:2377": "ucyate- yadyapyevajātīyakoṃ'śaḥ samānatvānna visaṃvādagocaro bhavattyastitvaṃśāntaraṃ visaṃvādasthānamityatastatpratyākhyānāyāramabhaḥ /",
  "GSP33brssbh2u:2378": "tatra bhāgavatā manyante /",
  "GSP33brssbh2u:2379": "bhagavānevaiko vāsudevo nirañjanajñānasvarūpaḥ paramārthatattvaṃ,",
  "GSP33brssbh2u:2380": "sa caturdhātmānaṃ pravibhajya pratiṣṭhito vāsudevavyūharūpeṇa saṃkarṣaṇavyūharūpeṇa pradyumnavyūharūpeṇāniruddhavyūharūpeṇa ca /",
  "GSP33brssbh2u:2381": "vāsudevo nāma paramātmocyate /",
  "GSP33brssbh2u:2382": "saṃkarṣaṇo nāma jīvaḥ /",
  "GSP33brssbh2u:2383": "pradyumno nāma manaḥ /",
  "GSP33brssbh2u:2384": "aniruddho nāmāhaṅkāraḥ /",
  "GSP33brssbh2u:2385": "teṣāṃ vāsudevaḥ parā parakṛtiritare saṃkarṣaṇādayaḥ kāryam /",
  "GSP33brssbh2u:2386": "tamitthaṃbhūtaṃ parameśvaraṃ bhagavantamabhigamanopādānejyāsvādhyāyayogairvarṣaśatamiṣṭvā kṣīṇakleśo bhagavantameva pratipadyata iti /",
  "GSP33brssbh2u:2387": "tatra yattāvaducyeta yo 'sau nārāyaṇaḥ paro 'vyaktātprasiddhaḥ paramātmā sarvātmā sa ātmānātmānamanekadhā vyūhyāvasthita iti,",
  "GSP33brssbh2u:2388": "tanna nirākriyate,",
  "GSP33brssbh2u:2389": "'sa ekadhā bhavati tridhā bhavati' (chā. 7.26.2)",
  "GSP33brssbh2u:2390": "ityādiśrutibhyaḥ paramātmano 'nekadhābhāvasyādhigatatvāt /",
  "GSP33brssbh2u:2391": "yadapi tasya bhagavato 'bhigamanādilakṣaṇamārādhanamajasramananyacittatayābhipreyate,",
  "GSP33brssbh2u:2392": "tadapi na pratiṣidhyate /",
  "GSP33brssbh2u:2393": "śrutismṛtyorīśvarapraṇidhānasya prasiddhatvāt /",
  "GSP33brssbh2u:2394": "yatpunaridamucyate vāsudevātsaṃkarṣaṇa utpadyate saṃkarṣaṇācca pradyumnaḥ pradyumnāccāniruddha iti /",
  "GSP33brssbh2u:2395": "atra brūmaḥ - na vāsudevasaṃjñakātparamātmanaḥ saṃkarṣaṇasaṃjñakasya jīvasyotpattiḥ saṃbhavati /",
  "GSP33brssbh2u:2396": "anityatvādidoṣaprasaṅgāt /",
  "GSP33brssbh2u:2397": "utpattimattve hi jīvasyānityatvādayo doṣāḥ prasajyeran /",
  "GSP33brssbh2u:2398": "tataśca naivāsya bhagavatprāptirmokṣaḥ syāt /",
  "GSP33brssbh2u:2399": "kāraṇaprāptau kāryasya pravilayaprasaṅgāt /",
  "GSP33brssbh2u:2400": "pratiṣedhiṣyati cācāryo jīvasyotpattim- 'nātmāśruternityatvācca tābhyaḥ' (bra.sū. 2.3.17) iti /",
  "GSP33brssbh2u:2401": "tasmādasaṃgataiṣā kalpanā /",
  "GSP33brssbh2u:2402": "----------------------",
  "GSP33brssbh2u:2403": "FN: vyūho mūrtiḥ /",
  "GSP33brssbh2u:2404": "vākkāyacetasāmavadhānapūrvakaṃ devatāgṛhagamanamabhigamanam,",
  "GSP33brssbh2u:2405": "pūjādravyāṇāmarjanamupādānam,",
  "GSP33brssbh2u:2406": "ijyā pūjā,",
  "GSP33brssbh2u:2407": "svādhyāyo 'ṣṭākṣarādijapaḥ, yogo dhyānam /",
  "GSP33brssbh2u:2408": "____________________________________________________________________________________________",
  "GSP33brssbh2u:2409": "na ca kartuḥ karaṇam | BBs_2,2.43 |",
  "GSP33brssbh2u:2410": "itaścāsaṃgataiṣā kalpanā /",
  "GSP33brssbh2u:2411": "yasmānna hi loke karturdevadattādeḥ karaṇaṃ paraśvādyutpadyamānaṃ dṛśyate /",
  "GSP33brssbh2u:2412": "varṇayanti ca bhāgavatāḥ karturjīvātsaṃkarṣaṇasaṃjñakātkaraṇaṃ manaḥ pradyumnasaṃjñakamutpadyate /",
  "GSP33brssbh2u:2413": "kartṛjācca tasmādaniruddhasaṃjñako 'haṅkāra utpadyata iti /",
  "GSP33brssbh2u:2414": "nacaitaddṛṣṭāntamantareṇādhyavasātuṃ śaknumaḥ /",
  "GSP33brssbh2u:2415": "nacaivaṃbhūtāṃ śrutimupalabhāmahe // 43 //",
  "GSP33brssbh2u:2416": "____________________________________________________________________________________________",
  "GSP33brssbh2u:2417": "vijñānādibhāve vā tadapratiṣedhaḥ | BBs_2,2.44 |",
  "GSP33brssbh2u:2418_0": "athāpi syānna caite saṃkarṣaṇādayo jīvādibhāvenābhipreyante kiṃ tarhīśvarā evaite",
  "GSP33brssbh2u:2418_1": "sarve jñānaiśvaryaśaktibalavīryatejobhiraiśvaryairdharmairanvitā abhyupagamyante",
  "GSP33brssbh2u:2418_2": "vāsudevā evaite sarve nirdeṣā niradhiṣṭhāna niravadyāśceti /",
  "GSP33brssbh2u:2419": "tasmānnāyaṃ yathāvarṇita utpattyasaṃbhavo doṣaḥ prāpnotīti /",
  "GSP33brssbh2u:2420": "atrocyate- evamapi tadapratiṣedha utpattyasaṃbhavasyāpratiṣedhaḥ prāpnotyevāmutpattyasaṃbhavo doṣaḥ prakārāntareṇetyabhiprāyaḥ /",
  "GSP33brssbh2u:2421": "katham /",
  "GSP33brssbh2u:2422": "yadi tāvadayamabhiprāyaḥ parasparabhinnā evaite vāsudevādayaścatvāra īśvarāstulyadharmāṇo naiṣāmekātmakatvamastīti,",
  "GSP33brssbh2u:2423": "tato 'nekeśvarakalpanānārthakyam,",
  "GSP33brssbh2u:2424": "ekenaiveśvareṇeśvarakāryasiddheḥ /",
  "GSP33brssbh2u:2425": "siddhāntahāniśca /",
  "GSP33brssbh2u:2426": "bhagavānekaiko vāsudevaḥ paramārthatattvamityabhyupagamāt /",
  "GSP33brssbh2u:2427": "athāyamabhiprāya ekasyaiva bhagavata ete catvāro vyūhāstulyadharmāṇa iti,",
  "GSP33brssbh2u:2428": "tathāpi tadavastha evotpattyasaṃbhavaḥ /",
  "GSP33brssbh2u:2429": "nahi vāsudevātsaṃkarṣaṇasyotpattiḥ saṃbhavati saṃkarṣaṇācca pradyumnasya pradyumnāccāniruddhasya, atiśayābhāvāt /",
  "GSP33brssbh2u:2430": "bhavitavyaṃ hi kāryakāraṇayoratiśayena yathā mṛdghaṭayoḥ /",
  "GSP33brssbh2u:2431": "nahyasatyatiśaye kāryaṃ kāraṇamityavakalpate /",
  "GSP33brssbh2u:2432": "naca pañcarātrasiddhāntibhirvāsudevādiṣvekasminsarveṣu vā jñānaiśvaryāditāratamyakṛtaḥ kaścidbhedo 'bhyupagamyate /",
  "GSP33brssbh2u:2433": "vāsudevā eva hi sarve vyūhā nirviśeṣā iṣyante /",
  "GSP33brssbh2u:2434": "nacaite bhagavadvyūhāścatuḥsaṃkhyāyāmevāvatiṣṭheran,",
  "GSP33brssbh2u:2435": "brahmādistambaparyantasya samastasyaiva jagato bhagavadvyūhatvāvagamāt // 44 //",
  "GSP33brssbh2u:2436": "----------------------",
  "GSP33brssbh2u:2437": "FN: nirdeṣā rāgādiśūnyāḥ, niradhiṣṭhānā prakṛtyajanyāḥ, niravadyā nāśādirahitā ityarthaḥ /",
  "GSP33brssbh2u:2438": "____________________________________________________________________________________________",
  "GSP33brssbh2u:2439": "vipratiṣedhāc ca | BBs_2,2.45 |",
  "GSP33brssbh2u:2440": "vipratiṣedhaścāsmiñchāstre bahuvidha upalabhyate guṇaguṇitvakalpanādilakṣaṇaḥ /",
  "GSP33brssbh2u:2441": "jñānaiśvaryaśaktibalavīryatejāṃsi guṇāḥ, ātmāna evaite bhagavanto vāsudevā ityādidarśanāt /",
  "GSP33brssbh2u:2442": "vedavipratiṣedhaśca bhavati /",
  "GSP33brssbh2u:2443": "caturṣu vedeṣu paraṃ śreyo 'labdhvā śāṇḍilya idaṃ śāstramadhigatavānityādivedanindādarśanāt /",
  "GSP33brssbh2u:2444": "tasmādasaṃgataiṣā kalpaneti siddham // 45 //",
  "GSP33brssbh2u:2445": "iti śrīgovindabhagavatpūjyapādaśiṣyaśrīmacchaṅkarabhagavatpūjyapādakṛtau śārīrakamīmāṃsābhāṣye dvitīyādhyāyasya dvitīyaḥ pādaḥ samāptaḥ // 2 //",
  "GSP33brssbh2u:2446": "iti dvitīyādhyāyasya sāṃkhyādimatānāṃ duṣṭatvapradarśanaṃ nāma dvitīyaḥ pādaḥ //",
  "GSP33brssbh2u:2447_0": "____________________________________________________________________________________________",
  "GSP33brssbh2u:2447_1": "____________________________________________________________________________________________",
  "GSP33brssbh2u:2448": "dvitīyādhyāye tṛtīyaḥ pādaḥ /",
  "GSP33brssbh2u:2449": "atra pāde pañcamahābhūtajīvādiśrutīnāṃ virodhaparihāraḥ 1",
  "GSP33brssbh2u:2450": "viyadadhikaraṇam / sū. 1-7",
  "GSP33brssbh2u:2451": "na viyadaśruteḥ | BBs_2,3.1 |",
  "GSP33brssbh2u:2452": "vedānteṣu tatra tatra bhinnaprasthānā utpattiśrutaya upalabhyante /",
  "GSP33brssbh2u:2453": "kecidākāśasyotpattimāmananti, kecinna /",
  "GSP33brssbh2u:2454": "tathā kecidvāyorutpattimāmananti, kecinna /",
  "GSP33brssbh2u:2455": "evaṃ jīvasya prāṇānāṃ ca /",
  "GSP33brssbh2u:2456": "evameva kramādidvārako 'pi vipratiṣedhaḥ śrutyantareṣūpalakṣyate /",
  "GSP33brssbh2u:2457_0": "vipratiṣedhācca parapakṣāṇāmanapekṣitatvaṃ sthāpitaṃ tadvatsvapakṣasyāpi vipratiṣedhādevānapekṣitatvamāśaṅkyetetyataḥ",
  "GSP33brssbh2u:2457_1": "sarvavedāntagatasṛṣṭiśrutyarthanirmalatvāya paraḥ paprañca ārabhyate /",
  "GSP33brssbh2u:2458": "tadarthanirmalatve ca phalaṃ yathoktāśaṅkānivṛttireva /",
  "GSP33brssbh2u:2459": "tatra prathamaṃ tāvadākāśamāśritya cintyate kimasyākāśasyotpattirastyuta nāstīti /",
  "GSP33brssbh2u:2460": "tatra tāvatpratipadyate- 'na viyadaśruteḥ' iti /",
  "GSP33brssbh2u:2461": "na khalvākāśamutpadyate /",
  "GSP33brssbh2u:2462": "kasmāt /",
  "GSP33brssbh2u:2463": "aśruteḥ /",
  "GSP33brssbh2u:2464": "nahyasyotpattiprakaraṇe śravaṇamasti /",
  "GSP33brssbh2u:2465": "chāndogye hi 'sadeva somyedamagra āsīdekamevādvitīyam' (chā. 6.2.1)",
  "GSP33brssbh2u:2466": "iti sacchabdavācyaṃ brahma prakṛtya 'tadaikṣata', 'tattejo 'sṛjata' (chā. 6.2.3)",
  "GSP33brssbh2u:2467": "iti ca pañcānāṃ mahābhūtānāṃ madhyamaṃ teja ādiṅkṛtvā trayāṇāṃ tejobannānāmutpattiḥ śrāvyate /",
  "GSP33brssbh2u:2468": "śrutiśca naḥ pramāṇamatīndriyārthavijñānotpattau /",
  "GSP33brssbh2u:2469": "nacātra śrutirastyākāśasyotpattipratipādinī /",
  "GSP33brssbh2u:2470": "tasmānnāstyākāśasyotpattiriti // 1 //",
  "GSP33brssbh2u:2471": "____________________________________________________________________________________________",
  "GSP33brssbh2u:2472": "asti tu | BBs_2,3.2 |",
  "GSP33brssbh2u:2473": "tuśabdaḥ pakṣāntaraparigrahe /",
  "GSP33brssbh2u:2474": "mā nāmākāśasya chāndogye bhūdutpattiḥ, śrutyantare tvasti /",
  "GSP33brssbh2u:2475": "taittirīyakā hi samāmananti- 'satyaṃ jñānamantaṃ brahma' iti prakṛtya 'tasmādvā etasmādātmana ākāśaḥ saṃbhūtaḥ' (tai. 2.1) iti /",
  "GSP33brssbh2u:2476": "tataśca śrutyorvipratiṣedhaḥ kvacittejaḥpramukhā sṛṣṭiḥ kvacidākāśapramukheti /",
  "GSP33brssbh2u:2477": "nanvekavākyatānayoḥ śrutyoryuktā /",
  "GSP33brssbh2u:2478": "satyam /",
  "GSP33brssbh2u:2479": "sā yuktā natu sāvagantuṃ śakyate /",
  "GSP33brssbh2u:2480": "kutaḥ /",
  "GSP33brssbh2u:2481": "'tattejo 'sṛjata' (chā. 6.2.3)",
  "GSP33brssbh2u:2482": "iti sakṛcchrutasya sraṣṭuḥ sraṣṭavyadvayena saṃbandhānupapatteḥ,",
  "GSP33brssbh2u:2483": "'tattejo 'sṛjata',",
  "GSP33brssbh2u:2484": "'tadākāśamasṛjata' iti /",
  "GSP33brssbh2u:2485": "nanu sakṛcchrutasyāpi kartuḥ kartavyadvayena saṃbandho dṛśyate,",
  "GSP33brssbh2u:2486": "yathā sūpaṃ paktvaudanaṃ pacatīti,",
  "GSP33brssbh2u:2487": "evaṃ tadākāśaṃ sṛṣṭvā tattejo 'sṛjatīti yojayiṣyāmi /",
  "GSP33brssbh2u:2488": "naivaṃ yujyate /",
  "GSP33brssbh2u:2489": "prathamajatvaṃ hi chāndogye tejaso 'vagamyate taittirīyake cākāśasya /",
  "GSP33brssbh2u:2490": "nacobhayoḥ prathamajatvaṃ saṃbhavati /",
  "GSP33brssbh2u:2491": "etenetaraśrutyakṣaravirodho 'pi vyākhyātaḥ /",
  "GSP33brssbh2u:2492": "'tasmādvā etasmādātmana ākāśaḥ saṃbhūtaḥ' (tai. 2.1)",
  "GSP33brssbh2u:2493": "ityatrāpi tasmādākāśaḥ saṃbhūtastasmāttejaḥ saṃbhūtamiti sakṛcchrutasyāpādānasya saṃbhavanasya ca viyattejobhyāṃ yugapatsaṃbandhānupapatteḥ /",
  "GSP33brssbh2u:2494": "'vāyoragniḥ' (tai. 2.1) iti ca pṛthagāmnānāt // 2 //",
  "GSP33brssbh2u:2495": "asminvipratiṣedhe kaścidāha-",
  "GSP33brssbh2u:2496": "____________________________________________________________________________________________",
  "GSP33brssbh2u:2497": "gauṇyasaṃbhavāt | BBs_2,3.3 |",
  "GSP33brssbh2u:2498": "nāsti viyata utpattiraśrutereva /",
  "GSP33brssbh2u:2499": "yā tvitarā viyadutpattivādinī śrutirudāhṛtā sā gauṇī bhavitumarhati /",
  "GSP33brssbh2u:2500": "kasmāt /",
  "GSP33brssbh2u:2501": "asaṃbhavāt /",
  "GSP33brssbh2u:2502": "nahyākāśasyotpattiḥ saṃbhāvayituṃ śakyā śrīmatkaṇabhugabhiprāyānusāriṣu jīvatsu /",
  "GSP33brssbh2u:2503": "te hi kāraṇasāmāgryasaṃbhavādakāśasyotpattiṃ vārayanti /",
  "GSP33brssbh2u:2504": "samavāyyasamavāyinimittakāraṇebhyo hi kila sarvamutpadyamānaṃ samutpadyate /",
  "GSP33brssbh2u:2505": "dravyasya caikajātīyakamanekaṃ ca dravyaṃ samavāyikāraṇaṃ bhavati /",
  "GSP33brssbh2u:2506": "nacākāśasyaikajātīyakamanekaṃ ca dravyamārambhakamasti,",
  "GSP33brssbh2u:2507": "yasminsamavāyikāraṇe satyasamavāyikāraṇe ca tatsaṃyoga ākāśa utpadyeta /",
  "GSP33brssbh2u:2508": "tadabhāvāttu tadanugrahapravṛttaṃ nimittakāraṇaṃ dūrāpetamevākāśasya bhavati /",
  "GSP33brssbh2u:2509": "utpattimatāṃ ca tejaḥprabhṛtīnāṃ pūrvottarakāyorviśeṣaḥ saṃbhāvyate prāgutpatteḥ prakāśādikāryaṃ na babhūva paścācca bhavatīti /",
  "GSP33brssbh2u:2510": "ākāśasya punarna pūrvottarakālayorviśeṣaḥ saṃbhāvayituṃ śakyate /",
  "GSP33brssbh2u:2511": "kiṃ hi prāgutpatteranavakāśamasuṣiramacchidraṃ babhūveti śakyate 'dhyavasātum /",
  "GSP33brssbh2u:2512": "pṛthivyādivaidharmyācca vibhutvādilakṣaṇādākāśasyājatvasiddhiḥ /",
  "GSP33brssbh2u:2513": "tasmādyathā loka ākāśaṃ kurvākāśo jāta ityevañjātīyako gauṇaḥ prayogo bhavati,",
  "GSP33brssbh2u:2514": "yathāca ghaṭākāśaḥ karakākāśo gṛhākāśa ityekasyāpyākāśasyaivañjātīyako bhedavyapadeśo gauṇo bhavati,",
  "GSP33brssbh2u:2515": "vede 'pi 'āraṇyānākāśeṣvālabheran' iti,",
  "GSP33brssbh2u:2516": "evamutpattiśrutirapi gauṇī draṣṭavyā // 3 //",
  "GSP33brssbh2u:2517": "____________________________________________________________________________________________",
  "GSP33brssbh2u:2518": "śabdācca | BBs_2,3.4 |",
  "GSP33brssbh2u:2519": "śabdaḥ khalvākāśasyājatvaṃ khyāpayati /",
  "GSP33brssbh2u:2520": "yata āha- 'vāyuścāntarikṣaṃ caitadamṛtam' (bṛ. 2.3.3) iti /",
  "GSP33brssbh2u:2521": "nahyamṛtasyotpattirupapadyate /",
  "GSP33brssbh2u:2522": "ākāśavatsarvagataśca nityaḥ iti cākāśena brahma sarvagatatvanityatvābhyāṃ dharmābhyāmupamimāna ākāśasyāpi tau dharmau sūcayati /",
  "GSP33brssbh2u:2523": "naca tādṛśasyotpattirupapadyate /",
  "GSP33brssbh2u:2524": "'sa yathānanto 'yamākāśa evamananta ātmā veditavyaḥ' iti codāharaṇam /",
  "GSP33brssbh2u:2525": "'ākāśaśarīraṃ brahma' (tai. 1.6.2), 'ākāśa ātmā' (tai. 1.7.1) iti ca /",
  "GSP33brssbh2u:2526": "nahyākāśasyotpattimattve brahmaṇastena viśeṣeṇa saṃbhavati nīlenevotpalasya /",
  "GSP33brssbh2u:2527": "tasmānnityamevākāśena sādhāraṇaṃ brahmeti gamyate // 4 //",
  "GSP33brssbh2u:2528": "____________________________________________________________________________________________",
  "GSP33brssbh2u:2529": "syāc caikasya brahmaśabdavat | BBs_2,3.5 |",
  "GSP33brssbh2u:2530": "idaṃ padottaraṃ sūtram /",
  "GSP33brssbh2u:2531": "syādetat /",
  "GSP33brssbh2u:2532": "kathaṃ punarekasya saṃbhūtaśabdasya 'tasmādvā etasmādātmana ākāśaḥ saṃbhūtaḥ' (tai.",
  "GSP33brssbh2u:2533": "2.1)",
  "GSP33brssbh2u:2534": "ityasminnadhikāre pareṣu tejaḥprabhṛtiṣvanuvartamānasya mukhyatvaṃ saṃbhavatyākāśe ca gauṇatvamiti /",
  "GSP33brssbh2u:2535": "ata uttaramucyate- syāccaikasyāpi saṃbhūtaśabdasya viṣayaviśeṣavaśādgauṇo mukhyasya prayogo brahmaśabdavat /",
  "GSP33brssbh2u:2536": "yathaikasyāpi brahmaśabdasya 'tapasā brahma vijijñāsasva, tapo brahma' (tai. 3.2)",
  "GSP33brssbh2u:2537": "ityasminnadhikāre 'nnādiṣu gauṇaḥ prayoga ānande ca mukhyaḥ /",
  "GSP33brssbh2u:2538": "yathā ca tapasi brahmavijñānasādhane brahmaśabdo bhaktyā prayujyate 'ñjasā tu vijñeye brahmaṇi tadvat /",
  "GSP33brssbh2u:2539": "kathaṃ punaranutpattau nabhasaḥ 'ekamevādvitīyam' (chā. 6.2.1) itīyaṃ pratijñā samarthyate /",
  "GSP33brssbh2u:2540": "nanu nabhasā dvitīyena sadvitīyaṃ brahma prāpnoti /",
  "GSP33brssbh2u:2541": "kathaṃ ca brahmaṇi vidite sarvaṃ viditaṃ syāditi /",
  "GSP33brssbh2u:2542": "taducyate- ekameveti tāvatsvakāryāpekṣayopapadyate /",
  "GSP33brssbh2u:2543_0": "yathā loke kaścitkumbhakārakule pūrvedyurmṛddaṇḍacakrādīni copalabhyāparedyuśca nānāvidhānyamatrāṇi",
  "GSP33brssbh2u:2543_1": "prasāritānyupalabhya brūyānmṛdevaikākinī pūrvedyurāsīditi sa ca tayāvadhāraṇayā mṛtkāryajātameva",
  "GSP33brssbh2u:2543_2": "pūrvedyurnāsīdityabhipreyānna daṇḍacakrādi,",
  "GSP33brssbh2u:2544": "tadvadadvitīyaśrutiradhiṣṭhātrāntaraṃ vārayati /",
  "GSP33brssbh2u:2545": "yathā mṛdo 'matraprakṛteḥ kumbhakāro 'dhiṣṭhātā dṛśyate naivaṃ brahmaṇo jagatprakṛteranyo 'dhikṛtāstīti /",
  "GSP33brssbh2u:2546": "naca nabhasāpi dvitīyena sadvitīyaṃ brahma prasajyate /",
  "GSP33brssbh2u:2547": "lakṣaṇānyatvanimittaṃ hi nānātvam /",
  "GSP33brssbh2u:2548": "naca prāgutpatterbrahmanabhasorlakṣaṇānyatvamasti kṣīrodakayoriva saṃsṛṣṭyorvyāpitvāmūrtatvadidharmasāmānyāt /",
  "GSP33brssbh2u:2549": "sargakāle tu brahma jagadutpādayituṃ yatate stimitamitaravattiṣṭati /",
  "GSP33brssbh2u:2550": "tenānyatvamavasīyate /",
  "GSP33brssbh2u:2551": "tathāca 'ākāśaśarīraṃ brahma' (tai. 1.6.2) ityādiśrutibhyo 'pi brahmākāśayorabhedopacārasiddhiḥ /",
  "GSP33brssbh2u:2552": "ata eva ca brahmavijñānena sarvavijñānasiddhiḥ /",
  "GSP33brssbh2u:2553": "apica sarvaṃ kāryamutpadyamānamākāśenāvyatiriktadeśakālamevotpadyate,",
  "GSP33brssbh2u:2554": "brahmaṇā cāvyatiriktadeśakālamevākāśaṃ bhavatīti,",
  "GSP33brssbh2u:2555": "ato brahmaṇā tatkāryeṇa ca vijñātena sahavijñātamevākāśaṃ bhavati /",
  "GSP33brssbh2u:2556": "yathā kṣīrapūrṇe ghaṭe katicidabbindavaḥ prakṣiptāḥ santaḥ kṣīragrahaṇenaiva gṛhītā bhavanti,",
  "GSP33brssbh2u:2557": "nahi kṣīraprahaṇādabbindavugrahaṇaṃ pariśiṣyate,",
  "GSP33brssbh2u:2558": "evaṃ brahmaṇā tatkāryaiścāvyatiriktadeśakālatvādgṛhītameva brahmagrahaṇena nabho bhavati /",
  "GSP33brssbh2u:2559": "tasmādbhāktaṃ nabhasaḥ saṃbhavaśravaṇamiti // 5 //",
  "GSP33brssbh2u:2560": "----------------------",
  "GSP33brssbh2u:2561": "FN: abhedopacāro bhaktiḥ /",
  "GSP33brssbh2u:2562": "kulaṃ gṛham /",
  "GSP33brssbh2u:2563": "amatrāṇi ghaṭādīni /",
  "GSP33brssbh2u:2564": "____________________________________________________________________________________________",
  "GSP33brssbh2u:2565": "evaṃ prāpta idamāha -",
  "GSP33brssbh2u:2566": "pratijñāhānir avyatirekāc chabdebhyaḥ | BBs_2,3.6 |",
  "GSP33brssbh2u:2567": "'yenāśrutaṃ śrutaṃ bhavatyamataṃ matamavijñātaṃ vijñātam' (chā. 6.1.1)",
  "GSP33brssbh2u:2568": "iti, 'ātmani khalvare dṛṣṭe śrute mate vijñāta idaṃ sarvaṃ viditam' (bṛ. 4.5.6)",
  "GSP33brssbh2u:2569": "iti, 'kasminnu bhagavo vijñāte sarvamidaṃ vijñātaṃ bhavati' (muṇḍa. 1.1.3)",
  "GSP33brssbh2u:2570": "iti, 'na kācana maddhahirdhā vidyāsti' iti caivaṃrūpā prativedāntaṃ pratijñā vijñāyate /",
  "GSP33brssbh2u:2571": "tasyāḥ pratijñāyā evamahāniranuparodhaḥ syāt,",
  "GSP33brssbh2u:2572": "yadyavyatirekaḥ kṛtsnasya vastujātasya vijñeyādbrahmaṇaḥ syāt /",
  "GSP33brssbh2u:2573": "vyatireke hi satyekavijñānena sarvaṃ vijñāyata itīyaṃ pratijñā hrīyeta /",
  "GSP33brssbh2u:2574": "sa cāvyatireka evamupapadyate yadi kṛtsnaṃ vastujātamekasmādbrahmaṇa utpadyeta /",
  "GSP33brssbh2u:2575": "śabdebhyaśca prakṛtivikārāvyatirekanyāyenaiva pratijñāsiddhiravagamyate /",
  "GSP33brssbh2u:2576": "tathāhi- 'yenāśrutaṃ śrutaṃ bhavati' iti pratijñāya mṛdādidṛṣṭāntaiḥ kāryakāraṇābhedapratipādanaparaiḥ pratijñaiṣā samarthyate /",
  "GSP33brssbh2u:2577": "tatsādhanāyaiva cottare śabdāḥ 'sadeva somyedamagra āsīdekamevādvitīyam' (chā. 6.2.1)",
  "GSP33brssbh2u:2578": ", 'tadaikṣata', 'tattejo 'sṛjata' (chā. 6.2.3)",
  "GSP33brssbh2u:2579": "ityevaṃ kāryajātaṃ brahmaṇaḥ pradarśyāvyatirekaṃ pradarśayanti- 'aitadātmyamidaṃ sarvam' (chā. 6.8.7)",
  "GSP33brssbh2u:2580": "ityārabhyāprapāṭhakaparisamāpteḥ /",
  "GSP33brssbh2u:2581": "tadyadyākāśaṃ na brahmakāryaṃ syānna brahmaṇi vijñāta ākāśaṃ vijñāyeta, tataśca pratijñāhāniḥ syāt /",
  "GSP33brssbh2u:2582": "naca pratijñāhānyā vedasyāprāmāṇyaṃ yuktaṃ kartum /",
  "GSP33brssbh2u:2583": "tathāhi- prativedāntaṃ te te śabdāstena tena dṛṣṭāntena tāmeva pratijñāṃ khyapayanti 'idaṃ sarvaṃ yadayamātmā' (bṛ. 2.4.6)",
  "GSP33brssbh2u:2584": ",' brahmaivedamamṛtaṃ purastāt' (muṇḍa. 2.2.11) ityevamādayaḥ /",
  "GSP33brssbh2u:2585": "tasmājjvalanādivadeva gaganamapyutpadyate /",
  "GSP33brssbh2u:2586": "yaduktamaśruterna viyadutpadyata iti,",
  "GSP33brssbh2u:2587": "tadayuktaṃ,",
  "GSP33brssbh2u:2588": "viyadutpattiviṣayaśrutyantarasya darśitatvāt 'tasmādvā etasmādātmana ākāśaḥ saṃbhūtaḥ' (tai. 2.1) iti /",
  "GSP33brssbh2u:2589": "satyaṃ darśitam /",
  "GSP33brssbh2u:2590": "viruddhaṃ tu 'tattejo 'sṛjata' ityanena śrutyantareṇa /",
  "GSP33brssbh2u:2591": "na /",
  "GSP33brssbh2u:2592": "ekavākyatvātsarvaśrutīnām /",
  "GSP33brssbh2u:2593": "bhavatyekavākyatvamaviruddhānām /",
  "GSP33brssbh2u:2594": "iha tu virodha uktaḥ,",
  "GSP33brssbh2u:2595": "sakṛcchrutasya sraṣṭuḥ sraṣṭavyadvayasaṃbandhāsaṃbhavāddvayośca prathamajatvāsaṃbhavādvikalpāsaṃbhavācceti /",
  "GSP33brssbh2u:2596": "naiṣa doṣaḥ /",
  "GSP33brssbh2u:2597": "tejaḥsargasya taittirīyake tṛtīyatvaśravaṇāt 'tasmādvā etasmādātmana ākāśaḥ saṃbhūtaḥ /",
  "GSP33brssbh2u:2598": "ākāśādvāyuḥ /",
  "GSP33brssbh2u:2599": "vāyoragniḥ' (tai. 2.1) iti /",
  "GSP33brssbh2u:2600": "aśakyā hīyaṃ śrutiranyathā pariṇetum /",
  "GSP33brssbh2u:2601": "śakyā tu pariṇetuṃ chāndogyaśrutistadākāśaṃ vāyuṃ ca sṛṣṭvā 'tattejo 'sṛjata' iti /",
  "GSP33brssbh2u:2602": "nahīyaṃ śrutistejojanipradhānā satī śrutyantaraprasiddhāmākāśasyotpattiṃ vārayituṃ śaknoti /",
  "GSP33brssbh2u:2603": "ekasya vākyasya vyāpāradvayāsaṃbhavāt /",
  "GSP33brssbh2u:2604": "sraṣṭvā tveko 'pi krameṇānekaṃ sraṣṭavyaṃ sṛjet /",
  "GSP33brssbh2u:2605": "ityekavākyatvakalpanāyāṃ saṃbhavatyāṃ na viruddhārthatvena śrutirhātavyā /",
  "GSP33brssbh2u:2606": "nacāsmābhiḥ sakṛcchrutasya sraṣṭuḥ sraṣṭavyadvayasaṃbandho 'bhipreyate śrutyantaravaśena sraṣṭavyāntaropasaṃgrahāt /",
  "GSP33brssbh2u:2607": "yathāca 'sarvaṃ khalvidaṃ brahma tajjalān' (chā. 3.14.1)",
  "GSP33brssbh2u:2608": "ityatra sākṣādeva sarvasya vastujātasya brahmajatvaṃ śrūyamāṇaṃ na pradeśāntaravihitaṃ tejaḥpramukhamutpattikramaṃ vārayati,",
  "GSP33brssbh2u:2609": "evaṃ tejaso 'pi brahmajatvaṃ śrūyamāṇaṃ na śrutyantaravihitaṃ nabhaḥpramukhamutpattikramaṃ vārayitumarhati /",
  "GSP33brssbh2u:2610": "nanu śamavidhānārthametadvākyam,",
  "GSP33brssbh2u:2611": "'tajjalāniti śānta upāsīta' iti śruteḥ,",
  "GSP33brssbh2u:2612": "naitatsṛṣṭivākyaṃ,",
  "GSP33brssbh2u:2613": "tasmādetanna pradeśāntarasiddhaṃ kramamuparoddhumarhatīti /",
  "GSP33brssbh2u:2614": "'tattejo 'sṛjata' ityetatsṛṣṭivākyam /",
  "GSP33brssbh2u:2615": "tasmādatra yathāśruti kramo grahītavya iti /",
  "GSP33brssbh2u:2616": "netyucyate /",
  "GSP33brssbh2u:2617": "nahi tejaḥprāthamyānurodhena śrutyantaraprasiddho viyatpadārthaḥ parityaktavyo bhavati,",
  "GSP33brssbh2u:2618": "padārthadharmatvātkramasya /",
  "GSP33brssbh2u:2619": "apica 'tattejo 'sṛjata' iti nātra kramasya vācakaḥ kaścicchabdo 'sti /",
  "GSP33brssbh2u:2620": "arthāttu kramo 'vagamyate /",
  "GSP33brssbh2u:2621": "sa ca 'vāyoragniḥ' ityanena śrutyantaraprasiddhena krameṇa nivāryate /",
  "GSP33brssbh2u:2622": "vikalpasamuccayau tu viyattejasoḥ prathamajatvaviṣayāvasaṃbhavānabhyupagamābhyāṃ nivāritau /",
  "GSP33brssbh2u:2623": "tasmānnāsti śrutyorvipratiṣedhaḥ /",
  "GSP33brssbh2u:2624": "apica chāndogye 'yenāśrutaṃ śrutaṃ bhavati' ityetāṃ pratijñāṃ vākyopakrame śrutāṃ samarthayitumasamāmnātamapi viyadutpattāvupasaṃkhyātavyaṃ,",
  "GSP33brssbh2u:2625": "kimaṅga punastaittirīyake samāmnātaṃ nabho na saṃgṛhyate /",
  "GSP33brssbh2u:2626": "yaccoktamākāśasya sarveṇānanyadeśakālatvādbrahmaṇā tatkāryaiśca saha viditameva tadbhavatyato na pratijñā hīyate,",
  "GSP33brssbh2u:2627": "naca 'ekamevādvitīyam' iti śrutikopo bhavati,",
  "GSP33brssbh2u:2628": "kṣīrodakavadbrahmanabhasoravyatirekopapatteriti /",
  "GSP33brssbh2u:2629": "atrocyate /",
  "GSP33brssbh2u:2630": "na kṣīrodakanyāyenedamekavijñānena sarvavijñānaṃ netavyam /",
  "GSP33brssbh2u:2631": "mṛdādidṛṣṭāntapraṇayanāddhi prakṛtivikāranyāyenaivedaṃ sarvavijñānaṃ netavyamiti gamyate /",
  "GSP33brssbh2u:2632": "kṣīrodakanyāyena ca sarvavijñānaṃ kalpyamānaṃ na samyagvijñānaṃ syāt /",
  "GSP33brssbh2u:2633": "nahi kṣīrajñānagṛhītasyodakasya samyagvijñānagṛhītamasti /",
  "GSP33brssbh2u:2634": "naca vedasya puruṣāṇāmiva māyālīkavañcanādibhirarthāvadhāraṇamupapadyate /",
  "GSP33brssbh2u:2635": "sāvadhāraṇā ceyam /",
  "GSP33brssbh2u:2636": "'ekamevādvitīyam' iti śrutiḥ kṣīrodakanyāyena nīyamānā pīḍyeta /",
  "GSP33brssbh2u:2637": "naca svakāryāpekṣayedaṃ vastvekadeśaviṣayaṃ sarvavijñānamekamevādvitīyatāvadhāraṇaṃ ceti nyāyyaṃ,",
  "GSP33brssbh2u:2638_0": "mṛdādiṣvapi hi tatsaṃbhavānna tadapūrvavadupanyasitavyaṃ bhavati 'śvetaketo yannu",
  "GSP33brssbh2u:2638_1": "somyedaṃ mahāmanā anūcānamānī stabdho 'syuta tamādeśamaprākṣyo 'yenāśrutaṃ śrutaṃ",
  "GSP33brssbh2u:2638_2": "bhavati' (chā. 6.1.1) ityādinā /",
  "GSP33brssbh2u:2639": "tasmādaśeṣavastuviṣayamevedaṃ sarvavijñānaṃ sarvasya brahmakāryatāpekṣayopanyasyata iti draṣṭavyam // 6 //",
  "GSP33brssbh2u:2640": "yatpunaretaduktamasaṃbhavād gauṇī ganasyotpattiśrutiriti /",
  "GSP33brssbh2u:2641": "atra brūmaḥ -",
  "GSP33brssbh2u:2642": "____________________________________________________________________________________________",
  "GSP33brssbh2u:2643": "yāvadvikāraṃ tu vibhāgo lokavat | BBs_2,3.7 |",
  "GSP33brssbh2u:2644": "tuśabdo 'saṃbhavāśaṅkāvyāvṛttyarthaḥ /",
  "GSP33brssbh2u:2645": "na khalvākāśotpattāvasaṃbhavāśaṅkā kartavyā /",
  "GSP33brssbh2u:2646": "yato yāvatkiñcidvikārajātaṃ dṛśyate ghaṭaghaṭikodañcanādi vā kaṭakakeyūrakuṇḍalādi vā sūcīnārācanistriṃśādi vā tāvāneva vibhāgo loke lakṣyate /",
  "GSP33brssbh2u:2647": "natvavikṛtaṃ kiñcitkutaścidvibhaktamupalabhyate /",
  "GSP33brssbh2u:2648": "vibhāgaścākāśasya pṛthivyādibhyo 'vagamyate /",
  "GSP33brssbh2u:2649": "tasmātso 'pi vikāro bhavitumarhati /",
  "GSP33brssbh2u:2650": "etena dikkālamanaḥparamāṇvādīnāṃ kāryatvaṃ vyākhyātam /",
  "GSP33brssbh2u:2651": "nanvātmāpyākāśādibhyo vibhakta iti tasyāpi kāryatvaṃ ghaṭādivatprāpnoti /",
  "GSP33brssbh2u:2652": "na /",
  "GSP33brssbh2u:2653": "'ātmana ākāśaḥ saṃbhūtaḥ' (tai. 2.1) iti śruteḥ /",
  "GSP33brssbh2u:2654": "yadi hyātmāpi vikāraḥ syāttasmātparamanyanna śrutamityākāśādi sarvaṃ kāryaṃ nirātmakamātmanaḥ kāryatve syāt /",
  "GSP33brssbh2u:2655": "tathāca śūnyavādaḥ prasajyeta /",
  "GSP33brssbh2u:2656": "ātmatvāccātmano nirākaraṇaśaṅkānupapattiḥ /",
  "GSP33brssbh2u:2657": "nahyātmāgantukaḥ kasyacit, svayaṃsiddhatvāt /",
  "GSP33brssbh2u:2658": "nahyātmātmanaḥ pramāṇamapekṣya sidhyati /",
  "GSP33brssbh2u:2659": "tasya hi pratyakṣādīni pramāṇānyaprasiddhaprameyasiddhaya upādīyante /",
  "GSP33brssbh2u:2660": "nahyākāśādayaḥ padārdhāḥ pramāṇanirapekṣāḥ svayaṃsiddhāḥ kenacidabhyupagamyante /",
  "GSP33brssbh2u:2661": "ātmā tu pramāṇādivyavahārāśrayatvātprāgeva pramāṇādivyavahārātsidhyati /",
  "GSP33brssbh2u:2662": "naceddṛśasya nirākaraṇaṃ saṃbhavati /",
  "GSP33brssbh2u:2663": "āgantukaṃ hi vastu nirākriyate na svarūpam /",
  "GSP33brssbh2u:2664": "ya eva hi nirākartā tadeva tasya svarūpam /",
  "GSP33brssbh2u:2665": "nahyagnerauṣṇyamagninā nirākriyate /",
  "GSP33brssbh2u:2666_0": "tathāhamevedānīṃ jānāmi vartamānaṃ vastvahamevātītamatītataraṃ cājñāsiṣamahamevānāgatamanāgatataraṃ",
  "GSP33brssbh2u:2666_1": "ca jñāsyāmītyatītānāgatavartamānabhāvenānyathābhavatyapi jñātavye na jñāturanyathābhāvo 'sati,",
  "GSP33brssbh2u:2667": "sarvadā vartamānasvabhāvatvāt /",
  "GSP33brssbh2u:2668": "tathā bhasmībhavatyapi dehe cātmana ucchedo vartamānasvabhāvādanyathāsvabhāvatvaṃ vā na saṃbhāvayituṃ śakyam /",
  "GSP33brssbh2u:2669": "evamapratyākhyeyasvabhāvatvādevākāryatvamātmanaḥ kāryatvaṃ cākāśasya /",
  "GSP33brssbh2u:2670": "yattūktaṃ samānajātīyamanekaṃ kāraṇadravyaṃ vyomno nāstīti,",
  "GSP33brssbh2u:2671": "tatpratyucyate- na tāvatsamānajātīyamevārabhate na bhinnajātīyamiti niyamo 'sti /",
  "GSP33brssbh2u:2672": "nahi tantūnāṃ tatsaṃyogānāṃ ca samānajātīyatvamasti, dravyaguṇatvābhyupagamāt /",
  "GSP33brssbh2u:2673": "naca nimittakāraṇānāmapi turīvemādīnāṃ samānajātīyatvaniyamo 'sti /",
  "GSP33brssbh2u:2674": "syādetat /",
  "GSP33brssbh2u:2675": "samavāyikāraṇaviṣaya eva samānajātīyatvābhyupagamo na kāraṇāntaraviṣaya iti /",
  "GSP33brssbh2u:2676": "tadapyanaikāntikam /",
  "GSP33brssbh2u:2677": "sūtragobālairhyanekajātīyairekā rajjuḥ sṛjyamānā dṛśyate /",
  "GSP33brssbh2u:2678": "tathā sūtrairūrṇādibhiśca vicitrānkambalānvitanvate /",
  "GSP33brssbh2u:2679": "sattvadravyatvādyapekṣayā vā samānajātīyatve kalpyamāne niyamānarthakyaṃ,",
  "GSP33brssbh2u:2680": "sarvasya sarveṇa samānajātīyakatvāt /",
  "GSP33brssbh2u:2681": "nāpyanekamevārabhate naikamiti niyamo 'sti /",
  "GSP33brssbh2u:2682": "aṇumanasorādyakarmārambhābhyupagamāt /",
  "GSP33brssbh2u:2683": "ekaiko hi paramāṇirmanaścāyaṃ karmārabhate na dravyāntaraiḥ saṃhatyetyabhyupagamyate /",
  "GSP33brssbh2u:2684": "dravyārambha evānekārambhakatvaniyama iti cet /",
  "GSP33brssbh2u:2685": "na /",
  "GSP33brssbh2u:2686": "pariṇāmābhyupagamāt /",
  "GSP33brssbh2u:2687": "bhavedeṣa niyamo yadi saṃyogasacivaṃ dravyaṃ dravyāntarasyārambhakamabhyupagamyeta /",
  "GSP33brssbh2u:2688": "tadeva tu dravyaṃ viśeṣavadavasthāntaramāpadyamānaṃ kāryaṃ nāmābhyupagamyate /",
  "GSP33brssbh2u:2689": "tacca kvacidanekaṃ pariṇamate mṛdbījādyaṅ kurādibhāvena /",
  "GSP33brssbh2u:2690": "kvacidekaṃ pariṇamate kṣīrādi dadhyādibhāvena /",
  "GSP33brssbh2u:2691": "neśvaraśāsanamastyanekameva kāraṇaṃ kāryaṃ janayatīti /",
  "GSP33brssbh2u:2692": "ataḥ śrutiprāmāṇyādekasmādbrahmaṇa ākāśādimahābhūtotpattikrameṇa jagajjātamiti niścīyate /",
  "GSP33brssbh2u:2693": "tathācoktam- 'upasaṃhāradarśanānneti cenna kṣīravaddhi' (bra. sū. 2.1.14) iti /",
  "GSP33brssbh2u:2694": "yaccoktamākāśasyotpattau na pūrvottarakālayorviśeṣaḥ saṃbhāvayituṃ śakyata iti /",
  "GSP33brssbh2u:2695": "tadayuktam /",
  "GSP33brssbh2u:2696": "yenaiva hi viśeṣeṇa pṛthivyādibhyo vyatiricyamānaṃ nabhaḥ svarūpavadidānīmadhyavasīyate sa eva viśeṣaḥ prāgutpatternāsīditi gamyate /",
  "GSP33brssbh2u:2697": "yathā ca brahma na sthūlādibhiḥ pṛthivyādisvabhāvaiḥ svabhāvavat, 'asthūlamanaṇu' (bṛ. 3.8.8)",
  "GSP33brssbh2u:2698": "ityādiśrutibhyaḥ, evamākāśasvabhāvenāpi na svabhāvavadanākāśamiti śruteravagamyate /",
  "GSP33brssbh2u:2699": "tasmātprāgutpatteranākāśamiti sthitam /",
  "GSP33brssbh2u:2700": "yadapyuktaṃ pṛthivyādivaidharmyādākāśasyājatvamiti /",
  "GSP33brssbh2u:2701": "tadapyasat /",
  "GSP33brssbh2u:2702": "śrutivirodhe satyutpattyasaṃbhavānumānasyābhāsatvopapatteḥ /",
  "GSP33brssbh2u:2703": "utpattyanumānasya ca darśitatvāt /",
  "GSP33brssbh2u:2704": "anityamākāśamanityaguṇāśrayatvādghaṭādivadityādiprayogasaṃbhavācca /",
  "GSP33brssbh2u:2705": "ātmanyanaikāntikamiti cet /",
  "GSP33brssbh2u:2706": "na /",
  "GSP33brssbh2u:2707": "tasyaupaniṣadaṃ pratyanityaguṇāśrayatvāsiddheḥ /",
  "GSP33brssbh2u:2708": "vibhutvādīnāṃ cākāśasyotpattivādinaṃ pratyasiddhatvāt /",
  "GSP33brssbh2u:2709": "yaccoktametacchabdācceti, tatrāmṛtatvaśrutistāvadviyatyamṛtā divaukasa itivaddraṣṭavyā /",
  "GSP33brssbh2u:2710": "utpattipralayayorupapāditatvāt /",
  "GSP33brssbh2u:2711": "'ākāśavatsarvagataśca nityaḥ' ityapi prasiddhamahattvenākāśenopamānaṃ kriyate niratiśayamahattvāya nākāśasamatvāya /",
  "GSP33brssbh2u:2712": "yatheṣuriva savitā dhāvatīti kṣipragatitvāyocyate neṣutulyagatitvāya tadvat /",
  "GSP33brssbh2u:2713": "etenānantatvopamānaśrutirvyākhyātā /",
  "GSP33brssbh2u:2714": "'jyāyānākāśāt' ityādiśrutibhyaśca brahmaṇa ākāśasyonaparimāṇatvasiddhiḥ /",
  "GSP33brssbh2u:2715": "'na tasya pratimāsti' (śve. 4.19)",
  "GSP33brssbh2u:2716": "iti ca brahmaṇo 'nupamānatvaṃ darśayati /",
  "GSP33brssbh2u:2717": "'ato 'nyadārtam' (bṛ. 3.4.2) iti ca brahmaṇo 'nyeṣāmākāśādīnāmārtatvaṃ darśayati /",
  "GSP33brssbh2u:2718": "tapasi brahmaśabdavadākāśasya janmaśrutergauṇatvamityetadākāśasaṃbhavaśrutyanumānābhyāṃ parihṛtam /",
  "GSP33brssbh2u:2719": "tasmādbrahmakāryaṃ viyaditi siddham // 7 //",
  "GSP33brssbh2u:2720": "----------------------",
  "GSP33brssbh2u:2721": "FN: dravyāntaraiḥ samavāyibhiḥ /",
  "GSP33brssbh2u:2722": "śabdāśrayatvaṃ viśeṣaḥ /",
  "GSP33brssbh2u:2723": "____________________________________________________________________________________________",
  "GSP33brssbh2u:2724": "2 mātariśvādhikaṇam / sū. 8",
  "GSP33brssbh2u:2725": "etena mātariśvā vyākhyātaḥ | BBs_2,3.8 |",
  "GSP33brssbh2u:2726": "atideśo 'yam /",
  "GSP33brssbh2u:2727": "etena viyadvyākhyānena mātariśvāpi viyadāśrayo vāyurvyākhyātaḥ /",
  "GSP33brssbh2u:2728": "tatrāpyete yathāyogaṃ pakṣā racayitavyāḥ /",
  "GSP33brssbh2u:2729": "na vāyurutpadyate chāndogānāmutpattiprakaraṇe 'nāmnānādityekaḥ pakṣaḥ /",
  "GSP33brssbh2u:2730": "asti tu taittirīyāṇāmutpattiprakaraṇa āmnānam 'ākāśādvāyuḥ' (tai. 2.1) iti pakṣāntaram /",
  "GSP33brssbh2u:2731": "tataśca śrutyorvipratiṣedhe sati gauṇī vāyorutpattiśrutisaṃbhavādityaparo 'bhiprāyaḥ /",
  "GSP33brssbh2u:2732": "asaṃbhavaśca 'saiṣānastamitā devatā yadvāyuḥ' (bṛ. 1.5.22)",
  "GSP33brssbh2u:2733": "ityastamayapratiṣedhāt, amṛtatvādiśravaṇācca /",
  "GSP33brssbh2u:2734": "pratijñānuparodhādyāvadvikāraṃ ca vibhāgābhyupagamādutpadyate vāyuriti siddhāntaḥ /",
  "GSP33brssbh2u:2735": "astamayapratiṣedho 'paravidyāviṣaya āpekṣikaḥ /",
  "GSP33brssbh2u:2736": "agnyādīnāmiva vāyorastamayābhāvāt //",
  "GSP33brssbh2u:2737": "kṛtapratividhānaṃ cāmṛtatvādiśravaṇam /",
  "GSP33brssbh2u:2738": "nanu vāyorākāśasya ca tulyayorutpattiprakaraṇe śravaṇāśravaṇayorekamevādhikaraṇamubhayaviṣayamastu kimatideśenāsati viśeṣa iti /",
  "GSP33brssbh2u:2739": "ucyate- satyamevametat /",
  "GSP33brssbh2u:2740": "tathāpi mandadhiyāṃ śabdamātrakṛtāśaṅkānivṛttyartho 'yamatideśaḥ kriyate /",
  "GSP33brssbh2u:2741": "saṃvargavidyādiṣu hyupāsyatayā vāyormahābhāgatvaśravaṇāt,",
  "GSP33brssbh2u:2742": "astamayapratiṣedhādibhyaśca bhavati nityatvāśaṅkā kasyaciditi // 8 //",
  "GSP33brssbh2u:2743": "____________________________________________________________________________________________",
  "GSP33brssbh2u:2744": "3 asaṃbhavādhikaraṇam / sū. 9",
  "GSP33brssbh2u:2745": "asaṃbhavas tu sato 'nupapatteḥ | BBs_2,3.9 |",
  "GSP33brssbh2u:2746": "viyatpavanayorasaṃbhāvyamānajanmanorapyutpattimupaśrutya brahmaṇo 'pi bhavetkutaścidutpattiriti syātkasyacinmatiḥ /",
  "GSP33brssbh2u:2747": "tathā vikārebhya evākāśādibhya uttareṣāṃ vikārāṇāmutpattimupaśrutyākāśasyāpi vikārādeva brahmaṇa utpattiriti kaścinmanyeta /",
  "GSP33brssbh2u:2748": "tāmāśaṅkāmapanetumidaṃ sūtram- 'asaṃbhavastu' iti /",
  "GSP33brssbh2u:2749": "na khalu brahmaṇaḥ sadātmakasya kutaścidanyataḥ saṃbhava utpattirāśaṅkitavyā /",
  "GSP33brssbh2u:2750": "kasmāt /",
  "GSP33brssbh2u:2751": "anupapatteḥ /",
  "GSP33brssbh2u:2752": "sanmātraṃ hi brahma /",
  "GSP33brssbh2u:2753": "na tasya sanmātrādevotpattiḥ saṃbhavati, asatyatiśaye prakṛtivikārabhāvānupapatteḥ /",
  "GSP33brssbh2u:2754": "nāpi sadviśeṣāddṛṣṭaviparyayāt /",
  "GSP33brssbh2u:2755": "sāmānyāddhi viśeṣā utpadyamānā dṛśyante mṛdāderghaṭādayo natu viśeṣebhyaḥ sāmānyam /",
  "GSP33brssbh2u:2756": "nāpyasato nirātmakatvāt /",
  "GSP33brssbh2u:2757": "'kathamasataḥ sajjāyeta' (chā. 8.7.1) iti cākṣepaśravaṇāt /",
  "GSP33brssbh2u:2758": "'sa kāraṇaṃ karaṇādhipādhipo na cāsya kaścijjanitā na cādhipaḥ' (śve. 6.9)",
  "GSP33brssbh2u:2759": "iti ca brahmaṇo janayitāraṃ vārayati /",
  "GSP33brssbh2u:2760": "vivatvapavanayoḥ punarutpattiḥ pradarśitā natu brahmaṇaḥ sāstīti vaiṣamyam /",
  "GSP33brssbh2u:2761": "naca vikārebhyo vikārāntarotpattidarśanādbrahmaṇo 'pi vikāratvaṃ bhavitumarhatīti mūlaprakṛtyanabhyupagame 'navastāprasaṅgāt /",
  "GSP33brssbh2u:2762": "yā mūlaprakṛtirabhyupagamyate tadeva ca no brahmetyavirodhaḥ // 9 //",
  "GSP33brssbh2u:2763": "____________________________________________________________________________________________",
  "GSP33brssbh2u:2764": "4 tejo 'dhikaraṇam / sū. 10",
  "GSP33brssbh2u:2765": "tejo 'tas tathā hy āha | BBs_2,3.10 |",
  "GSP33brssbh2u:2766": "chāndogye sanmūlatvaṃ tejasaḥ śrāvitaṃ,",
  "GSP33brssbh2u:2767": "taittirīyake tu vāyumūlatvaṃ,",
  "GSP33brssbh2u:2768": "tatra tejoyoniṃ prati śrutivipratipattau satyāṃ prāptaṃ tāvadbrahmayonikaṃ teja iti /",
  "GSP33brssbh2u:2769": "kutaḥ /",
  "GSP33brssbh2u:2770": "'sadeva' ityupakramya 'tattejo 'sṛjata' ityupadeśāt /",
  "GSP33brssbh2u:2771": "sarvavijñānapratijñāyāśca brahmaprabhavatve sarvasya saṃbhavāt /",
  "GSP33brssbh2u:2772": "'tajjalān' (chā. 8.7.1)",
  "GSP33brssbh2u:2773": "iti cāviśeṣaśruteḥ 'etasmājjāyate prāṇaḥ' (muṇḍa. 2.1.3)",
  "GSP33brssbh2u:2774": "iti copakramya śrutyantare sarvasyāviśeṣeṇa brahmajatvopadeśāt /",
  "GSP33brssbh2u:2775": "taittirīyake ca 'sa tapastaptvā /",
  "GSP33brssbh2u:2776": "idaṃ sarvamasṛjata /",
  "GSP33brssbh2u:2777": "yadidaṃ kiñca' (tai. 3.6.1) ityaviśeṣaśravaṇāt /",
  "GSP33brssbh2u:2778": "tasmāt 'vāyoragniḥ' iti kramopadeśo draṣṭavyo vāyoranantaramagniḥ saṃbhūta iti /",
  "GSP33brssbh2u:2779": "evaṃ prāpta ucyate- tejo 'to mātariśvano jāyata iti /",
  "GSP33brssbh2u:2780": "kasmāt /",
  "GSP33brssbh2u:2781": "tathāhyāha- 'vāyoragniḥ' iti /",
  "GSP33brssbh2u:2782": "avyavahite hi tejaso brahmajatve satyasati vāyujatve vāyoragniritīyaṃ śrutiḥ kadarthitā syāt /",
  "GSP33brssbh2u:2783": "nanu kramārthaiṣā bhaviṣyatītyuktam /",
  "GSP33brssbh2u:2784": "neti brūmaḥ - 'tasmādvā etasmādātmana ākāśaḥ saṃbhūtaḥ' (tai. 2.1.1)",
  "GSP33brssbh2u:2785": "iti purastātsaṃbhavatyapādānasyātmanaḥ pañcamīnirdeśātsa,",
  "GSP33brssbh2u:2786": "tasyaiva ca saṃbhavaterihādhikārāt,",
  "GSP33brssbh2u:2787": "parastādapi ca tadadhikāre 'pṛthivyā oṣadhayaḥ' (tai. 2.1.1)",
  "GSP33brssbh2u:2788": "ityapādānapañcamīdarśanādvāyoragnirityapādānapañcamyevaiṣeti gamyate /",
  "GSP33brssbh2u:2789": "apica vāyorūrdhvamagniḥ saṃbhūta iti kalpya upapadārthayogaḥ kḷptastu kārakārthayogo vāyoragni saṃbhūta iti /",
  "GSP33brssbh2u:2790": "tasmādeṣā śrutirvāyuyonitvaṃ tejaso 'vagamayati /",
  "GSP33brssbh2u:2791": "nanvitarāpi śrutirbrahmayonitvaṃ tejaso 'vagamayati 'tattejo 'sṛjata' iti /",
  "GSP33brssbh2u:2792": "na /",
  "GSP33brssbh2u:2793": "tasyāḥ pāramparyajatve 'pyavirodāt /",
  "GSP33brssbh2u:2794": "yadāpi hyākāśaṃ vāyuṃ ca sṛṣṭvā vāyubhāvāpannaṃ brahma tejo 'sṛjateti kalpyate,",
  "GSP33brssbh2u:2795": "tadāpi brahmajatvaṃ tejaso na virudhyate /",
  "GSP33brssbh2u:2796": "yathā tasyāḥ śrutaṃ tasyā dadhi tasyā āmikṣetyādi /",
  "GSP33brssbh2u:2797": "darśayati ca brahmaṇo vikārātmanāvastānaṃ 'tadātmānaṃ svayamakuruta' (tai. 2.7.1) iti /",
  "GSP33brssbh2u:2798": "tathāceśvarasmaraṇaṃ bhavati- 'buddirjñānamasaṃmohaḥ' (bha.gī. 10.4)",
  "GSP33brssbh2u:2799": "ityādyanukramya 'bhavati bhāvā bhūtānāṃ matta eva pṛthagvidhāḥ' (bha.gī. 10.5) iti /",
  "GSP33brssbh2u:2800": "yadyapi buddhyādayaḥ svakāraṇebhyaḥ pratyakṣaṃ bhavanto dṛśyante tathāpi sarvasya bhāvajātasya sākṣātpraṇāḍyā veśvaravaṃśyatvāt /",
  "GSP33brssbh2u:2801": "etenākramavatsṛṣṭivādinyaḥ śrutayo vyākhyātāḥ /",
  "GSP33brssbh2u:2802": "tāsāṃ sarvathopapatteḥ /",
  "GSP33brssbh2u:2803": "kramavatsṛṣṭivādinīnāṃ tvanyathānupapatteḥ /",
  "GSP33brssbh2u:2804": "pratijñāpi sadvaṃśyatvamātramapekṣate nāvyavahitajanyatvamityavirodhaḥ // 10 //",
  "GSP33brssbh2u:2805": "----------------------",
  "GSP33brssbh2u:2806": "FN: kadarthitā pīḍitā bādhiteti yāvat /",
  "GSP33brssbh2u:2807": "tadadhikāre saṃbhūtyadhikāre /",
  "GSP33brssbh2u:2808": "tasyā dhenoḥ śrutaṃ taptaṃ kṣīraṃ sākṣātkāryaṃ, dadhyādikaṃ tu pāramparyajamityarthaḥ /",
  "GSP33brssbh2u:2809": "dadhisaṃsṛṣṭaṃ kaṭhinakṣīramāmikṣā /",
  "GSP33brssbh2u:2810": "praṇāḍyā paramparayā /",
  "GSP33brssbh2u:2811": "____________________________________________________________________________________________",
  "GSP33brssbh2u:2812": "5 abadhikaraṇam / sū. 11",
  "GSP33brssbh2u:2813": "āpaḥ | BBs_2,3.11 |",
  "GSP33brssbh2u:2814": "'atastathāhyāha' ityanuvartate /",
  "GSP33brssbh2u:2815": "āpo 'tastejaso jāyante /",
  "GSP33brssbh2u:2816": "kasmāt /",
  "GSP33brssbh2u:2817": "tathāhyāha- 'tadapo 'sṛjata' iti 'agnerāpaḥ' iti ca vacane nāsti saṃśayaḥ /",
  "GSP33brssbh2u:2818": "tejasastu sṛṣṭiṃ vyākhyāya pṛthivyā vyākhyāsyannapo 'ntariyāmityāpa iti sūtrayāṃbabhūva // 11 //",
  "GSP33brssbh2u:2819": "____________________________________________________________________________________________",
  "GSP33brssbh2u:2820": "6 pṛthivyadhikārādhikaraṇam / sū. 12",
  "GSP33brssbh2u:2821": "pṛthivy adhikārarūpaśabdāntarebhyaḥ | BBs_2,3.12 |",
  "GSP33brssbh2u:2822": "'tā āpa aikṣanta bahvayaḥ syāma prajāyemahīti tā annamasṛjanta' (chā. 6.2.4) iti śrūyate /",
  "GSP33brssbh2u:2823": "tatra saṃśayaḥ - kimanenānnaśabdena vrīhiyavādyabhyavahāryai caudanādyucyate kiṃ vā pṛthivīti /",
  "GSP33brssbh2u:2824": "tatra prāptaṃ tāvadvrīhiyavādyodanādi vā parigrahītavyamiti /",
  "GSP33brssbh2u:2825": "tatra hyannaśabdaḥ prasiddho loke vākyaśeṣo 'pyetamarthamupodvalayati /",
  "GSP33brssbh2u:2826": "'tasmādyatra kvaca varṣati tadeva bhūyiṣṭamannaṃ bhavatīti' /",
  "GSP33brssbh2u:2827": "vrīhiyavādyeva hi sati varṣaṇe bahu bhavati na pṛthivīti /",
  "GSP33brssbh2u:2828": "evaṃ prāpte brūmaḥ pṛthivyeveyamannaśabdenādbhyo jāyamānā vivakṣyata iti /",
  "GSP33brssbh2u:2829": "kasmāt /",
  "GSP33brssbh2u:2830": "adhikārādrūpācchabdāntarācca /",
  "GSP33brssbh2u:2831": "adhikārastāvat- 'tattejo 'sṛjata' 'tadapo 'sṛjata' iti mahābhūtaviṣayo vartate /",
  "GSP33brssbh2u:2832": "tatra kramaprāptāṃ pṛthivīṃ mahābhūtaṃ vilaṅghya nākasmādvrīhyādiparigraho nyāyyaḥ /",
  "GSP33brssbh2u:2833": "tathā rūpamapi vākyaśeṣe pṛthivyanuguṇaṃ dṛśyate 'yatkṛṣṇaṃ tadannasya' iti /",
  "GSP33brssbh2u:2834": "nahyodanāderabhyavahāryasya kṛṣṇatvaniyamo 'sti /",
  "GSP33brssbh2u:2835": "nāpi vrīhyādīnām /",
  "GSP33brssbh2u:2836": "nanu pṛthivyā api naiva kṛṣṇatvaniyamo 'sti payaḥpāṇḍurasyāṅgārarohitasya ca kṣetrasya darśanāt /",
  "GSP33brssbh2u:2837": "nāyaṃ doṣaḥ /",
  "GSP33brssbh2u:2838": "bāhulyāpekṣatvāt /",
  "GSP33brssbh2u:2839": "bhūyiṣṭhaṃ hi pṛthivyāḥ kṛṣṇaṃ rūpaṃ na tathā śvetarohite /",
  "GSP33brssbh2u:2840": "paurāṇikā api pṛthivīcchāyāṃ śarvarīmupadiśanti /",
  "GSP33brssbh2u:2841": "sā ca kṛṣṇābhāsetyataḥ kṛṣṇaṃ rūpaṃ pṛthivyā iti śliṣyate /",
  "GSP33brssbh2u:2842": "śrutyantaramapi samānādhikāramadbhyaḥ pṛthivīti bhavati /",
  "GSP33brssbh2u:2843": "'tadyadapāṃ śara āsīttatsamahanyata sā pṛthivyabhavat' (bṛ. 1.2.2) iti ca /",
  "GSP33brssbh2u:2844": "pṛthivyāstu vrīhyāderutpattiṃ darśayati- 'pṛthivyā oṣadhaya oṣadhībhyo 'nnam' iti ca /",
  "GSP33brssbh2u:2845": "evamadhikārādiṣu pṛthivyāḥ pratipādakeṣu satsu kuto vrīhyādipratipattiḥ /",
  "GSP33brssbh2u:2846": "prasiddhirapyadhikārādibhireva bādhyate /",
  "GSP33brssbh2u:2847": "vākyaśeṣo 'pi pārthivatvādannādyasya taddvāreṇa pṛthivyā evādbhyaḥ prabhavatvaṃ sūcayatīti draṣṭavyam /",
  "GSP33brssbh2u:2848": "tasmātpṛthivīyamannaśabdeti // 12 //",
  "GSP33brssbh2u:2849": "----------------------",
  "GSP33brssbh2u:2850": "FN:",
  "GSP33brssbh2u:2851": "tattatra sṛṣṭikāle yadapāṃ śaraḥmaṇḍavadghanībhāva āsītsa eva samahanyata kaṭhinaḥ saṃghāto 'bhūt /",
  "GSP33brssbh2u:2852": "____________________________________________________________________________________________",
  "GSP33brssbh2u:2853": "7 tadabhidhyānādhikaraṇam / sū. 13",
  "GSP33brssbh2u:2854": "tadabhidhyānād eva tu talliṅgāt saḥ | BBs_2,3.13 |",
  "GSP33brssbh2u:2855_0": "kimimāni viyadādīni bhūtāni svayameva svavikārānsṛjantyāhosvatparameśvara eva tena",
  "GSP33brssbh2u:2855_1": "tenātmanāvatiṣṭhamāno 'bhidhyāyaṃstaṃ taṃ vikāraṃ sṛjatīti saṃdehe sati prāptaṃ tāvatsvayameva sṛjantīti /",
  "GSP33brssbh2u:2856": "kutaḥ /",
  "GSP33brssbh2u:2857": "'ākāśādvāyurvāyoragniḥ' ityādisvātantryaśravaṇāt /",
  "GSP33brssbh2u:2858": "nanvacetanānāṃ svatantrāṇāṃ pravṛttiḥ pratiṣiddhā /",
  "GSP33brssbh2u:2859": "naiṣa doṣaḥ /",
  "GSP33brssbh2u:2860": "'tatteja aikṣata tā āpa aikṣanta' (chā. 6.2.4) iti ca bhūtānāmapi cetanatvaśravaṇāditi /",
  "GSP33brssbh2u:2861": "evaṃ prāpte 'bhidhīyate- sa eva parameśvarastena tenātmanāvatiṣṭhamāno 'bhidhyāyaṃstaṃ taṃ vikāraṃ sṛjatīti /",
  "GSP33brssbh2u:2862": "kutaḥ /",
  "GSP33brssbh2u:2863": "talliṅgāt /",
  "GSP33brssbh2u:2864": "tathāhi śāstram- 'yaḥ pṛthivyāṃ tiṣṭhan pṛthivyā antaro yaṃ pṛthivī na veda yasya pṛthivī śarīraṃ yaḥ pṛthivīmantaro yamayati' (bṛ. 3.7.3)",
  "GSP33brssbh2u:2865": "ityevañjātīyakaṃ sādhyakṣāṇameva bhūtānāṃ pravṛttiṃ darśayati /",
  "GSP33brssbh2u:2866": "tathā so 'kāmayata bahu syāṃ prajāyeya iti prastutya 'sacca tyaccābhavat /",
  "GSP33brssbh2u:2867": "tadātmānaṃ svayamakuruta' (tai. 2.6.1) iti ca tasyaiva ca sarvātmabhāvaṃ darśayati /",
  "GSP33brssbh2u:2868": "yattvīkṣaṇaśravaṇamaptejasostatparameśvarāveśavaśādeva draṣṭavyam 'nānyo 'to 'sti draṣṭā' (bṛ. 3.7.23)",
  "GSP33brssbh2u:2869": "itīkṣitrantarapratiṣedhāt,",
  "GSP33brssbh2u:2870": "prakṛtatvācca sata īkṣituḥ 'tadaikṣata bahu syāṃ prajāyeya' ityatra // 13 //",
  "GSP33brssbh2u:2871": "----------------------",
  "GSP33brssbh2u:2872": "FN:",
  "GSP33brssbh2u:2873": "parameśvarasyāntaryāmibhāvenāveśaḥ saṃbandhastadvaśādbhūteṣvīkṣaṇaṃ śravaṇaṃ naitāvatā teṣāṃ cetanatvaṃ svātantryaṃ vetyarthaḥ /",
  "GSP33brssbh2u:2874": "____________________________________________________________________________________________",
  "GSP33brssbh2u:2875": "8 viparyayādhikaraṇam / sū. 14",
  "GSP33brssbh2u:2876": "viparyayeṇa tu kramo 'ta upapadyate ca | BBs_2,3.14 |",
  "GSP33brssbh2u:2877": "bhūtānāmutpattikramaścintitaḥ /",
  "GSP33brssbh2u:2878": "athedānīmapyayakramaścintyate /",
  "GSP33brssbh2u:2879": "kimaniyatena krameṇāpyaya utpattikrameṇāthavā tadviparīteneti /",
  "GSP33brssbh2u:2880": "trayo 'pi cotpattisthitipralayā bhūtānāṃ brahmāyattāḥ śrūyante- 'yato vā imāni bhūtāni jāyante /",
  "GSP33brssbh2u:2881": "yena jātāni jīvanti yatprayantyabhisaṃviśanti' (tai. 3.1.1) iti /",
  "GSP33brssbh2u:2882": "tatrāniyamo 'viśeṣāditi prāptam /",
  "GSP33brssbh2u:2883": "athavotpatteḥ kramasya śrutatvāpralayasyāpi kramākāṅkṣiṇaḥ sa eva kramaḥ syāditi /",
  "GSP33brssbh2u:2884": "evaṃ prāptaṃ tato brūmaḥ viparyayeṇa tu pralayakramo 'ta utpattikramādbhavitumarhati /",
  "GSP33brssbh2u:2885": "tathāhi loke dṛśyate yena krameṇa sopānamārūḍhastato viparītena krameṇāvarohatīti /",
  "GSP33brssbh2u:2886": "apica dṛśyate mṛdo jātaṃ ghaṭaśarāvādyapyayakāle mṛdbhāvamapyetyadbhyaśca jātaṃ himakarakādyabbhāvamapyetīti /",
  "GSP33brssbh2u:2887": "ataścopapadyata etat /",
  "GSP33brssbh2u:2888": "yadpṛthivyadbhyo jātā satī sthitikālavyatikrāntāvapo 'pīyādāpaśca tejaso jātāḥ satyastejo 'pīyuḥ /",
  "GSP33brssbh2u:2889": "evaṃ krameṇa sūkṣmaṃ sūkṣmataraṃ cānantaramanantaraṃ kāraṇamapītya sarvaṃ kāryajātaṃ paramakāraṇaṃ paramasūkṣmaṃ ca brahmāpyetīti veditavyam /",
  "GSP33brssbh2u:2890": "nahi svakāraṇavyatikrameṇa kāraṇakāraṇe kāryāpyayo nyāyyaḥ /",
  "GSP33brssbh2u:2891": "smṛtāvapyutpattikramaviparyayeṇaivāpyayakramastatra tatra darśitaḥ - 'jagatpratiṣṭhā devarṣe pṛthivyapsu pralīyate /",
  "GSP33brssbh2u:2892": "jyotiṣyāpaḥ pralīyante jyotirvāyau pralīyate' ityevamādau /",
  "GSP33brssbh2u:2893": "utpattikramastūtpattāveva śrutatvānnāpyaye bhavitumarhati /",
  "GSP33brssbh2u:2894": "nacāsāvayogyatvādapyayenākāṅkṣyate /",
  "GSP33brssbh2u:2895": "nahi kārye dhriyamāṇe kāraṇasyāpyayo yuktaḥ kāraṇāpyaye kāryasyāvasthānānupapatteḥ /",
  "GSP33brssbh2u:2896": "kāryāpyaye tu kāraṇasyāvasthānaṃ yuktaṃ mṛdādiṣvevaṃ dṛṣṭatvāt // 14 //",
  "GSP33brssbh2u:2897": "----------------------",
  "GSP33brssbh2u:2898": "FN: krameṇa paramparayā /",
  "GSP33brssbh2u:2899": "____________________________________________________________________________________________",
  "GSP33brssbh2u:2900": "9 antarāvijñānādhikaraṇam / sū. 15",
  "GSP33brssbh2u:2901": "antarā vijñānamanasī krameṇa talliṅgād iti cen nāviśeṣāt | BBs_2,3.15 |",
  "GSP33brssbh2u:2902": "bhūtānāmutpattipralayāvanulomapratilomakramābhyāṃ bhavata ityuktam /",
  "GSP33brssbh2u:2903": "ātmādirutpattiḥ pralayaścātmānta ityapyuktam /",
  "GSP33brssbh2u:2904": "sendriyasya tu manaso buddheśca sadbhāvaḥ prasiddhaḥ śrutismṛtyoḥ /",
  "GSP33brssbh2u:2905": "'buddhiṃ tu sārathiṃ viddhi manaḥ pragrahameva ca /",
  "GSP33brssbh2u:2906": "indriyāṇi hayānāhuḥ' (kaṭha. 3.3) ityādiliṅgebhyaḥ /",
  "GSP33brssbh2u:2907": "tayorapi kasmiścidantarāle krameṇotpattipralayāvupasaṃgrāhyau,",
  "GSP33brssbh2u:2908": "sarvasya vastujātasya brahmajatvābhyupagamāt /",
  "GSP33brssbh2u:2909": "apicātharvaṇa utpattiprakaraṇe bhūtānāmātmanaścāntarāle karaṇānyanukramyante /",
  "GSP33brssbh2u:2910": "'etasmājjāyate prāṇo manaḥ sarvendriyāṇi ca /",
  "GSP33brssbh2u:2911": "khaṃ vāyurjyotirāpaḥ pṛthivī viśvasya dhāriṇī' (muṇaḍa. 2.1.3) iti /",
  "GSP33brssbh2u:2912": "tasmātpūrvoktotpattipralayakramabhaṅgaprasaṅgo bhūtānāmiti cet /",
  "GSP33brssbh2u:2913": "na /",
  "GSP33brssbh2u:2914": "aviśeṣāt /",
  "GSP33brssbh2u:2915": "yadi tāvadbhautikāni karaṇāni tato bhūtotpattipralayābhyāmevaiṣāmutpattipralayau bhavata iti naitayoḥ kramāntaraṃ mṛgyam /",
  "GSP33brssbh2u:2916": "bhavati ca bhautikatve liṅgaṃ karaṇānām /",
  "GSP33brssbh2u:2917": "'annamayaṃ hi somya mana oṣadhayaḥ prāṇastejomayī vāk' (chā. 6.5.4) ityevajātīyakam /",
  "GSP33brssbh2u:2918": "vyapadeśo 'pi kvacidbhūtānāṃ karaṇānāṃ ca brāhmaṇaparivrājakanyāyena netavyaḥ /",
  "GSP33brssbh2u:2919": "atha tvabhautikāni karaṇāni tathāpi bhūtotpattikramo na karaṇairviśeṣyate prathamaṃ karaṇānyutpadyante caramaṃ bhūtāni prathamaṃ vā bhūtānyutpadyante caramaṃ vā karaṇānīti /",
  "GSP33brssbh2u:2920": "ātharvaṇe tu samāmnāyakramamātraṃ karaṇānāṃ bhūtānāṃ ca /",
  "GSP33brssbh2u:2921": "na tatrotpattikrama ucyate /",
  "GSP33brssbh2u:2922": "tathānyatrāpi pṛthageva bhūtakramātkaraṇakrama āmnāyate- 'prajāpatirvā idamagra āsītsa ātmānamaikṣata sa mano 'sṛjata tanmana evāsīttadātmānamaikṣata tadvācamasṛjata' ityādinā /",
  "GSP33brssbh2u:2923": "tasmānnāsti bhūtotpattikramasya bhaṅgaḥ // 15 //",
  "GSP33brssbh2u:2924": "----------------------",
  "GSP33brssbh2u:2925": "FN: anyaparāḥ śabdā liṅgānītyucyante /",
  "GSP33brssbh2u:2926": "idaṃ sthūlamutpatteḥ prāk prajāpatiḥ sūtrātmā āsīt /",
  "GSP33brssbh2u:2927": "____________________________________________________________________________________________",
  "GSP33brssbh2u:2928": "10 carācaravyapāśrayādhikaraṇam / sū. 16",
  "GSP33brssbh2u:2929": "carācaravyapāśrayas tu syāt tadvyapadeśo bhāktas tadbhāvabhāvitvāt | BBs_2,3.16 |",
  "GSP33brssbh2u:2930": "sto jīvasyāpyutpattipralayau,",
  "GSP33brssbh2u:2931": "jāto devadatto mṛto devadatta ityevajātīyakāllaukikavyapadeśāt jātakarmādisaṃskāravidhānācceti syātkasyacdbhrāntistāmapanudāmaḥ /",
  "GSP33brssbh2u:2932": "na jīvasyotpattipralayau staḥ, śāstraphalasaṃbandhopapatteḥ /",
  "GSP33brssbh2u:2933": "śarīrānuvināśini hi jīve śarīrāntakagateṣṭāniṣṭaprāptiparihārārthau vidhipratiṣedhāvanartakau syātām /",
  "GSP33brssbh2u:2934": "śrūyate ca- 'jīvāpetaṃ vāva kiledaṃ mriyate na jīvo mriyate' (chā. 6.11.3) iti /",
  "GSP33brssbh2u:2935": "nanu laukiko janmamaraṇavyapadeśo jīvasya darśitaḥ /",
  "GSP33brssbh2u:2936": "satyaṃ darśitaḥ /",
  "GSP33brssbh2u:2937": "bhāktastveṣa jīvasya janmamaraṇavyapadeśaḥ /",
  "GSP33brssbh2u:2938": "kimāśrayaḥ punarayaṃ mukhyo yadapekṣayā bhākta iti /",
  "GSP33brssbh2u:2939": "ucyate- carācaravyapāśrayaḥ /",
  "GSP33brssbh2u:2940": "sthāvarajaṅgamaśarīraviṣayau janmamaraṇaśabdau /",
  "GSP33brssbh2u:2941": "sthāvarajaṅgamāni hi bhūtāni jāyante ca mriyante cātastadviṣayau janmamaraṇaśabdau mukhyau santau tatsthe jīvātmanyupacaryate,",
  "GSP33brssbh2u:2942": "tadbhāvabhāvitvāt /",
  "GSP33brssbh2u:2943": "śarīraprādurbhāvatirobhāvayorhi satorjanmamaraṇaśabdau bhavato nāsatoḥ /",
  "GSP33brssbh2u:2944": "nahi śarīrasaṃbandhādanyatra jīvo jāto mṛto vā kenacillakṣyate /",
  "GSP33brssbh2u:2945": "'sa vā ayaṃ puruṣo jāyamānaḥ śarīramabhisaṃpadyamānaḥ sa utkrāman mriyamāṇaḥ (bṛ. 4.3.8)",
  "GSP33brssbh2u:2946": "iti ca śarīrasaṃyogaviyoganimittāveva janmamaraṇaśabdau darśayati /",
  "GSP33brssbh2u:2947": "jātakarmādividhānamapi dehaprādurbhāvāpekṣameva draṣṭavyam /",
  "GSP33brssbh2u:2948": "abhāvājjīvaprādurbhāvasya /",
  "GSP33brssbh2u:2949": "jīvasya parasmādātmana utpattirviyadādīnāmivāsti nāsti vetyetaduttareṇa sūtreṇa vakṣyati /",
  "GSP33brssbh2u:2950": "dehāśrayau tāvajjīvasya sthūlāvutpattipralayau na sta ityetadanena sūtreṇāvocat // 16 //",
  "GSP33brssbh2u:2951": "----------------------",
  "GSP33brssbh2u:2952": "FN: jīvāpetaṃ jīvena tyaktamidaṃ śarīram /",
  "GSP33brssbh2u:2953": "____________________________________________________________________________________________",
  "GSP33brssbh2u:2954": "11 ātmādhiraṇam / sū. 17",
  "GSP33brssbh2u:2955": "nātmā śruter nityatvāc ca tābhyaḥ | BBs_2,3.17 |",
  "GSP33brssbh2u:2956": "astyātmā jīvākhyaḥ śarīrendriyapañjarādhyakṣaḥ karmaphalasaṃbandhī /",
  "GSP33brssbh2u:2957": "sa kiṃ vyomādivadutpadyate brahmaṇa āhosvidbrahmavadeva notpadyata iti śrutivipratipatterviśayaḥ /",
  "GSP33brssbh2u:2958": "kāsucicchrutiṣvagnivisphuliṅgādinidarśanairjīvātmanaḥ parasmādbrahmaṇa utpattirāmnāyate,",
  "GSP33brssbh2u:2959": "kāsucittvavikṛtasya parasya brahmaṇaḥ kāryapraveśena jīvabhāvo vijñāyate nacotpattirāmnāyata iti /",
  "GSP33brssbh2u:2960": "tatra prāptaṃ tāvadutpadyate jīva iti /",
  "GSP33brssbh2u:2961": "kutaḥ /",
  "GSP33brssbh2u:2962": "pratijñānuparodhādeva /",
  "GSP33brssbh2u:2963": "ekasminvidite sarvamidaṃ viditam itīyaṃ pratijñā sarvasya vastujātasya brahmaprabhavatve sati noparudhyeta /",
  "GSP33brssbh2u:2964": "tattvāntaratve tu jīvasya pratijñeyamuparudhyeta /",
  "GSP33brssbh2u:2965": "nacāvikṛtaḥ paramātmaiva jīva iti śakyate vijñātuṃ, lakṣaṇabhedāt /",
  "GSP33brssbh2u:2966": "apahṛtapāpmatvādidharmako hi paramātmā, tadviparīto hi jīvaḥ /",
  "GSP33brssbh2u:2967": "vibhāgāccāsya vikāratvasiddhiḥ /",
  "GSP33brssbh2u:2968": "yāvānhyākāśādiḥ pravibhaktaḥ sa sarvo vikārastasya cākāśāderutpattiḥ samadhigatā /",
  "GSP33brssbh2u:2969": "jīvātmāpi puṇyāpuṇyakarmā sukhaduḥkhayukpratiśarīraṃ pravibhakta iti tasyāpi prapañcotpattyavasara utpattirbhavitumarhati /",
  "GSP33brssbh2u:2970": "apica 'yathāgneḥ kṣudrā visphuliṅgā vyuccārantyevamevāsmādātmanaḥ sarve prāṇāḥ' (bṛ. 2.1.20)",
  "GSP33brssbh2u:2971": "iti prāṇāderbhogyajātasya sṛṣṭiṃ śiṣṭvā 'sarva eva ātmano vyuccaranti' iti bhoktṛṇīmātmanāṃ pṛthaksṛṣṭiṃ śāsti /",
  "GSP33brssbh2u:2972": "'yathā sudīptātpāvakādvisphuliṅgāḥ sahasraśaḥ prabhavante sarūpāḥ /",
  "GSP33brssbh2u:2973": "tathākṣarādvividhāḥ somya bhāvāḥ prajāyante tatra caivāpiyanti' (muṇḍa. 2.1.1)",
  "GSP33brssbh2u:2974": "iti ca jīvātmanāmutpattipralayāvucyete /",
  "GSP33brssbh2u:2975": "sarūpavacanāt,",
  "GSP33brssbh2u:2976": "jīvātmāno hi paramātmanā sarūpā bhavanti caitanyayogāt /",
  "GSP33brssbh2u:2977": "naca kvacidaśravaṇamanyatra śrutaṃ vārayitumarhati /",
  "GSP33brssbh2u:2978": "śrutyantaragatasyāpyaviruddhasyādhikasyārthasya sarvatropasaṃhartavyatvāt /",
  "GSP33brssbh2u:2979": "praveśaśrutirapyevaṃ sati vikārabhāvāpattyaiva vyākhyātavyā, 'tadātmānaṃ svayamakuruta' ityādivat /",
  "GSP33brssbh2u:2980": "tasmādutpadyate jīva iti /",
  "GSP33brssbh2u:2981": "evaṃ prāpte brūmaḥ - nātmā jīva utpadyata iti /",
  "GSP33brssbh2u:2982": "kasmāt /",
  "GSP33brssbh2u:2983": "aśruteḥ /",
  "GSP33brssbh2u:2984": "nahyasyotpattiprakaraṇe śravaṇamasti bhūyaḥsu pradeśeṣu /",
  "GSP33brssbh2u:2985": "nanu kvacidaśravaṇamanyatra śrutaṃ na vārayitītyuktam /",
  "GSP33brssbh2u:2986": "satyamuktam /",
  "GSP33brssbh2u:2987": "utpattireva tvasya na saṃbhavatīti vadāmaḥ /",
  "GSP33brssbh2u:2988": "kasmāt /",
  "GSP33brssbh2u:2989": "nityatvācca tābhyaḥ /",
  "GSP33brssbh2u:2990": "caśabdādajatvādibhyaśca /",
  "GSP33brssbh2u:2991": "nityatvaṃ hyasya śrutibhyo 'vagamyate tathājatvamavikāritvamavikṛtasyaiva brahmaṇo jīvātmanāvasthānaṃ brahmātmanā ceti /",
  "GSP33brssbh2u:2992": "nacaivaṃrūpasyotpattirupapadyate /",
  "GSP33brssbh2u:2993": "tāḥ kāḥ śrutayaḥ /",
  "GSP33brssbh2u:2994": "'na jīvo mriyate' (chā. 6.11.3)",
  "GSP33brssbh2u:2995": ", 'sa vā eṣa mahānaja ātmājaro 'maro 'mṛto 'bhayo brahma' (bṛ. 4.4.22)",
  "GSP33brssbh2u:2996": ", 'na jāyate mriyate vā vipaścit' (kaṭhaṃ 2.18)",
  "GSP33brssbh2u:2997": ", 'ajo nityaḥ śāśvato 'yaṃ purāṇaḥ' (kaṭha. 2.18)",
  "GSP33brssbh2u:2998": ". 'tatsṛṣṭvā tadevānuprāviśat' (tai. 2.6.1)",
  "GSP33brssbh2u:2999": ", 'anena jīvenātmanānupraviśya nāmarūpe vyākaravāṇi' (chā. 6.3.2)",
  "GSP33brssbh2u:3000": ", 'sa eṣa iha praviṣṭa ā nakhāgrebhyaḥ' (bṛ. 1.4.7)",
  "GSP33brssbh2u:3001": ", 'tattvamasi' (chā. 6.8.7)",
  "GSP33brssbh2u:3002": "'ahaṃ brahmāsmi' (bṛ. 1.4.19)",
  "GSP33brssbh2u:3003": ", 'ayamātmā brahma sarvānubhūḥ' (bṛ. 2.5.19)",
  "GSP33brssbh2u:3004": "ityevamādyā nityatvavādinyaḥ satyo jīvasyotpattiṃ pratibadhnanti /",
  "GSP33brssbh2u:3005": "nanu pravibhaktatvādvikāro vikāratvāccotpadyata ityuktam /",
  "GSP33brssbh2u:3006": "atrocyate- nāsya pravibhāgaḥ svato 'sti /",
  "GSP33brssbh2u:3007": "'eko devaḥ sarvabhūteṣu gūḍhaḥ sarvavyāpī sarvabhūtāntarātmā' (śve. 6.11) iti śruteḥ /",
  "GSP33brssbh2u:3008": "buddhyādyapādhinimittaṃ tvasya pravibhāgapratibhānamākāśasyeva ghaṭādisaṃbandhanimittam /",
  "GSP33brssbh2u:3009": "tathāca śāstram- 'sa vā ayamātmā brahma vijñānamayo manomayaḥ prāṇamayaścakṣurmayaḥ śrotramayaḥ' (bṛ. 4.4.5)",
  "GSP33brssbh2u:3010": "ityevamādi brahmaṇa evāvikṛtasya sato 'pyekasyānekabuddhyādimayatvaṃ darśayati /",
  "GSP33brssbh2u:3011": "tanmayatvaṃ cāsya viviktasvarūpānabhivyaktyā taduparaktasvarūpatvaṃ strīmayo jālma ityādivaddraṣṭavyam /",
  "GSP33brssbh2u:3012": "yadapi kvacidasyotpattipralayaśravaṇaṃ tadapyata evopādhisaṃbandhānnetavyam /",
  "GSP33brssbh2u:3013": "upādhyutpattyāsyotpattistatpralayena ca pralaya iti /",
  "GSP33brssbh2u:3014": "tathāca darśayati- 'prajñānaghana evaitebhyo bhūtebhyaḥ samutthāya tānyevānu vinaśyati na pretya saṃjñāsti' (bṛ. 4.5.13) iti /",
  "GSP33brssbh2u:3015_0": "tathopādhipralaya evāyaṃ nātmavilaya ityetadapyatraiva 'mā bhagavānmohāntamāpīpadanna",
  "GSP33brssbh2u:3015_1": "vā ahamimaṃ vijānāmi na pretya saṃjñāsti' iti praśnapūrvakaṃ pratipādayati- 'na vā",
  "GSP33brssbh2u:3015_2": "are 'haṃ mohaṃ bravīmyavināśī vā are 'yamātmānucchittidharmā mātrāsaṃsargastvasya",
  "GSP33brssbh2u:3015_3": "bhavati' (bṛ. 4.5.14) iti /",
  "GSP33brssbh2u:3016": "pratijñānuparodho 'pyavikṛtasyaiva brahmaṇo jīvabhāvābhyupagamāt /",
  "GSP33brssbh2u:3017": "lakṣaṇabhedo 'pyanayorupādhinimitta eva /",
  "GSP33brssbh2u:3018": "'ata ūrdhvaṃ vimokṣāyaiva brūhi' (bṛ. 4.3.15)",
  "GSP33brssbh2u:3019": "iti ca prakṛtasyaiva vijñānamayasyātmanaḥ sarvasaṃsāradharmapratyākhyānena paramātmabhāvapratipādanāt /",
  "GSP33brssbh2u:3020": "tasmānaivātmotpadyate pravilīyate ceti // 17 //",
  "GSP33brssbh2u:3021": "----------------------",
  "GSP33brssbh2u:3022": "FN: uparodho bādhaḥ /",
  "GSP33brssbh2u:3023": "sarūpaśabdo jīvavācīti śeṣaḥ /",
  "GSP33brssbh2u:3024": "jālmaḥ kāmajaḍaḥ /",
  "GSP33brssbh2u:3025": "sa yathā strīparatantraḥ strīmayo vpadiśyate /",
  "GSP33brssbh2u:3026": "etebhyo dehātmanā pariṇatebhyo bhūtebhyaḥ sāmyenotthāya janitvā tānyeva līyamānānyanu paścādvinaśyati /",
  "GSP33brssbh2u:3027": "mohaṃ mohakaraṃ vākyam /",
  "GSP33brssbh2u:3028": "____________________________________________________________________________________________",
  "GSP33brssbh2u:3029": "12 jñādhikaraṇam / sū. 18",
  "GSP33brssbh2u:3030": "jño 'ta eva | BBs_2,3.18 |",
  "GSP33brssbh2u:3031": "sa kiṃ kaṇabhujānāmivāgantukacaitanyaḥ svato 'cetana āhosvitsāṃkhyānāmiva nityacaitanyasvarūpa eveti vādivipratipatteḥ saṃśayaḥ /",
  "GSP33brssbh2u:3032": "kiṃ tāvatprāptam /",
  "GSP33brssbh2u:3033": "āgantukamātmanaścaitanyamātmamanaḥsaṃyogajamagnighaṭasaṃyogajaroh itādiguṇavaditi prāptam /",
  "GSP33brssbh2u:3034": "nityacaitanyatve hi suptamūrcchitagrahāviṣṭānāmapi cātanyaṃ syāt /",
  "GSP33brssbh2u:3035": "te pṛṣṭāḥ santo na kiñcidvayamacetayāmahīti jalpanti svasthāśca cetayamānā dṛśyante /",
  "GSP33brssbh2u:3036": "ataḥ kādācitkacaitanyatvādāgantukacaitanya ātmeti /",
  "GSP33brssbh2u:3037": "evaṃ prāpte 'bhidhīyate- jño nityacaitanyo 'yamātmāta eva,",
  "GSP33brssbh2u:3038": "yasmādeva notpadyate parameva brahmāvikṛtamupādhisaṃparkājjīvabhāvenāvatiṣṭhate /",
  "GSP33brssbh2u:3039": "parasya hi brahmaṇaścaitanyasvarūpatvamāmnātam- 'vijñānamānandaṃ brahma' (bṛ. 3.9.28)",
  "GSP33brssbh2u:3040": ", 'satyaṃ jñānamantaṃ brahma' (tai. 2.1.1)",
  "GSP33brssbh2u:3041": ", 'anantaro 'bāhyaḥ kṛtsnaḥ prajñānaghana eva' (bṛ. 4.5.13)",
  "GSP33brssbh2u:3042": ", ityādiṣu śrutiṣu /",
  "GSP33brssbh2u:3043": "tadeva cetparaṃ brahma jīvastasmājjīvasyāpi nityacaitanyasvarūpatvamagnyauṣṇyaprakāśavaditi gamyate /",
  "GSP33brssbh2u:3044": "vijñānamayaprakriyāyāṃ ca śrutayo bhavanti- asuptaḥ 'suptānabhicākaśīti' (bṛ. 4.3.11)",
  "GSP33brssbh2u:3045": "'atrāyaṃ puruṣaḥ svayañjyotirbhavati' (bṛ. 4.3.9)",
  "GSP33brssbh2u:3046": "iti, 'nahi vijñāturnirvijñāterviparilāpo vidyate' (bṛ. 4.3.30) ityevaṃrūpāḥ /",
  "GSP33brssbh2u:3047": "'atha yo vededaṃ jighrāṇīti sa ātmā' (chā. 8.12.4)",
  "GSP33brssbh2u:3048": "iti ca sarvaiḥ karaṇadvārairidaṃ vededaṃ vedeti vijñānenānusaṃdhānāttadrūpatvasiddhiḥ /",
  "GSP33brssbh2u:3049": "nityasvarūpacaitanyatve ghrāṇādyānarthakyamiti cet /",
  "GSP33brssbh2u:3050": "na /",
  "GSP33brssbh2u:3051": "gandhādiviṣayaviśeṣaparicchedārthatvāt /",
  "GSP33brssbh2u:3052": "tathāhi darśayati- 'gandhāya ghrāṇam' ityādi /",
  "GSP33brssbh2u:3053": "yattu suptādayo na cetayanta iti tasya śrutyaiva parihāro 'bhihitaḥ /",
  "GSP33brssbh2u:3054_0": "suṣuptaṃ prakṛtya 'yadvai tanna paśyati paśyanvai tanna paśyati- nahi draṣṭurddaṣṭerviparilopo",
  "GSP33brssbh2u:3054_1": "vidyate 'vināśitvānna tu taddvitīyamasti tato 'nyadvibhaktaṃ yatpaśyet' (bṛ. 4.3.23) ityādinā /",
  "GSP33brssbh2u:3055": "etaduktaṃ bhavati- viṣayābhāvādiyamacetayamānatā na caitanyābhāvāditi /",
  "GSP33brssbh2u:3056": "yathā viyadāśrayasya prakāśasya prakāśyabhāvādanabhivyaktirna svarūpābhāvāttadvat /",
  "GSP33brssbh2u:3057": "vaiśeṣikāditarkaśca śrutivirodha ābhāsībhavati /",
  "GSP33brssbh2u:3058": "tasmānnityacaitanyasvarūpa evātmeti niścinumaḥ // 18 //",
  "GSP33brssbh2u:3059": "----------------------",
  "GSP33brssbh2u:3060": "FN: svayamasupto bhāsamāna evātmā suptānvāgādīnuparavyāpārānabhicākaśīti abhipaśyati /",
  "GSP33brssbh2u:3061": "paricchedo vṛttiḥ /",
  "GSP33brssbh2u:3062": "gandhāya tadgocarāntaḥkaraṇavṛttaye /",
  "GSP33brssbh2u:3063": "____________________________________________________________________________________________",
  "GSP33brssbh2u:3064": "13 utkrāntigatyadhikaraṇam / sū. 19-32",
  "GSP33brssbh2u:3065": "utkrāntigatyāgatīnām | BBs_2,3.19 |",
  "GSP33brssbh2u:3066": "idānīṃ tu kiṃparimāṇo jīva iti cintyate /",
  "GSP33brssbh2u:3067": "kimaṇuparimāṇa uta madhyamaparimāṇa āhosvinmahāparimāṇa iti /",
  "GSP33brssbh2u:3068": "nanu ca nātmotpadyate nityacaitanyaśyāyamityuktam /",
  "GSP33brssbh2u:3069": "ataśca para evātmā jīva ityāpatati /",
  "GSP33brssbh2u:3070": "parasyā cātmano 'nantaratvamāmnātaṃ, tatra kuto jīvasya parimāṇacintāvatāra iti /",
  "GSP33brssbh2u:3071": "ucyate- satyametat /",
  "GSP33brssbh2u:3072": "utkrāntigatyāhagatiśravaṇāni tu jīvasya paricchedaṃ prāpayanti /",
  "GSP33brssbh2u:3073": "svaśabdena cāsya kvacidaṇuparimāṇatvamāmnāyate /",
  "GSP33brssbh2u:3074": "tasya sarvasyānākulatvopapādānāyāyamārambhaḥ /",
  "GSP33brssbh2u:3075": "tatra prāptaṃ tāvadutkrāntigatyāgatīnāṃ śravaṇātparicchinno 'ṇuparimāṇo jīva iti /",
  "GSP33brssbh2u:3076": "utkrāntistāvat- 'sa yadāsmāccharīrādutkrāmati sahaivaitaiḥ sarvairutkrāmati' (kauṣīta. 3.3) iti /",
  "GSP33brssbh2u:3077": "gatirapi 'ye vai ke cāsmāllokātprayanti candramasameva te sarve gacchanti' (kauṣīta. 1.2) iti /",
  "GSP33brssbh2u:3078": "āgatirapi 'tasmāllokātpunaraityasmai lokāya karmaṇe' (bṛ. 4.4.6) iti /",
  "GSP33brssbh2u:3079": "āsāmutkrāntigatyāgatīnāṃ śravaṇātparicchinnastāvajjīva iti prāpnoti /",
  "GSP33brssbh2u:3080": "nahi vibhoścalanamavakalpata iti /",
  "GSP33brssbh2u:3081": "sati ca paricchede śarīraparimāṇatvasyārhataparīkṣāyāṃ nirastatvādaṇurātmeti gamyate // 19 //",
  "GSP33brssbh2u:3082": "____________________________________________________________________________________________",
  "GSP33brssbh2u:3083": "svātmanā cottarayoḥ | BBs_2,3.20 |",
  "GSP33brssbh2u:3084": "utkrāntiḥ kadācidacalato 'pi grāmasvāmyanivṛttivaddehasvāmyanivṛttyā karmakṣayeṇāvakalpeta /",
  "GSP33brssbh2u:3085": "uttare tu gatyāgatī nācalataḥ saṃbhavataḥ /",
  "GSP33brssbh2u:3086": "svātmanā hi tayoḥ saṃbandho bhavati, gameḥ kartṛsthakriyātvāt /",
  "GSP33brssbh2u:3087": "amadhyamaparimāṇasya ca gatyāgatī aṇutva eva saṃbhavataḥ /",
  "GSP33brssbh2u:3088": "satyośca gatyāgatyorutkrāntirapyapasṛptireva dehāditi pratīyate /",
  "GSP33brssbh2u:3089": "nahyanapasṛtya dehādgatyāgatī syātām /",
  "GSP33brssbh2u:3090": "dehapradeśānāṃ cotkrāntāvapādānatvavacanāt /",
  "GSP33brssbh2u:3091": "'cakṣuṣo vā mūrdhno vānyebhyo vā śarīradeśebhyaḥ' (bṛ. 4.4.2) iti /",
  "GSP33brssbh2u:3092": "'sa etāstejomātrāḥ samabhyādadāno hṛdayamevānvavakrāmati' (bṛ. 4.4.1)",
  "GSP33brssbh2u:3093": ", 'śukramādāya punaraiti sthānam' (bṛ. 4.3.11)",
  "GSP33brssbh2u:3094": "iti cottare 'pi śarīre śarīrasya gatyāgatī bhavataḥ /",
  "GSP33brssbh2u:3095": "tasmādapyasyāṇutvasiddhiḥ // 20 //",
  "GSP33brssbh2u:3096": "----------------------",
  "GSP33brssbh2u:3097": "FN: apādānatvamavadhitvam /",
  "GSP33brssbh2u:3098": "____________________________________________________________________________________________",
  "GSP33brssbh2u:3099": "nāṇuratacchruter iti cen netarādhikārāt | BBs_2,3.21 |",
  "GSP33brssbh2u:3100": "athāpi syānnāṇurayamātmā /",
  "GSP33brssbh2u:3101": "kasmāt /",
  "GSP33brssbh2u:3102": "atacchruteḥ /",
  "GSP33brssbh2u:3103": "aṇutvaviparītaparimāṇaśravaṇādityarthaḥ /",
  "GSP33brssbh2u:3104": "'sa vā eṣa mahānaja ātmā yo 'yaṃ vijñānamayaḥ prāṇeṣu (bṛ. 4.4.12)",
  "GSP33brssbh2u:3105": ", 'ākāśavatsarvagataśca nityaḥ', 'satyaṃ jñānamanantaṃ brahma' (tai. 2.1.1)",
  "GSP33brssbh2u:3106": "ityevañjātīyakā hi śrutirātmano 'ṇutve vipratiṣidhyeteti cet /",
  "GSP33brssbh2u:3107": "naiṣa doṣaḥ /",
  "GSP33brssbh2u:3108": "kasmāt /",
  "GSP33brssbh2u:3109": "itarādhikārāt /",
  "GSP33brssbh2u:3110": "parasya hyātmanaḥ prakriyāyāmeṣā parimāṇāntaraśrutiḥ /",
  "GSP33brssbh2u:3111": "parasyaivātmanaḥ prādhānyena vedānteṣu veditavyatvena prakṛtatvāt /",
  "GSP33brssbh2u:3112": "virajaḥ para ākāśādityevaṃvidhācca parasyaivātmanastatra tatra viśeṣādhikārāt /",
  "GSP33brssbh2u:3113": "nanu 'yo 'yaṃ vijñānamayaḥ prāṇeṣu' (bṛ. 4.4.22)",
  "GSP33brssbh2u:3114": "iti śārīra eva mahattvasaṃbandhitvena pratinirdiśyate /",
  "GSP33brssbh2u:3115": "śāstradṛṣṭyā tveṣa nirdeśo vāmadevavaddraṣṭavyaḥ /",
  "GSP33brssbh2u:3116": "tasmātprājñaviṣayatvātparimāṇāntaraśravaṇasya ca jīvasyāṇutvaṃ virudhyate // 21 //",
  "GSP33brssbh2u:3117": "----------------------",
  "GSP33brssbh2u:3118": "FN: itarādhikārāt brahmaprakaraṇāt /",
  "GSP33brssbh2u:3119": "____________________________________________________________________________________________",
  "GSP33brssbh2u:3120": "svaśabdonmānābhyāṃ ca | BBs_2,3.22 |",
  "GSP33brssbh2u:3121": "itaścāṇurātmā yataḥ sākṣādevāsyāṇutvavācī śabdaḥ śrūyate- 'eṣo 'ṇurātmā cetasā veditavyo yasminprāṇaḥ pañcadhā saṃviveśa' (muṇḍa. 3.1.9) iti /",
  "GSP33brssbh2u:3122": "prāṇasaṃbandhācca jīva evāyamaṇurabhihita iti gamyate /",
  "GSP33brssbh2u:3123": "tathonmānamapi jīvasyāṇimānaṃ gamayati- 'bālāgraśatabhāgasya śatadhā kalpitasya ca /",
  "GSP33brssbh2u:3124": "bhāgo jīvaḥ sa vijñeyaḥ' (śve. 5.8) iti /",
  "GSP33brssbh2u:3125": "'ārāgramātro hyavaroṣapi dṛṣṭaḥ' (śve. 5.8) iti conmānāntaram // 22 //",
  "GSP33brssbh2u:3126": "nanvaṇutve satyekadeśasthasya sakaladehagatopalabdhirvirudhyate /",
  "GSP33brssbh2u:3127": "dṛśyate ca jāhnavīhradanimagnānāṃ sarvāṅgaśaityopalabdhirnidāghasamaye ca sakalaśarīraparitāpopalabdhiriti /",
  "GSP33brssbh2u:3128": "----------------------",
  "GSP33brssbh2u:3129": "FN: uddhṛtyamānamunmānam /",
  "GSP33brssbh2u:3130": "bālaḥ keśaḥ /",
  "GSP33brssbh2u:3131": "totraprotāyaḥśalākāgramarāgraṃ tasmāduddhṛtā mātrā mānaṃ yasya sa jīvastathā /",
  "GSP33brssbh2u:3132": "____________________________________________________________________________________________",
  "GSP33brssbh2u:3133": "ata uttaraṃ paṭhati-",
  "GSP33brssbh2u:3134": "avirodhaś candanavat | BBs_2,3.23 |",
  "GSP33brssbh2u:3135": "yathā hi haricandanabinduḥ śarīraikadeśasaṃbaddho 'pi sansakaladehavyapinamāhlādaṃ karotyevamātmāpi dehaikadeśebhyaḥ sakaladehavyāpinīmupalabdhiṃ kariṣyati /",
  "GSP33brssbh2u:3136": "tvaksaṃbandhanāccāsya sakalaśarīragatā vedanā na virudhyate /",
  "GSP33brssbh2u:3137": "tvagātmanorhi saṃbandhaḥ kṛtsnāyāṃ tvaci vartate tvakca kṛtsnaśarīravyāpinīti // 23 //",
  "GSP33brssbh2u:3138": "____________________________________________________________________________________________",
  "GSP33brssbh2u:3139": "avasthitivaiśeṣyād iti cen nābhyupagamād dhṛdi hi | BBs_2,3.24 |",
  "GSP33brssbh2u:3140": "atrāha yaduktamavirodhaścandanavaditi, tadayuktaṃ dṛṣṭāntadārṣṭrāntikayoratulyatvāt /",
  "GSP33brssbh2u:3141": "siddhe hyātmano dehaikadeśasthatve candanadṛṣṭānto bhavati /",
  "GSP33brssbh2u:3142": "pratyakṣaṃ tu candanasyāvasthitivaiśeṣyamekadeśasthatvaṃ sakaladehāhlādanaṃ ca /",
  "GSP33brssbh2u:3143": "ātmanaḥ punaḥ sakaladehopalabdhimātraṃ pratyakṣaṃ naikadeśavartitvam /",
  "GSP33brssbh2u:3144": "anumeyaṃ tu taditi yadapyucyeta /",
  "GSP33brssbh2u:3145": "nacātrānumānaṃ saṃbhavati /",
  "GSP33brssbh2u:3146": "kimātmanaḥ sakalaśarīragatā vedanā tvagindriyasyeva sakaladehavyāpinaḥ sataḥ kiṃvā vibhornabhasa ivāhosviccandanabindorivāṇorekadeśasthasyeti saṃśayānativṛtteriti /",
  "GSP33brssbh2u:3147": "atrocyate- nāyaṃ doṣaḥ /",
  "GSP33brssbh2u:3148": "kasmāt /",
  "GSP33brssbh2u:3149": "abhyupagamāt /",
  "GSP33brssbh2u:3150": "abhyupagamyate hyātmano 'pi candanasyeva dehaikadeśavṛttitvamavasthitivaiśeṣyam /",
  "GSP33brssbh2u:3151": "kathamityucyate /",
  "GSP33brssbh2u:3152": "hṛdi hyeṣa ātmā paṭhyate vedāntaṣu /",
  "GSP33brssbh2u:3153": "'hṛdi hyeṣa ātmā'",
  "GSP33brssbh2u:3154": "(praśna. 3.6)",
  "GSP33brssbh2u:3155": ", 'sa vā eṣa ātmā hṛdi' (chā. 8.3.3)",
  "GSP33brssbh2u:3156": ", 'katama ātmeti yo 'yaṃ vijñānamayaḥ prāṇeṣu hṛdyantarjyotiḥ puruṣaḥ' (bṛ. 4.3.7)",
  "GSP33brssbh2u:3157": "ityādyupadeśebhyaḥ /",
  "GSP33brssbh2u:3158": "tasmāddṛṣṭāntadārṣṭrāntikayoravaiṣamyādyuktamevaitadavirodhaścandanavaditi // 24 //",
  "GSP33brssbh2u:3159": "____________________________________________________________________________________________",
  "GSP33brssbh2u:3160": "guṇādvā lokavat | BBs_2,3.25 |",
  "GSP33brssbh2u:3161": "caitanyaguṇavyāptervāṇorapi sato jīvasya sakaladehavyāpi kāryaṃ na virudhyate /",
  "GSP33brssbh2u:3162": "yathā loke maṇipradīpaprabhṛtīnāmapavarakaikadeśavartināmapi prabhāpavarakavyāpinī satī kṛtsne 'pavarake kāryaṃ karoti tadvat /",
  "GSP33brssbh2u:3163_0": "syātkadāciccandanasya sāvayavatvātsūkṣmāvayavavisarpaṇenāpi sakaladeha āhlādayitṛtvaṃ",
  "GSP33brssbh2u:3163_1": "va tvaṇorjīvasyāvayavāḥ santi yairayaṃ sakaladehaṃ viprasarpedityāśaṅkya guṇādvā",
  "GSP33brssbh2u:3163_2": "lokavadityuktam // 25 //",
  "GSP33brssbh2u:3164": "kathaṃ punarguṇo guṇivyatirekeṇānyatra varteta /",
  "GSP33brssbh2u:3165": "nahi paṭasya śuklo guṇaḥ paṭavyatirekeṇānyatra vartamāno dṛśyate /",
  "GSP33brssbh2u:3166": "pradīpabhāvadbhavediti cet /",
  "GSP33brssbh2u:3167": "na /",
  "GSP33brssbh2u:3168": "tasyā api dravyatvābhyupagamāt /",
  "GSP33brssbh2u:3169": "nibiḍāvayavaṃ hi tejodravyaṃ pradīpaḥ /",
  "GSP33brssbh2u:3170": "praviralāvayavaṃ tu tejodravyameva prabheti /",
  "GSP33brssbh2u:3171": "ata uttaraṃ paṭhati-",
  "GSP33brssbh2u:3172": "____________________________________________________________________________________________",
  "GSP33brssbh2u:3173": "vyatireko gandhavat | BBs_2,3.26 |",
  "GSP33brssbh2u:3174": "yathā guṇasyāpi sato gandhasya gandhavaddravyavyatirekeṇa vṛttirbhavati /",
  "GSP33brssbh2u:3175": "aprāpteṣvapi kusumādiṣu gandhavatsu kusumagandhopalabdheḥ /",
  "GSP33brssbh2u:3176": "evamaṇorapi sato jīvasya caitanyaguṇavyatireko bhaviṣyati /",
  "GSP33brssbh2u:3177": "ataścānaikāntikametadguṇatvādrūpādivadāśrayaviśleṣānupapattiriti /",
  "GSP33brssbh2u:3178": "guṇasyaiva sato gandhasyāśrayaviśleṣadarśanāt /",
  "GSP33brssbh2u:3179": "gandhasyāpi sahaivāśrayeṇa viśleṣa iti cet /",
  "GSP33brssbh2u:3180": "na /",
  "GSP33brssbh2u:3181": "yasmānmūladravyādviśleṣitasya kṣayaprasaṅgāt /",
  "GSP33brssbh2u:3182": "akṣīyamāṇamapi tatpūrvāvasthāto gamyate /",
  "GSP33brssbh2u:3183": "anyathā tatpūrvāvasthairgurutvādibhirhīyeta /",
  "GSP33brssbh2u:3184": "syādetat /",
  "GSP33brssbh2u:3185": "gandhāśrayāṇāṃ viśliṣṭānāmavayavānāmalpatvātsannapi viśeṣo nopalakṣyate /",
  "GSP33brssbh2u:3186": "sūkṣmā hi gandhaparamāṇavaḥ sarvato viprasṛptā gandhabuddhimutpādayanti nāsikāpuṭamanupraviśanta iti cet /",
  "GSP33brssbh2u:3187": "na /",
  "GSP33brssbh2u:3188": "atīndriyatvātparamāṇūnāṃ sphuṭagandhopalabdheśca nāgakesarādiṣu /",
  "GSP33brssbh2u:3189": "naca loke pratītirgandhavaddravyamāghrātamiti /",
  "GSP33brssbh2u:3190": "gandha evāghrāta iti tu laukikāḥ pratīyanti /",
  "GSP33brssbh2u:3191": "rūpādiṣvāśrayavyatirekānupalabdhergandhasyāpyayukta āśrayavyatireka iti cet /",
  "GSP33brssbh2u:3192": "na /",
  "GSP33brssbh2u:3193": "pratyakṣatvādanumānāpravṛtteḥ /",
  "GSP33brssbh2u:3194": "tasmādyadyathā loke dṛṣṭaṃ tattathaivānumantavyaṃ nirūpakairnānyathā /",
  "GSP33brssbh2u:3195": "nahi raso guṇo jihvayopalabhyata ityato rūpādayo 'pi guṇā jihvāyaivopalabhyeragniriti niyantuṃ śakyate // 26 //",
  "GSP33brssbh2u:3196": "----------------------",
  "GSP33brssbh2u:3197": "FN: guṇasya dravyavyatireka āśrayaviśleṣaḥ /",
  "GSP33brssbh2u:3198": "____________________________________________________________________________________________",
  "GSP33brssbh2u:3199": "tathā ca darśayati | BBs_2,3.27 |",
  "GSP33brssbh2u:3200": "hṛdayāyatanatvamaṇuparimāṇatvaṃ cātmano 'bhidhāya tasyaiva 'ā lomasya ā nakhāgrebhyaḥ' (chā. 8.8.1)",
  "GSP33brssbh2u:3201": "iti caitanyena guṇena samastaśarīravyāpitvaṃ darśayati // 27 //",
  "GSP33brssbh2u:3202": "____________________________________________________________________________________________",
  "GSP33brssbh2u:3203": "pṛthagupadeśāt | BBs_2,3.28 |",
  "GSP33brssbh2u:3204": "'prajñayā śarīraṃ samāruhya' (kauṣī. 3.6)",
  "GSP33brssbh2u:3205": "iti cātmaprajñayoḥ kartṛkaraṇabhāvena pṛthagupadeśāccaitanyaguṇenaivāsya śarīravyāpitā gamyate /",
  "GSP33brssbh2u:3206": "'tadeṣāṃ prāṇānāṃ vijñānena vijñānamādāya' (bṛ. 2.1.17)",
  "GSP33brssbh2u:3207": "iti ca kartuḥ śārīratpṛthagvijñānasyopadeśa etamevābhiprāyamupodbalayati /",
  "GSP33brssbh2u:3208": "tasmādaṇurātmeti // 28 //",
  "GSP33brssbh2u:3209": "----------------------",
  "GSP33brssbh2u:3210": "FN: vijñānamindriyāṇāṃ jñānaśaktiṃ vijñānena caitanyaguṇenādāya śeta ityarthaḥ /",
  "GSP33brssbh2u:3211": "____________________________________________________________________________________________",
  "GSP33brssbh2u:3212": "evaṃ prāpte brūmaḥ -",
  "GSP33brssbh2u:3213": "tadguṇasāratvāt tu tadvyapadeśaḥ prājñavat | BBs_2,3.29 |",
  "GSP33brssbh2u:3214": "tuśabdaḥ pakṣaṃ vyavartayati /",
  "GSP33brssbh2u:3215": "naitadastyaṇurātmeti /",
  "GSP33brssbh2u:3216": "utpattyaśravaṇāddhi parasyaiva tu brahmaṇaḥ praveśaśravaṇāttādātmyopadeśācca parameva brahma jīva ityuktam /",
  "GSP33brssbh2u:3217": "parameva cedbrahma jīvastasmādyāvatparaṃ brahma tāvāneva jīvo bhavitumarhati /",
  "GSP33brssbh2u:3218": "parasya ca brahmaṇo vibhutvamāmnātam /",
  "GSP33brssbh2u:3219": "tasmādvibhurjīvaḥ /",
  "GSP33brssbh2u:3220": "tathāca 'sa vā eṣa mahānaja ātmā yo 'yaṃ vijñānamayaḥ prāṇeṣu' (bṛ. 4.4.22)",
  "GSP33brssbh2u:3221": "ityevañjātīyakā jīvaviṣayā vibhutvavādāḥ śrautāḥ smārtāśca samarthitā bhavanti /",
  "GSP33brssbh2u:3222": "nacāṇorjīvasya sakalaśarīragatā vedanopapadyate /",
  "GSP33brssbh2u:3223": "tvaksaṃbandhātsyāditi cet /",
  "GSP33brssbh2u:3224": "na /",
  "GSP33brssbh2u:3225": "kaṇṭakatodane 'pi sakalaśarīragataiva vedanā prasajyeta /",
  "GSP33brssbh2u:3226": "tvakkaṇṭakayorhi saṃyogaḥ kṛtsnāyāṃ tvaci vartate tvakca kṛtsnaśarīravyāpinīti /",
  "GSP33brssbh2u:3227": "pādatala eva tu kaṇṭakanunno vedanāṃ prati labhate /",
  "GSP33brssbh2u:3228": "nacāṇorguṇavyāptirupapadyate, guṇasya guṇideśatvāt /",
  "GSP33brssbh2u:3229": "guṇatvameva hi guṇinamanāśritya guṇasya hīyeta /",
  "GSP33brssbh2u:3230": "pradīpaprabhāyāśca dravyāntaratvaṃ vyākhyātam /",
  "GSP33brssbh2u:3231": "gandho 'pi guṇatvābhyupagamātsāśraya eva saṃcaritumarhati /",
  "GSP33brssbh2u:3232": "anyathā guṇatvahāniprasaṅgāt /",
  "GSP33brssbh2u:3233": "tathācoktaṃ dvaipāyanena- 'upalabhyāpsu cedgandaṃ kecidbrūyuranaipuṇāḥ /",
  "GSP33brssbh2u:3234": "pṛthivyāmeva taṃ vidyādapo vāyuṃ ca saṃśritam' iti /",
  "GSP33brssbh2u:3235": "yadi ca caitanyaṃ jīvasya samastaṃ śarīraṃ vyāpnuyānnāṇurjīvaḥ syāt /",
  "GSP33brssbh2u:3236": "caitanyameva hyasya svarūpamagnerivauṣṇyaprakāśau /",
  "GSP33brssbh2u:3237": "nātra guṇaguṇivibhāgo vidyata iti śarīraparimāṇatvaṃ ca pratyākhyātam /",
  "GSP33brssbh2u:3238": "pariśeṣādvibhurjīvaḥ /",
  "GSP33brssbh2u:3239": "kathaṃ tarhyaṇutvādivyapadeśa ityata āha- tad guṇasāratvāttu tadvyapadeśaḥ iti /",
  "GSP33brssbh2u:3240": "tasyā buddherguṇāstadguṇā icchā dveṣaḥ sukhaṃ duḥkhamityevamādayastadguṇāḥ sāraḥ pradhānaṃ yasyātmanaḥ saṃsāritve saṃbhavati sa tadguṇasārastasya bhāvastadguṇasāratvam /",
  "GSP33brssbh2u:3241": "nahi buddherguṇairvinā kevalasyātmanaḥ saṃsāritvamasti /",
  "GSP33brssbh2u:3242": "buddhyupādhirdharmādhyāsanimittaṃ hi kartṛtvabhoktṛtvādilakṣaṇaṃ saṃsāritvamakartṛrabhoktuścāsaṃsāriṇo nityamuktasya sata ātmanaḥ /",
  "GSP33brssbh2u:3243": "tasmāttadguṇasāratvādbuddhiparimāṇenāsya parimāṇavyapadeśaḥ /",
  "GSP33brssbh2u:3244": "tadutkrāntyādibhiścāsyotkrāntyadivyapadeśo na svataḥ /",
  "GSP33brssbh2u:3245": "tathāca- 'bālāgraśatabhāgasya śatadhā kalpitasya ca /",
  "GSP33brssbh2u:3246": "bhāgo jīvaḥ sa vijñeyaḥ sa cānantyāya kalpate' (śve. 5.9)",
  "GSP33brssbh2u:3247": "ityaṇutvaṃ jīvasyoktvā tasyaiva punarānantyamāha /",
  "GSP33brssbh2u:3248": "taccaivameva samañjasaṃ syādyadyaupacārikamaṇutvaṃ jīvasya bhavetpāramārthikaṃ cānantyam /",
  "GSP33brssbh2u:3249": "nahyubhayaṃ mukhyamavakalpeta /",
  "GSP33brssbh2u:3250": "nacānantyamaupacārikamiti śakyaṃ vijñātuṃ, sarvopaniṣatsu brahmātmabhāvasya pratipādayiṣitatvāt /",
  "GSP33brssbh2u:3251": "tathetarasminnapyunmāne 'buddherguṇenātmaguṇena caiva ārāgramātro hyavaro 'pi dṛṣṭaḥ' (śve. 6.8)",
  "GSP33brssbh2u:3252": "iti ca buddhiguṇasaṃbandhenaivārāgramātratāṃ śāsti na svenaivātmanā /",
  "GSP33brssbh2u:3253": "'eṣo 'ṇurātmā cetasā veditavyaḥ' (muṇḍa. 3.1.9)",
  "GSP33brssbh2u:3254": "ityatrāpi na jīvasyāṇuparimāṇatvaṃ śiṣyate,",
  "GSP33brssbh2u:3255": "parasyaivātmanaścakṣurādyanavagrāhyatvena jñānaprasādagamyatvena ca prakṛtatvāt /",
  "GSP33brssbh2u:3256": "jīvasyāpi ca mukhyāṇuparimāṇatvānupapatteḥ /",
  "GSP33brssbh2u:3257": "tasmāddurjñānatvābhiprāyamidamaṇutvavacanamupādhyabhiprāyaṃ vā draṣṭavyam /",
  "GSP33brssbh2u:3258": "tathā 'prajñayā śarīraṃ samāruhya' (kauṣī. 3.6)",
  "GSP33brssbh2u:3259": "ityevañjātīyakeṣvapi bhedopadeśeṣu buddhyauvopādhibhūtayā jīvaḥ śarīraṃ samāruhyetyevaṃ yojayitavyam /",
  "GSP33brssbh2u:3260": "vyapadeśamātraṃ vā, śilāputrakasya śarīramityavadat /",
  "GSP33brssbh2u:3261": "nahyatra guṇaguṇivibhāgo 'pi vidyata ityuktam /",
  "GSP33brssbh2u:3262": "hṛdayāyatanatvavacanamapi buddhereva tadāyatanatvāt /",
  "GSP33brssbh2u:3263": "tathotkrāntyādīnāmapyupādhyāyattatāṃ darśayati- 'kasminnvahamutkrānta utkrānto bhaviṣyāmi kasminvā pratiṣṭhite pratiṣṭhāsyāmīti' (praśna. 6.3)",
  "GSP33brssbh2u:3264": "'sa prāṇamasṛjata' (pra. 6.4) iti /",
  "GSP33brssbh2u:3265": "utkrāntyabhāve hi gatyāgatyorapyabhāvo vijñāyate /",
  "GSP33brssbh2u:3266": "nahyanapasṛpasya dehādgatyāgatī syātām /",
  "GSP33brssbh2u:3267": "evamupādhiguṇasāratvājjīvasyāṇutvādivyapadeśaḥ prājñavat /",
  "GSP33brssbh2u:3268": "yathā prājñasya paramātmanaḥ saguṇeṣūpāsaneṣūpādhiguṇasāratvādaṇīyastvādivyapadeśaḥ- 'aṇīyānvrīhervā yavādvā' (chā. 3.1.14.2)",
  "GSP33brssbh2u:3269": "'manomayaḥ prāṇaśarīraḥ sarvagandhaḥ sarvarasaḥ satyakāmaḥ satyasaṃkalpaḥ' (chā. 3.14.2)",
  "GSP33brssbh2u:3270": "ityevaṃprakārastadvat /",
  "GSP33brssbh2u:3271": "syādetadyadi buddhiguṇasāratvādātmanaḥ saṃsāritvaṃ kalpyeta,",
  "GSP33brssbh2u:3272": "tato buddhyātmanorbhinnayoḥ saṃyogāvasānamavaśyaṃbhāvītyato buddhiviyoge satyātmano vibhaktasyānālakṣyatvādasattvamasaṃsāritvaṃ vā prasajyeteti // 29 //",
  "GSP33brssbh2u:3273": "ata uttaraṃ paṭhati-",
  "GSP33brssbh2u:3274": "____________________________________________________________________________________________",
  "GSP33brssbh2u:3275": "yāvadātmabhāvitvāc ca na doṣas taddarśanāt | BBs_2,3.30 |",
  "GSP33brssbh2u:3276": "neyamanantaranirdiṣṭadoṣaprāptirāśaṅkanīyā /",
  "GSP33brssbh2u:3277": "kasmāt /",
  "GSP33brssbh2u:3278": "yāvadātmabhāvitvādbuddhisaṃyogasya /",
  "GSP33brssbh2u:3279": "yāvadayamātmā saṃsārī bhavati,",
  "GSP33brssbh2u:3280": "yāvadasya samyagdarśanena saṃsāritvaṃ na nivartate,",
  "GSP33brssbh2u:3281": "tāvadasya buddhyā saṃyogo na śāmyati /",
  "GSP33brssbh2u:3282": "yāvadeva cāyaṃ buddhyupādhisaṃbandhastāvajjīvasya jīvatvaṃ saṃsāritvaṃ ca /",
  "GSP33brssbh2u:3283": "paramārthatastu na jīvo nāma buddhyupādhisaṃbandhaparikalpitasvarūpavyatirekeṇāsti /",
  "GSP33brssbh2u:3284": "nahi nityamuktasvarūpātsarvajñādīśvarādanyaścetano dhāturdvitīyo vedāntārthanirūpaṇāyāmupalabhyate /",
  "GSP33brssbh2u:3285": "'nānyo 'to 'sti draṣṭā śrotā mantā vijñātā' (bṛ. 3.7.23)",
  "GSP33brssbh2u:3286": ", 'nānyadato 'sti draṣṭṛ śrotṛ mantṛ vijñātṛ' (chā. 6.8.7)",
  "GSP33brssbh2u:3287": ", 'tattvamasi' (chā. 6.1.6)",
  "GSP33brssbh2u:3288": ", 'ahaṃ brahmāsmi' (bṛ. 1.4.7) ityādiśrutebhyaḥ /",
  "GSP33brssbh2u:3289": "kathaṃ punaravagamyate yāvadātmabhāvī buddhisaṃyoga iti /",
  "GSP33brssbh2u:3290": "taddarśanādityāha /",
  "GSP33brssbh2u:3291": "tathāhi śāstraṃ darśayati- 'yo 'yaṃ vijñānamayaḥ prāṇeṣu hṛdyantarjyotiḥ puruṣaḥ sa samānaḥ sannubhau lokāvanusaṃcarati dhyāyatīva lelāyatīva' (bṛ. 4.3.4) ityādi /",
  "GSP33brssbh2u:3292": "tatra vijñānamaya iti buddhimaya ityetaduktaṃ bhavati /",
  "GSP33brssbh2u:3293": "pradeśāntare 'vijñānamayo manomayaḥ prāṇamayaścakṣurmayaḥ śrotramayaḥ' iti vijñānamayasya manaādibhiḥ saha pāṭhāt /",
  "GSP33brssbh2u:3294": "buddhimayatvaṃ ca tadguṇasāratvamevābhipreyate /",
  "GSP33brssbh2u:3295": "yathā loke strīmayo devadatta iti strīrāgādipradhāno 'bhidhīyate tadvat /",
  "GSP33brssbh2u:3296": "'sa samānaḥ sannubhau lokāvanusaṃcarati' iti ca lokāntaragamane 'pyaviyogaṃ buddhyā darśayati /",
  "GSP33brssbh2u:3297": "kena samānastasyaivabuddhyeti gamyate saṃnidhānāt /",
  "GSP33brssbh2u:3298": "tacca darśayati - 'dhyāyatīva lelāyatīva' (bṛ. 4.3.7) iti /",
  "GSP33brssbh2u:3299": "etaduktaṃ bhavati- nāyaṃ svato dhyāyati,",
  "GSP33brssbh2u:3300": "nāpi calati,",
  "GSP33brssbh2u:3301": "dhyāyantyāṃ buddhau dhyāyatīva calantyāṃ buddhau calatīveti /",
  "GSP33brssbh2u:3302": "apica mithyājñānapuraḥsaro 'yamātmano buddhyupādhisaṃbandhaḥ /",
  "GSP33brssbh2u:3303": "naca mithyājñānasya samyagjñānādanyatra nivṛttirastītyato yāvadbrahmātmatānavabodhasyāvadayaṃ buddhyupādhisaṃbandho na śāmyati /",
  "GSP33brssbh2u:3304": "darśayati ca- 'vedāhametaṃ puruṣaṃ mahāntamādityavarṇaṃ tamasaḥ purastāt /",
  "GSP33brssbh2u:3305": "tameva viditvātimṛtyumeti nānyaḥ panthā vidyate 'yanāya' (śve. 3.8) iti // 30 //",
  "GSP33brssbh2u:3306": "----------------------",
  "GSP33brssbh2u:3307": "FN: vijñānamayo buddhipracuraḥ /",
  "GSP33brssbh2u:3308": "ādityavarṇaṃ svaprakāśam /",
  "GSP33brssbh2u:3309": "tamasaḥ parastādajñānāspṛṣṭam /",
  "GSP33brssbh2u:3310": "satā paramātmanā /",
  "GSP33brssbh2u:3311": "____________________________________________________________________________________________",
  "GSP33brssbh2u:3312": "nanu suṣuptapralayayorna śakyate buddhisaṃbandhaṃ ātmano 'bhyupagantum /",
  "GSP33brssbh2u:3313": "'satā somya tadā saṃpanno bhavati svamapīto bhavati' (chā. 6.8.1) iti vacanāt /",
  "GSP33brssbh2u:3314": "kṛtsnavikārapralayābhyupagamācca /",
  "GSP33brssbh2u:3315": "tatkathaṃ yāvadātmabhāvitvaṃ buddhisaṃbandhasyetyatrocyate-",
  "GSP33brssbh2u:3316": "puṃstvādivat tv asya sato 'bhivyaktiyogāt | BBs_2,3.31 |",
  "GSP33brssbh2u:3317": "yathā loke puṃstvādīni bījātmanā vidyamānānyeva bālyādiṣvanupalabhyamānānyavidyamānavadabhipreyamāṇāni yauvanādiṣvāvirbhavanti,",
  "GSP33brssbh2u:3318": "nāvidyamānānyutpadyante ṣaṇḍādīnāmapi tadutpattiprasaṅgāt,",
  "GSP33brssbh2u:3319": "evamayamapi buddhisaṃbandhaḥ śaktyātmanā vidyamāna eva suṣuptapralayayoḥ punaḥ prabodhaprasavayorāvirbhavati /",
  "GSP33brssbh2u:3320": "evaṃ hyetadyujyate /",
  "GSP33brssbh2u:3321": "nahyākasmikī kasyacidutpattiḥ saṃbhavati /",
  "GSP33brssbh2u:3322": "atiprasaṅgāt /",
  "GSP33brssbh2u:3323": "darśayati ca suṣuptādutthānamavidyātmakabījasadbhāvakāritam- 'sati saṃpadya na viduḥ sati saṃpadyamāha' iti ta iha vyāghro vā saṃho vā' (chā. 6.9.3) ityādinā /",
  "GSP33brssbh2u:3324": "tasmātsiddhametadyāvadātmabhāvī buddhyādyupādhisaṃbandha iti // 31 //",
  "GSP33brssbh2u:3325": "____________________________________________________________________________________________",
  "GSP33brssbh2u:3326": "nityopalabdhyanupalabdhiprasaṅgo 'nyataraniyamo vānyathā | BBs_2,3.32 |",
  "GSP33brssbh2u:3327": "taccātmana upādhibhūtamantaḥkaraṇaṃ mano buddhirvijñānaṃ ctitamiti cānekadhā tatra tatrābhilapyate /",
  "GSP33brssbh2u:3328": "kvacicca vṛttivibhāgena saṃśayādivṛttikaṃ mana ityucyate, niścayādivṛttikaṃ buddhiriti /",
  "GSP33brssbh2u:3329": "taccaivaṃbhūtamantaḥkaraṇamavaśyamastītyabhyupagantavyam /",
  "GSP33brssbh2u:3330": "anyathā hyanabhyupagamyamāne tasminnityopalabdhyanupalabdhiprasaṅgaḥ syāt /",
  "GSP33brssbh2u:3331": "ātmendriyaviṣayāṇāmupalabdhisādhanānāṃ saṃnidhāne sati nityamevopalabdhiḥ prasajyeta /",
  "GSP33brssbh2u:3332": "atha satyapi hetusamavadhāne phalābhāvastato nityamevānupalabdhiḥ prasajyeta /",
  "GSP33brssbh2u:3333": "nacaivaṃ dṛśyate /",
  "GSP33brssbh2u:3334": "athavānyatarasyātmana indriyasya vā śaktipratibandho 'bhyupagantavyaḥ /",
  "GSP33brssbh2u:3335": "nacātmanaḥ śaktipratibandhaḥ saṃbhavati /",
  "GSP33brssbh2u:3336": "avikriyatvāt /",
  "GSP33brssbh2u:3337": "nāpīndriyasya /",
  "GSP33brssbh2u:3338": "nahi tasya pūrvottarayoḥ kṣaṇayorapratibaddhaśaktikasya sato 'kasmācchaktiḥ pratibadhyeta /",
  "GSP33brssbh2u:3339": "tasmādyasyāvadhānānavadhānābhyāmupalabdhyanupalabdhī bhavatastanmanaḥ /",
  "GSP33brssbh2u:3340": "tathāca śrutiḥ - 'anyatrātmanā abhūvaṃ nādarśamanyatramanā abhūvaṃ nāśrauṣam' (bṛ. 1.5.3)",
  "GSP33brssbh2u:3341": "iti, 'manasā hyeva paśyati manasā śṛṇoti' (bṛ. 1.5.3) iti /",
  "GSP33brssbh2u:3342": "kāmādayaścāsya vṛttaya iti darśayati 'kāmaḥ saṃkalpo vicikitsā śraddhāśraddhā dhṛtiradhṛtirhīrbhīrityetatsarvaṃ mana eva' (bṛ. 1.5.3) iti /",
  "GSP33brssbh2u:3343": "tasmādyuktametat /",
  "GSP33brssbh2u:3344": "'tadguṇasāratvāttadvyapadeśaḥ' iti // 32 //",
  "GSP33brssbh2u:3345": "14 kartrādhikaraṇam / sū. 33-40",
  "GSP33brssbh2u:3346": "____________________________________________________________________________________________",
  "GSP33brssbh2u:3347": "kartā śāstrārthavattvāt | BBs_2,3.33 |",
  "GSP33brssbh2u:3348": "tadguṇasāratvādhikāreṇaivāparo 'pi jīvadharmaḥ prapañcyate /",
  "GSP33brssbh2u:3349": "kartā cāyaṃ jīvaḥ syāt /",
  "GSP33brssbh2u:3350": "kasmāt /",
  "GSP33brssbh2u:3351": "śāstrārthatvāt /",
  "GSP33brssbh2u:3352": "evañca 'yajeta' 'juhuyāt' 'dadyāt' ityevaṃvidhaṃ vidiśāstramarthavadbhavati /",
  "GSP33brssbh2u:3353": "anyathā tadanarthakaṃ syāt /",
  "GSP33brssbh2u:3354": "taddhi kartuḥ sataḥ kartavyaviśeṣamupadiśati /",
  "GSP33brssbh2u:3355": "nacāsati kartṛtve tadupapadyeta /",
  "GSP33brssbh2u:3356": "tathedamapi śāstramarthavadbhavati eṣa hi draṣṭā śrotā mantā boddhā kartā vijñānātmā puruṣaḥ (pra. 5.9) iti // 33 //",
  "GSP33brssbh2u:3357": "____________________________________________________________________________________________",
  "GSP33brssbh2u:3358": "vihāropadeśāt | BBs_2,3.34 |",
  "GSP33brssbh2u:3359": "itaśca jīvasya kartṛtvaṃ,",
  "GSP33brssbh2u:3360": "yajjīvaprakriyāyāṃ saṃdhye sthāne vihāramupadiśati- 'sa īyate 'mṛto yatra kāmam' (bṛ. 4.3.12)",
  "GSP33brssbh2u:3361": "iti, 'sve śarīre yathākāmaṃ parivartate' (bṛ. 2.1.18) iti ca // 34 //",
  "GSP33brssbh2u:3362": "----------------------",
  "GSP33brssbh2u:3363": "FN: saṃdhye sthāne svapnāvasthānam /",
  "GSP33brssbh2u:3364": "īyate gacchati /",
  "GSP33brssbh2u:3365": "____________________________________________________________________________________________",
  "GSP33brssbh2u:3366": "upādānāt | BBs_2,3.35 |",
  "GSP33brssbh2u:3367": "itaścāsya kartṛtvaṃ,",
  "GSP33brssbh2u:3368": "yajjīvaprakriyāyāmeva karaṇānāmupādānaṃ saṃkīrtayati- 'tadeṣāṃ prāṇānāṃ vijñānena vijñānamādāya' (bṛ. 21.1.17)",
  "GSP33brssbh2u:3369": "iti, 'prāṇāngṛhītvā' (bṛ. 2.1.18) iti ca // 35 //",
  "GSP33brssbh2u:3370": "----------------------",
  "GSP33brssbh2u:3371": "FN: prāṇānāmindryāṇāṃ vijñānena buddhyā vijñānaṃ grahaṇaśaktimādāya svāpe jīvo hṛdayametīti yojanā /",
  "GSP33brssbh2u:3372": "____________________________________________________________________________________________",
  "GSP33brssbh2u:3373": "vyapadeśāc ca kriyāyāṃ na cen nirdeśaviparyayaḥ | BBs_2,3.36 |",
  "GSP33brssbh2u:3374": "itaśca jīvasya kartṛtvaṃ,",
  "GSP33brssbh2u:3375": "yadasya laukikīṣu vaidikīṣu ca kriyāsu kartṛtvaṃ vyapadiśati śāstram- 'vijñānaṃ yajñaṃ tanute karmāṇi tanute 'pi ca' (tai. 2.5.1) iti /",
  "GSP33brssbh2u:3376": "nanu vijñānacchabdo buddhau samadhigataḥ /",
  "GSP33brssbh2u:3377": "kathamanena jīvasya kartṛtvaṃ sūcyata iti /",
  "GSP33brssbh2u:3378": "netyucyate /",
  "GSP33brssbh2u:3379": "jīvasyaivaiṣa nirdeśo na buddheḥ /",
  "GSP33brssbh2u:3380": "na cejjīvasya syānnirdeśaviparyayaḥ syāt /",
  "GSP33brssbh2u:3381": "vijñānenetyevaṃ niradekṣyāt /",
  "GSP33brssbh2u:3382": "tathā hyanyatra buddhivivakṣāyāṃ vijñānaśabdasya karaṇavibhaktinirdeśo dṛśyate 'tadeṣāṃ prāṇānāṃ vijñānena vijñānamādāya' (bṛ. 2.1.17) iti /",
  "GSP33brssbh2u:3383": "iha tu ' vijñānaṃ yajñaṃ tanute' (tai. 2.5.1)",
  "GSP33brssbh2u:3384": "iti kartṛsamānādhikaraṇanirdeśādbuddhivyatiriktasyaivātmanaḥ kartṛtvaṃ sūcyata ityadoṣaḥ // 36 //",
  "GSP33brssbh2u:3385": "atrāha- yadi buddhivyatirikto jīvaḥ kartā syātsa svatantraḥ sanpriyaṃ hitaṃ caivātmano niyamena saṃpādayenna viparītam /",
  "GSP33brssbh2u:3386": "viparītamapi tu saṃpādayannupalabhyate /",
  "GSP33brssbh2u:3387": "naca svatantrasyātmana īdṛśī pravṛttiraniyamenopapadyata iti /",
  "GSP33brssbh2u:3388": "ata uttaraṃ paṭhati-",
  "GSP33brssbh2u:3389": "____________________________________________________________________________________________",
  "GSP33brssbh2u:3390": "upalabdhivadaniyamaḥ | BBs_2,3.37 |",
  "GSP33brssbh2u:3391": "yathāyamātmopalabdhiṃ prati svatantro 'pyaniyameneṣṭamaniṣṭaṃ copalabhata evamaniyamenaiveṣṭamaniṣṭaṃ ca saṃpādayiṣyati /",
  "GSP33brssbh2u:3392": "upalabdhāvapyasvātantryamupalabdhihetūpādānopalambhāditi cet /",
  "GSP33brssbh2u:3393": "na /",
  "GSP33brssbh2u:3394": "viṣayaprakalpanāmātraprayojanatvādupalabdhihetūnām /",
  "GSP33brssbh2u:3395": "upalabdhau tvananyāpekṣatvamātmanaścaitanyayogāt /",
  "GSP33brssbh2u:3396": "apicārthakriyāyāmapi nātyantamātmanaḥ svātantryamasti deśakālanimittaviśeṣāpekṣatvāt /",
  "GSP33brssbh2u:3397": "naca sahāyāpekṣasya kartuḥ kartṛtvaṃ nivartate /",
  "GSP33brssbh2u:3398": "bhavati hyedhodakādyapekṣasyāpi paktuḥ paktṛtvam /",
  "GSP33brssbh2u:3399": "sahakārivaicitryācceṣṭāniṣṭārthakriyāyāmaniyamena pravṛttirātmano na virudhyate // 37 //",
  "GSP33brssbh2u:3400": "____________________________________________________________________________________________",
  "GSP33brssbh2u:3401": "śaktiviparyayāt | BBs_2,3.38 |",
  "GSP33brssbh2u:3402": "itaśca vijñānavyatirikto jīvaḥ kartā bhavitumarhati /",
  "GSP33brssbh2u:3403": "yadi purvijñānaśabdavācyā buddhireva kartrī syāttataḥ śaktiviparyayaḥ syāt /",
  "GSP33brssbh2u:3404": "karaṇaśaktirbuddherhīyeta kartṛśaktiścāpadyeta /",
  "GSP33brssbh2u:3405": "satyāṃ ca buddheḥ kartṛśaktau tasyā evāhaṃpratyayaviṣayatvamabhyupagantavyam /",
  "GSP33brssbh2u:3406": "ahaṅkārapūrvikāyā eva pravṛtteḥ sarvatra darśanāt /",
  "GSP33brssbh2u:3407": "ahaṃ gacchāmyahamāgacchāmyahaṃ bhuñjo 'haṃ pibāmīti ca /",
  "GSP33brssbh2u:3408": "tasyāśca kartṛśaktiyuktāyāḥ sarvārthakārī karaṇamanyatkalpayitavyam /",
  "GSP33brssbh2u:3409": "śakto 'pi hi sankartā karaṇamupādāya kriyāsu pravartamāno dṛśyata iti /",
  "GSP33brssbh2u:3410": "tataśca saṃjñāmātre vivādaḥ syānna vastubhedaḥ kaścit /",
  "GSP33brssbh2u:3411": "karaṇavyatiriktasya kartṛtvābhyupagamāt // 38 //",
  "GSP33brssbh2u:3412": "____________________________________________________________________________________________",
  "GSP33brssbh2u:3413": "samādhyabhāvāc ca | BBs_2,3.39 |",
  "GSP33brssbh2u:3414": "yo 'pyayamaupaniṣadātmapratipattiprayojanaḥ samādhirupadiṣṭo vedānteṣu- 'ātmā vā are draṣṭavyaḥ śrotavyo mantavyo nididhyasitavya so 'nveṣṭavyaḥ sa vijijñāsitavyaḥ' (bṛ. 2.4.5)",
  "GSP33brssbh2u:3415": ", 'ātmetyevaṃ dhyāyatha ātmānam' (muṇḍa. 2.2.6)",
  "GSP33brssbh2u:3416": "ityevaṃlakṣaṇaḥ, so 'pyasatyātmanaḥ kartṛtve nopapadyeta /",
  "GSP33brssbh2u:3417": "tasmādapyasya kartṛtvasiddhiḥ // 39 //",
  "GSP33brssbh2u:3418": "15 takṣādhikaraṇam // sū. 40",
  "GSP33brssbh2u:3419": "____________________________________________________________________________________________",
  "GSP33brssbh2u:3420": "yathā ca takṣobhayathā | BBs_2,3.40 |",
  "GSP33brssbh2u:3421": "evaṃ tāvacchāstrārthavattvādibhirhetubhiḥ kartṛtvaṃ śārīrasya pradarśitaṃ,",
  "GSP33brssbh2u:3422": "tatpunaḥ svābhāvikaṃ vā syādupādhinimittaṃ veti cintyate /",
  "GSP33brssbh2u:3423": "tatraitaireva śāstrārthavattvādibhirhetubhiḥ svābhāvikaṃ kartṛtvamapavādahetvabhāvāditi /",
  "GSP33brssbh2u:3424": "evaṃ prāpte brūmaḥ /",
  "GSP33brssbh2u:3425": "na svābhāvikaṃ kartṛtvamātmanaḥ saṃbhavati, anirmokṣaprasaṅgāt /",
  "GSP33brssbh2u:3426": "kartṛtvasvabhāve hyātmano na kartṛtvānnirmokṣaḥ saṃbhavati, agnerivauṣṇyāt /",
  "GSP33brssbh2u:3427": "naca kartṛtvādanirmuktasyāsti puruṣārthasiddhiḥ, kartṛtvasya duḥkharūpatvāt /",
  "GSP33brssbh2u:3428": "nanu sthitāyāmapi kartṛtvaśaktau kartṛtvakāryaparihārātpuruṣārthaḥ setsyati /",
  "GSP33brssbh2u:3429": "tatparihāraśca nimittaparihārāt /",
  "GSP33brssbh2u:3430": "yathāgnerdahanaśaktiyuktasyāpi kāṣṭhaviyogāddahanakāryābhāvāt /",
  "GSP33brssbh2u:3431": "na /",
  "GSP33brssbh2u:3432": "nimittānāmapi śaktilakṣaṇena saṃbandhena saṃbaddhānāmatyantaparihārāsaṃbhavāt /",
  "GSP33brssbh2u:3433": "nanu mokṣasādhanavidhānānmokṣaḥ setsyati /",
  "GSP33brssbh2u:3434": "na /",
  "GSP33brssbh2u:3435": "sādhanāyattasyānityatvāt /",
  "GSP33brssbh2u:3436": "apica nityaśuddhabuddhamuktātmapratipādanānmokṣasiddhirabhimatā /",
  "GSP33brssbh2u:3437": "tādṛgātmapratipādanaṃ ca na svābhāvike kartṛtve 'vakalpeta /",
  "GSP33brssbh2u:3438": "tasmādupādhidharmādhyāsenaivātmanaḥ kartṛtvaṃ na svābhāvikam /",
  "GSP33brssbh2u:3439": "tathāca śrutiḥ - 'dhyāyatīva lelāyatīva' (bṛ. 4.3.7) iti /",
  "GSP33brssbh2u:3440": "'ātmendriyamanoyuktaṃ bhoktetyāhurmanīṣiṇaḥ(kaṇṭha. 3.4)",
  "GSP33brssbh2u:3441": "iti copādhisaṃpṛktasyaivātmano bhoktetyādiviśeṣalābhaṃ darśayati /",
  "GSP33brssbh2u:3442": "nahi vivekināṃ parasmādanyo jīvo nāma kartā bhoktā vā vidyate /",
  "GSP33brssbh2u:3443": "'nānyo 'to 'sti draṣṭā' (bṛ. 4.3.23) ityādiśravaṇāt /",
  "GSP33brssbh2u:3444": "para eva tarhi saṃsārī kartā bhoktā ca prasajyeta,",
  "GSP33brssbh2u:3445": "parasmādanyaśceccitimāñjīvaḥ kartā buddhyādisaṃghātavyatirikto na syāt /",
  "GSP33brssbh2u:3446": "na /",
  "GSP33brssbh2u:3447": "avidyāpratyupasthāpitatvātkartṛtvabhoktṛtvayoḥ /",
  "GSP33brssbh2u:3448": "tathāca śāstram- 'yatra hi dvaitamiva bhavati taditara itaraṃ paśyati' (bṛ. 2.4.14)",
  "GSP33brssbh2u:3449": "ityavidyāvasthāyāṃ kartṛtvabhoktṛtve darśayitvā vidyāvasthāyāṃ te eva kartṛtvabhoktṛtve nivārayati- 'yatra tvasya sarvamātmaivābhūttatkena kaṃ paśyet' (bṛ. 2.4.14) iti /",
  "GSP33brssbh2u:3450_0": "tathā svapnajāgaritayorātmana upādhisaṃparkakṛtaṃ śramaṃ śyenasyevākāśe viparipatataḥ",
  "GSP33brssbh2u:3450_1": "śrāvayitvā tadabhāvaṃ suṣuptau prājñenātmanā saṃpariṣvaktasya śrāvayati- 'tadvā asyaitadāptakāmamātmakāmamakāmaṃ",
  "GSP33brssbh2u:3450_2": "rūpaṃ śokāntaram (bṛ. 4.3.21)",
  "GSP33brssbh2u:3451": "ityārabhya eṣāsya paramā gatireṣāsya paramā saṃpadeṣo 'sya paramo loka eṣo 'syaparama ānandaḥ (bṛ. 4.3.32) ityupasaṃhārāt /",
  "GSP33brssbh2u:3452": "tadetadāhācāryaḥ - yathā ca takṣobhayathā iti /",
  "GSP33brssbh2u:3453": "tvarthe cāyaṃ caḥ paṭhitaḥ /",
  "GSP33brssbh2u:3454": "naivaṃ mantavyaṃ svābhāvikamevātmanaḥ kartṛtvamagnerivauṣṇyamiti /",
  "GSP33brssbh2u:3455_0": "yathā tu takṣā loke vāsyādikaraṇahastaḥ kartā duḥkhī bhavati sa eva svagṛhaṃ prāpto",
  "GSP33brssbh2u:3455_1": "vimuktavāsyādikaraṇaḥ svastho nivṛtto nirvyāpāraḥ sukhī bhavatyevamavidyāpratyupasthāpitadvaitasaṃpṛkta",
  "GSP33brssbh2u:3455_2": "ātmā svapnajāgaritāvasthayoḥ kartā duḥkhī bhavati sa tacchramāpanuttaye svamātmānaṃ",
  "GSP33brssbh2u:3455_3": "paraṃ brahma praviśya vimuktakāryakaraṇasaṃghāto 'kartā sukhī bhavati saṃprasādāvasthāyām /",
  "GSP33brssbh2u:3456": "tathā muktyavasthāyāmapyavidyādhvāntaṃ vidyāpradīpena vidhūyātmaiva kevalo nivṛttaḥ sukhī bhavati /",
  "GSP33brssbh2u:3457": "takṣadṛṣṭāntaścaitāvatāṃ'śena draṣṭavyaḥ /",
  "GSP33brssbh2u:3458": "takṣā hi viśiṣṭheṣu takṣaṇādivyāpāreṣvapekṣyaiva pratiniyatāni karaṇāni vāsyādīni kartā bhavati /",
  "GSP33brssbh2u:3459": "svaśarīreṇa tvakartaiva /",
  "GSP33brssbh2u:3460": "evamayamātmā sarvavyāpāreṣvapekṣyaiva manaādīni karaṇāni kartā bhavati, svātmanā tvakartaiveti /",
  "GSP33brssbh2u:3461": "natvātmanasthakṣṇa ivāvayavāḥ santi yairhastādibhiriva vāsyādīni takṣā manaādīni karaṇānyātmopādadīta nyasyedvā /",
  "GSP33brssbh2u:3462": "yattūktaṃ śāstrārthavattvādibhirhetubhiḥ svābhāvikamātmanaḥ kartṛtvamiti /",
  "GSP33brssbh2u:3463": "tanna /",
  "GSP33brssbh2u:3464": "vidhiśāstraṃ tāvadyathāprāptaṃ kartṛtvamupādāya kartavyaviśeṣamupadiśati na kartṛtvamātmanaḥ pratipādayati /",
  "GSP33brssbh2u:3465": "naca svābhāvikamasya kartṛtvamiti brahmātmatvopadeśādityavocāma /",
  "GSP33brssbh2u:3466": "tasmādavidyākṛtaṃ kartṛtvamupādāya vidhiśāstraṃ pravartiṣyate /",
  "GSP33brssbh2u:3467": "kartā vijñānātmā puruṣa ityevañjātīyakamapi śāstramanuvādarūpatvādyathāprāpyamevāvidyākṛtaṃ kartṛtvamanuvadiṣyati /",
  "GSP33brssbh2u:3468": "etena vihāropādāne parihṛte /",
  "GSP33brssbh2u:3469": "tayorapyanuvādarūpatvāt /",
  "GSP33brssbh2u:3470": "nanu saṃdhye sthāne prasupteṣu karaṇeṣu sve śarīre yathākāmaṃ parivartata iti vihāra upadiśyamānaḥ kevalasyātmanaḥ kartṛtvamāvahati /",
  "GSP33brssbh2u:3471": "tathopādāne 'pi 'tadeṣāṃ prāṇānāṃ vijñānena vijñānamādāya' iti karaṇeṣu karmakaraṇavibhaktī śrūyamāṇe kevalasyātmanaḥ kartṛtvaṃ gamayata iti /",
  "GSP33brssbh2u:3472": "atrocyate- na tāvatsaṃdhye sthāne 'tyantamātmanaḥ karaṇaviramaṇamasti / 'sadhīḥ svapno bhūtvemaṃ lokamatikrāmati' (bṛ.4.3.7)",
  "GSP33brssbh2u:3473_0": "iti tatrāpi dhīsaṃbandhaśravaṇāt / tathāca smaranti- 'indriyāṇāmuparame mano 'nuparataṃ",
  "GSP33brssbh2u:3473_1": "yadi / sevate viṣayāneva tadvidyātsvapnadarśanam' iti / 'kāmādayaśca manaso vṛttayaḥ'",
  "GSP33brssbh2u:3473_2": "iti śrutiḥ / tāśca svapne dṛśyante / tasmātsamanā eva svapne viharati / vihāro 'pi",
  "GSP33brssbh2u:3473_3": "ca tatratyo vāsanāmaya eva natu pāramārthiko 'sti / tathāca śrutirivākārānubaddhameva",
  "GSP33brssbh2u:3473_4": "svapnavyāpāraṃ varṇayati- 'uteva strībhiḥ saha modamāno jakṣadutevāpi bhayāni paśyan' (bṛ. 4.3.13)",
  "GSP33brssbh2u:3474": "iti / laukikā api tathaiva svapnaṃ kathayanti- ārukṣamiva giriśṛṅgamadrākṣamiva vanarājimiti /",
  "GSP33brssbh2u:3475": "tathopādāne 'pi yadyapi karaṇeṣu karmakaraṇavibhaktinirdeśastathāpi tatsaṃpṛktasyaivātmanaḥ kartṛtvaṃ draṣṭavyam /",
  "GSP33brssbh2u:3476": "kevale kartṛtvāsaṃbhavasya darśitatvāt /",
  "GSP33brssbh2u:3477": "bhavati ca loke 'nekaprakārā vivakṣā yodhā yudhyante yodhai rājā yudhyata iti /",
  "GSP33brssbh2u:3478": "apicāsminnupādāne karaṇavyāpāroparamamātraṃ vivakṣyate na svātantryaṃ kasyacidabuddhipūrvakasyāpi svāpe karaṇavyāpāroparamasya dṛṣṭatvāt /",
  "GSP33brssbh2u:3479": "yastvayaṃ vyapadeśo darśitaḥ 'vijñānaṃ yajñaṃ tanute' iti, sa buddhereva kartṛtvaṃ prāpayati /",
  "GSP33brssbh2u:3480": "vijñānaśabdasya tatra prasiddhatvāt /",
  "GSP33brssbh2u:3481": "manonantaraṃ pāṭhācca /",
  "GSP33brssbh2u:3482": "'tasya śraddhaiva śiraḥ' (tai. 2.4) iti ca vijñānamayasyātmanaḥ śraddhādyavayavatvasaṃkīrtanāt /",
  "GSP33brssbh2u:3483": "śraddhādīnāṃ ca buddhidharmatvaprasiddheḥ /",
  "GSP33brssbh2u:3484": "'vijñānaṃ devāḥ sarve brahma jyeṣṭhamupāsate' (tai. 2.5.1) iti ca vākyaśeṣāt /",
  "GSP33brssbh2u:3485": "jyeṣṭhatvasya ca prathamajatvamasya buddhau prasiddhatvāt /",
  "GSP33brssbh2u:3486": "'sa eṣa vācaścittasyottarottarakramo yadyajñaḥ' iti ca śrutyantare yajñasya vāgbuddhisādhyatvāvadhāramāt /",
  "GSP33brssbh2u:3487": "naca buddheḥ śaktiviparyayaḥ karaṇānāṃ kartṛtvābhyupagame bhavati /",
  "GSP33brssbh2u:3488": "sarvakārakāṇāmeva svasvavyāpāreṣu kartṛtvasyāvaśyaṃbhāvitvāt /",
  "GSP33brssbh2u:3489": "upalabdhyapekṣaṃ tveṣāṃ karaṇānāṃ karaṇatvaṃ, sā cātmanaḥ /",
  "GSP33brssbh2u:3490": "naca tasyāmapyasya kartṛtvamasti /",
  "GSP33brssbh2u:3491": "nityolabdhisvarūpatvāt /",
  "GSP33brssbh2u:3492": "ahaṅkārapūrvakamapi kartṛtvaṃ nopalabdhurbhavitumarhati /",
  "GSP33brssbh2u:3493": "ahaṅkārasyāpyupalabhyamānatvāt /",
  "GSP33brssbh2u:3494": "nacaivaṃ sati karaṇāntarakalpanāprasaṅgaḥ /",
  "GSP33brssbh2u:3495": "buddheḥ karaṇatvābhyupagamāt /",
  "GSP33brssbh2u:3496": "samādhyabhāvastu śāstrārthattvenaiva parihṛtaḥ /",
  "GSP33brssbh2u:3497": "yathāprāptameva kartṛtvamupādāya samādhividhānāt /",
  "GSP33brssbh2u:3498": "tasmātkartṛtvamapyātmana upādhinimittameveti sthitam // 40 //",
  "GSP33brssbh2u:3499": "----------------------",
  "GSP33brssbh2u:3500": "FN: śokāntaraṃ duḥkhāspṛṣṭam /",
  "GSP33brssbh2u:3501": "gatiḥ prāpyaṃ, loko bhogyaṃ sukham /",
  "GSP33brssbh2u:3502": "anyairapreryatvaṃ svasthatvam,",
  "GSP33brssbh2u:3503": "mānasaprayatnarāhityaṃ nirvṛtatvam,",
  "GSP33brssbh2u:3504": "kāyaceṣṭāśūnyatvaṃ nirvyāpāratvam /",
  "GSP33brssbh2u:3505": "saṃprasādaḥ suṣuptiḥ /",
  "GSP33brssbh2u:3506": "jakṣat bhuñjānaiva /",
  "GSP33brssbh2u:3507": "____________________________________________________________________________________________",
  "GSP33brssbh2u:3508": "16 parāyattādhikaraṇam / sū. 41-42",
  "GSP33brssbh2u:3509": "parāt tu tacchruteḥ | BBs_2,3.41 |",
  "GSP33brssbh2u:3510": "yadidamavidyāvasthāyāmupādinibandhanaṃ kartṛtvaṃ jīvasyābhihitaṃ,",
  "GSP33brssbh2u:3511": "tatkimanapekṣyeśvaraṃ bhavatyāhosvidīśvarāpekṣamiti bhavati vicāraṇā /",
  "GSP33brssbh2u:3512": "tatra prāptaṃ tāvanneśvaramapekṣate jīvaḥ kartṛtva iti /",
  "GSP33brssbh2u:3513": "kasmāt /",
  "GSP33brssbh2u:3514": "apekṣāprayojanābhāvāt /",
  "GSP33brssbh2u:3515": "ayaṃ hi jīvaḥ svayameva rāgadveṣādidoṣaprayuktaḥ kārakāntarasāmagrīsamapannaḥ kartṛtvamanubhavituṃ śaknoti /",
  "GSP33brssbh2u:3516": "tasya kimīśvaraḥ kariṣyati /",
  "GSP33brssbh2u:3517": "naca loke prasiddhirasti kṛṣyādikāsu kriyāsvanaḍudādivadīśvaro 'paro 'pekṣitavya iti /",
  "GSP33brssbh2u:3518": "kleṣātmakena ca kartṛtvena jantūnsaṃsṛjata īśvarasya nairghṛṇyaṃ prasajyeta,",
  "GSP33brssbh2u:3519": "viṣamaphalaṃ caiṣāṃ kartṛtvaṃ vidadhato vaiṣamyam /",
  "GSP33brssbh2u:3520": "nanu 'vaiṣamyanairghṛṇye na sāpekṣatvāt' (bra. 1.4.17) ityuktam /",
  "GSP33brssbh2u:3521": "satyamuktam sati tvīśvarasya sāpekṣatvasaṃbhave /",
  "GSP33brssbh2u:3522": "sāpekṣatvaṃ ceśvarasya saṃbhavati satorjantūnāṃ dharmādharmayostayośca sadbhāvaḥ sati jīvasya kartṛtve /",
  "GSP33brssbh2u:3523": "tadeva cetkartṛtvamīśvarāpekṣaṃ syātkiṃviṣayamīśvarasya sāpekṣatvamucyeta /",
  "GSP33brssbh2u:3524": "akṛtābhyāgamaścaivaṃ jīvasya prasajyeta /",
  "GSP33brssbh2u:3525": "tasmātsvata evāsya kartṛtvamiti /",
  "GSP33brssbh2u:3526": "etāṃ prāptiṃ tuśabdena vyāvartya pratijānīte- 'parāt' iti /",
  "GSP33brssbh2u:3527_0": "avidyāvasthāyāṃ kāryakaraṇasaṃghātāvivekadarśino jīvasyāvidyātimirāndhasya sataḥ",
  "GSP33brssbh2u:3527_1": "parasmādātmanaḥ karmādhyakṣātsarvabhūtādhivāsātsākṣiṇaścetayiturīśvarāttadanujñayā",
  "GSP33brssbh2u:3527_2": "kartṛtvabhoktṛtvalakṣaṇasya saṃsārasya siddhiḥ,",
  "GSP33brssbh2u:3528": "tadanugrahahetukenaiva ca vijñānena mokṣasiddhirbhavitumarhati /",
  "GSP33brssbh2u:3529": "kutaḥ /",
  "GSP33brssbh2u:3530": "tacchruteḥ /",
  "GSP33brssbh2u:3531": "yadyapi doṣaprayuktaḥ sāmagrīsaṃpannaśca jīvaḥ,",
  "GSP33brssbh2u:3532": "yadyapi ca loke kṛṣyādiṣu karmasu neśvarakāraṇatvaṃ prasiddhaṃ,",
  "GSP33brssbh2u:3533": "tathāpi sarvāsveva pravṛttiṣvīśvaro hetukarteti śruteravasīyate /",
  "GSP33brssbh2u:3534": "tathāhi śrutirbhavati- 'eṣa hyeva sādhu karma kārayati taṃ yamebhyo lokebhya unninīyate /",
  "GSP33brssbh2u:3535": "eṣa hyevāsādhu karma kārayati taṃ yamadho ninīṣate' (kauṣī. 3.8) iti /",
  "GSP33brssbh2u:3536": "'ya ātmani tiṣṭhannātmānamantaro yamayati' iti caivañjātīyakā // 41 //",
  "GSP33brssbh2u:3537": "nanvevamīśvarasya kārayitṛtve sati vaiṣamyanairghaṇye syātāmakṛtābhyāgamaśca jīvasyeti /",
  "GSP33brssbh2u:3538": "netyucyate-",
  "GSP33brssbh2u:3539": "____________________________________________________________________________________________",
  "GSP33brssbh2u:3540": "kṛtaprayatnāpekṣas tu vihitapratiṣiddhāvaiyarthyādibhyaḥ | BBs_2,3.42 |",
  "GSP33brssbh2u:3541": "tuśabdaścoditadoṣavyāvartanārthaḥ /",
  "GSP33brssbh2u:3542": "kṛto yaḥ prayatno jīvasya dharmādharmalakṣaṇastadapekṣa evainamīśvaraḥ kārayati /",
  "GSP33brssbh2u:3543": "tataścaite coditā doṣā na prasajyante /",
  "GSP33brssbh2u:3544": "jīvakṛtadharmādharmavaiṣamyāpekṣa eva tattatphalāni viṣamaṃ vibhajetparjanyavadīśvaro nimittatvamātreṇa /",
  "GSP33brssbh2u:3545": "yathā loke nānāvidhānāṃ gucchagulmādīnāṃ vrīhiyavādīnāṃ cāsādhāraṇebhyaḥ svasvabījebhyo jāyamānānāṃ sādhāraṇaṃ nimittaṃ bhavati parjanyaḥ /",
  "GSP33brssbh2u:3546": "nahyasati parjanye rasapaṣpapalāśādivaiṣamyaṃ teṣāṃ jāyate,",
  "GSP33brssbh2u:3547": "nāpyasatsu svasvabījeṣu,",
  "GSP33brssbh2u:3548": "evaṃ jīvakṛtaprayatnāpekṣa īśvarasteṣāṃ śubhāśubhaṃ vidadhyāditi śliṣyate /",
  "GSP33brssbh2u:3549": "nanu kṛtaprayatnāpekṣatvameva jīvasya parāyatte kartṛtve nopapadyate /",
  "GSP33brssbh2u:3550": "naiṣa doṣaḥ /",
  "GSP33brssbh2u:3551": "parāyatte 'pi hi kartṛtve karotyeva jīvaḥ /",
  "GSP33brssbh2u:3552": "kurvantaṃ hi tamīśvaraḥ kārayati /",
  "GSP33brssbh2u:3553": "apica pūrvaprayatnamapekṣyedānīṃ kārayati pūrvataraṃ ca prayatnamapekṣya pūrvamakārayadityanāditvātsaṃsārasyetyanavadyam /",
  "GSP33brssbh2u:3554": "kathaṃ punaravagamyate kṛtapratnāpekṣa īśvara iti /",
  "GSP33brssbh2u:3555": "vihitapratiṣiddhāvaiyarthyādibhya ityāha /",
  "GSP33brssbh2u:3556": "evaṃ hi 'svargakāmo yajeta' 'brāhmaṇo na hantavyaḥ',",
  "GSP33brssbh2u:3557": "ityevañjātīyakasya vihitasya pratiṣiddhasya cāvaiyarthyaṃ bhavati /",
  "GSP33brssbh2u:3558": "anyathā tadanarthakaṃ syāt /",
  "GSP33brssbh2u:3559": "īśvara eva vidhipratiṣedhayorniyujyeta /",
  "GSP33brssbh2u:3560": "atyantaparatantratvājjīvasya /",
  "GSP33brssbh2u:3561": "tathā vihitakāriṇamapyanarthena saṃsṛjetpratiṣiddhakāriṇamapyarthena /",
  "GSP33brssbh2u:3562": "tataśca prāmāṇyaṃ vedasyāstamiyāt /",
  "GSP33brssbh2u:3563": "īśvarasya cātyantānapekṣatve laukikasyāpi puruṣakārasya vaiyarthyaṃ tathā deśakālanimittānāṃ pūrvoktadoṣaprasaṅgaścetyevañjātīyakaṃ doṣajātamādigrahaṇena darśayati // 42 //",
  "GSP33brssbh2u:3564": "17 aṃśādhikaraṇam / sū. 43-53",
  "GSP33brssbh2u:3565": "____________________________________________________________________________________________",
  "GSP33brssbh2u:3566": "aṃśo nānāvyapadeśād anyathā cāpi dāśakitavāditvam adhīyata eke | BBs_2,3.43 |",
  "GSP33brssbh2u:3567": "jīveśvarayorupakāryopakārabhāva uktaḥ /",
  "GSP33brssbh2u:3568": "sa ca saṃbaddhayoreva loke dṛṣṭo yathā svāmibhṛtyayoryathā vāgnivisphuliṅgayoḥ /",
  "GSP33brssbh2u:3569": "tataśca jīveśvarayorapyupakāryopakārakabhāvābhyupagamātkiṃ svāmibhṛtyavatsaṃbandha āhosvidagnivisphuliṅgavadityasyāṃ vicikitsāyāmaniyamo vā prāpnoti /",
  "GSP33brssbh2u:3570": "athavā svāmibhṛtyaprakāreṣveveśitrīśitavyabhāvasya prasiddhatvāttadvidha eva saṃbandha iti prāpnoti /",
  "GSP33brssbh2u:3571": "ato bravītyaṃśa iti /",
  "GSP33brssbh2u:3572": "jīva īśvasyāṃśo bhavitumarhati, yathāgnervisphuliṅgaḥ /",
  "GSP33brssbh2u:3573": "aṃśa ivāṃśo nahi niravayavasya mukhyoṃ'śaḥ saṃbhavati /",
  "GSP33brssbh2u:3574": "kasmātpunarniravayavatvātsa eva na bhavati /",
  "GSP33brssbh2u:3575": "nānāvyapadeśāt /",
  "GSP33brssbh2u:3576": "'so 'nveṣṭavyaḥ sa vijijñāsitavyaḥ' (chā. 8.7.1)",
  "GSP33brssbh2u:3577": "'etameva viditvā munirbhavati' ' ya ātmani tiṣṭhannātmānamantaro yamayati' iti caivañjātīyako bhedanirdeśo nāsati bhede yujyate /",
  "GSP33brssbh2u:3578": "nanu cāyaṃ nānāvyapadeśaḥ sutarāṃ svāmibhṛtyasārūpye yujyata ityata āha- anyathā cāpīti /",
  "GSP33brssbh2u:3579": "naca nānāvyapadeśādeva kevalādaṃśatvapratiptiḥ /",
  "GSP33brssbh2u:3580": "kiṃ tarhyanyathā cāpi vyapadeśo bhavatyanānātvasya pratipādakaḥ /",
  "GSP33brssbh2u:3581": "tathāhi- eke śākhino dāśakitavādibhāvaṃ brahmaṇa āmanantyātharvaṇikā brahmasūkte- 'brahma dāśā brahma dāsā brahmaiveme kitavāḥ' ityādinā /",
  "GSP33brssbh2u:3582": "dāśā ya ete kaivartāḥ prasiddhāḥ,",
  "GSP33brssbh2u:3583": "ye cāmī dāsāḥ svāmiṣvātmānamupakṣapayanti,",
  "GSP33brssbh2u:3584": "ye cānye kitavā dyūtakṛtaste sarve brahmaiveti hīnajantūdāharaṇena sarveṣāmeva nāmarūpakṛtakāryakaraṇasaṃghātapraviṣṭānāṃ jīvānāṃ brahmatvamāha /",
  "GSP33brssbh2u:3585": "tathānyatrāpi brahmaprakriyāyāmevāyamarthaḥ prapañcyate- 'tvaṃ strī tvaṃ pumānasi tvaṃ kumāra uta vā kumārī /",
  "GSP33brssbh2u:3586": "tvaṃ jīrṇo daṇḍena vañcasi tvaṃ jāto bhavasi viśvatomukhaḥ' (śve. 4.3) iti /",
  "GSP33brssbh2u:3587": "'sarvāṇi rūpāṇi vicitya dhīro nāmāni kṛtvābhivadanyadāste' iti ca /",
  "GSP33brssbh2u:3588": "'nānyo 'to 'sti draṣṭā' (bṛca 3.7.23) ityādiśrutibhyaścāsyārthasya siddhiḥ /",
  "GSP33brssbh2u:3589": "caitanyaṃ cāviśiṣṭaṃ jīveśvarayoryathāgnivisphuliṅgayorauṣṇyam /",
  "GSP33brssbh2u:3590": "ato bhedābhedāvagamābhyāmaṃśatvāvagamaḥ // 43 //",
  "GSP33brssbh2u:3591": "kutaścāṃśatvāvagamaḥ -",
  "GSP33brssbh2u:3592": "____________________________________________________________________________________________",
  "GSP33brssbh2u:3593": "mantravarṇāc ca | BBs_2,3.44 |",
  "GSP33brssbh2u:3594": "mantravarṇaścaitamarthamavagamayati 'tāvānasya mahimā tato jyāyāṃśca puruṣaḥ /",
  "GSP33brssbh2u:3595": "pādo 'sya sarvābhūtāni tripādasyāmṛtaṃ divi' (chā. 3.12.6) iti /",
  "GSP33brssbh2u:3596": "atra bhūtaśabdena jīvapradhānāni sthāvarajaṅgamāni nirdiśati /",
  "GSP33brssbh2u:3597": "'ahiṃsansarvabhūtānyanyatra tīrthebhyaḥ' iti prayogāt /",
  "GSP33brssbh2u:3598": "aṃśaḥ pādo bhāga ityanarthāntaram /",
  "GSP33brssbh2u:3599": "tasmādapyaṃśatvāvagamaḥ // 44 //",
  "GSP33brssbh2u:3600": "kutaścāṃśatvāvagamaḥ -",
  "GSP33brssbh2u:3601": "____________________________________________________________________________________________",
  "GSP33brssbh2u:3602": "api ca smaryate | BBs_2,3.45 |",
  "GSP33brssbh2u:3603": "īśvaragītāsvapi ceśvaraṃśatvaṃ jīvasya smaryate- 'mamaivāṃśo jīvaloke jīvabhūtaḥ sanātanaḥ' (15.7) iti /",
  "GSP33brssbh2u:3604": "tasmādapyaṃśatvāvagamaḥ /",
  "GSP33brssbh2u:3605": "yattūktaṃ svāmibhṛtyādiṣveveśitrīśitavyabhāvo loke prasiddha iti /",
  "GSP33brssbh2u:3606": "yadyapyeṣā loke prasiddhastathāpi śāstrāttvatrāṃśāṃśitvamīśitrīśitavyabhāvaśca niścīyate /",
  "GSP33brssbh2u:3607": "niratiśayopādhisaṃpannaśceśvaro nihīnopādhisaṃpannāñjīvānpraśāstīti na kiñcidvipratiṣidhyate // 45 //",
  "GSP33brssbh2u:3608": "atrāha- nanu jīvasyeśvarāṃśatvābhyupagame tadīyena saṃsāraduḥkhopabhogenāṃśina īśvarasyāpi duḥkhitvaṃ syāt /",
  "GSP33brssbh2u:3609": "yathā loke hastapādādyanyatamāṅgagatena duḥkhenāṅgino devadattasya duḥkhitvaṃ tadvat /",
  "GSP33brssbh2u:3610": "tataśca tatprāptānāṃ mahattaraṃ duḥkhaṃ prāpnuyāt /",
  "GSP33brssbh2u:3611": "ato varaṃ pūrvāvasthaḥ saṃsāra evāstviti samyagdarśanānarthakyaprasaṅgaḥ syāditi /",
  "GSP33brssbh2u:3612": "atrocyate-",
  "GSP33brssbh2u:3613": "____________________________________________________________________________________________",
  "GSP33brssbh2u:3614": "prakāśādivan naivaṃ paraḥ | BBs_2,3.46 |",
  "GSP33brssbh2u:3615": "yathā jīvaḥ saṃsāraduḥkhamanubhavati naivaṃ para īśvaro 'nubhavatīti pratijānīmahe /",
  "GSP33brssbh2u:3616": "jīvo hyavidyāveśavaśāddehādyātmabhāvamiva gatvā tatkṛtena duḥkhena duḥkhyahamityavidyayā kṛtaṃ duḥkhopabhogamabhimanyate /",
  "GSP33brssbh2u:3617": "naivaṃ parameśvarasya dehādyātmabhāvo duḥkhābhimāno vāsti /",
  "GSP33brssbh2u:3618": "jīvasyāpyavidyākṛtanāmarūpanirvṛttadehendriyādyupādhyavivekabhramanimitta eva duḥkhābhimāno natu pāramārthiko 'sti /",
  "GSP33brssbh2u:3619_0": "yathāca svadehagatadāhacchedādinimittaṃ duḥkhaṃ tadabhimānabhrāntyānubhavati tathā",
  "GSP33brssbh2u:3619_1": "putramitrādigocaramapi duḥkhaṃ tadabhimānabhrāntyaivānubhavatyahameva putro 'hameva",
  "GSP33brssbh2u:3619_2": "mitramityevaṃ snehavaśena putramitrādiṣvabhiniviśamānaḥ /",
  "GSP33brssbh2u:3620": "tataśca niścitametadavagamyate- mithyābhimānabhramanimitta eva duḥkhānubhava iti /",
  "GSP33brssbh2u:3621": "vyatirekadarśanāccaivamavagamyate /",
  "GSP33brssbh2u:3622_0": "tathāhi- putramitrādimatsu bahuṣūpaviṣṭeṣu tatsaṃbandhābhimāniṣvitareṣu ca putro",
  "GSP33brssbh2u:3622_1": "mṛto mitraṃ mṛtamityevamādyudghoṣite yeṣāmeva putramitrādimattvābhimānasteṣāmeva",
  "GSP33brssbh2u:3622_2": "tannimittaṃ duḥkhamutpadyate nābhimānahīnānāṃ parivrājakādīnām /",
  "GSP33brssbh2u:3623": "ataśca laukikasyāpi puṃsaḥ samyagdarśanārthavattvaṃ dṛṣṭaṃ,",
  "GSP33brssbh2u:3624": "kimuta viṣayaśūnyādātmano 'nyadvastvantaramapaśyato nityacaitanyamātrasvarūpasyeti /",
  "GSP33brssbh2u:3625": "tasmānnāsti samyagdarśanānarthakyaprasaṅgaḥ /",
  "GSP33brssbh2u:3626": "prakāśādivaditi nidarśanopanyāsaḥ /",
  "GSP33brssbh2u:3627_0": "yathā prakāśaḥ sauraścāndramaso vā viyadvyāpyavatiṣṭhamāno 'ṅgulyādyupādhisaṃbandhātteṣvṛjuvakrādibhāvaṃ",
  "GSP33brssbh2u:3627_1": "pratipadyamāneṣu tattadbhāvamiva pratipadyamāno 'pi na paramārthatastadbhāvaṃ pratipadyate /",
  "GSP33brssbh2u:3628": "yathā cākāśo ghaṭādiṣu gacchatsu gacchanniva vibhāvyamāno 'pi na paramārthato gacchati,",
  "GSP33brssbh2u:3629": "yathā codaśarāvādikampanāttadgate sūryapratibimbe kampamāne 'pi na tadvānsūryaḥ kampate,",
  "GSP33brssbh2u:3630": "evamavidyāpratyupasthāpite buddhyādyupahite jīvākhyeṃ'śe duḥkhāyamāne 'pi na tadvānīśvaro duḥkhāyate /",
  "GSP33brssbh2u:3631": "jīvasyāpi tu duḥkhaprāptiravidyānimittaivetyuktam /",
  "GSP33brssbh2u:3632": "tathācāvidyānimittajīvabhāvavyudāsena brahmabhāvameva jīvasya pratipādayanti vedāntāḥ 'tattvamasi' ityevamādayaḥ,",
  "GSP33brssbh2u:3633": "tasmānnāsti jaivena duḥkhena paramātmano duḥkhitvaprasaṅgaḥ // 46 //",
  "GSP33brssbh2u:3634": "----------------------",
  "GSP33brssbh2u:3635": "FN: itareṣvabhimānaśūnyeṣu /",
  "GSP33brssbh2u:3636": "____________________________________________________________________________________________",
  "GSP33brssbh2u:3637": "smaranti ca | BBs_2,3.47 |",
  "GSP33brssbh2u:3638": "smaranti ca vyāsādayo yathā jaivena duḥkhena na paramātmā duḥkhāyata iti /",
  "GSP33brssbh2u:3639": "'tatra yaḥ paramātmā hi sa nityo nirguṇaḥ smṛtaḥ /",
  "GSP33brssbh2u:3640": "na lipyate phalaiścāpi padmapatramivāmbhasā /",
  "GSP33brssbh2u:3641": "karmātmā tvaparo yo 'sau mokṣabandhanaiḥ sa yujyate /",
  "GSP33brssbh2u:3642": "sa saptadaśakenāpi rāśinā yujyate punaḥ' iti /",
  "GSP33brssbh2u:3643": "caśabdātsamāmananti ceti vākyaśeṣaḥ /",
  "GSP33brssbh2u:3644": "'tayoranyaḥ pippalaṃ svādvattyanaśnannanyo abhicākaśīti' (śve. 4.6) iti /",
  "GSP33brssbh2u:3645": "'ekastathā sarvabhūtāntarātmā na lipyate lokaduḥkhena bāhyaḥ' (kaṭha. 5.11) iti ca // 47 //",
  "GSP33brssbh2u:3646": "atrāha- yadi tarhyeka eva sarveṣāṃ bhūtānāmantarātmā syātkathamanujñāparihārau syātāṃ lokikau vaidikau ceti /",
  "GSP33brssbh2u:3647": "nanu cāṃśo jīva īśvarasyetyuktam /",
  "GSP33brssbh2u:3648": "tadbhedāccānujñāparihārau tadāśrayāvavyatikīrṇāvupapadyete kimatra codyata iti /",
  "GSP33brssbh2u:3649": "ucyate- naitadevam /",
  "GSP33brssbh2u:3650": "anaṃśitvamapi hi jīvasyābhedavādinyaḥ śrutayaḥ pratipādayanti- 'tatsṛṣṭvā tadevānuprāviśat' (te. 2.6.1)",
  "GSP33brssbh2u:3651": ", 'nānyo 'to 'sti draṣṭā' (bṛ. 3.7.23)",
  "GSP33brssbh2u:3652": ", 'mṛtyoḥ sa mṛtyumāpnoti ya iha nāneva paśyati' (bṛ. 4.4.19)",
  "GSP33brssbh2u:3653": ", 'tattvamasi' (chā. 6.8.7)",
  "GSP33brssbh2u:3654": "'ahaṃ brahmāsmi' (bṛ. 1.4.10) ityevañjātīyakāḥ /",
  "GSP33brssbh2u:3655": "nanu bhedābhedāvagamābhyāmaṃśatvaṃ siddhyatītyuktam /",
  "GSP33brssbh2u:3656": "syādetadevaṃ yadyubhāvapi bhedābhedau pratipipādayiṣitau syātām,",
  "GSP33brssbh2u:3657": "abheda eva tvatra pratipipādayiṣito brahmātmatvapratipattau puruṣārthasiddheḥ /",
  "GSP33brssbh2u:3658": "svabhāvaprāptastu bhedo 'nūdyate /",
  "GSP33brssbh2u:3659": "naca niravayavasya brahmaṇo mukhyoṃ'śo jīvaḥ saṃbhavatītyuktam /",
  "GSP33brssbh2u:3660": "tasmātparaḥ evaikaḥ sarveṣāṃ bhūtānāmantarātmā jīvabhāvenāvasthita ityato vaktavyānujñāparihāropapattiḥ // 47 //",
  "GSP33brssbh2u:3661": "----------------------",
  "GSP33brssbh2u:3662": "FN: tatra jīvaparayormadhye /",
  "GSP33brssbh2u:3663": "karmātmā karmāśrayo jīvaḥ /",
  "GSP33brssbh2u:3664": "saptadaśakena daśendrayāṇi pañca prāṇaḥ mano buddiśceti saptadaśasaṃkhyāko rāśirliṅgam /",
  "GSP33brssbh2u:3665": "mṛtyoḥ sa mṛtyu - iha brahmaṇi yo nāneva kalpitabhedaśāli cetanācetanātmakaṃ viśvaṃ paśyati sa mṛtyoranantaraṃ mṛtyuṃ janmamaraṇādiparamparārūpaṃ saṃsāraṃ prāpnotītyarthaḥ /",
  "GSP33brssbh2u:3666": "____________________________________________________________________________________________",
  "GSP33brssbh2u:3667": "tāṃ brūmaḥ -",
  "GSP33brssbh2u:3668": "anujñāparihārau dehasambandhāj jyotirādivat | BBs_2,3.48 |",
  "GSP33brssbh2u:3669": "'ṛtau bhāryāmupeyāt' ityanujñā /",
  "GSP33brssbh2u:3670": "''gurvāṅganāṃ nopagacchet' iti parihāraḥ /",
  "GSP33brssbh2u:3671": "tathā 'agnīṣomīyaṃ paśuṃ saṃjñapayet' ityanujñā /",
  "GSP33brssbh2u:3672": "'na hiṃsyātsarvābhūtāni' iti parihāraḥ /",
  "GSP33brssbh2u:3673": "evaṃ loke 'pi mitramupasevitavyamityanujñā /",
  "GSP33brssbh2u:3674": "śatruḥ parihartavya iti parihāraḥ /",
  "GSP33brssbh2u:3675": "evaṃprakārāvanujñāparihārāvekatve 'pyātmano dehasaṃbandhātsyātām /",
  "GSP33brssbh2u:3676": "dehaiḥ saṃbandho dehasaṃbandhaḥ /",
  "GSP33brssbh2u:3677": "kaḥ punardehasaṃbandhaḥ /",
  "GSP33brssbh2u:3678": "dehādirayaṃ saṃghāto 'hamevetyātmani viparītapratyayotpattiḥ /",
  "GSP33brssbh2u:3679": "dṛṣṭā ca sā sarvaprāṇināmahaṃ gacchāmyahamāgacchāmyahamandho 'hamanandho 'haṃ mūḍho 'hamamūḍha ityevamātmikā /",
  "GSP33brssbh2u:3680": "nahyasyāḥ samyagdarśanādanyannivārakamasti /",
  "GSP33brssbh2u:3681": "prāktu samyagdarśanātpratataiṣā bhrāntiḥ sarvajantuṣu /",
  "GSP33brssbh2u:3682": "tadevamavidyānimittadehādyupādhisaṃbandhakṛtādviśeṣādaikātmyābhyupagame 'pyanujñāparihārāvavakalpyete /",
  "GSP33brssbh2u:3683": "samyagdarśinastarhyanujñāparihārānarthakyaṃ prāptam /",
  "GSP33brssbh2u:3684": "na /",
  "GSP33brssbh2u:3685": "tasyakṛtārthatvānniyojyatvānupapatteḥ /",
  "GSP33brssbh2u:3686": "heyopādeyayorhi niyojyo niyoktavyaḥ syāt /",
  "GSP33brssbh2u:3687": "ātmanastvatiriktaṃ heyamupādeyaṃ vā vastvapaśyankathaṃ niyujyeta /",
  "GSP33brssbh2u:3688": "nacātmātmanyeva niyojyaḥ syāt /",
  "GSP33brssbh2u:3689": "śarīravyatirekadarśina eva niyojyatvamiti cet /",
  "GSP33brssbh2u:3690": "na /",
  "GSP33brssbh2u:3691": "tatsaṃhatatvābhimānāt /",
  "GSP33brssbh2u:3692": "satyaṃ vyatirekadarśino niyojyatvaṃ tathāpi vyomādivaddehādyasaṃhatatvamapaśyata evātmano niyojyatvābhimānaḥ /",
  "GSP33brssbh2u:3693": "nahi dehādyasaṃhatatvadarśinaḥ kasyacidapi niyogo dṛṣṭaḥ /",
  "GSP33brssbh2u:3694": "kimutaikātmyadarśinaḥ /",
  "GSP33brssbh2u:3695": "naca niyogābhāvātsamyagdarśino yatheṣṭaceṣṭāprasaṅgaḥ /",
  "GSP33brssbh2u:3696": "sarvatrābhimānasyaiva pravartakatvādibhimānābhāvācca samyagdarśinaḥ /",
  "GSP33brssbh2u:3697": "tasmāddehasaṃbandhādevānujñāparihārau /",
  "GSP33brssbh2u:3698": "jyotirādivat /",
  "GSP33brssbh2u:3699": "yathā jyotiṣa ekatve 'pyagniḥ kravyātparihriyate netaraḥ /",
  "GSP33brssbh2u:3700": "yathāca prakāśa ekasyāpi savituramedhyadeśasaṃbaddhaḥ parihriyate netaraḥ śucibhūmiṣṭhaḥ /",
  "GSP33brssbh2u:3701": "yathā bhaumāḥ pradeśā vajravaiḍūryādaya upādīyante /",
  "GSP33brssbh2u:3702": "bhaumā api santo narakalevarādayaḥ parihriyante /",
  "GSP33brssbh2u:3703": "yathā mūtraparīṣaṃ gavāṃ pavitratayā parigṛhyate tadeva jātyantare parivarjyate tadvat // 48 //",
  "GSP33brssbh2u:3704": "----------------------",
  "GSP33brssbh2u:3705": "FN: pratatā saṃtatā /",
  "GSP33brssbh2u:3706": "viśeṣo bhedaḥ /",
  "GSP33brssbh2u:3707": "kravyaṃ māṃsamattīti kravyāt smāśānāgniḥ /",
  "GSP33brssbh2u:3708": "____________________________________________________________________________________________",
  "GSP33brssbh2u:3709": "asantateś cāvyatikaraḥ | BBs_2,3.49 |",
  "GSP33brssbh2u:3710": "syātāṃ nāmānujñāpariharāvekasyāpyatmano dehaviśeṣayogāt /",
  "GSP33brssbh2u:3711": "yatsvayaṃ karmaphalasaṃbandhaḥ sa caikātmyābhyupagame vyatikīryeta svāmyekatvāditi cet /",
  "GSP33brssbh2u:3712": "naitadevam /",
  "GSP33brssbh2u:3713": "asaṃtateḥ /",
  "GSP33brssbh2u:3714": "nahi kartṛbhoktṛścātmanaḥ saṃtataḥ sarvaiḥ śarīraiḥ saṃbandho 'sti /",
  "GSP33brssbh2u:3715": "upādhitantro hi jīva ityuktam /",
  "GSP33brssbh2u:3716": "upādhyasaṃtānācca nāsti jīvasaṃtānaḥ /",
  "GSP33brssbh2u:3717": "tataśca karmavyatikaraḥ phalavyatikaro vā na bhaviṣyati // 49 //",
  "GSP33brssbh2u:3718": "____________________________________________________________________________________________",
  "GSP33brssbh2u:3719": "ābhāsa eva ca | BBs_2,3.50 |",
  "GSP33brssbh2u:3720": "ābhāsa eva caiṣa jīvaḥ parasyātmano jalasūryakādivatpratipattavyaḥ /",
  "GSP33brssbh2u:3721": "na sa eva sākṣāt /",
  "GSP33brssbh2u:3722": "nāpi vastvantaram /",
  "GSP33brssbh2u:3723": "ataśca yathā naikasmiñjalasūryake kampamāne jalasūryakāntaraṃ kampate,",
  "GSP33brssbh2u:3724": "evaṃ naikasmiñjīve karmaphalasaṃbandhini jīvāntarasya tatsaṃbandhaḥ /",
  "GSP33brssbh2u:3725": "evamapyavyatikara eva karmaphalayoḥ /",
  "GSP33brssbh2u:3726": "ābhāsasya cāvidyākṛtatvāttadāśrayasya saṃsārasyāvidyākṛtatvopapattiriti /",
  "GSP33brssbh2u:3727": "tadvyudāsena ca pāramārthikasya brahmātmabhāvasyopadeśopapattiḥ /",
  "GSP33brssbh2u:3728": "yeṣāṃ tu bahava ātmānaste ca sarve sarvagatāsteṣāmevaiṣa vyatikaraḥ prāpnoti /",
  "GSP33brssbh2u:3729": "katham /",
  "GSP33brssbh2u:3730": "bahavo vibhavaścātmānaścaitanyamātrasvarūpā nirguṇā niratiśayāśca tadarthaṃ sādhāraṇaṃ pradhānaṃ tannimittaiṣāṃ bhogāpavargasiddhiriti sāṃkhyāḥ /",
  "GSP33brssbh2u:3731": "sati bahutve vibhutve ca ghaṭakuḍyādisamānā dravyamātrasvarūpāḥ svato 'cetanā ātmanastadupakaraṇāni cāṇūni manāṃsyacetanāni /",
  "GSP33brssbh2u:3732": "tatrātmadravyāṇāṃ manodravyāṇāṃ ca saṃyogānnavecchādayo vaiśeṣikā ātmaguṇā utpadyante /",
  "GSP33brssbh2u:3733": "te cāvyatirekeṇa pratyekamātmasu samavayanti sa saṃsāraḥ /",
  "GSP33brssbh2u:3734": "teṣāṃ navānāmātmaguṇānāmatyantānutpādo mokṣa iti kāṇādāḥ /",
  "GSP33brssbh2u:3735": "tatra sāṃkhyānāṃ tāvaccaitanyasvarūpatvātsarvātmanāṃ saṃnidhānādyaviśeṣāccaikasya sukhaduḥkhasaṃbandhe sarveṣāṃ sukhaduḥkhasaṃbandhaḥ prāpnoti /",
  "GSP33brssbh2u:3736": "syādetat /",
  "GSP33brssbh2u:3737": "pradhānapravṛtteḥ paruṣakaivalyārthatvādvyavasthā bhaviṣyati /",
  "GSP33brssbh2u:3738": "anyathā hi svavibhūtikhyāpanārthā pradhānapravṛttiḥ syāt /",
  "GSP33brssbh2u:3739": "tathācānirmokṣaḥ prasajyeteti /",
  "GSP33brssbh2u:3740": "naitatsāram /",
  "GSP33brssbh2u:3741": "nahyabhilaṣitasiddhinibandhanā vyavasthā śakyā vijñātum /",
  "GSP33brssbh2u:3742": "upapattyā tu kayācidvyavasthocyeta /",
  "GSP33brssbh2u:3743": "asatyāṃ punarupapattau kāmaṃ mā bhūdabhilaṣitaṃ puruṣakaivalyaṃ,",
  "GSP33brssbh2u:3744": "prāpnoti tu vyavasthāhetvabhāvādvyatikaraḥ /",
  "GSP33brssbh2u:3745": "kāṇādānāmapi yadaikenātmanā manaḥ saṃyujyate tadātmāntarairapi nāntarīyakaḥ saṃyogaḥ syātsaṃnidhānādyaviśeṣāt /",
  "GSP33brssbh2u:3746": "tataśca hetvaviśeṣātphalāviśeṣa ityekasyātmanaḥ sukhaduḥkhayoge sarvātmanāmapi samānaṃ sukhaduḥkhitvaṃ prasajyeta // 50 //",
  "GSP33brssbh2u:3747": "syādetat /",
  "GSP33brssbh2u:3748": "adṛṣṭanimitto niyamo bhaviṣyatīti /",
  "GSP33brssbh2u:3749": "netyāha-",
  "GSP33brssbh2u:3750": "____________________________________________________________________________________________",
  "GSP33brssbh2u:3751": "adṛṣṭāniyamāt | BBs_2,3.51 |",
  "GSP33brssbh2u:3752": "bahuṣvātmasvākāśavatsarvagateṣu pratiśarīraṃ bāhyābhyantarāviśeṣeṇa saṃnihiteṣu manovākkāyairdharmalakṣaṇamadṛṣṭamuparjyate /",
  "GSP33brssbh2u:3753": "sāṃkhyānāṃ tāvattadanātmasamavāyi pradhānavarti pradhānasādhāraṇyānna pratyātmaṃ sukhaduḥkhopabhogasya niyāmakamupapadyate /",
  "GSP33brssbh2u:3754": "kāṇādānāmapi pūrvavatsādhāraṇenātmamanaḥsaṃyogena nirvartitasyādṛṣṭasyāpyasyaivātmana idamadṛṣṭamiti niyame hetvabhāvādeṣa eva doṣaḥ // 51 //",
  "GSP33brssbh2u:3755": "syādetat /",
  "GSP33brssbh2u:3756": "ahamidaṃ phalaṃ prāpnavānīdaṃ pariharāṇītthaṃ prayatā itthaṃ karavāṇītyevaṃvidhā abhisaṃdhyādayaḥ pratyātmaṃ pravartamānā adṛṣṭasyātmanāṃ ca svasvāmibhāvaṃ niyaṃsyantīti /",
  "GSP33brssbh2u:3757": "netyāha-",
  "GSP33brssbh2u:3758": "____________________________________________________________________________________________",
  "GSP33brssbh2u:3759": "abhisandhyādiṣv api caivam | BBs_2,3.52 |",
  "GSP33brssbh2u:3760": "abhisaṃdhyādīnāmapi sādhāraṇenaivātmamanaḥsaṃyogena sarvātmasaṃnidhau kriyamāṇānāṃ niyamahetutvānupapatteruktadoṣānuṣaṅga eva // 52 //",
  "GSP33brssbh2u:3761": "____________________________________________________________________________________________",
  "GSP33brssbh2u:3762": "pradeśād iti cen nāntarbhāvāt | BBs_2,3.53 |",
  "GSP33brssbh2u:3763_0": "athocyeta vibhutve 'pyatmanaḥ śarīrapratiṣṭhena manasā saṃyogaḥ śarīrāvacchinna evātmapradeśe",
  "GSP33brssbh2u:3763_1": "bhaviṣyatīti ataḥ pradeśakṛtā vyavasthābhisaṃdhyādīnāmadṛṣṭasya sukhaduḥkhayośca bhaviṣyatīti /",
  "GSP33brssbh2u:3764": "tadapi nopapadyate /",
  "GSP33brssbh2u:3765": "kasmāt /",
  "GSP33brssbh2u:3766": "antarbhāvāt /",
  "GSP33brssbh2u:3767": "vibhutvāviśeṣāddhi sarva evātmānaḥ sarvaśarīreṣvantarbhavanti /",
  "GSP33brssbh2u:3768": "tatra na vaiśeṣikaiḥ śarīrāvacchinno 'pyātmānaḥ pradeśaḥ kalpayituṃ śakyaḥ /",
  "GSP33brssbh2u:3769": "kalpyamāno 'pyayaṃ niṣpradeśasyātmanaḥ pradeśaḥ kālpanikatvādeva na pāramārthikaṃ kāryaṃ niyantuṃ śaknoti /",
  "GSP33brssbh2u:3770": "śarīramapi sarvātmasaṃnidhāvutpadyamānamasyaivātmano netareṣāmiti na niyantuṃ śakyam /",
  "GSP33brssbh2u:3771": "pradeśaviśeṣābhyupagame 'pi ca dvayorātmanoḥ samānasukhaduḥkhabhājoḥ kadācidekenaiva tāvaccharīreṇopabhogasiddhiḥ syāt /",
  "GSP33brssbh2u:3772": "samānapradeśasyāpi dvayorātmanoradṛṣṭasya saṃbhavāt /",
  "GSP33brssbh2u:3773_0": "tathāhi- devadatto yasminpradeśe sukhaduḥkhamanvabhūttasmātpradeśādapakrānte taccharīre",
  "GSP33brssbh2u:3773_1": "yajñadattaśarīre ca taṃ pradeśamanuprāpte tasyāpītareṇa samānaḥ sukhaduḥkhānubhavo",
  "GSP33brssbh2u:3773_2": "dṛśyate sa na syādyadi devadattayajñadattayoḥ samānapradeśamaniṣṭaṃ na syāt /",
  "GSP33brssbh2u:3774": "svargādyanupabhogaprasaṅgaśca pradeśavādinaḥ syāt /",
  "GSP33brssbh2u:3775": "brāhmaṇādiśarīrapradeśeṣvadṛṣṭaniṣpatteḥ pradeśāntaravartitvācca svārgādyupabhogasya /",
  "GSP33brssbh2u:3776": "sarvagatatvānupapattiśca bahūnāmātmanāṃ, dṛṣṭāntābhāvāt /",
  "GSP33brssbh2u:3777": "vada tāvattvaṃ ke bahavaḥ samānapradeśāśceti /",
  "GSP33brssbh2u:3778": "rūpādaya iti cet /",
  "GSP33brssbh2u:3779": "na /",
  "GSP33brssbh2u:3780": "teṣāmapi dharmyaṃśenābhedāllakṣaṇabhedācca /",
  "GSP33brssbh2u:3781": "natu bahūnāmātmanāṃ lakṣaṇabhedo 'sti /",
  "GSP33brssbh2u:3782": "antyaviśeṣavaśādbhedopapattiriticet /",
  "GSP33brssbh2u:3783": "na /",
  "GSP33brssbh2u:3784": "bhedakalpanāya antyaviśeṣakalpanāyāścetaretarāśrayatvāt /",
  "GSP33brssbh2u:3785": "ākāśādīnāmapi vibhutvaṃ brahmavādino 'siddhaṃ kāryatvābhyupagamāt,",
  "GSP33brssbh2u:3786": "tasmādātmaikatvapakṣa eva sarvadoṣābhāva iti siddham // 53 //",
  "GSP33brssbh2u:3787": "iti śrīgovindabhagavatpūjyapādaśiṣyaśrīmacchaṅkarabhagavatpūjyapādakṛtau śrīśārīrakamīmāṃsābhāṣye dvitīyādhyāyasya tṛtīyaḥ pādaḥ samāptaḥ // 3 //",
  "GSP33brssbh2u:3788_0": "____________________________________________________________________________________________",
  "GSP33brssbh2u:3788_1": "____________________________________________________________________________________________",
  "GSP33brssbh2u:3789": "dvitīyādhyāye caturthaḥ pādaḥ /",
  "GSP33brssbh2u:3790": "atra pāde liṅgaśarīraśrutīnāṃ virodhaparihāraḥ",
  "GSP33brssbh2u:3791": "1 prāṇotpattyadhikaraṇam / sū. 1-4",
  "GSP33brssbh2u:3792": "tathā prāṇāḥ | BBs_2,4.1 |",
  "GSP33brssbh2u:3793": "viyadādiviṣayaḥ śrutivipratiṣedhastṛtīyena pādena parihṛtaḥ /",
  "GSP33brssbh2u:3794": "caturthenedānīṃ prāṇaviṣayaḥ parihriyate /",
  "GSP33brssbh2u:3795": "'tatra tāvat tattejo 'sṛjata' (chāndo. 6.2.3)",
  "GSP33brssbh2u:3796": "iti, 'tasmādvā etasmādātmana ākāśaḥ saṃbhūtaḥ' (taitti. 2.1.1)",
  "GSP33brssbh2u:3797": "iti caivamādiṣūtpattiprakaraṇeṣu prāṇānāmutpajirnāmnāyate kvaciccānutpattirevaiṣāmāmnāyate 'asadvā idamagra āsīt' (tai. 2.7)",
  "GSP33brssbh2u:3798": "'tadāhuḥ kiṃ tadasadāsīdityṛṣayo vāva te 'gre 'sadāsīt /",
  "GSP33brssbh2u:3799": "tadāhuḥ ke te ṛṣaya iti /",
  "GSP33brssbh2u:3800": "prāṇā vāva ṛṣayaḥ' ityatra prāgutpatteḥ prāṇānāṃ sadbhāvaśravaṇāt /",
  "GSP33brssbh2u:3801": "anyatra tu prāṇānāmapyutpattiḥ paṭhyate- 'yathāgnerjvalataḥ kṣudrā visphuliṅgā vyuccarantyevamevaitasmādātmanaḥ sarve prāṇāḥ' iti,",
  "GSP33brssbh2u:3802": "'etasmājjāyate prāṇo manaḥ sarvendriyāṇi ca' (muṇḍa. 2.1.3)",
  "GSP33brssbh2u:3803": "iti, 'sapta prāṇāḥ prabhavanti tasmāt' (mu. 2.1.8)",
  "GSP33brssbh2u:3804": "iti, 'sa prāṇamasṛjata prāṇācchraddhāṃ khaṃ vāyurjyotirāpaḥ pṛthivīndriyaṃ mano 'nnam' (pra. 6.4)",
  "GSP33brssbh2u:3805": "iti caivamādipradeśeṣu /",
  "GSP33brssbh2u:3806": "tatra tatra śrutivipratiṣedhādanyataranirdhāraṇakāraṇānirūpaṇāccāpratipattiḥ prāpnoti /",
  "GSP33brssbh2u:3807": "athavā prāgutpatteḥ sadbhāvaśravaṇādgauṇī prāṇānāmutpattiriti prāpnoti /",
  "GSP33brssbh2u:3808": "ata uttaramidaṃ paṭhati- 'tathā prāṇāḥ' iti /",
  "GSP33brssbh2u:3809": "kathaṃ punaratra tathetyakṣarānulomyaṃ prakṛtopamānābhāvāt /",
  "GSP33brssbh2u:3810": "sarvagatātmabahutvavādidūṣaṇamatītānantarapādānte prakṛtaṃ tattāvannopamānaṃ saṃbhavati sādṛśyābhāvāt /",
  "GSP33brssbh2u:3811": "sādṛśye hi satyupamānaṃ syāt /",
  "GSP33brssbh2u:3812": "yathā siṃhastathā balavarmoti /",
  "GSP33brssbh2u:3813": "adṛṣṭasāmyapratipādanārthamiti yadyucyeta,",
  "GSP33brssbh2u:3814": "yathādṛṣṭasya sarvātmasaṃnidhāvutpadyamānasyāniyatatvamevaṃ prāṇānāmapi sarvātmanaḥ pratyaniyatatvamiti /",
  "GSP33brssbh2u:3815": "tadapi dehāniyamenaivoktatvātpunaruktaṃ bhavet /",
  "GSP33brssbh2u:3816": "naca jīvena prāṇā upamīyeransiddhāntavirodhāt /",
  "GSP33brssbh2u:3817": "jīvasya hyanutpattirākhyātā /",
  "GSP33brssbh2u:3818": "prāṇānāṃ tūtpattirvyācikhyāsitā /",
  "GSP33brssbh2u:3819": "tasmāttathetyasaṃbaddhamiva pratibhāti /",
  "GSP33brssbh2u:3820": "na /",
  "GSP33brssbh2u:3821": "udāharaṇopāttenāpyupamānena saṃbandhopapatteḥ /",
  "GSP33brssbh2u:3822": "atra prāṇotpattivādivākyajātamujadāharaṇam- 'etasmādātmanaḥ sarve prāṇāḥ sarve lokāḥ sarve devāḥ sarvāṇi bhūtāni vyuccaranti' (bṛ. 2.1.20) ityevañjātīyakam /",
  "GSP33brssbh2u:3823": "tatra yathā lokādayaḥ parasmādbrahmaṇa utpadyante tathā prāṇā apītyarthaḥ /",
  "GSP33brssbh2u:3824": "tathā- 'etasmājjāyate prāṇo manaḥ sarvendriyāṇi ca khaṃ vāyurjyotirāpaḥ pṛthivī viśvasya dhāriṇī' (muṇḍa. 2.1.3)",
  "GSP33brssbh2u:3825": "ityevamādiṣvapi khādivatprāṇānāmutpattiriti draṣṭavyam /",
  "GSP33brssbh2u:3826": "athavā 'pānavyāpacca tadvat' (jai.a. 3.4.15) ityevamādiṣu vyavahitopamānasaṃbandhasyāpyāśritatvāt /",
  "GSP33brssbh2u:3827": "yathātītānantarapādādyuktā viyadādayaḥ parasya brahmaṇo vikārāḥ samadhigatāstathā prāṇā api parasya brahmaṇo vikārā iti yojayitavyam /",
  "GSP33brssbh2u:3828": "kaḥ punaḥ prāṇānāṃ vikāratve hetuḥ /",
  "GSP33brssbh2u:3829": "śrutatvameva /",
  "GSP33brssbh2u:3830": "nanu keṣucitpradeśeṣu na prāṇānāmutpattiḥ śrūyata ityuktaṃ tadayuktam /",
  "GSP33brssbh2u:3831": "pradeśāntareṣu śravaṇāt /",
  "GSP33brssbh2u:3832": "nahi kvacidaśravaṇamanyatra śrutaṃ nivārayitumutsahate /",
  "GSP33brssbh2u:3833": "tasmācchrutatvāviśeṣādākāśādivatprāṇā apyutpadyanta iti sūktam // 1 //",
  "GSP33brssbh2u:3834": "----------------------",
  "GSP33brssbh2u:3835": "FN: prāṇaviṣayaḥ prāṇotpattisaṃkhyātattvādiviṣayaḥ /",
  "GSP33brssbh2u:3836": "ānulomyamāñjasyam /",
  "GSP33brssbh2u:3837": "yathā tṛtīyādhyaye caturthapādeṣvapratigraheṣvadhikaraṇapūrvapakṣanyāyo bahusūtravyavahito 'pi somavamane parāmṛśyate tadvadatrāpi jñeyam /",
  "GSP33brssbh2u:3838": "____________________________________________________________________________________________",
  "GSP33brssbh2u:3839": "gauṇyasaṃbhavāt | BBs_2,4.2 |",
  "GSP33brssbh2u:3840": "yatpunaruktaṃ prāgutpatteḥ sadbhāvaśravaṇādgauṇī prāṇānāmutpattiśrutiriti /",
  "GSP33brssbh2u:3841": "tatpratyāha- gauṇyasaṃbhavāditi /",
  "GSP33brssbh2u:3842": "gauṇyā asaṃbhavo gauṇyasaṃbhavaḥ /",
  "GSP33brssbh2u:3843": "nahi prāṇānāmutpattiśrutirgauṇī saṃbhavati /",
  "GSP33brssbh2u:3844": "pratijñāhāniprasaṅgāt /",
  "GSP33brssbh2u:3845": "'kasminnu bhagavo vijñāte sarvamidaṃ vijñātaṃ bhavati' (muṇḍa. 1.1.3)",
  "GSP33brssbh2u:3846": "iti hyekavijñānena sarvavijñānaṃ pratijñāya tatsādhanāyedamāmnāyate- 'etasmājjāyate prāṇaḥ' (muṇḍa. 2.1.3) ityādi /",
  "GSP33brssbh2u:3847": "sā ca pratijñā prāṇādeḥ samastasya jāgato brahmavikāratve sati prakṛtivyatirekeṇa vikārābhāvātsiddhyati /",
  "GSP33brssbh2u:3848": "gauṇyāṃ tu prāṇānāmutpattiśrutau pratijñeyaṃ hīyeta /",
  "GSP33brssbh2u:3849": "tathāca pratijñātārthamupasaṃharati- 'puruṣa evedaṃ viśvaṃ karma tapo brahma parāmṛtam' (muṇḍa. 2.2.11)",
  "GSP33brssbh2u:3850": "iti, 'brahmaivedaṃ viśvamidaṃ variṣṭam' (muṇḍa. 2.2.11) iti ca /",
  "GSP33brssbh2u:3851": "tathā 'ātmano vā are darśanena śravaṇena matyā vijñānenedaṃ sarvaṃ viditam' ityevañjātīyakāsu śrutiṣveṣaiva pratijñā yojayitavyā /",
  "GSP33brssbh2u:3852": "kathaṃ punaḥ prāgutpatteḥ prāṇānāṃ sadbhāvaśravaṇam /",
  "GSP33brssbh2u:3853": "naitanmūlaprakṛtiviṣayam /",
  "GSP33brssbh2u:3854": "'aprāṇo hyamanāḥ śubhro hyakṣarātparataḥ paraḥ' (muṇḍa, 2.1.2)",
  "GSP33brssbh2u:3855": "iti mūlaprakṛteḥ prāṇādisamastaviśeṣarahitatvāvadhāraṇāt /",
  "GSP33brssbh2u:3856": "avāntaraprakṛtiviṣayaṃ tvetatsvavavikārāpekṣaṃ pragutpatteḥ prāṇānāṃ sadbhāvāvadhāraṇamiti draṣṭavyam /",
  "GSP33brssbh2u:3857": "vyākṛtaviṣayāṇāmapi bhūyasīnāmavasthānāṃ śrutismṛtyoḥ prakṛtivikārabhāvaprasiddheḥ /",
  "GSP33brssbh2u:3858": "viyadadhikaraṇe hi 'gauṇyasaṃbhavāt' iti pūrvapakṣasūtratvādgauṇī janmaśrutirasaṃbhavāditi vyākhyātam /",
  "GSP33brssbh2u:3859": "pratijñāhānyā ca tatra siddhānto 'bhihitaḥ /",
  "GSP33brssbh2u:3860": "iha tu siddhāntasūtratvādgoṇyā janmaśruterasaṃbhavāditi vyākyātam /",
  "GSP33brssbh2u:3861": "tadanurodena tvihāpi gauṇī janmaśrutisaṃbhavāditi vyācakṣāṇaiḥ pratijñāhānirupekṣitā syāt // 2 //",
  "GSP33brssbh2u:3862": "____________________________________________________________________________________________",
  "GSP33brssbh2u:3863": "tatprākśruteś ca | BBs_2,4.3 |",
  "GSP33brssbh2u:3864": "itaścākāśādīnāmiva prāṇānāmapi mukhyaiva janmaśrutiḥ /",
  "GSP33brssbh2u:3865": "yajjāyata ityekaṃ janmavācipadaṃ prāṇeṣu prākśrutaṃ saduttareṣvapyākāśādiṣvanuvartate /",
  "GSP33brssbh2u:3866": "'etasmājjāyate prāṇaḥ' (mu. 2.1.3)",
  "GSP33brssbh2u:3867": "ityatrākāśādiṣu mukhyaṃ janmeti pratiṣṭhāpitaṃ tatsāmānyātprāṇeṣvapi mukhyameva janma bhavitumarhati /",
  "GSP33brssbh2u:3868": "nahyekasminprakaraṇa ekasmiṃśca vākya ekaḥ śabdaḥ sakṛduccarito bahubhiḥ saṃbadhyamānaḥ kvacinmukhyaḥ kvacidgauṇa ityadhyavasātuṃ śakyam /",
  "GSP33brssbh2u:3869": "vairūpyaprasaṅgāt /",
  "GSP33brssbh2u:3870": "tathā 'sa prāṇamasṛjata prāṇācchraddhām' (praśna. 6.4)",
  "GSP33brssbh2u:3871": "ityatrāpi prāṇeṣu śrutaḥ sṛjatiḥ pareṣvapyutpattimatsu śraddhādiṣvanuṣajyate /",
  "GSP33brssbh2u:3872": "yatrāpi paścacchruta utpattivacanaḥ śabdaḥ pūrvaiḥ saṃbadhyate tatrāpyeṣa eva nyāyaḥ /",
  "GSP33brssbh2u:3873": "yathā 'sarvāṇi bhūtāni vyuccaranti' ityayamante paṭhito vyuccarantiśabdaḥ pūrvairapi prāṇādibhiḥ saṃbadhyate // 3 //",
  "GSP33brssbh2u:3874": "____________________________________________________________________________________________",
  "GSP33brssbh2u:3875": "tatpūrvakatvād vācaḥ | BBs_2,4.4 |",
  "GSP33brssbh2u:3876": "yadyapi 'tattejo 'sṛjata' (chā. 6.2.3)",
  "GSP33brssbh2u:3877": "ityetasminprakaraṇe prāṇānāmutpattirna paṭhyate,",
  "GSP33brssbh2u:3878": "tejobannānāmeva ca trayāṇāṃ bhūtānāmutpattiśravaṇāt /",
  "GSP33brssbh2u:3879": "tathāpi brahmaprakṛtikatejobannapīrvakatvābhidhānādvākprāṇamanasāṃ tatsāmānyācca sarveṣāmeva prāṇānāṃ brahmaprabhavatvaṃ siddhaṃ bhavati /",
  "GSP33brssbh2u:3880": "tathāhi- asminneva prakaraṇe tejobannapūrvakatvaṃ vākprāṇamanasāmāmnāyate- 'annamayaṃ hi somya mana āpomayaḥ prāṇastejomayī vāk' (chā. 6.5.4) iti /",
  "GSP33brssbh2u:3881": "tatra yadi tāvanmukhyamevaiṣāmannādimayatvaṃ tato vartata eva brahmaprabhavatvam /",
  "GSP33brssbh2u:3882": "atha bhāktaṃ tatāpi brahmakartṛkāyāṃ nāmarūpavyākriyāyāṃ śravaṇāt 'yenāśrutaṃ śrutaṃ bhavati' (chā. 6.1.3)",
  "GSP33brssbh2u:3883": "iti copakramāt 'aitadātmyamidaṃ sarvam' (chā. 6.8.7)",
  "GSP33brssbh2u:3884": "iti copasaṃhārācchrutyantaraprasiddheśca brahmakāryatvaprapañcanārthameva manaādīnāmannādimayatvavacanamiti gamyate /",
  "GSP33brssbh2u:3885": "tasmādapi prāṇānāṃ brahmavikāratvasiddhiḥ // 4 //",
  "GSP33brssbh2u:3886": "____________________________________________________________________________________________",
  "GSP33brssbh2u:3887": "2 saptagatyadhikaraṇam / sū. 5-6",
  "GSP33brssbh2u:3888": "sapta gater viśeṣitatvāc ca | BBs_2,4.5 |",
  "GSP33brssbh2u:3889": "utpattiviṣayaḥ śrutivipratiṣedhaḥ prāṇānāṃ parihṛtaḥ /",
  "GSP33brssbh2u:3890": "saṃkhyaviṣaya idānīṃ parihriyate /",
  "GSP33brssbh2u:3891": "tatra mukhyaṃ prāṇamupariṣṭādvakṣyati /",
  "GSP33brssbh2u:3892": "saṃprati tu katītare prāṇā iti saṃpradhārayati /",
  "GSP33brssbh2u:3893": "śrutivipratipatteścātra viśayaḥ /",
  "GSP33brssbh2u:3894": "kvacitsapta prāṇāḥ saṃkīrtyante- 'sapta prāṇāḥ prabhavanti tasmāt' (muṇḍa. 2.1.8) iti /",
  "GSP33brssbh2u:3895": "kvaciccāṣṭau prāṇā grahatvena guṇena saṃkīrtyante- ' aṣṭau grahā aṣṭāvatigrahāḥ'' (bṛ. 3.2.1) iti /",
  "GSP33brssbh2u:3896": "kvacinnava- 'sapta vai śīrṣaṇyāḥ prāṇā dvāvavāñcau' (tai. saṃ. 5.1.7.1) iti /",
  "GSP33brssbh2u:3897": "kvaciddaśa- 'nava vai puruṣe prāṇā nābhirdaśamī' iti /",
  "GSP33brssbh2u:3898": "kvacidekādaśa- 'daśeme puruṣe prāṇā ātmaikādaśaḥ' (bṛ. 3.9.4) iti /",
  "GSP33brssbh2u:3899": "kvaciddvādaśa- 'sarveṣāṃ sparśānāṃ tvagekāyanam' (bṛ. 2.4.11) ityatra /",
  "GSP33brssbh2u:3900": "kvacittrayodaśa 'cakṣuśca draṣṭavyaṃ ca' (bṛ. 4.8) ityatra /",
  "GSP33brssbh2u:3901": "evaṃ hi vipratipannāḥ prāṇeyattāṃ prati śrutayaḥ /",
  "GSP33brssbh2u:3902": "kiṃ tāvatprāptam /",
  "GSP33brssbh2u:3903": "saptaiva prāṇā iti /",
  "GSP33brssbh2u:3904": "kutaḥ gateḥ /",
  "GSP33brssbh2u:3905": "yatastāvanto 'vagamyante- 'sapta prāṇāḥ prabhavanti tasmāt' (muṇḍa. 2.1.8) ityevaṃvidhāsu śrutiṣu /",
  "GSP33brssbh2u:3906": "viśeṣitāścaite 'sapta vai śīrṣaṇyāḥ prāṇāḥ' ityatra /",
  "GSP33brssbh2u:3907": "nanu 'prāṇā guhāśayā nihitāḥ sapta sapta' (muṇḍa. 2.1.8)",
  "GSP33brssbh2u:3908": "iti vīpsā śrūyate, sā saptabhyo 'tiriktānprāṇāngamayati /",
  "GSP33brssbh2u:3909": "naiṣa doṣaḥ /",
  "GSP33brssbh2u:3910": "puruṣabhedābhiprāyeyaṃ vīpsā pratipuruṣaṃ sapta sapta prāṇā iti,",
  "GSP33brssbh2u:3911": "na tattvabhedābhiprāyā sapta saptānye 'nye prāṇā iti /",
  "GSP33brssbh2u:3912": "nanvaṣṭatvādikāpi saṃkhāyā prāṇeṣūdāhṛtā kathaṃ saptaiva syuḥ /",
  "GSP33brssbh2u:3913": "satyamudāhṛtā /",
  "GSP33brssbh2u:3914": "virodhāttvanyatamā saṃkyādhyavasātavyā /",
  "GSP33brssbh2u:3915": "tatra stokakalpanānurodhātsaptasaṃkhyādhyavasānam /",
  "GSP33brssbh2u:3916": "vṛttibhedāpekṣaṃ ca saṃkhyāntaraśravaṇamiti manyate // 5 //",
  "GSP33brssbh2u:3917": "----------------------",
  "GSP33brssbh2u:3918": "FN: viśayaḥ saṃśayaḥ /",
  "GSP33brssbh2u:3919": "grahatvaṃ bandhakatvam /",
  "GSP33brssbh2u:3920": "gṛhṇanti badhnantīti grahā indriyāṇi /",
  "GSP33brssbh2u:3921": "atigrahāḥ grahānatikrāntā viṣayā ityarthaḥ /",
  "GSP33brssbh2u:3922": "avāñcau pāyūpasthau /",
  "GSP33brssbh2u:3923": "gateḥ avagateḥ /",
  "GSP33brssbh2u:3924": "____________________________________________________________________________________________",
  "GSP33brssbh2u:3925": "atrocyate-",
  "GSP33brssbh2u:3926": "hastādayas tu sthite 'to naivam | BBs_2,4.6 |",
  "GSP33brssbh2u:3927": "hastādayastvapare saptabhyo 'tiriktāḥ prāṇāḥ śrūyante- 'hastau vai grahaḥ sa karmaṇātigraheṇa gṛhīto hastābhyāṃ hi karma karoti' (bṛ. 3.2.8)",
  "GSP33brssbh2u:3928": "ityevamādyāsu śrutiṣu /",
  "GSP33brssbh2u:3929": "sthite ca saptatvātireke saptatvamantarbhāvācchakyate saṃbhāvayitum /",
  "GSP33brssbh2u:3930": "hīnādhikasaṃkhyāvipratipattau hyadhikā saṃkhyā saṃgrāhyā bhavati tasyāṃ hīnāntarbhavati natu hīnāyāmadhikā /",
  "GSP33brssbh2u:3931": "ataśca naivaṃ mantavyaṃ stokakalpanānurodhātsaptaiva prāṇāḥ syuriti /",
  "GSP33brssbh2u:3932": "uttarasaṃkhyānurodhāttvekādaśaiva te prāṇāḥ syuḥ /",
  "GSP33brssbh2u:3933": "tathā codāhṛtā śrutiḥ - 'daśeme puruṣe prāṇā ātmaikādaśaḥ' (bṛ. 3.9.4) iti /",
  "GSP33brssbh2u:3934": "ātmaśabdena cātrāntaḥkaraṇaṃ parigṛhyate, karaṇādhikārāt /",
  "GSP33brssbh2u:3935": "nanvekādaśatvādapyadhike dvādaśatrayodaśatve udāhṛte /",
  "GSP33brssbh2u:3936": "satyamudāhṛte /",
  "GSP33brssbh2u:3937": "nanvekādaśābhyaḥ kāryajātebhyo 'dhikaṃ kāryajātamasti yadarthamadhikaṃ karaṇaṃ kalpyeta /",
  "GSP33brssbh2u:3938": "śabdasparśarūparasagandhaviṣayāḥ pañca buddhibhedāstadarthāni pañca buddhīndriyāṇi /",
  "GSP33brssbh2u:3939": "vacanādānaviharaṇotsargānandāḥ pañca karmabhedāstadarthāni ca pañca karmendriyāṇi /",
  "GSP33brssbh2u:3940": "sarvārthaviṣayaṃ traikālyavṛtti manatvekamanekavṛttikam /",
  "GSP33brssbh2u:3941": "tadeva vṛttibhedāt kvacidbhinnavadvyapadiśyate- 'mano buddhiraṅaṃkāraścittaṃ ca' iti /",
  "GSP33brssbh2u:3942": "tathāca śrutiḥ kāmādyā nānāvidhā vṛttiranukramyāha- 'etatsarvaṃ mana eva' (bṛ. 1.5.3) iti /",
  "GSP33brssbh2u:3943": "apica saptaiva śīrṣaṇyānprāṇānabhimanyamānasya catvāra eva prāṇā abhimatāḥ syuḥ /",
  "GSP33brssbh2u:3944": "sthānabhedāddhyete catvāraḥ santaḥ sapta gaṇyante 'dve śrotre dve cakṣuṣī dve nāsike ekā vāk' iti /",
  "GSP33brssbh2u:3945": "naca tāvatāmeva vṛttibhedā itare prāṇā iti śakyate vaktuṃ, hastādivṛttīnāmatyantavijātīyatvāt /",
  "GSP33brssbh2u:3946": "tathā 'nava vai puruṣe prāṇā nābhirdaśamī'",
  "GSP33brssbh2u:3947": "ityatrāpi dehacchidrabhedābhiprāyeṇaiva daśa prāṇā ucyante na prāṇatattvabhedābhiprāyeṇa /",
  "GSP33brssbh2u:3948": "nābhiddaśamiti vacanāt /",
  "GSP33brssbh2u:3949": "nahi nābhirnāma kaścitprāṇaḥ prasiddho 'sti /",
  "GSP33brssbh2u:3950": "mukhyasya tu prāṇasya bhavati nābhirapyekaṃ viśeṣāyatanamityato nābhirdaśamītyucyate /",
  "GSP33brssbh2u:3951": "kvacidupāsanārthaṃ katicitprāṇā gaṇyante kvacitpradarśanārtham /",
  "GSP33brssbh2u:3952": "tadevaṃ vicitre prāṇeyattāmnāne sati kva kiṃparamāmnānamiti vivektavyam /",
  "GSP33brssbh2u:3953": "kāryajātavaśāttvekādaśātvāmnānaṃ prāṇaviṣayaṃ pramāṇamiti sthitam /",
  "GSP33brssbh2u:3954": "iyamaparā sūtradvayayojanā /",
  "GSP33brssbh2u:3955": "saptaiva prāṇāḥ syuryataḥ saptānāmeva gatiḥ śrūyate- 'tamutkrāmantaṃ prāṇo 'nūtkrāmantaṃ sarve prāṇā anūtkrāmanti' (bṛ. 4.4.2) ityatra /",
  "GSP33brssbh2u:3956": "nanu sarvaśabdo 'pyatra paṭhyate, tatkathaṃ saptanāmeva gatiḥ pratijñāyata iti /",
  "GSP33brssbh2u:3957": "viśeṣitatvādityāha /",
  "GSP33brssbh2u:3958": "saptaiva hi prāṇāścakṣurādayastvakparyantā viśeṣitā iha prakṛtāḥ 'sa yatraiva cākṣuṣaḥ puruṣaḥ parāṅparyāvartate 'thārūpajño bhavati' (bṛ. 4.4.1)",
  "GSP33brssbh2u:3959": "'ekībhavati na paśyatītyāhuḥ' (bṛ. 4.4.2)",
  "GSP33brssbh2u:3960": "ityevamādinānukramaṇena /",
  "GSP33brssbh2u:3961": "prakṛtagāmī ca sarvaśabdo bhavati yathā sarve brāhmaṇā bhojayitavyā iti ye nimantritāḥ prakṛtā brāhmaṇāsta eva sarvaśabdenocyante nānye /",
  "GSP33brssbh2u:3962": "evamihāpi ye prakṛtāḥ sapta prāṇāsta eva sarvaśabdenocyante nānya iti /",
  "GSP33brssbh2u:3963": "nanvatra vijñānamaṣṭamamanukrāntaṃ, kathaṃ saptānāmevānukramaṇam /",
  "GSP33brssbh2u:3964": "naiṣa doṣaḥ /",
  "GSP33brssbh2u:3965": "manovijñānayostattvābhedādvṛttibhede 'pi saptatvopapatteḥ /",
  "GSP33brssbh2u:3966": "tasmātsaptaiva prāṇā iti /",
  "GSP33brssbh2u:3967": "evaṃprāpte brūmaḥ - hastādayastvapare saptabhyo 'tiriktāḥ prāṇāḥ pratīyante-' hastau vai grahaḥ' (bṛ. 3.2.8) ityādiśrutiṣu /",
  "GSP33brssbh2u:3968": "grahatvaṃ ca bandhanabhāvo gṛhyate,badhyate kṣetrajño 'nena grahasaṃjñakena bandhaneneti /",
  "GSP33brssbh2u:3969": "sa ca kṣetrajño naikasminneva śarīre badhyate, śarīrāntareṣvi tulyatvādbandhanasya /",
  "GSP33brssbh2u:3970": "tasmāccharīrāntarasaṃcārīdaṃ grahasaṃjñakaṃ bandanamityarthāduktaṃ bhavati /",
  "GSP33brssbh2u:3971": "tathāca smṛtiḥ - puryaṣṭakena liṅgena prāṇādyena sa yujyate /",
  "GSP33brssbh2u:3972": "tena baddhasya vai bandho mokṣo muktasya tena ca /",
  "GSP33brssbh2u:3973": "iti prāṅmokṣādgrahasaṃjñakenānena bandhanenāviyogaṃ darśayati /",
  "GSP33brssbh2u:3974_0": "ātharvaṇe ca viṣayendriyānukramaṇe cakṣuṣa draṣṭavyaṃ ca ityatra tulyavaddhastādīnīndriyāṇi",
  "GSP33brssbh2u:3974_1": "saviṣayāṇyanukrāmati-' hastau cādātavyaṃ copasthaścānandayitavyaṃ ca pāyuśca visarjayitavyaṃ",
  "GSP33brssbh2u:3974_2": "ca pādau ca gantavyaṃ ca' ( pra. 4.8) iti /",
  "GSP33brssbh2u:3975": "tathā 'daśeme puruṣe prāṇā ātmaikādaśaste yadāsmāccharīrānmartyādutkrāmantyatha rodayanti' (bṛ. 3.9.4)",
  "GSP33brssbh2u:3976": "ityekādaśānāṃ prāṇānāmutkrāntiṃ darśayati /",
  "GSP33brssbh2u:3977": "sarvaśabdo 'pi ca prāṇaśabdena saṃbadhyamāno 'śeṣānprāṇānabhidadhāno darśayati /",
  "GSP33brssbh2u:3978": "sarvaśabdo 'pi ca prāṇaśabdena saṃbadhyamāno 'śeṣānprāṇānabhidadhāno na prakaraṇavaśena saptasvevāvasthāpayituṃ śakyate,",
  "GSP33brssbh2u:3979": "prakaraṇācchabdasya balīyastvāt /",
  "GSP33brssbh2u:3980": "sarve brāhmaṇā bhojayitavyā ityatrāpi sarveṣāmevāvanivartināṃ brāhmaṇānāṃ grahaṇaṃ nyāyyaṃ,",
  "GSP33brssbh2u:3981": "sarvaśabdasāmarthyāt /",
  "GSP33brssbh2u:3982": "sarvabhojanāsaṃbhavāttu tatra nimantritamātraviṣayā sarvaśabdasya vṛttirāśritā /",
  "GSP33brssbh2u:3983": "iha tu na kiñcitsarvaśabdārthasaṃkocane kāraṇamasti /",
  "GSP33brssbh2u:3984": "tasmātsarvaśabdenātrāśeṣāṇāṃ prāṇānāṃ parigrahaḥ /",
  "GSP33brssbh2u:3985": "pradarśanārthe ca saptānāmanukramaṇamityanavadyam /",
  "GSP33brssbh2u:3986": "tasmādekādaśaiva prāṇāḥ śabdataḥ kāryataśceti siddham // 6 //",
  "GSP33brssbh2u:3987": "----------------------",
  "GSP33brssbh2u:3988": "FN: guhāyāṃ hṛdaye śerata iti guhāśayāḥ svastāneṣu nihitāḥ nikṣiptāḥ /",
  "GSP33brssbh2u:3989": "karmaṇā hastanirvartyādānena gṛhītaḥ saṃbaddhaḥ /",
  "GSP33brssbh2u:3990": "trayaḥ kālāstraikālyaṃ tadviṣaya vṛttiryasya tantraikālyavṛtti /",
  "GSP33brssbh2u:3991": "cakṣurādayastvakparyantā utkrāntau viśeṣitāḥ /",
  "GSP33brssbh2u:3992": "iha utkrāntiprakaraṇe /",
  "GSP33brssbh2u:3993": "prāṇādipañcakaṃ bhūtasūkṣmapañcakaṃ jñānendriyapañcakaṃ karmendriyapañcakaṃ antaḥkaraṇacatuṣṭayaṃ avidyā kāmaḥ karma ceti paryuṣṭakam /",
  "GSP33brssbh2u:3994": "____________________________________________________________________________________________",
  "GSP33brssbh2u:3995": "prāṇāṇutvādhikaraṇam / sū. 7",
  "GSP33brssbh2u:3996": "aṇavaś ca | BBs_2,4.7 |",
  "GSP33brssbh2u:3997": "adhunā prāṇānāmeva svabhāvāntaramabhyuccinoti /",
  "GSP33brssbh2u:3998": "aṇavaścaite prakṛtāḥ prāṇāḥ pratipattavyāḥ /",
  "GSP33brssbh2u:3999": "aṇutvaṃ caiṣāṃ saukṣmyaparicchedau na paramāṇutulyatvaṃ, kṛtsnadehavyāpikāryānupapattiprasaṅgāt /",
  "GSP33brssbh2u:4000": "sūkṣmā ete prāṇāḥ sthūlāścetsyurmaraṇakāle śarīrānnirgacchanto bilādahirivopalabhyeranmriyamāṇasya pārśvasthaiḥ /",
  "GSP33brssbh2u:4001": "paricchinnāścaite prāṇāḥ sarvagatāścetsyurutkrāntigatyāgatiśrutivyākopaḥ syāt /",
  "GSP33brssbh2u:4002": "tadguṇasāratvaṃ ca jīvasya na siddhyet /",
  "GSP33brssbh2u:4003": "sarvagatānāmapi vṛttilābhaḥ śarīradeśe syāditi cet /",
  "GSP33brssbh2u:4004": "na. vṛttimātrasya karaṇatvopapatteḥ /",
  "GSP33brssbh2u:4005": "yadeva hyupalabdhisādhanaṃ vṛttiranyadvā tasyaiva naḥ karaṇatvaṃ saṃjñāmātre vivāda iti karaṇānāṃ vyāpitvakalpanā nirarthikā /",
  "GSP33brssbh2u:4006": "tasmātsūkṣmāḥ paricchinnāśca prāṇā ityadhyavasyāmaḥ // 7 //",
  "GSP33brssbh2u:4007": "----------------------",
  "GSP33brssbh2u:4008": "FN: anudbhūtarūpasparśatvaṃ sūkṣmatvam /",
  "GSP33brssbh2u:4009": "paricchedo 'lpatvam /",
  "GSP33brssbh2u:4010": "____________________________________________________________________________________________",
  "GSP33brssbh2u:4011": "4 prāṇaśraiṣṭhyādhikaraṇam / sū. 8",
  "GSP33brssbh2u:4012": "śreṣṭhaś ca | BBs_2,4.8 |",
  "GSP33brssbh2u:4013": "mukhyaśca prāṇa itaraprāṇavadbrahmavikāra ityatidiśati /",
  "GSP33brssbh2u:4014": "taccāviseṣeṇaiva sarvaprāṇānāṃ brahmavikāratvamākhyātam /",
  "GSP33brssbh2u:4015": "'etasmājjāyate prāṇo manaḥ sarvendriyāṇi ca' (muṇḍa. 2.1.3)",
  "GSP33brssbh2u:4016": "iti sendriyamanovyatirekeṇa prāṇasyotpattiśravaṇāt /",
  "GSP33brssbh2u:4017": "'sa prāṇamasṛjata' (pra. 6.4) ityādi śravaṇebhyaśca /",
  "GSP33brssbh2u:4018": "kimarthaḥ punaratideśaḥ,",
  "GSP33brssbh2u:4019": "adhikāśaṅkāpākaraṇārthaḥ /",
  "GSP33brssbh2u:4020": "nāsadāsīye hi brahmapradhāne sūkte mantravarṇo bhavati 'na mṛtyurāsīdamṛtaṃ na tarhi na rātryā ahnu āsītpraketaḥ /",
  "GSP33brssbh2u:4021": "ānīdavātaṃ svadhayā tadekaṃ tasmāddhānyanna paraḥ kiñcanāsa' (ṛ.saṃ. 8.7.17) iti /",
  "GSP33brssbh2u:4022": "ānīditi prāṇakarmopādānātprāgutpatteḥ santamiva prāṇaṃ sūcayati /",
  "GSP33brssbh2u:4023": "tasmādajaḥ prāṇa iti jāyate kasyacinmatiḥ /",
  "GSP33brssbh2u:4024": "tāmatideśenāpanudati /",
  "GSP33brssbh2u:4025": "ānīcchabdo 'pi na prāgutpatteḥ prāṇasadbhāvaṃ sūcayati /",
  "GSP33brssbh2u:4026": "avātamiti viśeṣaṇāt /",
  "GSP33brssbh2u:4027": "'aprāṇo hyamanāḥ śubhraḥ' iti ca mulaprakṛteḥ prāṇādisamastaviśeṣarahitatvasya darśitatvāt /",
  "GSP33brssbh2u:4028": "tasmātkāraṇasadbhāvapradarśanārtha evāyamānīcchabda iti /",
  "GSP33brssbh2u:4029": "śreṣṭha iti ca mukhyaṃ prāṇamabhidadhāti- 'prāṇo vāva jyeṣṭhaśca śreṣṭhaśca' (chā. 5.1.1)",
  "GSP33brssbh2u:4030": "iti śrutinirdeśāt /",
  "GSP33brssbh2u:4031": "jyeṣṭhaśca prāṇaḥ śukraniṣekakālādārabhya tasya vṛttilābhāt /",
  "GSP33brssbh2u:4032": "na cetasya tadānīṃ vṛttilābhaḥ syādyonau niṣiktaṃ śukraṃ pūyeta na saṃbhavedvā /",
  "GSP33brssbh2u:4033": "śrotrādīnāṃ tu karṇaśaṣkulyādisthānavibhāganiṣpattau vṛttilābhānna jyeṣṭhatvam /",
  "GSP33brssbh2u:4034": "śreṣṭhaśca prāṇo guṇādhikyāt, 'na vai śakṣyāmastvadṛte jīvitum' (bṛ. 6.1.13) iti śruteḥ // 8 //",
  "GSP33brssbh2u:4035": "----------------------",
  "GSP33brssbh2u:4036": "FN: tarhi tadā pralayakāle mṛtyurmārako mṛtyumatkāryaṃ vā nāsīt,",
  "GSP33brssbh2u:4037": "amṛtaṃ devabhogyaṃ nāsīt,",
  "GSP33brssbh2u:4038": "rātryāḥ praketaścihnarūpaścandraḥ ahaḥ praketaḥ sūryaśca nāstāṃ,",
  "GSP33brssbh2u:4039": "svadhayā pitṛdeyāgnena saha,",
  "GSP33brssbh2u:4040": "ānīt ceṣṭāṃ kṛtavat /",
  "GSP33brssbh2u:4041": "____________________________________________________________________________________________",
  "GSP33brssbh2u:4042": "5 vāyukriyādhikaraṇam / sū. 9-12",
  "GSP33brssbh2u:4043": "na vāyukriye pṛthagupadeśāt | BBs_2,4.9 |",
  "GSP33brssbh2u:4044": "sa punarmukhyaḥ prāṇaḥ kiṃsvarūpa itīdānīṃ jijñāsyate /",
  "GSP33brssbh2u:4045": "tatra prāptaṃ tāvacchrutervāyuḥ prāṇa iti /",
  "GSP33brssbh2u:4046": "evaṃ hi śrūyate- 'yaḥ prāṇaḥ sa vāyuḥ sa eṣa vāyuḥ pañcavidhaḥ prāṇo 'pāno vyāna udānaḥ samānaḥ' iti /",
  "GSP33brssbh2u:4047": "athavā tantrāntarīyābhiprāyātsamastakaraṇavṛttiḥ prāṇa iti prāptam /",
  "GSP33brssbh2u:4048": "evaṃ hi tantrāntarīyā ācakṣate- 'sāmānyā karaṇavṛttiḥ prāṇādyā vāyavaḥ pañce' ti /",
  "GSP33brssbh2u:4049": "atrocyate- na vāyuḥ prāṇo nāpi karaṇavyāpāraḥ /",
  "GSP33brssbh2u:4050": "kutaḥ - pṛthagupadeśāt /",
  "GSP33brssbh2u:4051": "vāyostāvatprāṇasya pṛthagupadeśo bhavati- 'prāṇa eva brahmaṇaścaścaturthaḥ pādaḥ sa vāyunā jyotiṣā bhāti ca tapati ca' (chāndo. 3.18.4) iti /",
  "GSP33brssbh2u:4052": "nahi vāyureva san vāyoḥ pṛthagupadiśyeta /",
  "GSP33brssbh2u:4053": "tathā karaṇavṛtterapi pṛthagupadeśo bhavati,",
  "GSP33brssbh2u:4054": "vāgādīni karaṇānyanukramya tatra tatra pṛthakprāṇasyānukramaṇāt /",
  "GSP33brssbh2u:4055": "vṛttivṛttimatoścābhedāt /",
  "GSP33brssbh2u:4056": "nahi karaṇavyāpāra eva san karaṇebhyaḥ pṛthagupadiśyeta /",
  "GSP33brssbh2u:4057": "tathā 'etasmājjāyate prāṇo manaḥ sarvendriyāṇi ca /",
  "GSP33brssbh2u:4058": "khaṃ vāyuḥ' (mu. 2.1.3) ityevamādayo 'pi vāyoḥ karaṇebhyaśca prāṇasya pṛthagupadeśā anusartavyāḥ /",
  "GSP33brssbh2u:4059": "naca samastānāṃ karaṇānāmekā vṛttiḥ saṃbhavati, pratyekamekaikavṛttitvātsamudāyasya cākārakatvāt /",
  "GSP33brssbh2u:4060": "nanu pañjaracālananyāyenaitadbhaviṣyati /",
  "GSP33brssbh2u:4061": "yathaitapañjaravartina ekādaśapakṣiṇaḥ pratyekaṃ pratiniyatavyāpārāḥ santaḥ saṃbhūyaikaṃ pañjaraṃ cālayanti,",
  "GSP33brssbh2u:4062": "evamekaśarīravartina ekādaśa prāṇāḥ pratyekaṃ pratiniyatavṛttayaḥ santaḥ saṃbhūyaikāṃ prāṇākhyāṃ vṛttiṃ pratilapsyanta iti /",
  "GSP33brssbh2u:4063": "netyucyate /",
  "GSP33brssbh2u:4064": "yuktaṃ tatra pratyekavṛttibhiravāntaravyāpāraiḥ pañjaracālanānurūpairevopetāḥ pakṣiṇaḥ saṃbhūyaikaṃ pañjaraṃ cālayeyuriti /",
  "GSP33brssbh2u:4065": "tathā dṛṣṭatvāt /",
  "GSP33brssbh2u:4066": "iha tu śravaṇādyavāntaravyāpāropetāḥ prāṇa na saṃbhūya prāṇyuriti yuktam, pramāṇābhāvāt /",
  "GSP33brssbh2u:4067": "atyantavijātīyatvācca śravaṇādibhyaḥ prāṇanasya /",
  "GSP33brssbh2u:4068": "tathā prāṇasya śreṣṭhatvādyudghoṣaṇaṃ guṇabhāvopagamaśca taṃ prati vāgādīnāṃ,",
  "GSP33brssbh2u:4069": "na karaṇavṛttimātre prāṇe 'vakalpate /",
  "GSP33brssbh2u:4070": "tasmādanyo vāyukriyābhyāṃ prāṇaḥ /",
  "GSP33brssbh2u:4071": "kathaṃ tarhīyaṃ śrutiḥ 'yaḥ prāṇaḥ sa vāyuḥ' iti /",
  "GSP33brssbh2u:4072": "ucyate- vāyurevāyamadhyātmamāpannaḥ pañcavyūho viśeṣātmanāvatiṣṭhamānaḥ prāṇo nāma bhaṇyate na tattvāntaraṃ nāpi vāyumātram /",
  "GSP33brssbh2u:4073": "ataścobhe api bhedābhedaśrutī na virudhyete // 9 //",
  "GSP33brssbh2u:4074": "syādetat /",
  "GSP33brssbh2u:4075": "prāṇo 'pi tarhi jīvavadasmiñśarīre svātantryaṃ prāpnoti /",
  "GSP33brssbh2u:4076": "śreṣṭhatvādguṇabhāvopagamācca taṃ prati vāgādīnāmindriyāṇām /",
  "GSP33brssbh2u:4077_0": "tathāhyanekavidhā vibhūtiḥ prāṇasya śrāvyate- 'supteṣu vāgādiṣu prāṇa eko hi jāgarti",
  "GSP33brssbh2u:4077_1": "prāṇa eko mṛtyunānāptaḥ prāṇaḥ saṃvargo vāgādīnsaṃvṛṅ kte prāṇa itarānprāṇānrakṣati",
  "GSP33brssbh2u:4077_2": "māteva putrān' iti /",
  "GSP33brssbh2u:4078": "tasmātprāṇasyāpi jīvavatsvātantryaprasaṅgaḥ /",
  "GSP33brssbh2u:4079": "taṃ pariharati-",
  "GSP33brssbh2u:4080": "____________________________________________________________________________________________",
  "GSP33brssbh2u:4081": "cakṣurādivat tu tatsahaśiṣṭyādibhyaḥ | BBs_2,4.10 |",
  "GSP33brssbh2u:4082": "tuśabdaḥ prāṇasya jīvavatsvātantryaṃ vyavartayati /",
  "GSP33brssbh2u:4083": "yathā cakṣurādīni rājaprakṛtivajjīvasya kartṛtvaṃ bhoktṛtvaṃ ca pratyupakaraṇāni na svatantrāṇi /",
  "GSP33brssbh2u:4084": "tathā mukhyo 'pi prāṇo rājamantrivajjīvasya sarvārthakaratvenopakaraṇabhūto na svatantraḥ /",
  "GSP33brssbh2u:4085": "kutaḥ /",
  "GSP33brssbh2u:4086": "tatsahaśiṣṭyādibhyaḥ /",
  "GSP33brssbh2u:4087": "taiścakṣurādibhiḥ sahaiva prāṇaḥ śiṣyate prāṇasaṃvādādiṣu /",
  "GSP33brssbh2u:4088": "samānadharmāṇāṃ ca saha śāsanaṃ yuktaṃ bṛhadrathantarādivat /",
  "GSP33brssbh2u:4089": "ādiśabdena saṃhatatvācetanatvādīnprāṇasya svātantryanirākaraṇahetūndarśati // 10 //",
  "GSP33brssbh2u:4090": "syādetat /",
  "GSP33brssbh2u:4091": "yadi cakṣurādivatprāṇasya jīvaṃ prati karaṇabhāvo 'bhāyupagamyeta,viṣayāntaraṃ rūpādivatprasajyeta /",
  "GSP33brssbh2u:4092": "rūpādyālocanādibhirvṛttibhiryathāsvaṃ cakṣurādīnāṃ jīvaṃ prati karaṇabhāvo bhavati /",
  "GSP33brssbh2u:4093": "apicaikādaśaiva kāryajātāni rūpālocanādīni parigaṇitāni yadarthamekādaśa prāṇāḥ saṃgṛhītāḥ natu dvādaśamaparaṃ kāryajātamadhigamyate yadarthamayaṃ dvādaśaḥ prāṇaḥ pratijñāyeteti /",
  "GSP33brssbh2u:4094": "ata uttaraṃ paṭhati-",
  "GSP33brssbh2u:4095": "____________________________________________________________________________________________",
  "GSP33brssbh2u:4096": "akaraṇatvāc ca na doṣas tathā hi darśayati | BBs_2,4.11 |",
  "GSP33brssbh2u:4097": "na tāvadviṣayāntaraprasaṅgo doṣaḥ /",
  "GSP33brssbh2u:4098": "akaraṇatvātprāṇasya /",
  "GSP33brssbh2u:4099": "nahi cakṣurādivatprāṇasya viṣayaparicchedena karaṇatvamabhyupagamyate /",
  "GSP33brssbh2u:4100": "nacāsyaitāvatā kāryābhāva eva /",
  "GSP33brssbh2u:4101": "kasmāt /",
  "GSP33brssbh2u:4102_0": "tathāhi śrutiḥ prāṇāntareṣvasaṃbhāvyamānaṃ mukhyaprāṇasya vaiśeṣikaṃ kāryaṃ darśayati",
  "GSP33brssbh2u:4102_1": "prāṇasaṃvādādiṣu- 'atha ha prāṇā ahaṃśreyasi vyūdire' ityupakramya 'yasminva utkrānte",
  "GSP33brssbh2u:4102_2": "śarīraṃ pāpiṣṭhataramiva dṛśyate sa vaḥ śreṣṭhaḥ' (chā. 5.1.6,7)",
  "GSP33brssbh2u:4103_0": "iti copanyasya pratyekaṃ vāgādyutkramaṇena tadvṛttimātrahīnaṃ yathāpūrvaṃ jīvanaṃ",
  "GSP33brssbh2u:4103_1": "darśayitvā prāṇoccikramiṣāyāṃ vāgādiśaithilyāpattiṃ śarīrapātaprasaṅgaṃ ca darśayantī",
  "GSP33brssbh2u:4103_2": "śrutiḥ prāṇanimittāṃ śarīrendriyasthitiṃ darśayati /",
  "GSP33brssbh2u:4104": "'tāvanvariṣṭhaḥ prāṇa uvāca mā mohamāpadyathāhamevaitatpañcadhātmānaṃ pravibhajyaitadbāṇamavaṣṭabhya vidhārayāmi,",
  "GSP33brssbh2u:4105": "iti caitamevārthaṃ śrutirāha- 'prāṇena rakṣannavaraṃ kulāyam' (bṛ.",
  "GSP33brssbh2u:4106": "4.3.12) iti ca supteṣu cakṣurādiṣu prāṇanimittāṃ śarīrarakṣāṃ darśayati /",
  "GSP33brssbh2u:4107": "'yasmātkasmāccāṅgātprāṇa utkrāmati tadaiva tacchuṣyati' (bṛ. 1.3.19) /",
  "GSP33brssbh2u:4108": "'tena yadaśnāti yatpibati tenetarānprāṇānavati' iti ca prāṇanimittāṃ śarīrendriyapuṣṭiṃ darśayati /",
  "GSP33brssbh2u:4109": "'kasminnvahamutkrānta utkrānto bhaviṣyāmi kasminvā pratiṣṭhite pratiṣṭhāsyāmi' iti,",
  "GSP33brssbh2u:4110": "'sa prāṇamasṛjata' iti ca prāṇanimitte jīvasyotkrāntapratiṣṭhe darśayati // 11 //",
  "GSP33brssbh2u:4111": "----------------------",
  "GSP33brssbh2u:4112": "FN: ahaṃśreyasi svasya śreṣṭhatānimittaṃ, vyūdire vivādaṃ cakrire /",
  "GSP33brssbh2u:4113": "aparaṃ nīcaṃ, kulāyaṃ dehākhyaṃ gṛham /",
  "GSP33brssbh2u:4114": "____________________________________________________________________________________________",
  "GSP33brssbh2u:4115": "pañcavṛttir manovat vyapadiśyate | BBs_2,4.12 |",
  "GSP33brssbh2u:4116": "itaścāsti mukhyasya prāṇasya vaiśeṣikaṃ kāryaṃ,",
  "GSP33brssbh2u:4117": "yatkāraṇaṃ pañcavṛttirayaṃ vyapadiśyate śrutiṣu 'prāṇo 'pāno vyāna udānaḥ samānaḥ' (bṛ. 1.5.3) iti /",
  "GSP33brssbh2u:4118": "vṛttibhedaścāyaṃ kāryabhedāpekṣaḥ /",
  "GSP33brssbh2u:4119": "prāṇaḥ prāgvṛttirucchvāsādikarmā /",
  "GSP33brssbh2u:4120": "apānor'vāgvṛttirniśvāsādikarmā /",
  "GSP33brssbh2u:4121": "vyānastayoḥ saṃdhau vartamāno vīryavatkarmahetuḥ /",
  "GSP33brssbh2u:4122": "udāna ūrdhvavṛttirutkrāntyādihetuḥ /",
  "GSP33brssbh2u:4123": "samānaḥ samaṃ sarveṣvaṅgeṣu yo 'nnarasānnayatīti /",
  "GSP33brssbh2u:4124": "evaṃ pañcavṛttiḥ prāṇo manovat /",
  "GSP33brssbh2u:4125": "yathā manasaḥ pañca vṛttaya evaṃ prāṇasyāpītyarthaḥ /",
  "GSP33brssbh2u:4126": "śrotrādinimittāḥ śabdādiviṣayā manasaḥ pañca vṛttayaḥ prasiddhāḥ,",
  "GSP33brssbh2u:4127": "natu kāmaḥ saṃkalpaḥ ityādyāḥ paripaṭhitāḥ parigṛhyeran /",
  "GSP33brssbh2u:4128": "pañcasaṃkhyātirekāt /",
  "GSP33brssbh2u:4129": "nanvatrāpi śrotrādinirapekṣā bhūtabhaviṣyadādiviṣayāparā manaso vṛttirastīti samānaḥ pañcasaṃkhyātirekaḥ /",
  "GSP33brssbh2u:4130_0": "evaṃ tarhi 'paramatamapratiṣiddhamanumataṃ bhavati' iti nyāyādihāpi yogaśāstraprasiddhā",
  "GSP33brssbh2u:4130_1": "manasaḥ pañcavṛttayaḥ parigṛhyante 'pramāṇaviparyayavikalpanidrāsmṛtayaḥ' (pāta.",
  "GSP33brssbh2u:4130_2": "yoga. sū. 1.1.6) nāma /",
  "GSP33brssbh2u:4131": "bahuvṛttitvamātreṇa vā manaḥ prāṇasya nidarśanamiti draṣṭavyam /",
  "GSP33brssbh2u:4132": "jīvopakaraṇatvamapi prāṇasya pañcavṛttitvānmanovaditi yojayitavyam // 12 //",
  "GSP33brssbh2u:4133": "----------------------",
  "GSP33brssbh2u:4134": "FN: pramāṇaṃ pramitiḥ, viparyayo bhramaḥ, śabdajñānānupātī vastuśūnyo vikalpaḥ, tāmasī vṛttirnidrā /",
  "GSP33brssbh2u:4135": "____________________________________________________________________________________________",
  "GSP33brssbh2u:4136": "6 śreṣṭhāṇutvādhikaraṇam / sū. 13",
  "GSP33brssbh2u:4137": "aṇuś ca | BBs_2,4.13 |",
  "GSP33brssbh2u:4138": "aṇuścāyaṃ mukhyaḥ prāṇaḥ pratyetavya itaraprāṇavat /",
  "GSP33brssbh2u:4139": "aṇutvaṃ cehāpi saukṣmyaparicchedau na paramāṇutulyatvam /",
  "GSP33brssbh2u:4140": "pañcabhirvṛttibhiḥ kṛtsnaśarīravyāpitvāt /",
  "GSP33brssbh2u:4141": "sūkṣmaḥ prāṇa utkrāntau pārśvasthenānupalabhyamānatvāt /",
  "GSP33brssbh2u:4142": "paricchinnaścotkrāntigatyāgatiśrutibhyaḥ /",
  "GSP33brssbh2u:4143": "nanu vibhutvamapi prāṇasya samāmnāyate- 'samaḥ pluṣiṇā samo maśakena samo nāgena sama ebhistribhirlokaiḥ samo 'nena sarveṇa (bṛ. 1.3.22)",
  "GSP33brssbh2u:4144": "ityevamādipradeśeṣu /",
  "GSP33brssbh2u:4145": "taducyate- ādhidaivikena samaṣṭivyaṣṭirūpeṇa hairaṇyagarṇeṇa prāṇātmanaivaitadvibhutvamāmnāyate nādhyātmikena /",
  "GSP33brssbh2u:4146": "apica samaḥ pluṣiṇetyādinā sāmyavacanena pratiprāṇivartinaḥ prāṇasya pariccheda eva pradarśyate tasmādadoṣaḥ // 13 //",
  "GSP33brssbh2u:4147": "----------------------",
  "GSP33brssbh2u:4148": "FN: pluṣirmaśakādapi sūkṣmo jantuḥ, nāgo hastī /",
  "GSP33brssbh2u:4149": "____________________________________________________________________________________________",
  "GSP33brssbh2u:4150": "7 jyotirādyadhikaraṇam / sū. 14-16",
  "GSP33brssbh2u:4151": "jyotirādyadhiṣṭhānaṃ tu tadāmananāt | BBs_2,4.14 |",
  "GSP33brssbh2u:4152_0": "te punaḥ prakṛtāḥ prāṇāḥ kiṃ svamahimnaiva svasmai kāryāya prabhavantyāhosviddevatādhiṣṭhitāḥ",
  "GSP33brssbh2u:4152_1": "prabhavantīti vicāryate- tatra prāptaṃ tāvadyathā svakāryaśaktiyogātsvamahimnaiva",
  "GSP33brssbh2u:4152_2": "prāṇāḥ pravarteranniti /",
  "GSP33brssbh2u:4153": "apica devatādhiṣṭhitānāṃ prāṇānāṃ pravṛttāvabhyupagamyamānāyāṃ tāsāmevādhiṣṭhātrīṇāṃ devatānāṃ bhoktṛtvaprasaṅgāccharīrasya bhoktṛtvaṃ pralīyeta /",
  "GSP33brssbh2u:4154": "ataḥ svamahimnaivaiṣāṃ pravṛttiriti /",
  "GSP33brssbh2u:4155": "evaṃ prāptaṃ idamucyate- jyotirādyadhiṣṭhānaṃ tu iti /",
  "GSP33brssbh2u:4156": "tuśabdena pūrvapakṣo vyāvartyate /",
  "GSP33brssbh2u:4157": "jyotirādibhiragnyādyabhimāninībhirdevatābhiradhiṣṭhitaṃ vāgādi karaṇajātaṃ svakāryeṣu pravartata iti pratijānīte /",
  "GSP33brssbh2u:4158": "hetuṃ vyācaṣṭe- tadāmananāditi /",
  "GSP33brssbh2u:4159": "tathāhyāmananti- 'agnirvāgbhūtvā mukhaṃ prāviśat' (aita. 2.4) ityādi /",
  "GSP33brssbh2u:4160": "agneścāyaṃ vāgbhāvo mukhapraveśaśca devatātmanādhiṣṭhātṛtvamaṅgīkṛtyocyate /",
  "GSP33brssbh2u:4161": "nahi devatāsaṃbandhaṃ pratyākhyāyāgnervāci mukhe vā kaścidviśeṣasaṃbandho dṛśyate /",
  "GSP33brssbh2u:4162": "tathā 'vāyuḥ prāṇo bhūtvā nāsike prāviśat' (aita. 2.4) ityevamādyapi yaujayitavyam /",
  "GSP33brssbh2u:4163": "tathānyatrāpi vāgeva brahmaṇaścaturthaḥ pādaḥ so 'gninā jyotiṣā bhāti ca tapati ca' (chā. 3.18.3)",
  "GSP33brssbh2u:4164": "ityevamādinā vāgādīnāmagnyādijyotiṣṭvādivacanenaitamevārthaṃ draḍhayati /",
  "GSP33brssbh2u:4165": "'sa vai vācameva prathamāmatyavahatsā yadā mṛtyumatyamucyata so 'gnirabhavat' (bṛ. 1.3.12)",
  "GSP33brssbh2u:4166": "iti caivamādinā vāgādīnāmagnyādibhāvāpattivacanenaitamevārthaṃ dyotayati /",
  "GSP33brssbh2u:4167": "sarvatra cādhyātmādhidaivatavibhāgena vāgādyagnyādyanukramaṇamanayaiva pratyāsattyā bhavati /",
  "GSP33brssbh2u:4168": "samṛtāvapi- 'vāgadhyātmamiti prāhurbrāhmaṇāstattvadarśinaḥ /",
  "GSP33brssbh2u:4169": "vaktavyamadhibhūtaṃ tu vahnistatrādhidaivacatam /",
  "GSP33brssbh2u:4170": "' ityādinā vāgādīnāmagnyādidevatādhiṣṭhitatvaṃ saprapañcaṃ darśitam /",
  "GSP33brssbh2u:4171": "yaduktaṃ svakāryaśaktiyogātsvamahimnaiva prāṇāḥ pravarteranniti /",
  "GSP33brssbh2u:4172": "tadayuktam /",
  "GSP33brssbh2u:4173": "śaktānāmapi śakaṭādīnāmanaḍudādyadhiṣṭhitānāṃ pravṛttidarśanāt /",
  "GSP33brssbh2u:4174": "ubhayathopapattau cāgamāddevatādhiṣṭhitatvameva niścīyate // 14 //",
  "GSP33brssbh2u:4175": "----------------------",
  "GSP33brssbh2u:4176": "FN: bhāti dīpyate /",
  "GSP33brssbh2u:4177": "tapati svakāryaṃ karoti /",
  "GSP33brssbh2u:4178": "sa prāṇo vācaṃ prathamāmudgīthakarmāṇi pradhānāṃ anṛtādipāpmarūpaṃ mṛtyumatītyāvahanmṛtyunā muktāṃ kṛtvā agnidevatātmatvaṃ prāpitavān /",
  "GSP33brssbh2u:4179": "____________________________________________________________________________________________",
  "GSP33brssbh2u:4180": "yadapyuktaṃ devatānāmevādhiṣṭhātrīṇāṃ bhoktṛtvaprasaṅgo na śārīrasyeti tatparihriyate-",
  "GSP33brssbh2u:4181": "prāṇavatā śabdāt | BBs_2,4.15 |",
  "GSP33brssbh2u:4182": "satīṣvapi prāṇānāmadhiṣṭātrīṣu devatāsu prāṇavatā kāryakaraṇasaṃghātasvāminā śārīreṇaivaiṣāṃ prāṇānāṃ saṃbandhaḥ śruteravagamyate /",
  "GSP33brssbh2u:4183": "tathāhi śrutiḥ - 'atha yatraitadākāśamanuviṣaṇṇaṃ cakṣuḥ sa cākṣuṣaḥ puruṣo darśanāya takṣuratha yo vededaṃ jighrāṇīti sa ātmā gandhāya ghrāṇam' (chā. 8.124)",
  "GSP33brssbh2u:4184": "ityevañjātīyakā śārīreṇaiva prāṇānāṃ saṃbandhaṃ śrāvayati /",
  "GSP33brssbh2u:4185": "apicānekatvātpratikaraṇamadhiṣṭhātrīṇāṃ devatānāṃ na bhoktṛtvamasmiñśarīre 'vakalpate /",
  "GSP33brssbh2u:4186": "eko hyevamasmiñśarīre śārīro bhoktā pratisaṃdhānādisaṃbhavādavagamyate // 15 //",
  "GSP33brssbh2u:4187": "----------------------",
  "GSP33brssbh2u:4188": "FN:",
  "GSP33brssbh2u:4189": "atha dehe prāgapraveśānantaraṃ yatra golake etacchidramanupraviṣṭaṃ cakṣurindriyaṃ tatra cakṣuṣyabhimānī sa ātmā cākṣuṣaḥ tasya rūpadarśanāya cakṣuḥ /",
  "GSP33brssbh2u:4190": "____________________________________________________________________________________________",
  "GSP33brssbh2u:4191": "tasya ca nityatvāt | BBs_2,4.16 |",
  "GSP33brssbh2u:4192": "tasya ca śārīrasyāsmiñśarīre bhoktṛtvena nityatvena puṇyapāpopalepasaṃbhavātsukhaduḥkhopabhogasaṃbhavācca na devatānām /",
  "GSP33brssbh2u:4193": "tā hi parasminnaiśvarye pade 'vatiṣṭhamānā na hine 'smiñśarīre bhoktṛtvaṃ pratilabdhumarhanti /",
  "GSP33brssbh2u:4194": "śrutiśca bhavati- 'puṇyamevāmuṃ gacchati na ha vai devānpāpaṃ gacchati' (bṛ. 1.5.3)",
  "GSP33brssbh2u:4195": "iti śārīreṇaiva ca nityaḥ prāṇānāṃ saṃbandha utkrāntyādiṣu tadanuvṛttidarśanāt /",
  "GSP33brssbh2u:4196": "'tamutkrāmantaṃ prāṇo 'nūtkrāmati prāṇamanūtkrāmantaṃ sarve prāṇā anūtkrāmanti' (bṛ. 4.4.2)",
  "GSP33brssbh2u:4197": "ityādiśrutibhyaḥ /",
  "GSP33brssbh2u:4198": "tasmātsatīṣvapi karaṇānāṃ niyantrīṣu devatāsu na śārīrasya bhoktṛtvamapagacchati /",
  "GSP33brssbh2u:4199": "karaṇapakṣasyaiva hi devatā na bhoktṛpakṣasyeti // 16 //",
  "GSP33brssbh2u:4200": "____________________________________________________________________________________________",
  "GSP33brssbh2u:4201": "8 indriyādhikaraṇam / sū. 17-19",
  "GSP33brssbh2u:4202": "ta indriyāṇi tadvyapadeśād anyatra śreṣṭhāt | BBs_2,4.17 |",
  "GSP33brssbh2u:4203": "mukhyaścaika itare caikādaśa prāṇā anukrāntāḥ /",
  "GSP33brssbh2u:4204": "tatredamaparaṃ saṃdihyate /",
  "GSP33brssbh2u:4205": "kiṃ mukhyasyaiva prāṇasya vṛttibhedā itare prāṇā āhosvittattvāntarāṇīti /",
  "GSP33brssbh2u:4206": "kiṃ tāvatprāptaṃ, mukhyasyaivetare vṛttibhedā iti /",
  "GSP33brssbh2u:4207": "kutaḥ - śruteḥ /",
  "GSP33brssbh2u:4208": "tathāhi śrutirmukhyamitarāṃśca prāṇānsaṃnidhāpya mukhyātmatāmitareṣāṃ khyāpayati- 'hantāsyaiva sarve rūpamasāmeti ta etasyaiva sarve rūpamabhavan' (bṛ. 1.5.21) iti /",
  "GSP33brssbh2u:4209": "prāṇaikaśabdatvāccaikatvādhyavasāyaḥ /",
  "GSP33brssbh2u:4210": "itarathā hyanyāyyamanekārthatvaṃ prāṇaśabdasya prasajyeta /",
  "GSP33brssbh2u:4211": "ekatra vā mukhyatvamitaratra vā lākṣaṇikatvāmāpadyeta /",
  "GSP33brssbh2u:4212": "tasmādyathaikasyaiva prāṇasya prāṇādyāḥ pañca vṛttaya evaṃ vāgādyā apyekādaśeti /",
  "GSP33brssbh2u:4213": "evaṃ prāpte brūmaḥ - tattvāntarāṇyeva prāṇādvāgādīnīti /",
  "GSP33brssbh2u:4214": "kutaḥ -",
  "GSP33brssbh2u:4215": "vyapadeśābhāvāt /",
  "GSP33brssbh2u:4216": "ko 'yaṃ vyapadeśabhedaḥ /",
  "GSP33brssbh2u:4217": "te prakṛtāḥ prāṇāḥ śreṣṭhaṃ varjayitvāvaśiṣṭā ekādaśenjadriyāṇītyucyante /",
  "GSP33brssbh2u:4218": "śrutāvevaṃ vyapadeśadarśanāt /",
  "GSP33brssbh2u:4219": "'etasmājjāyate prāṇo manaḥ sarvendriyāṇi ca' (mu. 2.1.3)",
  "GSP33brssbh2u:4220": "iti hyevañjātīyakeṣu pradeśeṣu pṛthakprāṇo vyapadiśyate pṛthaktcendriyāṇi /",
  "GSP33brssbh2u:4221": "nanu manaso 'pyevaṃ sati varjanamindriyatvena prāṇavatsyāt,",
  "GSP33brssbh2u:4222": "'manaḥ sarvendriyāṇi ca' iti pṛthagvyapadeśadarśanāt /",
  "GSP33brssbh2u:4223": "satyametat /",
  "GSP33brssbh2u:4224": "smṛtau tvekādaśendriyāṇīti mano 'pīndriyatvena śrotrādivatsaṃgṛhyate /",
  "GSP33brssbh2u:4225": "prāṇasya tvindriyatvaṃ na śrutau smṛtau vā prasiddhamasti /",
  "GSP33brssbh2u:4226": "vyapadeśabhedaścāyaṃ tattvabhedapakṣa upapadyate /",
  "GSP33brssbh2u:4227": "tattvaikatve tu sa evaikaḥ sanprāṇa indriyavyapadeśaṃ labhate na labhate ceti vipratiṣiddham /",
  "GSP33brssbh2u:4228": "tasmāttattvāntarabhūtā mukhyāditare // 17 //",
  "GSP33brssbh2u:4229": "----------------------",
  "GSP33brssbh2u:4230": "FN: asyaiva mukhyaprāṇasya rūpaṃ asāma bhavemeti saṃkalpya, te vāgādayaḥ /",
  "GSP33brssbh2u:4231": "____________________________________________________________________________________________",
  "GSP33brssbh2u:4232": "kutaśca tattavāntarabhūtāḥ -",
  "GSP33brssbh2u:4233": "bhedaśruteḥ | BBs_2,4.18 |",
  "GSP33brssbh2u:4234": "bhedena vāgādibhyaḥ prāṇaḥ sarvatra śrūyate- 'te ha vācamūcuḥ' (bṛ. 1.3.2)",
  "GSP33brssbh2u:4235": "ityupakramya vāgādīnasurapāpmavidhvastānupanyasyopasaṃhṛtya vāgādiprakaraṇam 'atha hemamāsanyaṃ prāṇamūcuḥ' ityasuravidhvaṃsino mukhyasya prāṇasya pṛthagupakramāt /",
  "GSP33brssbh2u:4236": "tathā 'mano vācaṃ prāṇaṃ tānyātmane 'kuruta' ityevamādyā api bhedaśrutaya udāhartavyāḥ /",
  "GSP33brssbh2u:4237": "tasmādapi tattvāntarabhūtā mukhyāditare // 18 //",
  "GSP33brssbh2u:4238": "kutaśca tattvāntarabhūtāḥ -",
  "GSP33brssbh2u:4239": "____________________________________________________________________________________________",
  "GSP33brssbh2u:4240": "vailakṣaṇyāc ca | BBs_2,4.19 |",
  "GSP33brssbh2u:4241": "vailakṣaṇyaṃ ca bhavati mukhyasyetareṣāṃ ca /",
  "GSP33brssbh2u:4242": "suṣupteṣu vāgādiṣu mukhya eko jāgarti sa eva caiko mṛtyunānāpta āptāstvitare /",
  "GSP33brssbh2u:4243": "tasyaiva ca sthityukrāntibhyāṃ dehadhāraṇapatanahetutvaṃ nendriyāṇām /",
  "GSP33brssbh2u:4244": "viṣayālocanahetutvaṃ cendriyāṇāṃ na prāṇasyevañjātīyako bhūyāllakṣaṇabhedaḥ prāṇendriyāṇām /",
  "GSP33brssbh2u:4245": "tasmādapyeṣāṃ tattvāntarabhāvasiddhiḥ /",
  "GSP33brssbh2u:4246": "yaduktam- 'ta etasyaiva sarve rūpamabhavan' (bṛ. 1.5.21)",
  "GSP33brssbh2u:4247": "iti śruteḥ prāṇa evendriyāṇīti, tadayuktam /",
  "GSP33brssbh2u:4248": "tatrāpi paurvāparyālocanādbhedapratīteḥ /",
  "GSP33brssbh2u:4249": "tathāhi- vadiṣyāmyevāhamiti vāgdadhre' (bṛ. 1.5.21)",
  "GSP33brssbh2u:4250_0": "iti vāgādīnīndriyāṇyanukramya 'tāni mṛtyuḥ śramo bhūtvopayeme tasmācchrāmyatyeva",
  "GSP33brssbh2u:4250_1": "vāk' iti ca śramarūpeṇa mṛtyunā grastatvaṃ vāgādīnāmabhidhāya 'athemameva nāpnodyo",
  "GSP33brssbh2u:4250_2": "'yaṃ madhyamaḥ prāṇaḥ' (bṛ. 1.5.21)",
  "GSP33brssbh2u:4251": "iti pṛthakprāṇaṃ mṛtyunānabhibhūtaṃ tamanukrāmati /",
  "GSP33brssbh2u:4252": "'ayaṃ vai naḥ śreṣṭhaḥ' (bṛ. 1.5.21) iti ca śreṣṭhatāmasyāvadhārayati /",
  "GSP33brssbh2u:4253": "tasmāttadavirodhena vāgādiṣu parispandalābhasya prāṇāyattatvaṃ tadrūpabhavanaṃ vāgādīnāmiti mantavyaṃ na tādātmyam /",
  "GSP33brssbh2u:4254": "ata eva ca prāṇaśabdasyendriyeṣu lākṣaṇikatvasiddhiḥ /",
  "GSP33brssbh2u:4255": "tathāca śrutiḥ - 'ta etasyaiva sarve rūpamabhavan /",
  "GSP33brssbh2u:4256": "tasmādeta etenākhyāyante prāṇāḥ' (bṛ. 1.5.21)",
  "GSP33brssbh2u:4257": "iti mukhyaprāṇaviṣayasyaiva prāṇaśabdasyendriyeṣu lākṣaṇikīṃ vṛttiṃ darśayati /",
  "GSP33brssbh2u:4258": "tasmāttattvāntarāṇi prāṇādindriyāṇīti // 19 //",
  "GSP33brssbh2u:4259": "----------------------",
  "GSP33brssbh2u:4260": "FN: mṛtyurāsaṅgadoṣaḥ /",
  "GSP33brssbh2u:4261": "vādgagdhre dhāraṇābhiprāyaṃ cakre /",
  "GSP33brssbh2u:4262": "____________________________________________________________________________________________",
  "GSP33brssbh2u:4263": "9 saṃjñāmūrtikḷptyadhikaraṇam / sū. 20-22",
  "GSP33brssbh2u:4264": "saṃjñāmūrtikḷptis tu trivṛtkurvata upadeśāt | BBs_2,4.20 |",
  "GSP33brssbh2u:4265": "satprakriyāyāṃ tejobannānāṃ sṛṣṭimabhidhāyopadiśyate- 'seyaṃ devataikṣata hantāhamimāstisro devatā anena jīvenātmanānupraviśya nāmarūpe vyākaravāṇīti /",
  "GSP33brssbh2u:4266": "tāsāṃ trivṛtaṃ trivṛtamekaikāṃ karavāṇīti' (chā. 6.3.2) /",
  "GSP33brssbh2u:4267": "tatra saṃśayaḥ - kiṃ jīvakartṛkamidaṃ nāmarūpavyākaraṇamāhosvitparameśvarakartṛkamiti /",
  "GSP33brssbh2u:4268": "tatra prāptaṃ tāvajjīvakartṛkamevedaṃ nāmarūpavyākaraṇamiti /",
  "GSP33brssbh2u:4269": "kutaḥ - 'anena jīvenātmanā' iti viśeṣaṇāt /",
  "GSP33brssbh2u:4270_0": "yathā loke cāreṇāhaṃ parasainyamanupraviśya saṃkalayānītyevañjātīyake prayoge cārakartṛkameva",
  "GSP33brssbh2u:4270_1": "satsainyasaṃkalanaṃ hetukartṛtvādrājātmanyadhyāropayati saṃkalayānītyuttamapuruṣaprayogeṇa,",
  "GSP33brssbh2u:4271": "evaṃ jīvakartṛkameva sannāmarūpavyākaraṇaṃ hetukartṛtvāddevatātmanyadhyāropayati vyākaravāṇītyuttamapuruṣaprayogeṇa /",
  "GSP33brssbh2u:4272": "apica ḍitthaḍavitthādiṣu nāmasu ghaṭaśarāvādiṣu ca rūpeṣu jīvasyaiva vyākartṛtvaṃ dṛṣṭam /",
  "GSP33brssbh2u:4273": "tasmājjīvakartṛkamevedaṃ nāmarūpavyākaraṇamityevaṃ prāpte 'bhidhatte-",
  "GSP33brssbh2u:4274": "'saṃjñāmūrtikḷptastu' iti /",
  "GSP33brssbh2u:4275": "tuśabdena pakṣaṃ vyāvartayati /",
  "GSP33brssbh2u:4276": "saṃjñāmūrtikḷptiriti nāmarūpavyākriyetyetat /",
  "GSP33brssbh2u:4277": "trivṛtkurvata iti parameśvaraṃ lakṣayati, trivṛtkaraṇe tasya nirapavādakartṛtvanirdeśāt /",
  "GSP33brssbh2u:4278": "yeyaṃ saṃjñākḷptimūrtikḷptiścāgnirādityaścandramā vidyuditi,",
  "GSP33brssbh2u:4279": "tathā kuśakāśapalāśādiṣu paśumṛgamanuṣyādiṣu ca pratyākṛti prativyakti cānekaprakārā /",
  "GSP33brssbh2u:4280": "sā khalu parameśvarasyaiva tejobannānāṃ nirmātuḥ kṛtirbhavitumarhati /",
  "GSP33brssbh2u:4281": "kutaḥ - upadeśāt /",
  "GSP33brssbh2u:4282": "tathāhi- 'seyaṃ devataikṣata' ityupakramya 'vyākaravāṇi' ityuttamapuruṣaprayogeṇa parasyaiva brahmaṇo vyākartṛtvamihopadiśyate /",
  "GSP33brssbh2u:4283": "nanu jīveneti viśeṣaṇājjīvakartṛkatvaṃ vyākaraṇasyādhyavasitam /",
  "GSP33brssbh2u:4284": "naitadevam /",
  "GSP33brssbh2u:4285": "jīvenetyetadanupraviśyetyanena saṃbadhyata ānantaryāt, na vyākaravāṇītyanena /",
  "GSP33brssbh2u:4286": "tena hi saṃbandhe vyākaravāṇītyayaṃ devatāviṣaya uttamapuruṣa aupacārikaḥ kalpyeta /",
  "GSP33brssbh2u:4287": "naca girinadīsamudrādiṣu nānāvidheṣu nāmarūpeṣvanīśvarasya jīvasya vyākaraṇasāmarthyamasti /",
  "GSP33brssbh2u:4288": "yeṣvapi cāsti sāmarthyaṃ teṣvapi parameśvarāyattameva tat /",
  "GSP33brssbh2u:4289": "naca jīvo nāma parameśvarādatyantabhinnaścāra iva rājñaḥ, ātmaneti viśeṣaṇāt /",
  "GSP33brssbh2u:4290": "upādhimātranibandhanatvācca jīvabhāvasya /",
  "GSP33brssbh2u:4291": "tena, tatkṛtamapi nāmarūpavyākaraṇaṃ parameśvarakṛtameva bhavati /",
  "GSP33brssbh2u:4292": "parameśvara eva ca nāmarūpayorvyākarteti sarvopaniṣatsiddhāntaḥ /",
  "GSP33brssbh2u:4293": "'ākāśo ha vai nāma nāmarūpayornirvahitā' (chā. 8.14.1) ityādiśrutibhyaḥ /",
  "GSP33brssbh2u:4294": "tasmātparameśvarasyaiva trivṛtkurvataḥ karma nāmarūpayorvyākaraṇam /",
  "GSP33brssbh2u:4295": "trivṛtkaraṇapūrvakamevedamiha nāmarūpavyākaraṇaṃ vivakṣyate,",
  "GSP33brssbh2u:4296": "pratyekaṃ nāmarūpavyākaraṇasya tejobannotpattivacanenaivoktatvāt /",
  "GSP33brssbh2u:4297": "tacca trivṛtkaraṇamagnyādityacandravidyutsu śrutirdarśayati- 'yadagre rohitaṃ rūpaṃ tejasastadrūpaṃ yacchuklaṃ tadapāṃ yatkṛṣṇaṃ tadannasya' (chā. 6.4.1) ityādinā /",
  "GSP33brssbh2u:4298": "tatrāgniritīdaṃ rūpaṃ vyākriyate /",
  "GSP33brssbh2u:4299": "sati ca rūpavyākaraṇe viṣayapratilambhādagniritīdaṃ nāma vyākriyate /",
  "GSP33brssbh2u:4300": "evamādityacandravidyutsvapi draṣṭavyam /",
  "GSP33brssbh2u:4301": "anena cāgnyādyudāharaṇena bhaumāmbhasataijaseṣu triṣvapi dravyeṣvaviśeṣeṇa trivṛtkaraṇamuktaṃ bhavati /",
  "GSP33brssbh2u:4302": "upakramopasaṃhārayoḥ sādhāraṇatvāt /",
  "GSP33brssbh2u:4303": "tathāhyaviśeṣeṇaivopakramaḥ - 'imāstisro devatāstrivṛdekaikā bhavati' (chā. 6.3.4) iti /",
  "GSP33brssbh2u:4304": "aviśeṣeṇaiva copasaṃhāraḥ - 'yadu rohitamivābhūditi tejasastadrūpam' ityevamādiḥ 'yadavijñātamivābhūdityetāsāmeva devatānāṃ samāsa iti' (chā. 6.4.6.7) evamantaḥ // 20 //",
  "GSP33brssbh2u:4305": "----------------------",
  "GSP33brssbh2u:4306": "FN: prakriyā prakaraṇam /",
  "GSP33brssbh2u:4307": "tāsāṃ tisṛṇāmekaikāṃ devatāṃ tejobannātmanā tryātmikāṃ kariṣyāmīti śrutiḥ pañcīkaraṇopalakṣaṇārthā /",
  "GSP33brssbh2u:4308": "____________________________________________________________________________________________",
  "GSP33brssbh2u:4309": "tāsāṃ tisṛṇāṃ devatānāṃ bahistrivṛtkṛtānāṃ satīnāmadhyātmamaparaṃ trivṛtkaraṇamuktam- 'imāstisro devatāḥ puruṣaṃ prāpya trivṛttrivṛdekaikā bhavati' (chā. 6.4.7) iti /",
  "GSP33brssbh2u:4310": "tadidānīmācāryo yathāśrutyevopadarśayatyāśaṅkitaṃ kañciddoṣaṃ parihariṣyan-",
  "GSP33brssbh2u:4311": "māṃsādi bhaumaṃ yathāśabdamitarayoś ca | BBs_2,4.21 |",
  "GSP33brssbh2u:4312": "bhūmestrivṛtkṛtāyāḥ puruṣeṇopabhujyamānāyā māṃsādikāryaṃ yathāśabdaṃ niṣpadyate /",
  "GSP33brssbh2u:4313": "tathāhi śrutiḥ - 'annamaśitaṃ tredhā vidhīyate tasya yaḥ sthaviṣṭho dhātustatpurīṣaṃ bhavati yo madhyamastanmāṃsaṃ yo 'ṇiṣṭhastanmanaḥ' (chā. 6.5.1) iti /",
  "GSP33brssbh2u:4314": "trivṛtkṛtā bhūmirevaiṣā vrīhiyavādyannarūpeṇādyata ityabhiprāyaḥ /",
  "GSP33brssbh2u:4315": "tasyāśca sthaviṣṭhaṃ rūpaṃ purīṣabhāvena bahirnirgacchati /",
  "GSP33brssbh2u:4316": "madhyamamadhyātmaṃ māṃsaṃ vardhayati /",
  "GSP33brssbh2u:4317": "aṇiṣṭhaṃ tu manaḥ /",
  "GSP33brssbh2u:4318": "evamitarayoraptejasoryathāśabdaṃ kāryamavagantavyam /",
  "GSP33brssbh2u:4319": "evaṃ mūtraṃ lohitaṃ prāṇaścāpāṃ kāryam /",
  "GSP33brssbh2u:4320": "asthi majjā vāktejasa iti // 21 //",
  "GSP33brssbh2u:4321": "atrāha- yadi sarvameva trivṛtkṛtaṃ bhūtabhautikamaviśeṣaśruteḥ 'tāsa trivṛtaṃ trivṛtamekaikāmakarot' iti /",
  "GSP33brssbh2u:4322": "kiṅkṛtastarhyayaṃ viśeṣavyapadeśaḥ 'idaṃ teja imā āpa idamannam' iti /",
  "GSP33brssbh2u:4323": "tathā 'adhyātmamidamannasyāśitasya kāryaṃ māṃsādi /",
  "GSP33brssbh2u:4324": "idamapāṃ pītānāṃ kāryaṃ lohitādi /",
  "GSP33brssbh2u:4325": "idaṃ tejaso 'śitasya kāryamasthyādi' iti /",
  "GSP33brssbh2u:4326": "atrocyate-",
  "GSP33brssbh2u:4327": "____________________________________________________________________________________________",
  "GSP33brssbh2u:4328": "vaiśeṣyāt tu tadvādas tadvādaḥ | BBs_2,4.22 |",
  "GSP33brssbh2u:4329": "tuśabdena coditaṃ doṣamapanudati /",
  "GSP33brssbh2u:4330": "viśeṣasya bhāvo vaiśeṣyam /",
  "GSP33brssbh2u:4331": "bhūyastvamiti yāvat /",
  "GSP33brssbh2u:4332": "satyapi trivṛtkaraṇe kvacitkasyacidbhūtadhātorbhūyastvamupalabhyate 'agnestejobhūyastvamudakasyābbhūyastvaṃ pṛthivyā annabhūyastvam' iti /",
  "GSP33brssbh2u:4333": "vyavahāraprasiddhyarthaṃ cedaṃ trivṛtkaraṇam /",
  "GSP33brssbh2u:4334": "vyavahāraśca trivṛtkṛtarajjuvadekatvāpattau satyāṃ na bhedena bhūtatrayagocaro lokasya prasiddhyet /",
  "GSP33brssbh2u:4335": "tasmātsatyapi trivṛtkaraṇe vaiśeṣyādeva tejobannaviśeṣavādo bhūtabhautikaviṣaya upapadyate /",
  "GSP33brssbh2u:4336": "tadvādastadvāda iti padābhyāso 'dhyāyaparisamāptiṃ dyotayati // 22 //",
  "GSP33brssbh2u:4337": "____________________________________________________________________________________________",
  "GSP33brssbh2u:4338": "iti śrīmatparamahaṃsaparivrājakācāryaśrīmacchaṅkarabhagavatpūjyapādakṛtau śārīrakamīmāṃsābhāṣye dvitīyādhyāyasya caturthaḥ pādaḥ // 4 //",
  "GSP33brssbh2u:4339": "iti śrīmadbrahmasūtraśāṅkarabhāṣye 'virodhākhyo dvitīyo 'dhyāyaḥ //"
}