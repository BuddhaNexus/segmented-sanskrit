{
    "T01naglok_u:0": " lokātīta namas tubhyaṃ viviktajñānavedine /",
    "T01naglok_u:1": " yas tvaṃ jagaddhitāyaiva khinnaḥ karuṇayā ciram // NagLok_01",
    "T01naglok_u:2": " skandhamātravinirmukto na sattvo 'stīti te matam /",
    "T01naglok_u:3": " sattvārthaṃ ca paraṃ khedam agamas tvaṃ mahāmune // NagLok_02",
    "T01naglok_u:4": " te 'pi skandhās tvayā dhīman dhīmadbhyaḥ saṃprakāśitāḥ /",
    "T01naglok_u:5": " māyāmarīcigandharvanagarasvapnasaṃnibhāḥ // NagLok_03",
    "T01naglok_u:6": " hetutaḥ saṃbhavo yeṣāṃ tadabhāvān na santi ye /",
    "T01naglok_u:7": " kathaṃ nāma na te spaṣṭaṃ pratibimbasamā matāḥ // NagLok_04",
    "T01naglok_u:8": " bhūtāny acakṣurgrāhyāṇi tanmayaṃ cākṣuṣaṃ katham /",
    "T01naglok_u:9": " rūpaṃ tvayaivaṃ bruvatā rūpagrāho nivāritaḥ // NagLok_05",
    "T01naglok_u:10": " vedanīyaṃ vinā nāsti vedanāto nirātmikā /",
    "T01naglok_u:11": " tac ca vedyaṃ svabhāvena nāstīty abhimataṃ tava // NagLok_06",
    "T01naglok_u:12": " saṃjñārthayor ananyatve mukhaṃ dahyeta vahninā /",
    "T01naglok_u:13": " anyatve 'dhigamābhāvas tvayoktaṃ bhūtavādinā // NagLok_07",
    "T01naglok_u:14": " kartā svatantraḥ karmāpi tvayoktaṃ vyavahārataḥ /",
    "T01naglok_u:15": " parasparāpekṣikī tu siddhis te 'bhimatānayoḥ // NagLok_08",
    "T01naglok_u:16": " na kartāsti na bhoktāsti puṇyāpuṇyaṃ pratītyajam /",
    "T01naglok_u:17": " yat pratītya na taj jātaṃ proktaṃ vācaspate tvayā // NagLok_09",
    "T01naglok_u:18": " ajñāyamānaṃ na jñeyaṃ vijñānaṃ tad vinā na ca /",
    "T01naglok_u:19": " tasmāt svabhāvato na sto jñānajñeye tvam ūcivān // NagLok_10",
    "T01naglok_u:20": " lakṣyāl lakṣaṇam anyac cet syāt tal lakṣyam alakṣaṇam /",
    "T01naglok_u:21": " tayor abhāvo 'nanyatve vispaṣṭaṃ kathitaṃ tvayā // NagLok_11",
    "T01naglok_u:22": " lakṣyalakṣaṇanirmuktaṃ vāgudāhāravarjitam /",
    "T01naglok_u:23": " śāntaṃ jagad idaṃ dṛṣṭaṃ bhavatā jñānacakṣuṣā // NagLok_12",
    "T01naglok_u:24": " na sann utpadyate bhāvo nāpy asan sadasan na ca /",
    "T01naglok_u:25": " na svato nāpi parato na dvābhyāṃ jāyate katham // NagLok_13",
    "T01naglok_u:26": " na sataḥ sthitiyuktasya vināśa upapadyate /",
    "T01naglok_u:27": " nāsato 'śvaviṣāṇena samasya śamatā katham // NagLok_14",
    "T01naglok_u:28": " bhāvān nārthāntaraṃ nāśo nāpy anarthāntaraṃ matam /",
    "T01naglok_u:29": " arthāntare bhaven nityo nāpy anarthāntare bhavet // NagLok_15",
    "T01naglok_u:30": " ekatve na hi bhāvasya vināśa upapadyate /",
    "T01naglok_u:31": " pṛthaktve na hi bhāvasya vināśa upapadyate // NagLok_16",
    "T01naglok_u:32": " vinaṣṭāt kāraṇāt tāvat kāryotpattir na yujyate /",
    "T01naglok_u:33": " na cāvinaṣṭāt svapnena tulyotpattir matā tava // NagLok_17",
    "T01naglok_u:34": " na niruddhān nāniruddhād bījād aṅkurasaṃbhavaḥ /",
    "T01naglok_u:35": " māyotpādavad utpādaḥ sarva eva tvayocyate // NagLok_18",
    "T01naglok_u:36": " atas tvayā jagad idaṃ parikalpasamudbhavam /",
    "T01naglok_u:37": " parijñātam asadbhūtam anutpannam na naśyati // NagLok_19",
    "T01naglok_u:38": " nityasya saṃsṛtir nāsti naivānityasya saṃsṛtiḥ /",
    "T01naglok_u:39": " svapnavat saṃsṛtiḥ proktā tvayā tattvavidāṃ vara // NagLok_20",
    "T01naglok_u:40": " svayaṃkṛtaṃ parakṛtaṃ dvābhyāṃ kṛtam ahetukam /",
    "T01naglok_u:41": " tārkikair iṣyate duḥkhaṃ tvayā tūktaṃ pratītyajam // NagLok_21",
    "T01naglok_u:42": " yaḥ pratītyasamutpādaḥ śūnyatā saiva te matā /",
    "T01naglok_u:43": " bhāvaḥ svatantro nāstīti siṃhanādas tavātulaḥ // NagLok_22",
    "T01naglok_u:44": " sarvasaṃkalpanāśāya śūnyatāmṛtadeśanā /",
    "T01naglok_u:45": " yasya tasyām api grāhas tvayāsāv avasāditaḥ // NagLok_23",
    "T01naglok_u:46": " nirīhā vaśikāḥ śūnyā māyāvat pratyayodbhavāḥ /",
    "T01naglok_u:47": " sarvadharmās tvayā nātha niḥsvabhāvāḥ prakāśitāḥ // NagLok_24",
    "T01naglok_u:48": " na tvayotpāditaṃ kiṃ cin na ca kiṃ cin nirodhitam /",
    "T01naglok_u:49": " yathā pūrvaṃ tathā paścāt tathatāṃ buddhavān asi // NagLok_25",
    "T01naglok_u:50": " āryair nisevitām enām anāgamya hi bhāvanām /",
    "T01naglok_u:51": " nānimittam hi vijñānaṃ bhavatīha kathaṃ cana // NagLok_26",
    "T01naglok_u:52": " animittam anāgamya mokṣo nāsti tvam uktavān /",
    "T01naglok_u:53": " atas tvayā mahāyāne tat sākalyena deśitam // NagLok_27",
    "T01naglok_u:54": " yad avāptaṃ mayā puṇyaṃ stutvā tvāṃ stutibhājanam /",
    "T01naglok_u:55": " nimittabandhanāpetaṃ bhūyāt tenākhilaṃ yagat // NagLok_28",
    "T01naglok_u:56": " // iti lokātītastavaḥ samāptaḥ // %%%%%%%%%%%%%%%%%%%%%%%%%%%%%%%%%%%%%%%%%%%%%%",
    "T01naglok_u:57": " Copyright (C) 2003 by Chr. Lindtner - Denmark"
}