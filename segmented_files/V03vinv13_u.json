{
  "V03vinv13_u:0": "(MSV III 89)",
  "V03vinv13_u:1": "vastutrayasya piṇḍoddānam* /",
  "V03vinv13_u:2": "abhivādanaṃ ca ṣaṣṭiś ca aśuddhaś codanāhi ca /",
  "V03vinv13_u:3": "adhārmikaś ca śākyaś ca glānakaḥ kalahena ca //",
  "V03vinv13_u:4": "(MSV III 91)",
  "V03vinv13_u:5": "Pārivāsikavastu",
  "V03vinv13_u:6": "(MSV III 93)",
  "V03vinv13_u:7": "pārivāsikavastūddānam* /",
  "V03vinv13_u:8": "abhivādanaṃ caṃkramaṇamāsanāni kulāni ca /",
  "V03vinv13_u:9": "ekacchadane na saṃvasen na pravrājayed api /",
  "V03vinv13_u:10": "na gacched api abhikṣukam (309v1 = GBM 6.931) āvāsam adhodeśañ ca sarvalābhikam* //",
  "V03vinv13_u:11": "buddho bhagavān śrāvastyāṃ viharati jetavane anāthapiṇḍadasyārāme /",
  "V03vinv13_u:12": "asati vairāgye bhikṣavaḥ saṃghāvaśeṣām āpattim āpadyante /",
  "V03vinv13_u:13": "te vipratisārajātāḥ saṃlakṣayanti /",
  "V03vinv13_u:14_0": "katham idānīṃ vayaṃ sāpattikāḥ santaḥ sakaukṛtyāḥ savilolāḥ sakaraṇīyāḥ khaṇḍakāriṇaḥ",
  "V03vinv13_u:14_1": "śavalakāriṇaḥ kalmaṣakāriṇaḥ āpattimūlād avyutthitāḥ prakṛtisthakānāṃ bhikṣūṇām antikād",
  "V03vinv13_u:14_2": "abhivādanavandanapratyutthānāṃjalisāmīcīkarma svīkariṣyāmaḥ /",
  "V03vinv13_u:15": "śrāddhānāṃ ca brāhmaṇagṛhapatīnāṃ sakāśād agrāsanam agrodakam agrapiṇḍapātaṃ paribhokṣyāmaḥ /",
  "V03vinv13_u:16": "alpakālikasya ca sukhasyārthāya bahukālikaṃ duḥkham āviśāmo narakatīryakpretebhyaḥ paribhramantaḥ /",
  "V03vinv13_u:17": "yan nu vayaṃ śikṣāṃ pratyākhyāya hānāyāvartāmaha iti te śikṣāṃ pratyākhyāya hānāyāvartante /",
  "V03vinv13_u:18": "pravrajyābhilaṣitaṃ ca janaṃ vipralambhayanti /",
  "V03vinv13_u:19": "bhavanto duścaraṃ brahmacaryam alaṃ pravrajyayeti /",
  "V03vinv13_u:20": "teṣām apravrajitānām apravrājayatāṃ cālpībhūtā bhikṣavaḥ /",
  "V03vinv13_u:21": "kṣayam (MSV III 94) āpannaś chidrībhūtas tanubhūto bhikṣusaṃghaḥ /",
  "V03vinv13_u:22": "jānakāḥ pṛcchakā buddhā bhagavantaḥ pṛcchanti /",
  "V03vinv13_u:23": "buddho bhagavān āyuṣmantam ānanadam* /",
  "V03vinv13_u:24": "ka ānanda hetuḥ kaḥ pratyayaḥ yenetarhy alpībhūtā bhikṣavaḥ /",
  "V03vinv13_u:25": "kṣayam āpannaś chidrībhūtas tanubhūto bhikṣusaṃgha iti /",
  "V03vinv13_u:26": "sa etat prakaraṇaṃ bhagavato vistareṇārocayati /",
  "V03vinv13_u:27": "atha bhagavata etad abhavat* /",
  "V03vinv13_u:28_0": "yanv ahaṃ saṃghāvaśeṣām āpattim āpannānāṃ bhikṣūṇāṃ hastoddhāram anupradadyām anugraham",
  "V03vinv13_u:28_1": "aneneti viditvā bhikṣusaṃghaṃ saṃnipātya purastād bhikṣusaṃghasya prajñapta evāsane niṣaṇṇaḥ /",
  "V03vinv13_u:29": "niṣadya bhagavān bhikṣūn āmantrayate sma /",
  "V03vinv13_u:30": "śrutaṃ mayā bhikṣavaḥ saṃghāvaśeṣām āpattim āpannā vipratisārajātāḥ śikṣāṃ pratyākhyāya hānāyāvṛttā iti /",
  "V03vinv13_u:31": "tasmād yuṣmābhiḥ śāsanasthitaye teṣāṃ cānukampayā saṃghāvaśeṣām āpattim āpannānāṃ bhikṣūṇāṃ parivāso deyo mūlāpakarṣo mānāpyaṃ mūlamānāpyaṃ mūlāpakarṣamānāpyam āvarhitavyaś ca /",
  "V03vinv13_u:32": "evaṃ ca punar deyaḥ /",
  "V03vinv13_u:33": "śayanāsanaprajñaptiṃ kṛtvā gaṇḍīm ākoṭya pṛṣṭavācikayā bhikṣūn samanuyujya sarvasaṃghe saṃniṣaṇṇe saṃnipatite apaścimakena bhikṣuṇā parivāso deyaś caturvargamaṇḍalakena /",
  "V03vinv13_u:34": "saṃghāvaśeṣakeṇa bhikṣuṇā yathāvṛddhikayā sāmīcīṃ kṛtvā vṛddhānte utkuṭukena sthitvāñjaliṃ pragṛhya parivāso yācitavyaḥ /",
  "V03vinv13_u:35": "evaṃ ca punar yācitavyaḥ /",
  "V03vinv13_u:36": "(MSV III 95)",
  "V03vinv13_u:37": "śṛṇotu bhadantaḥ saṃghaḥ /",
  "V03vinv13_u:38": "aham evaṃnāmā bhikṣuḥ saṃbahulāḥ saṃghāvaśeṣā āpattīr āpannaḥ saṃcintyaśukravisṛṣṭisamutthitām ardhamāsapraticchannām* /",
  "V03vinv13_u:39": "so 'ham evaṃnāmā bhikṣus tāsāṃ saṃbahulānāṃ saṃghāvaśeṣāṇāṃ āpattīnāṃ saṃcintyaśukravisṛṣṭisamutthitām ardhamāsapraticchannāṃ saṃghād ardhamāsaṃ parivāsaṃ yāce /",
  "V03vinv13_u:40_0": "dadātu me bhadantaḥ saṃgho mamaivaṃnāmno bhikṣor āsāṃ saṃbahulānāṃ saṃghāvaśeṣāṇāṃ",
  "V03vinv13_u:40_1": "āpattīnāṃ saṃcintyaśukravisṛṣṭisamutthitānām ardhamāsapraticchannānām ardhamāsaṃ",
  "V03vinv13_u:40_2": "parivāsam anukaṃpayānukaṃpām upādāya /",
  "V03vinv13_u:41": "evaṃ dvir api trir api /",
  "V03vinv13_u:42": "tataḥ paścād ekena bhikṣuṇā jñaptiṃ kṛtvā karma kartavyam* /",
  "V03vinv13_u:43": "śṛṇotu bhadantaḥ saṃghaḥ /",
  "V03vinv13_u:44": "ayam evaṃnāmā bhikṣuḥ saṃbahulāḥ saṃghāvaśeṣā (310r1 = GBM 6.932)",
  "V03vinv13_u:45": "āpattīr āpannaḥ saṃcintyaśukravisṛṣṭisamutthitām ardhamāsapraticchannām* /",
  "V03vinv13_u:46": "so 'yam evaṃnāmā bhikṣur āsāṃ saṃbahulānāṃ saṃghāvaśeṣāṇām āpattīnāṃ saṃcintyaśukravisṛṣṭisamutthitānām ardhamāsapraticchannānāṃ saṃghād ardhamāsaṃ parivāsaṃ yācate /",
  "V03vinv13_u:47_0": "sacet saṃghasya prāptakālaṃ kṣametānujānīyāt saṃgho yat saṃghaḥ evaṃnāmnor bhikṣor",
  "V03vinv13_u:47_1": "āsāṃ saṃbahulānāṃ saṃghāvaśeṣāṇāṃ āpattīnāṃ saṃcintyaśukravisṛṣṭisamutthitānām ardhamāsapraticchannānām",
  "V03vinv13_u:47_2": "ardhamāsaṃ parivāsaṃ dadyāt* /",
  "V03vinv13_u:48": "ity eṣā jñaptiḥ / karma kartavyam* /",
  "V03vinv13_u:49": "śṛṇotu bhadantaḥ saṃghaḥ /",
  "V03vinv13_u:50": "ayam evaṃnāmā bhikṣuḥ saṃbahulāḥ saṃghāvaśeṣā āpattīr āpannaḥ saṃcintyaśukravisṛṣṭisamutthitā ardhamāsapraticchannāḥ /",
  "V03vinv13_u:51": "so 'yam evaṃnāmā bhikṣur āsāṃ saṃbahulānāṃ saṃghāvaśeṣāṇām āpattīnāṃ saṃcintyaśukravisṛṣṭisamutthitānām ardhamāsapraticchannānāṃ (MSV III 96)",
  "V03vinv13_u:52": "saṃghād ardhamāsaṃ parivāsaṃ yācate /",
  "V03vinv13_u:53": "tat saṃghaḥ evaṃnāmnor bhikṣor āsāṃ saṃbahulānāṃ saṃghāvaśeṣāṇām āpattīnāṃ saṃcintyaśukravisṛṣṭisamutthitānām ardhamāsaṃ parivāsaṃ dadāti /",
  "V03vinv13_u:54_0": "eṣām āyuṣmatāṃ kṣāmante evaṃnāmnor bhikṣor āsāṃ saṃbahulānāṃ saṃghāvaśeṣāṇām āpattīnāṃ",
  "V03vinv13_u:54_1": "saṃcintyaśukravisṛṣṭisamutthitānām ardhamāsapraticchannānām ardhamāsaṃ parivāsaṃ dātuṃ te tūṣṇīm* /",
  "V03vinv13_u:55": "na kṣamante bhāṣantām* /",
  "V03vinv13_u:56": "iyaṃ prathamā karmavācanā vaktavyā /",
  "V03vinv13_u:57": "dattaḥ saṃghena evaṃnāmnor bhikṣor āsāṃ saṃbahulānāṃ saṃghāvaśeṣāṇām āpattīnāṃ saṃcintyaśukravisṛṣṭisamutthitānām ardhamāsapraticchannānām ardhamāsaṃ parivāsaḥ /",
  "V03vinv13_u:58": "kṣāntam anujñātaṃ saṃghena yasmāt tūṣṇīm evam etad dhārayāmi /",
  "V03vinv13_u:59": "uktaṃ bhagavatā /",
  "V03vinv13_u:60": "parivāso dātavyo mūlaparivāsa iti vistaraḥ /",
  "V03vinv13_u:61": "ṣaḍvargikā bhikṣavaḥ pārivāsikamānāpyacārikāḥ santaḥ prakṛtisthakānāṃ bhikṣūṇām antikād abhivādanavandanapratyutthānāṃjalisāmīcīkarma svīkurvanti /",
  "V03vinv13_u:62_0": "alpārthā bhikṣavo 'vadhyāyanti kṣipanti vivācayanti tad idaṃ na cchekaṃ na pratirūpaṃ",
  "V03vinv13_u:62_1": "yatredānīṃ pārivāsikamānāpyacārikā bhikṣavaḥ prakṛtisthakānāṃ bhikṣūṇām antikād abhivādanavandanapratyutthānāṃjalisāmīcīkarma svīkurvanti /",
  "V03vinv13_u:63": "etat prakaraṇaṃ bhikṣavo bhagavata ārocayanti /",
  "V03vinv13_u:64": "bhagavān āha /",
  "V03vinv13_u:65": "pārivāsikamānāpyacārikāṇām ahaṃ bhikṣavo bhikṣūṇām āsamudācārikān dharmān prajñapayāmi /",
  "V03vinv13_u:66": "pārivāsikamānāpyacārikair bhikṣubhiḥ prakṛtisthakānāṃ bhikṣūṇām antikād abhivādanavandanapratyutthānāṃjalisāmīcīkarma na svīkartavyam* /",
  "V03vinv13_u:67": "naikāsane niṣattavyam* (MSV III 97) /",
  "V03vinv13_u:68": "nāpi samāsane /",
  "V03vinv13_u:69": "sacen niṣīdanti nīcataram āsanaṃ gṛhītvā niṣattavyam* /",
  "V03vinv13_u:70": "na caṃkrame yugapac chaṃkramitavyam* /",
  "V03vinv13_u:71": "nāpy agrataḥ /",
  "V03vinv13_u:72": "sacec caṃkrame caṃkramanti padaparihāṇikayā /",
  "V03vinv13_u:73": "na brāhmaṇakulāni upasaṃkramitavyam* /",
  "V03vinv13_u:74": "saced upasaṃkramanti paścācchramaṇanyāyena /",
  "V03vinv13_u:75": "naikac chadane vastavyam* /",
  "V03vinv13_u:76": "na pravrājayitavyam* /",
  "V03vinv13_u:77": "nopasaṃpādayitavyam* /",
  "V03vinv13_u:78": "na niśrayo deyaḥ /",
  "V03vinv13_u:79": "na śramaṇoddeśī upasthāpayitavyaḥ /",
  "V03vinv13_u:80": "na karma kartavyam* /",
  "V03vinv13_u:81": "na karmakārakaḥ saṃmantavyaḥ /",
  "V03vinv13_u:82": "na bhikṣuṇyo 'vavaditavyāḥ /",
  "V03vinv13_u:83": "na bhikṣuṇyavavādakaḥ saṃmantavyaḥ /",
  "V03vinv13_u:84": "na pūrvasaṃmatena bhikṣuṇyo 'vavaditavyāḥ /",
  "V03vinv13_u:85": "na bhikṣuś codayitavyaḥ (310v1 = GBM 6.933)",
  "V03vinv13_u:86": "smārayitavyaḥ śīlavipattyā dṛṣṭivipattyā ācāravipattyā ājīvavipattyā /",
  "V03vinv13_u:87": "nānenāvavādaḥ sthāpayitavyaḥ /",
  "V03vinv13_u:88": "na poṣadho na pravāraṇā na jñaptir na jñaptidvitīyaṃ na jñapticaturthaṃ karma /",
  "V03vinv13_u:89": "kālyam evotthāya dvāraṃ bhoktavyam* /",
  "V03vinv13_u:90": "dīpasthālaka udvartavyaḥ /",
  "V03vinv13_u:91": "vihāraḥ sektavyaḥ /",
  "V03vinv13_u:92": "saṃmārṣṭavyaḥ /",
  "V03vinv13_u:93": "sukumārī gomayakārṣī anupradātavyā /",
  "V03vinv13_u:94": "prasrāvoccārakuṭī dhāvayitavyā /",
  "V03vinv13_u:95": "mṛttikā upasthāpayitavyā pātrāṇi pānīyaṃ śītalaṃ vā kālānurūpataḥ /",
  "V03vinv13_u:96": "praṇāḍikāmukhāni dhāvayitavyāni /",
  "V03vinv13_u:97": "kālaṃ jñātvāsanaprajñaptiṃ kṛtvā dhūpakaṭacchūke dhūpaś copasthāpayitavaḥ /",
  "V03vinv13_u:98": "sacet pratibalo bhavati śāstur guṇasaṃkīrtanaṃ kartuṃ svayam eva kartavyam* /",
  "V03vinv13_u:99": "noced bhāṣaṇakaḥ praṣṭavyaḥ upānvāhāraṃ pratyavekṣyopānvāhṛtaṃ cec charaṇapṛṣṭham abhiruhya gaṇḍīr (MSV III 98) dātavyā /",
  "V03vinv13_u:100": "nidāghakāle bhikṣūṇāṃ vyajanaṃ grahītavyam* /",
  "V03vinv13_u:101": "tataḥ sarvopasaṃpannānāṃ copariṣṭāc chānteneryāpathavartinā bhikṣusaṃgham upasthāpya bhoktavyam* /",
  "V03vinv13_u:102": "kṛtabhaktakṛtyena śayanāsanaṃ channe gopayitavyam* /",
  "V03vinv13_u:103": "pātrādhiṣṭhānaṃ chorayitavyam* /",
  "V03vinv13_u:104": "kālaṃ jñātvā tathāgatakeśanakhastūpāḥ saṃmārṣṭavyāḥ sukumārī gomayakārṣī anupradātavyā /",
  "V03vinv13_u:105": "sāmagrīvelāyāṃ punaḥ śayanāsanaprajñaptiḥ kartavyā /",
  "V03vinv13_u:106": "dhūpakaṭacchuke dhūpa upasthāpayitavyaḥ /",
  "V03vinv13_u:107": "śastur guṇasaṃkīrtanaṃ pūrvavat kartavyam* /",
  "V03vinv13_u:108": "divasa ārocayitavyaḥ /",
  "V03vinv13_u:109": "śṛṇotu bhadantaḥ saṃghaḥ /",
  "V03vinv13_u:110": "adya pakṣaya daśamīty evamādi yathā upadhivārikā ārocayanti /",
  "V03vinv13_u:111": "tataḥ parivāsa ārocayitavyaḥ /",
  "V03vinv13_u:112": "śṛṇotu bhadantaḥ saṃghaḥ /",
  "V03vinv13_u:113": "aham evaṃnāmā bhikṣur evaṃrūpāṃ caivaṃrūpāṃ ca saṃghāvaśeṣām āpattim āpanna iyatkālapraticchannām* /",
  "V03vinv13_u:114": "tasya mama saṃghena iyatkālaṃ parivāso dattaḥ /",
  "V03vinv13_u:115": "tato mayā iyaccaritaṃ śiṣṭaṃ caritavyam* /",
  "V03vinv13_u:116": "pārivāsikaṃ māṃ bhadantaḥ saṃgho dhārayatu mānāpyacārikaṃ ceti /",
  "V03vinv13_u:117": "uktaṃ bhagavatā /",
  "V03vinv13_u:118": "parivāsa ārocayitavyaḥ /",
  "V03vinv13_u:119": "ity āgantukānāṃ nārocayati /",
  "V03vinv13_u:120": "bhagavān āha /",
  "V03vinv13_u:121": "āgantukānām ārocayitavyam iti /",
  "V03vinv13_u:122": "uktaṃ bhagavatā /",
  "V03vinv13_u:123": "āgantukānām apy ārocayitavyam iti /",
  "V03vinv13_u:124": "anyatamaś ca bhikṣur āgantuka āgataḥ /",
  "V03vinv13_u:125": "sa yāvan na pātracīvaraṃ sthāpayati tāvat pārivāsiko 'sya purataḥ sthitvā kathayati /",
  "V03vinv13_u:126": "samanvāhara mām āyuṣmann (MSV III 99) aham evaṃnāmā bhikṣuḥ saṃghāvaśeṣām āpattim āpannaḥ /",
  "V03vinv13_u:127": "pūrvavad yāvat pārivāsikaṃ mām āyuṣmān dharayatv iti /",
  "V03vinv13_u:128": "sa tasyāntike paryavasthitaḥ kathayati /",
  "V03vinv13_u:129": "apehi mama purastān mohapuruṣa mā parivāso mā tvam iti /",
  "V03vinv13_u:130": "sa lajjāparigatahṛdayo 'vāṅmukho mandagatipracāratayā tasya bhikṣoḥ sakāśāt prakrāntaḥ /",
  "V03vinv13_u:131": "etat prakaraṇaṃ bhikṣavo bhagavata ārocayanti /",
  "V03vinv13_u:132": "bhagavān āha /",
  "V03vinv13_u:133": "āgantukasya bhikṣoḥ pātracīvare apratiśāmite nārocayitavyam* /",
  "V03vinv13_u:134": "api tu na ekaikasyārocayitavyam* /",
  "V03vinv13_u:135": "kiṃ tu sarvasaṃghe saṃniṣaṇṇe saṃnipatita iti /",
  "V03vinv13_u:136": "bhagavān āha /",
  "V03vinv13_u:137": "gaṇḍyām ākoṭitāyāṃ yathā saṃnihitānām ārocayitavyam* /",
  "V03vinv13_u:138": "na cānenābhikṣukaṃ vihāraṃ gantavyam* / saced gacchati na tatra vastavyam* /",
  "V03vinv13_u:139": "vikāle bhikṣūṇām uṣṇena śītāmbunā vā yathākālaṃ pādāḥ śocitavyāḥ /",
  "V03vinv13_u:140": "mrakṣayitavyāḥ /",
  "V03vinv13_u:141": "na ced icchanti /",
  "V03vinv13_u:142": "snehalābhopasaṃhāraḥ kartavyaḥ /",
  "V03vinv13_u:143": "tataḥ smṛtim upasthāpya utthānasaṃjñinā śayyā kalpayitavyā /",
  "V03vinv13_u:144": "pārivāsikamānāpyacārikā (311r1 = GBM 6.934)",
  "V03vinv13_u:145": "bhikṣavo yathā prajñaptān āsamudācārikān dharmān na samādāya vartante sātisārā bhavanti /",
  "V03vinv13_u:146": "tasya vihāraṃ noddiśanti /",
  "V03vinv13_u:147": "lābhaṃ nānuprayacchanti /",
  "V03vinv13_u:148": "bhagavān āha /",
  "V03vinv13_u:149": "sarvapaścāt tasya vihāra uddeṣṭavyaḥ /",
  "V03vinv13_u:150": "sarvapaścāc ca lābho deyaḥ /",
  "V03vinv13_u:151": "(MSV III 100)",
  "V03vinv13_u:152": "uddānam* /",
  "V03vinv13_u:153": "ṣaṣṭiśataṃ kuryāt pudgalaś caiva viṃśikāt* /",
  "V03vinv13_u:154": "saṃghe mānāpyaṃ caritavyam āgatāḥ prativaikārikāḥ //",
  "V03vinv13_u:155": "ṣaḍvargikāḥ pārivāsikamānāpyacārikāḥ santo bhikṣūṇāṃ parivāsaṃ pradadati /",
  "V03vinv13_u:156": "etat prakaraṇaṃ bhikṣavo bhagavata ārocayanti /",
  "V03vinv13_u:157": "bhagavān āha /",
  "V03vinv13_u:158": "na caturbhiḥ pārivāsikair bhikṣoḥ parivāso dātavyaḥ /",
  "V03vinv13_u:159": "na tribhiḥ pārivāsikair ekena prakṛtisthena /",
  "V03vinv13_u:160": "na dvābhyāṃ pārivāsikābhyāṃ dvābhyāṃ prakṛtisthakābhyām* /",
  "V03vinv13_u:161": "naikena pārivāsikena na tribhiḥ prakṛtisthakaiḥ /",
  "V03vinv13_u:162": "kin tu sarvaiḥ pariśuddhaiḥ samānadṛṣṭibhir bhikṣoḥ parivāso dātavyaḥ /",
  "V03vinv13_u:163": "yathā pārivāsikair evaṃ mūlapārivāsikair mānāpyacārikaiś caritamānāpyaiḥ /",
  "V03vinv13_u:164": "yathā parivāsam evaṃ mūlaparivāsaṃ mūlāpakarṣaṃ mānāpyaṃ mūlamānāpyaṃ mūlāpakarṣamānāpyaṃ ca /",
  "V03vinv13_u:165": "ṣaḍvargikā bhikṣavaḥ pārivāsikamānāpyacārikāḥ santo bhikṣūn āvarhanti /",
  "V03vinv13_u:166": "etat prakaraṇaṃ bhikṣavo bhagavata ārocayanti /",
  "V03vinv13_u:167": "bhagavān āha /",
  "V03vinv13_u:168": "na viṃśatyā pārivāsikair bhikṣur āvarhitavyaḥ /",
  "V03vinv13_u:169": "na ekonaviṃśatyā pārivāsikair ekena prakṛtisthakena /",
  "V03vinv13_u:170": "nāṣṭādaśabhiḥ pārivāsikair dvābhyāṃ prakṛtisthakābhyām evaṃ yāvan na ekonaviṃśatyā prakṛtisthakair ekena pārivāsikena /",
  "V03vinv13_u:171": "(MSV III 101)",
  "V03vinv13_u:172": "yathā pārivāsikair evaṃ paryuṣitaparivāsair mānāpyaiś cāritamānāpyaiḥ śikṣādattakaiś ca /",
  "V03vinv13_u:173": "ṣaḍvargikā bhikṣavaḥ pārivāsikamānāpyacārikāḥ santaḥ pārivāsikānāṃ bhikṣūṇām antike parivāsaṃ caranti /",
  "V03vinv13_u:174": "etat prakaraṇaṃ bhikṣavo bhagavata ārocayanti /",
  "V03vinv13_u:175": "bhagavān āha /",
  "V03vinv13_u:176": "na bhikṣuṇā caturṇāṃ pārivāsikānām antikāt parivāsaś caritavyaḥ /",
  "V03vinv13_u:177": "na trayāṇāṃ pārivāsikānām ekasya prakṛtisthakasya /",
  "V03vinv13_u:178": "na dvayoḥ pārivāsikayor dvayoḥ prakṛtisthakayoḥ /",
  "V03vinv13_u:179": "na trayāṇāṃ prakṛtisthakānām ekasya pārivāsikasya /",
  "V03vinv13_u:180": "api tu sarveṣāṃ pariśuddhānāṃ samānadṛṣṭikānām antikāt parivāsaś caritavyaḥ /",
  "V03vinv13_u:181": "yathā pārivāsikānām evaṃ paryuṣitapārivāsikānāṃ mānāpyacārikāṇāṃ cāritamānāpyānāṃ śikṣādattakānāṃ ca /",
  "V03vinv13_u:182": "yathā parivāsam evaṃ mūlaparivāsaṃ mūlāpakarṣaṃ mānāpyaṃ mūlamānāpyaṃ mūlāpakarṣamānāpyaṃ caranti /",
  "V03vinv13_u:183": "ṣaḍvargikā bhikṣavaḥ pārivāsikamānāpyacārikāḥ santaḥ śūnyavihāraṃ gatvā parivāsaṃ caranti /",
  "V03vinv13_u:184": "te bhikṣubhir dṛṣṭā uktāś ca /",
  "V03vinv13_u:185": "āyuṣmantaḥ kim eṣa vihāro yuṣmābhir āvāsitaḥ /",
  "V03vinv13_u:186": "te kathayanti /",
  "V03vinv13_u:187": "nāyam asmābhir āvāsitaḥ /",
  "V03vinv13_u:188": "kiṃ tu parivāsaṃ carāma iti /",
  "V03vinv13_u:189": "te kathayanti /",
  "V03vinv13_u:190": "yūyaṃ parivāsaṃ carathā /",
  "V03vinv13_u:191": "kiṃ tarhi pracchādyanti /",
  "V03vinv13_u:192": "tair abhyāhatās tūṣṇīm avasthitāḥ /",
  "V03vinv13_u:193": "etat prakaraṇaṃ bhikṣavo bhagavata ārocayanti /",
  "V03vinv13_u:194": "bhagavān āha /",
  "V03vinv13_u:195": "na bhikṣavaḥ śūnyāgāre parivāsaś caritavyo nāpi yatraiko bhikṣur dvau trayo vā /",
  "V03vinv13_u:196": "api tu yatra (MSV III 102)",
  "V03vinv13_u:197": "catvāro bhikṣavaḥ pariśuddhāḥ samānadṛṣṭayaḥ prativasanti tatra parivāsaś caritavyaḥ /",
  "V03vinv13_u:198": "(311v1 = GBM 6.935)",
  "V03vinv13_u:199": "yathā parivāsa evaṃ mūlaparivāso mūlāpakarṣo mānāpyaṃ mūlamānāpyaṃ mūlāpakarṣamānāpyaṃ ca /",
  "V03vinv13_u:200": "athāyuṣmān upālī buddhaṃ bhagavantaṃ pṛcchati /",
  "V03vinv13_u:201": "yathāpi tad bhadanta pārivāsikamānāpyacārikaiḥ śrutaṃ bhikṣava āgacchanti kalahakārakā bhaṇḍanakārakā vigrahakārakā vivādakārakā ādhikaraṇikāḥ /",
  "V03vinv13_u:202": "te 'smāṃś codayiṣyanti alajjitena vā vaitarikeṇa vā iti /",
  "V03vinv13_u:203": "tais teṣāṃ kathaṃ pratipattavyam iti /",
  "V03vinv13_u:204": "bhagavān āha /",
  "V03vinv13_u:205": "pārivāsikamānāpyacārikair upālin bhikṣubhiḥ kalahakārakā bhikṣava āgacchantīti śrutvā sa parivāso bhikṣoḥ purastāt pratinisraṣṭavyaḥ /",
  "V03vinv13_u:206": "evaṃ ca punaḥ pratinisraṣṭavyaḥ /",
  "V03vinv13_u:207": "samīcīṃ kṛtvā utkuṭukena sthitvāñjaliṃ pragṛhya idaṃ syād vacanīyam* /",
  "V03vinv13_u:208": "samanvāharāyuṣmann aham evaṃnāmā evaṃrūpāṃ caivaṃrūpāṃ ca saṃghāvaśeṣām āpattim āpannaḥ iyaccirakālapraticchannām* /",
  "V03vinv13_u:209": "tasya mama saṃghena iyantaṃ kālaṃ parivāso dattaḥ /",
  "V03vinv13_u:210_0": "tena mayā pārivāsikena satā śrutaṃ bhikṣava āgacchanti kalahakārakā bhaṇḍanakārakā",
  "V03vinv13_u:210_1": "vigrahakārakā vivādakārakā ādhikaraṇikās te māṃ codayiṣyanti smārayiṣyanti alajjitena vā vaitarikeṇa vā /",
  "V03vinv13_u:211": "so 'ham evaṃnāmā pārivāsiko bhikṣus taṃ parivāsam āyuṣmataḥ purastāt pratinisṛjāmi /",
  "V03vinv13_u:212": "iyatkālaṃ me caritam iyatkālaṃ tu caritavyam* /",
  "V03vinv13_u:213": "prakṛtisthakaṃ (MSV III 103) māmāyuṣman dhārayatv iti /",
  "V03vinv13_u:214": "tataḥ punar api gatavegair hatavegair gatapratyarthikais tathaiva prakṛtisthakasya bhikṣoḥ purastāt parivāsaḥ samādātavyaḥ /",
  "V03vinv13_u:215": "evam ca punaḥ samādātavyaḥ /",
  "V03vinv13_u:216": "samīcīṃ kṛtvā utkuṭukena sthitvāñjaliṃ pragṛhya idaṃ syād vacanīyam* /",
  "V03vinv13_u:217": "samanvāharāyuṣmann aham evaṃnāmā bhikṣur evaṃrūpāṃ caivaṃrūpāṃ ca saṃghāvaśeṣām āpattim āpannaḥ iyaccirakālapraticchannām* /",
  "V03vinv13_u:218": "tasya mama saṃghena iyantaṃ kālaṃ parivāso dattaḥ /",
  "V03vinv13_u:219_0": "tena mayā pārivāsikena śrutaṃ bhikṣava āgacchanti kalahakārakā bhaṇḍanakārakā vigrahakārakā",
  "V03vinv13_u:219_1": "vivādakārakā ādhikaraṇikās te māṃ codayiṣyanti smārayiṣyanti alajjitena vā vaitarikeṇeti /",
  "V03vinv13_u:220": "tan mayā pārivāsikavṛttaṃ bhikṣoḥ purastāt pratinisṛṣṭam* /",
  "V03vinv13_u:221": "so 'ham evaṃnāmā bhikṣus taṃ parivāsam āyuṣmataḥ purastāt samādade /",
  "V03vinv13_u:222": "iyatkālaṃ me caritam iyatkālaṃ me kartavyaṃ bhaviṣyati /",
  "V03vinv13_u:223": "pārivāsikaṃ māmāyuṣman dhārayatu /",
  "V03vinv13_u:224": "yathā parivāsa evaṃ mūlaparivāso mūlāpakarṣo mānāpyaṃ ca /",
  "V03vinv13_u:225": "pārivāsikavastu samāptam* //"
}