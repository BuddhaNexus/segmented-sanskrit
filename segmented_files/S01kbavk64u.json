{
  "S01kbavk64u:0": "Sudhanakinnaryavadāna",
  "S01kbavk64u:1": "from: Kṣemendra:",
  "S01kbavk64u:2": "Avadānakalpalatā (Avadāna 64) = KAvk_64",
  "S01kbavk64u:3": "abhinavakisalayakomalamanasām api kuliśakaṭhinadhairyāṇām /",
  "S01kbavk64u:4": "mahatāṃ maṇivimalānāṃ api bhavati na rāgasaṃkrāntiḥ // KAvk_64.1 //",
  "S01kbavk64u:5": "śākyālaye darśanam eva pitrā sarvānukampī bhṛśam arthyamānaḥ",
  "S01kbavk64u:6": "yadā yadānandasudhārasendur viveśa śāstā nijarājadhānīṃ // KAvk_64.2 //",
  "S01kbavk64u:7": "tadā tadā harmyagatā mṛgākṣī karṇāvataṃsīkṛtanetrakāntiḥ /",
  "S01kbavk64u:8": "kāntyā diśāṃ vismayam ullikhantaṃ yaśodharā taṃ dayitaṃ vilokya // KAvk_64.3 //",
  "S01kbavk64u:9": "tatsaṃgamāliṅganayor nirāśā bhrāntākhilāśā viṣamūrcchiteva /",
  "S01kbavk64u:10": "dhṛtiṃ vayasyām iva vārayantīṃ nirasya saudhāt tanum utsasarja // KAvk_64.4 //",
  "S01kbavk64u:11": "yadā yadā pallavapeśalāṅgī dehaṃ samutsṛṣṭavatī satī sā /",
  "S01kbavk64u:12": "tadā tadā manmathamohitāṃ tāṃ dayārdracakṣur bhagavān rarakṣa // KAvk_64.5 //",
  "S01kbavk64u:13": "tataḥ kadā cid bhagavān vanānte tatkautukād bhikṣugaṇena pṛṣṭaḥ /",
  "S01kbavk64u:14": "jagāda dantadyuticandrikābhir nivārayan rāgam ivādharasya // KAvk_64.6 //",
  "S01kbavk64u:15": "yaśodharā madviraheṇa nityaṃ karoti yat sāhasam etad ārtā /",
  "S01kbavk64u:16": "haranti dhairyaṃ vitaranti mohaṃ eṣa svabhāvaḥ smaravibhramāṇāṃ // KAvk_64.7 //",
  "S01kbavk64u:17": "mayāpi tasyā viraheṇa pūrvaṃ janmāntare māravimohitena /",
  "S01kbavk64u:18": "saṃsaktasaṃtāpanimittabhūtaḥ khedaḥ prabhūtavyaśano 'nubhūtaḥ // KAvk_64.8 //",
  "S01kbavk64u:19": "purā jitāmarapure satpure hastināpure /",
  "S01kbavk64u:20": "rājā dhanābhidhāno 'bhūn nidhānaṃ guṇasaṃpadāṃ // KAvk_64.9 //",
  "S01kbavk64u:21": "bhujenāliṅgitā bhūmiḥ kṛtā kaṇṭhe sarasvatī /",
  "S01kbavk64u:22": "lakṣmīḥ prasādhitā yena kīrtir eva pravāsitā // KAvk_64.10 //",
  "S01kbavk64u:23": "rāmāyāṃ tasya jāyāyāṃ tanayaḥ sudhanābhidhaḥ /",
  "S01kbavk64u:24": "abhavat sahasaṃjātanidhānaśataviśrutaḥ // KAvk_64.11 //",
  "S01kbavk64u:25": "sarvavidyākumudinīvikāsarasikaḥ sadā /",
  "S01kbavk64u:26": "kalāvān nirmalarucir yaḥ pūrṇendur ivābabhau // KAvk_64.12 //",
  "S01kbavk64u:27": "babhūva tasya bhūbhartur bhūpatir bhūmyanantaraḥ /",
  "S01kbavk64u:28": "mānī mahendrasenākhyaḥ prakhyātapṛthuvikramaḥ // KAvk_64.13 //",
  "S01kbavk64u:29": "tena duḥsahadaṇḍena sarvasarvasvahāriṇā /",
  "S01kbavk64u:30": "akālakālakalpena pīḍitāḥ śuśucuḥ prajāḥ // KAvk_64.14 //",
  "S01kbavk64u:31": "tasyādharmapravṛttasya nivṛttasukṛtotsave /",
  "S01kbavk64u:32": "tīvropatāpasaṃtapte pure na vavṛṣur ghanāḥ // KAvk_64.15 //",
  "S01kbavk64u:33": "pratikūle mahīpāle tatra durbhikṣaviplavaḥ /",
  "S01kbavk64u:34": "babhūva vyasaneṣv eva bhavanti vyasanodayāḥ // KAvk_64.16 //",
  "S01kbavk64u:35": "tataḥ kleśaviśeṣārtāḥ sarve puranivāsinaḥ /",
  "S01kbavk64u:36": "kupativyasanodvegād ekībhūtā vyacintayan // KAvk_64.17 //",
  "S01kbavk64u:37": "rājñā doṣākareṇeyaṃ jaḍena janatā param /",
  "S01kbavk64u:38": "pratyagrakarapātena nalinīva nimīlitā // KAvk_64.18 //",
  "S01kbavk64u:39": "eṣa durvyasanī nityam asatyāmātyasaṃmataḥ /",
  "S01kbavk64u:40": "asmān nipīḍya puṣṇāti viṭaceṭakagāyanān // KAvk_64.19 //",
  "S01kbavk64u:41": "kaṣṭā tatrāpy anāvṛṣṭiḥ pāpaśāpena bhūpateḥ /",
  "S01kbavk64u:42": "durbhikṣajananī jātā janasaṃkṣayasākṣiṇī // KAvk_64.20 //",
  "S01kbavk64u:43": "sutīkṣṇaḥ kṣmāpālaḥ kharamukharamūrkhaḥ parijanaḥ",
  "S01kbavk64u:44": "kadaryāś cāmātyāḥ kaṭukapaṭakauṭilyapaṭavaḥ /",
  "S01kbavk64u:45": "padasthāḥ kāyasthā viṣamamukharogāḥ prakupitāḥ",
  "S01kbavk64u:46": "kathaṃ sahyaḥ so 'yaṃ kṛpaṇadalano dāruṇagaṇaḥ // KAvk_64.21 //",
  "S01kbavk64u:47": "dhanaḥ śrimān kṣitipatiḥ śrūyate rāṣṭravardhanaḥ /",
  "S01kbavk64u:48": "gacchāmas tatpuraṃ so 'smān vatsalaḥ pālayiṣyati // KAvk_64.22 //",
  "S01kbavk64u:49": "apatyam iva rāṣṭraṃ yaḥ sadā paśyati bhūpatiḥ /",
  "S01kbavk64u:50": "viṣaye jīvyate tasya janakasyeva veśmani // KAvk_64.23 //",
  "S01kbavk64u:51": "iti niścayam ādhāya yayus te hastināpuraṃ /",
  "S01kbavk64u:52": "tyājyaḥ kāyo 'pi sāpāyaḥ kiṃ punar deśasaṃśrayaḥ // KAvk_64.24 //",
  "S01kbavk64u:53": "jñātvā mahendraseno 'pi svapuraṃ nirjanaṃ nṛpaḥ /",
  "S01kbavk64u:54": "tīvrānutāpaḥ sāmarṣaṃ mahāmātyān abhāṣata // KAvk_64.25 //",
  "S01kbavk64u:55": "dhanasya dhanino rājñaḥ puraṃ matpuravāsinaḥ /",
  "S01kbavk64u:56": "prayātā iti naś cāraiḥ kathitaṃ gūḍhacāribhiḥ // KAvk_64.26 //",
  "S01kbavk64u:57": "durbhikṣakhinnā yadi te yātā mama ripoḥ puram /",
  "S01kbavk64u:58": "tat sarvatra bhavanty eva paryāyair devaviplavāḥ // KAvk_64.27 //",
  "S01kbavk64u:59": "atha vā rājadoṣena gatās te sukhavāñchayā /",
  "S01kbavk64u:60": "viṣṭidaṇḍakaronmuktaḥ kasya rājñaḥ pure janaḥ // KAvk_64.28 //",
  "S01kbavk64u:61": "prāyaḥ paricitadveṣāt sadā navanavaiṣiṇaḥ /",
  "S01kbavk64u:62": "dūrastha eva sarvasya sarvo bhavati vallabhaḥ // KAvk_64.29 //",
  "S01kbavk64u:63": "asmadabhyadhikaḥ ko 'sau tasya bhūmipater guṇaḥ /",
  "S01kbavk64u:64": "pareṣāṃ harate yena mugdhā jāyā iva prajāḥ // KAvk_64.30 //",
  "S01kbavk64u:65": "upāyaś cintyatāṃ tāvat tasya darpapraśāntaye /",
  "S01kbavk64u:66": "samṛddhikāraṇaṃ yac ca tadvighāto vidhīyatāṃ // KAvk_64.31 //",
  "S01kbavk64u:67": "iti rājavacaḥ śrutvā mahāmātyā babhāṣire /",
  "S01kbavk64u:68": "śrūyatāṃ deva yenāsau rājā dhanajanorjitaḥ // KAvk_64.32 //",
  "S01kbavk64u:69": "viṣaye nāgarājo 'sti citro nāma bahūdakaḥ /",
  "S01kbavk64u:70": "tasya kṣitipater mūrtaḥ puṇyabaddha ivodayaḥ // KAvk_64.33 //",
  "S01kbavk64u:71": "akāle sasyaniṣpattis tatprabhāveṇa jāyate /",
  "S01kbavk64u:72": "kṛṣisaṃpattimūlāś ca bhūbhujāṃ sarvasaṃpadaḥ // KAvk_64.34 //",
  "S01kbavk64u:73": "tasmād vidyābalān nāgaḥ sa hartuṃ yadi śakyate /",
  "S01kbavk64u:74": "tadā yānti svayaṃ tasya prajās tvām eva saṃśrayam // KAvk_64.35 //",
  "S01kbavk64u:75": "dīptamantrabalaṃ kaṃ cit tasmād anviṣya sādhakam /",
  "S01kbavk64u:76": "nāgarājasya haraṇe kriyatāṃ tūrṇam udyamaḥ // KAvk_64.36 //",
  "S01kbavk64u:77": "ity amātyavacaḥ śrutvā tathety āha mahīpatiḥ /",
  "S01kbavk64u:78": "svaguṇādhānavikalāḥ paradoṣodyatāḥ khalāḥ // KAvk_64.37 //",
  "S01kbavk64u:79": "tataḥ prabhūtakanakapradānapaṇaghoṣaṇām /",
  "S01kbavk64u:80": "kṛtvā te mantriṇaḥ prāpur nāgabandhanamantriṇam // KAvk_64.38 //",
  "S01kbavk64u:81": "sa tair vidyādharo nāma suvarṇārpaṇasaṃvidā /",
  "S01kbavk64u:82": "prārthitaś citram ānetuṃ prayayau hastināpuram // KAvk_64.39 //",
  "S01kbavk64u:83": "tatra kānanaparyante snigdhaśyāmalapādape /",
  "S01kbavk64u:84": "bhavanaṃ bhogināṃ bhartuḥ sa dadarśa nabhaḥprabham // KAvk_64.40 //",
  "S01kbavk64u:85": "valadbakulamālāyā vilasattilakaśriyaḥ /",
  "S01kbavk64u:86": "vanalakṣmyā ivāsannamaṇḍanaṃ maṇidarpaṇam // KAvk_64.41 //",
  "S01kbavk64u:87": "tad vilokyāmalajalaṃ spṛhāmalinamānasaḥ /",
  "S01kbavk64u:88": "mantrānudhyānasaṃnaddhaḥ siddhyai digbandham ādadhe // KAvk_64.42 //",
  "S01kbavk64u:89": "digbandhe vihite tena vratenātyugratejasā /",
  "S01kbavk64u:90": "śirovyathā nāgapater abhūt taptaphaṇāmaṇeḥ // KAvk_64.43 //",
  "S01kbavk64u:91": "athādṛśyaḥ samutthāya taṃ dṛṣṭvā mantrasādhakam /",
  "S01kbavk64u:92": "kampamānaḥ phaṇipatir bandhatrāsād acintayat // KAvk_64.44 //",
  "S01kbavk64u:93": "babhrubhrūśmaśruśabalas taḍitkapilalocanaḥ /",
  "S01kbavk64u:94": "akālakālasaṃkāśaḥ kulaṃ hantuṃ mamāgataḥ // KAvk_64.45 //",
  "S01kbavk64u:95": "vane saṃprati digbandhaḥ kṛto 'nena durātmanā /",
  "S01kbavk64u:96": "badhnāty eṣa na yāvan māṃ tāvad yuktikramaḥ kṣamaḥ // KAvk_64.46 //",
  "S01kbavk64u:97": "tīropānte vasaty asmin maharṣir valkalāyanaḥ /",
  "S01kbavk64u:98": "jāne so 'pi na me sādhu paritrāṇe pragalbhate // KAvk_64.47 //",
  "S01kbavk64u:99": "tasyāśramapade yo 'sau paricaryāparaḥ sadā /",
  "S01kbavk64u:100": "lubdhakaḥ padmako nāma sa me saṃrakṣaṇakṣamaḥ // KAvk_64.48 //",
  "S01kbavk64u:101": "iti niścitya manasā sa gatvā lubdhakāntikam /",
  "S01kbavk64u:102": "svavṛttāntaṃ nivedyāsmai bandharakṣām ayācata // KAvk_64.49 //",
  "S01kbavk64u:103": "sādhakasya vadhāyaiva nāgarājena so 'rthitaḥ /",
  "S01kbavk64u:104": "dhanvī taṃ deśam abhyetya mantradhīraṃ vyalokayat // KAvk_64.50 //",
  "S01kbavk64u:105": "asminn avasare mantrasādhako 'pi hutānalaḥ /",
  "S01kbavk64u:106": "ākṛṣṭiṃ nāgarājasya vidadhe bandhanotsukaḥ // KAvk_64.51 //",
  "S01kbavk64u:107": "mantrākṛṣṭe phaṇipatau kṣaṇaṃ tadbhavanodakam /",
  "S01kbavk64u:108": "saviṣādaṃ rurodeva prodyadbudbudagadgadam //",
  "S01kbavk64u:109": "KAvk_64.52 //",
  "S01kbavk64u:110": "saṃtrāsavihvalabhujaṅgavadhūviṣādaniśvāsavegavihitojjvalaphenamālam /",
  "S01kbavk64u:111": "rakṣārthanām iva cakāra taraṅgahastasaktāñjali prabalakampavilolam ambhaḥ // KAvk_64.53 //",
  "S01kbavk64u:112": "ātte vidyābalāt tena nāge garudatejasā /",
  "S01kbavk64u:113": "saṃkocakuṭilābhoge kṣipte ca jalabhājane // KAvk_64.54 //",
  "S01kbavk64u:114": "taṃ hemalubdhaṃ bāṇena trāsasaṃdigdhalocanam /",
  "S01kbavk64u:115": "vivyādha dhanur ākṛṣya viṣadigdhena lubdhakaḥ // KAvk_64.55 //",
  "S01kbavk64u:116": "magnabāṇaṃ tam abhyetya bhūyastyaktabhujaṅgamaṃ /",
  "S01kbavk64u:117": "karālakaravālena viśiraskaṃ cakāra saḥ // KAvk_64.56 //",
  "S01kbavk64u:118": "sā vidyābandhakī tasya lobhād anyopayoginī /",
  "S01kbavk64u:119": "abhūt siddhāpi mugdhasya svavināśāya kevalam // KAvk_64.57 //",
  "S01kbavk64u:120": "yuktāḥ paropatāpāya vidyāvibhavaśaktayaḥ /",
  "S01kbavk64u:121": "sahasaiva vimūḍhānāṃ vinaśyanti sahāsubhiḥ // KAvk_64.58 //",
  "S01kbavk64u:122": "tataḥ praharṣasaṃpūrṇaḥ kṛtajñaḥ phaṇināyakaḥ /",
  "S01kbavk64u:123": "taṃ nināya svabhavanaṃ lubdhakaṃ snehalubdhadhīḥ // KAvk_64.59 //",
  "S01kbavk64u:124": "tatra ratnalatodyānavimānamaṇiveśmasu /",
  "S01kbavk64u:125": "abhyarcyamānaś citreṇa kaṃ cit kālam uvāsa saḥ // KAvk_64.60 //",
  "S01kbavk64u:126": "kadā cid atha nāgena pūjyamānaṃ savismayaḥ /",
  "S01kbavk64u:127": "vidyuddāmopamaṃ pāśam amoghākhyaṃ dadarśa saḥ // KAvk_64.61 //",
  "S01kbavk64u:128": "taṃ dṛṣṭvā tatprabhāvaṃ ca śrutvā nāganiveditam /",
  "S01kbavk64u:129": "yatnāt tadarthanāṃ cakre lubdhako lubdhamānasaḥ // KAvk_64.62 //",
  "S01kbavk64u:130": "ajayyaṃ samarodyoge surāṇām api bandhanaṃ /",
  "S01kbavk64u:131": "taṃ jīvitādhikaṃ tasmai dadau prītyā phaṇīśvaraḥ // KAvk_64.63 //",
  "S01kbavk64u:132": "tatas taṃ pāśam ādāya citram āmantrya lubdhakaḥ /",
  "S01kbavk64u:133": "uttīrya nāgabhavanāl labdhārthaḥ svapadaṃ yayau // KAvk_64.64 //",
  "S01kbavk64u:134": "nāgaprabhāvasaṃprāptāṃ ciraṃ bhuktvā sa saṃpadam /",
  "S01kbavk64u:135": "putrāyotpalakākhyāya pāśaṃ dattvā vyapadyata // KAvk_64.65 //",
  "S01kbavk64u:136": "pālayan pitur ācāraṃ so 'pi lubdhakumārakaḥ /",
  "S01kbavk64u:137": "munes tasya kulasthityā paricaryāparo 'bhavat // KAvk_64.66 //",
  "S01kbavk64u:138": "tataḥ kadā cit sa muner viśrāntasya sthitaḥ puraḥ /",
  "S01kbavk64u:139": "śuśrāva kākalīgītaṃ kīrṇaṃ karṇarasāyanam //",
  "S01kbavk64u:140": "KAvk_64.67 //",
  "S01kbavk64u:141": "gītaśravaṇaniṣpandanilīnahariṇaṃ vanam /",
  "S01kbavk64u:142": "citranyastam ivālokya so 'pṛcchad vismito munim //",
  "S01kbavk64u:143": "KAvk_64.68 //",
  "S01kbavk64u:144": "kamalābandhasaṃruddhamadhupadhvanisodaraḥ /",
  "S01kbavk64u:145": "kuto 'yaṃ kokilālāpalalitaḥ śrūyate svanaḥ // KAvk_64.69 //",
  "S01kbavk64u:146": "iti lubdhakaputreṇa pṛṣṭas taṃ munir abravīt /",
  "S01kbavk64u:147": "gāyanti madhurālāpam etaṃ kinnarakanyakāḥ // KAvk_64.70 //",
  "S01kbavk64u:148": "drumasya kinnarapateḥ kanyā kanyāśatair vṛtā /",
  "S01kbavk64u:149": "pañcabhir nāgabhavane krīḍaty eṣā manoharā // KAvk_64.71 //",
  "S01kbavk64u:150": "śrutvaitat kautukākrāntaḥ sa punar munim abhyadhāt /",
  "S01kbavk64u:151": "api śaknoti puruṣaḥ prāptuṃ kinnarakanyakām // KAvk_64.72 //",
  "S01kbavk64u:152": "tam uvāca munir yasya bhavet pāśaḥ karāgragaḥ /",
  "S01kbavk64u:153": "amoghākhyaḥ sa śaknoti hartuṃ kinnarakāminīm // KAvk_64.73 //",
  "S01kbavk64u:154": "etad ākarṇya sotsāhas taṃ praṇamyātha lubdhakaḥ /",
  "S01kbavk64u:155": "prayayau pāśam ādāya bhogīndrabhavanāntikam // KAvk_64.74 //",
  "S01kbavk64u:156": "tatra kelivilāsāṅkaṃ so 'paśyat kinnarīgaṇam /",
  "S01kbavk64u:157": "bibhrāṇam anilālolahemavallīvanaśriyam // KAvk_64.75 //",
  "S01kbavk64u:158": "madbye snānotthitāṃ tāsāṃ sa dadarśa manoharām /",
  "S01kbavk64u:159": "smarasyeva trinetrāgninirvāṇajaladevatām // KAvk_64.76 //",
  "S01kbavk64u:160": "anaṅgavibhramārambhanirbharormiṇi yauvane /",
  "S01kbavk64u:161": "majjataḥ śaiśavasyeva kurvāṇām avalambanam //",
  "S01kbavk64u:162": "KAvk_64.77 //",
  "S01kbavk64u:163": "mekhalābaddhasaṃnaddhadivyāmbaramanoramām /",
  "S01kbavk64u:164": "jalakelikalāsaktasphāraphenāvalīm iva // KAvk_64.78 //",
  "S01kbavk64u:165": "lāvaṇyaprasṛteneva pravāhena mahīyasā /",
  "S01kbavk64u:166": "harantīṃ tārahāreṇa śaśiśubhraniśāśriyam // KAvk_64.79 //",
  "S01kbavk64u:167": "kalayantīṃ jalollīḍhāṃ līlāpattralatāṃ punaḥ /",
  "S01kbavk64u:168": "karṇābharaṇaratnāṃśukalāpena kapolayoḥ // KAvk_64.80 //",
  "S01kbavk64u:169": "kastūrīlekhayā sakhyā likhyamānalalāṭikām /",
  "S01kbavk64u:170": "kalaṅkakalanāklaibyaṃ śamayantīṃ himatviṣaḥ // KAvk_64.81 //",
  "S01kbavk64u:171": "tāṃ dṛṣṭvā vismayāveśapāśenākṛṣṭamānasaḥ /",
  "S01kbavk64u:172": "cakre pāśam amoghākhyaṃ sajjaṃ sapadi lubdhakaḥ // KAvk_64.82 //",
  "S01kbavk64u:173": "tataḥ saṃtrāsataralāḥ sahasā hariṇekṣaṇāḥ /",
  "S01kbavk64u:174": "kinnaryo divam utpetuḥ pāśahastaṃ vilokya taṃ // KAvk_64.83 //",
  "S01kbavk64u:175": "laghuhastatayā kṣiptvā pāśaṃ cakitalocanām /",
  "S01kbavk64u:176": "manoharāṃ sa jagrāha hariṇīm iva lubdhakaḥ // KAvk_64.84 //",
  "S01kbavk64u:177": "sā pāśavivaśā tena kṛṣṭā kaṣṭadaśāṃ śritā /",
  "S01kbavk64u:178": "kim etad iti nājñāsīt kṣaṇamūrcchānimīlitā // KAvk_64.85 //",
  "S01kbavk64u:179": "yūthabhraṣṭeva hariṇī svajanālokanāśayā /",
  "S01kbavk64u:180": "nirīkṣamāṇā kakubhaḥ sā saṃbhrāntā tam abhyadhāt // KAvk_64.86 //",
  "S01kbavk64u:181": "muñca muñca dṛḍhākṣiptāṃ mā sprākṣīḥ parirakṣa mām /",
  "S01kbavk64u:182": "krūrā api bhavanty eva śokārtiṣu kṛpālavaḥ // KAvk_64.87 //",
  "S01kbavk64u:183": "lobhād anuttamapadaprayuktā divyakanyakā /",
  "S01kbavk64u:184": "sadyaḥ pradīptā vidyeva nirdahaty eva sādhakam // KAvk_64.88 //",
  "S01kbavk64u:185": "māṃ vicārya dhiyā dhīmann ucitāya prayacchataḥ /",
  "S01kbavk64u:186": "bhaviṣyati tavāvaśyam mahān dharmadhanāgamaḥ // KAvk_64.89 //",
  "S01kbavk64u:187": "pīḍāṃ pāśakṛtām etāṃ na sahe muñca bandhanam /",
  "S01kbavk64u:188": "svayaṃ vrajāmy ahaṃ tatra yatra te 'bhimatā gatiḥ // KAvk_64.90 //",
  "S01kbavk64u:189": "divam utplutya gacchāmi na tv ahaṃ muktabandhanā /",
  "S01kbavk64u:190": "yadvaśān me gatir vyomni cūḍāratnaṃ gṛhāṇa tat // KAvk_64.91 //",
  "S01kbavk64u:191": "ity uktaḥ sa tayā sāsraṃ prayātaḥ karuṇārdratām /",
  "S01kbavk64u:192": "cūḍāmaṇiṃ samādāya pāśaṃ muktvā jagāda tām // KAvk_64.92 //",
  "S01kbavk64u:193": "samāśvasihi kalyāṇi na śokaṃ kartum arhasi /",
  "S01kbavk64u:194": "na nāmānucitāya tvāṃ prayacchāmi nijecchayā // KAvk_64.93 //",
  "S01kbavk64u:195": "asti rājasutaḥ śrīmān guṇaratnamahodadhiḥ /",
  "S01kbavk64u:196": "pūritāḥ kakubhaḥ sarvā yena kīrtyamṛtormibhiḥ // KAvk_64.94 //",
  "S01kbavk64u:197": "sa vidyāvadanādarśaḥ kalākelivibhūṣaṇaḥ /",
  "S01kbavk64u:198": "suvṛttaḥ sudhano nāma nijavaṃśaviśeṣakaḥ // KAvk_64.95 //",
  "S01kbavk64u:199": "sa te samucitaḥ subhru vibhramābharaṇaṃ bhuvaḥ /",
  "S01kbavk64u:200": "tyāgopabhogasubhagaḥ sukhotsava iva śriyaḥ //",
  "S01kbavk64u:201": "KAvk_64.96 //",
  "S01kbavk64u:202": "surakinnaragandharvavidyādharavilāsinām /",
  "S01kbavk64u:203": "yaḥ kharvīkurute garvam urvarāśarvaripatiḥ // KAvk_64.97 //",
  "S01kbavk64u:204": "iti tena kṛtāśvāsā bandhuvargaviyoginī /",
  "S01kbavk64u:205": "kurarīvātikaruṇaṃ vilalāpa manoharā // KAvk_64.98 //",
  "S01kbavk64u:206": "atrāntare vindhyataṭīṃ mṛgayākelikautukī /",
  "S01kbavk64u:207": "prasthitaḥ sudhano dhanvī śanais taṃ deśam āyayau // KAvk_64.99 //",
  "S01kbavk64u:208": "rathanemisvanais tasya pranṛttaśikhimaṇḍalī /",
  "S01kbavk64u:209": "vanalakṣmyāḥ kṣaṇaṃ lebhe lolanīladukūlatām // KAvk_64.100 //",
  "S01kbavk64u:210": "sa kapolapraṇayibhir babhau svedodabindubhiḥ /",
  "S01kbavk64u:211": "saṃkrāntaiḥ kuṇḍalaprānte kāntamuktāphalair iva // KAvk_64.101 //",
  "S01kbavk64u:212": "syandanāśvakhuroddhūtaṃ dantadīdhitibhiḥ puraḥ /",
  "S01kbavk64u:213": "harann iva rajaḥpuñjaṃ vyājahāra sa sārathim // KAvk_64.102 //",
  "S01kbavk64u:214": "aho manoratheneva rathenānilaraṃhasā /",
  "S01kbavk64u:215": "dūrojjhitā svasainyena kiyatī laṅghitā kṣitiḥ // KAvk_64.103 //",
  "S01kbavk64u:216": "etā bālānilollāsalolapippalapallavāḥ /",
  "S01kbavk64u:217": "haranti haritacchāyāṃ hariṇābharaṇā bhuvaḥ // KAvk_64.104 //",
  "S01kbavk64u:218": "etā bālapravāloṣṭhyaḥ stabakastanabandhurāḥ /",
  "S01kbavk64u:219": "sotkaṇṭhā iva jṛmbhante mañjaryaḥ śvasanākulāḥ // KAvk_64.105 //",
  "S01kbavk64u:220": "imā marakataśyāmaśaṣpasaṃcayakañcukāḥ /",
  "S01kbavk64u:221": "rājante kausumarajorañjitā vanarājayaḥ // KAvk_64.106 //",
  "S01kbavk64u:222": "etā vivalitagrīvā hariṇyas trāsavidrutāḥ /",
  "S01kbavk64u:223": "nīlotpalavanānīva sṛjanti taralekṣitaiḥ // KAvk_64.107 //",
  "S01kbavk64u:224": "ete niśākarakarāṅkurakāntadantāḥ pallīpatipraṇayiṇīstanatulyakumbhāḥ /",
  "S01kbavk64u:225": "paśyanti dantiśiśavaḥ parito rathaṃ me nemisvanāpaḥrtacāpalalīnakarṇāḥ // KAvk_64.108 //",
  "S01kbavk64u:226": "ete nirmalanarmadāparisaravyājṛmbhivallīvalat-",
  "S01kbavk64u:227": "puṣpoddāmamadhūtsavapraṇayinaḥ kṣībā ivāghūrṇitāḥ /",
  "S01kbavk64u:228": "saṃnaddhāḥ śabarīnitambavilasanmāyūrapattrāvalī-",
  "S01kbavk64u:229": "līlāndolananarmavibhramakalābandheṣu vindhyānilāḥ // KAvk_64.109 //",
  "S01kbavk64u:230": "iti bruvāṇaḥ kalayan vanalakṣmīṃ nṛpātmajaḥ /",
  "S01kbavk64u:231": "śuśrāva nirjane kīrṇaṃ kinnaryāḥ karuṇaṃ svanam // KAvk_64.110 //",
  "S01kbavk64u:232": "śrutvaiva kautukākṛṣṭas tatsamīpaṃ kṛpānidhiḥ /",
  "S01kbavk64u:233": "so 'bhyetya sadguṇādarśas tāṃ dadarśa mṛgīdṛśam // KAvk_64.111 //",
  "S01kbavk64u:234": "yācamānām paritrāṇaṃ lubdhakaṃ sāśrulocanām /",
  "S01kbavk64u:235": "vanecarabhayodvignām iva kānanadevatāṃ // KAvk_64.112 //",
  "S01kbavk64u:236": "anveṣṭuṃ lubdhakākṛṣṭaṃ svam aṅkaṃrgam āgatām /",
  "S01kbavk64u:237": "khinnām iva vanabhrāntyā lakṣmīṃ hariṇalakṣmaṇaḥ // KAvk_64.113 //",
  "S01kbavk64u:238": "tāṃ vilokya sa sāścaryarūpātiśayavismitaḥ /",
  "S01kbavk64u:239": "abhilāṣapaṭe kṣipraṃ citranyasta ivābhavat // KAvk_64.114 //",
  "S01kbavk64u:240": "so 'cintayad aho ramyanirmāṇābhyāsakāriṇaḥ /",
  "S01kbavk64u:241": "asmin mukhasamullekhe rekhāpariṇatir vidheḥ // KAvk_64.115 //",
  "S01kbavk64u:242": "durlabhā bhogibhavane martyaloke kathaiva kā /",
  "S01kbavk64u:243": "manye lāvaṇyamudreyaṃ svarge 'py abhinavoditā // KAvk_64.116 //",
  "S01kbavk64u:244": "tāruṇyena nipītaśaiśavatayā sānaṅgaśṛṅgāriṇī",
  "S01kbavk64u:245": "tanvaṅgyā sakalāṅgasaṃgamasakhī bhaṅgir navāṅgīkṛtā /",
  "S01kbavk64u:246": "niḥsaṃrambhaparākramaḥ pṛthutarārambhābhiyogaṃ vinā",
  "S01kbavk64u:247": "sāṃrājye jagatāṃ yayā vijayate devo vilāsāyudhaḥ // KAvk_64.117 //",
  "S01kbavk64u:248": "iti vismayagarbheṇa sābhilāṣeṇa cakṣuṣa /",
  "S01kbavk64u:249": "tāṃ pibantam ivābhyetya praṇamya prāha lubdhakaḥ // KAvk_64.118 //",
  "S01kbavk64u:250": "kulakalpadrumasyeyaṃ drumasya dayitā sutā /",
  "S01kbavk64u:251": "deva kinnararājasya pāśenāpaḥrtā mayā // KAvk_64.119 //",
  "S01kbavk64u:252": "ānītā tvatkṛte divyakanyaiṣā pratigṛhyatām /",
  "S01kbavk64u:253": "tvam evāsyā guṇodāra bhartā bhuva ivocitaḥ // KAvk_64.120 //",
  "S01kbavk64u:254": "asyāś cūḍāmaṇir ayaṃ mayā svecchāgatipradaḥ /",
  "S01kbavk64u:255": "gṛhītas tadvirahitā neyaṃ yāti vihāyasā // KAvk_64.121 //",
  "S01kbavk64u:256": "rakṣyo maṇir ayaṃ nāsti datte 'smin saṃgamo 'nayā /",
  "S01kbavk64u:257": "ity uktvāsmai dadau kanyāratnaṃ ratnaṃ ca lubdhakaḥ // KAvk_64.122 //",
  "S01kbavk64u:258": "gṛhītā rājaputreṇa sā mahīṃrgalakṣmaṇā /",
  "S01kbavk64u:259": "sudhāsikteva tatyāja svadeśavirahānalam // KAvk_64.123 //",
  "S01kbavk64u:260": "utkaṇṭhālokanālolāṃ tāṃ bālahariṇīm iva /",
  "S01kbavk64u:261": "babandha lubdhakatyaktāṃ rāgavāgurayā smaraḥ // KAvk_64.124 //",
  "S01kbavk64u:262": "kinnarīṃ ratham āropya ratnair āpūrya lubdhakam /",
  "S01kbavk64u:263": "harṣapūrṇaḥ svanagaraṃ pratasthe pārthivātmajaḥ // KAvk_64.125 //",
  "S01kbavk64u:264": "sa hastināpuraṃ prāpya nivedya svakathāṃ pituḥ /",
  "S01kbavk64u:265": "harṣād vismayinā tena vivāhe vihitotsavaḥ // KAvk_64.126 //",
  "S01kbavk64u:266": "sukṛtair bhogyatāṃ yātāṃ mūrtām iva śaśiśriyam /",
  "S01kbavk64u:267": "antaḥpurapraṇayiṇīṃ cakre kinnarakanyakām // KAvk_64.127 //",
  "S01kbavk64u:268": "dadhatā madhupeneva tenādharamadhuspṛhām /",
  "S01kbavk64u:269": "spṛṣṭā natamukhāmbhojā cakampe nalinīva sā // KAvk_64.128 //",
  "S01kbavk64u:270": "maune 'pi kathitotkaṇṭhāṃ muhuḥ kampe 'pi niścalām /",
  "S01kbavk64u:271": "vailakṣye 'pi sphuṭallakṣmīṃ tasyāḥ prītiṃ tatāna saḥ // KAvk_64.129 //",
  "S01kbavk64u:272": "sa śanair adharāsvāde dattvā dantavibhīṣikām /",
  "S01kbavk64u:273": "vinidrābjadṛśas tasyā maunamudrāṃ avārayat // KAvk_64.130 //",
  "S01kbavk64u:274": "nīvīmokṣe niṣedhe ca dampatyoḥ paṇipadmayoḥ /",
  "S01kbavk64u:275": "vivāda iva sotkampaṃ kaṅkaṇasvanayor abhūt // KAvk_64.131 //",
  "S01kbavk64u:276": "sa rāgapallavas tasya vilāsasmitapuṣpitaḥ /",
  "S01kbavk64u:277": "kāntākucaphalāṅko 'bhūd bhogyaḥ saṃbhogapādapaḥ // KAvk_64.132 //",
  "S01kbavk64u:278": "atrāntare dākṣiṇātyau viprau kapilapuṣkarau /",
  "S01kbavk64u:279": "ājagmatur vṛttikāmau dhanasya nṛpateḥ sabhām // KAvk_64.133 //",
  "S01kbavk64u:280": "tau vidyātiśayaślāghyau paurohityam avāpatuḥ /",
  "S01kbavk64u:281": "kapilaḥ kṣitipālasya rājaputrasya cāparaḥ // KAvk_64.134 //",
  "S01kbavk64u:282": "tayoḥ spardhānubandhena sadā vivadamānayoḥ /",
  "S01kbavk64u:283": "ekadravyābhilāṣeṇa vidveṣaḥ samajāyata // KAvk_64.135 //",
  "S01kbavk64u:284": "dveṣadoṣeṇa mātaṅgayogyanirghātayos tayoḥ /",
  "S01kbavk64u:285": "vidadhe madalekheva vidyā malinatām mukhe // KAvk_64.136 //",
  "S01kbavk64u:286": "yeṣāṃ vastuvivekinī guṇasakhī lokaprakāśonmukhī",
  "S01kbavk64u:287": "vidyādīpaśikhā karoti viṣamaṃ dveṣāndhakāraṃ puraḥ /",
  "S01kbavk64u:288": "te mohopahatā vicārarahitāḥ saujanyajanyāhitā",
  "S01kbavk64u:289": "dagdhāś candanacandrakāntakamalasyandodgatenāgninā // KAvk_64.137 //",
  "S01kbavk64u:290": "śrutismṛtivivādeṣu puṣkareṇa pade pade /",
  "S01kbavk64u:291": "nigṛhyamāṇaḥ kapilaḥ kopatāpād acintayat // KAvk_64.138 //",
  "S01kbavk64u:292": "mandābhyāsaṃ dṛḍhābhyāsas tīkṣṇas tīvramadoddhataḥ /",
  "S01kbavk64u:293": "sadā saṃsadi mām eva nayaty eṣa vilakṣatām // KAvk_64.139 //",
  "S01kbavk64u:294": "prajñā vañcakavṛttāya śrutaṃ darpajvarāya ca /",
  "S01kbavk64u:295": "dhanaṃ dharmaniṣedhāya bhavaty adhamacetasām // KAvk_64.140 //",
  "S01kbavk64u:296": "dṛptaḥ paribhavaty eṣa rājaputrāśrayeṇa mām /",
  "S01kbavk64u:297": "tasmād āśrayam evāsya śrīmūlam praharāmy aham // KAvk_64.141 //",
  "S01kbavk64u:298": "nidhane rājaputrasya yuktyupāyena kena cit /",
  "S01kbavk64u:299": "yuktaḥ kartuṃ prayatno me mānamlāniṃ kathaṃ sahe // KAvk_64.142 //",
  "S01kbavk64u:300": "ity ugrapāpasaṃkalpas tasya dveṣāt samudyayau /",
  "S01kbavk64u:301": "nāsti tat pātakaṃ loke yan na kurvanti matsarāḥ // KAvk_64.143 //",
  "S01kbavk64u:302": "kathaṃ paśyati sadvartma sa sadā vyathitāśayaḥ /",
  "S01kbavk64u:303": "dattaṃ nayanayor yena tīvrāmarṣaviṣāñjanam // KAvk_64.144 //",
  "S01kbavk64u:304": "rāgaḥ pāpaṃ paramam adhikaṃ darpapāpaṃ tato 'pi",
  "S01kbavk64u:305": "krodhāt pāpaṃ jagati na paraṃ duḥsahaṃ lobhapāpam /",
  "S01kbavk64u:306": "yāvān eṣa vyasanini jane gaṇyate pāpavargaḥ",
  "S01kbavk64u:307": "pāpāṃśasya spṛśati na tulāṃ so 'pi vidveṣasūteḥ // KAvk_64.145 //",
  "S01kbavk64u:308": "tataḥ kadā cin meghākhyaṃ krūraṃ karvaṭavāsinam /",
  "S01kbavk64u:309": "visṛṣṭasainyahantāraṃ sāmantam apakāriṇam // KAvk_64.146 //",
  "S01kbavk64u:310": "śrutvā narapatiḥ kopāc caturthopāyaniścaye /",
  "S01kbavk64u:311": "amātyānāṃ anumate kumāram idam abravīt // KAvk_64.147 //",
  "S01kbavk64u:312": "kumāra gamyatāṃ tūrṇam ucchettuṃ tarasā ripum /",
  "S01kbavk64u:313": "kramopapannaṃ sāṃrājyaṃ niḥśalyam idam astu te // KAvk_64.148 //",
  "S01kbavk64u:314": "ayaṃ te samarārambhe prabhāvābharaṇo bhujaḥ /",
  "S01kbavk64u:315": "ālānastambhatāṃ yātu jagadvijayadantinaḥ // KAvk_64.149 //",
  "S01kbavk64u:316": "meghe bhūbhṛtkulākrāntisaṃrambhābhyadhikodaye /",
  "S01kbavk64u:317": "hate tava pratāpasya nirvighnāvaraṇā diśaḥ // KAvk_64.150 //",
  "S01kbavk64u:318": "durbalaiḥ kiṃ hatair anyaiḥ sāmantair antavāsibhiḥ /",
  "S01kbavk64u:319": "dṛptaḥ sa eva hantavyas tadvadhe sarvasiddhayaḥ // KAvk_64.151 //",
  "S01kbavk64u:320": "kiṃ kautukaṃ yadi hariḥ karicakravālaṃ",
  "S01kbavk64u:321": "āhanti daivavihitam nijam eva bhojyam /",
  "S01kbavk64u:322": "pañcānanaṃ yadi bhinatti nakhāṭṭahāsaṃ",
  "S01kbavk64u:323": "tat tasya pauruṣakathāpatham eti śauryam // KAvk_64.152 //",
  "S01kbavk64u:324": "iti pitrā samādiṣṭaḥ samīhitaraṇotsavaḥ /",
  "S01kbavk64u:325": "kinnarīvirahālolaḥ so 'bhūd dolākulaḥ kṣaṇam // KAvk_64.153 //",
  "S01kbavk64u:326": "acirāgamanākhyānair yatnair āśvāsya vallabhām /",
  "S01kbavk64u:327": "jananīṃ svairam abhyetya praṇipatya jagāda saḥ // KAvk_64.154 //",
  "S01kbavk64u:328": "duhitā śakrakalpasya kinnarendrasya māninī /",
  "S01kbavk64u:329": "pālyā virahaśokārtā madvātsalyadhiyā tvayā // KAvk_64.155 //",
  "S01kbavk64u:330": "asyāś cūḍāmaṇir ayaṃ rakṣyaḥ svecchāgatipradaḥ /",
  "S01kbavk64u:331": "dātavyaḥ sarvathā mātar nānyatra prāṇasaṃśayāt // KAvk_64.156 //",
  "S01kbavk64u:332": "ity uktvā jananīhaste kāntaṃ kāntāśikhāmaṇim /",
  "S01kbavk64u:333": "nikṣipya sa yayau tūrṇaṃ sainyācchāditadiṅmukhaḥ // KAvk_64.157 //",
  "S01kbavk64u:334": "tasya vājivrajoddhūtarajaḥpuñjaghanodayaḥ /",
  "S01kbavk64u:335": "prayayau rājahaṃsānāṃ saṃtrāsāyāsahetutām // KAvk_64.158 //",
  "S01kbavk64u:336": "dūraṃ prayāte dayite viraheṇa manoharā /",
  "S01kbavk64u:337": "babhūva bālanalinīpalāśaśayanāśrayā // KAvk_64.159 //",
  "S01kbavk64u:338": "sotkaṇṭhāyā divasagaṇanārambhanityābhiyoge",
  "S01kbavk64u:339": "saṃkhyālekhāsaraṇim avanau kampalolaṃ likhantyāḥ /",
  "S01kbavk64u:340": "tasyāḥ pāṇau nipatitaraṇatkaṅkaṇe tānavena",
  "S01kbavk64u:341": "kṣipraṃ muktāvalayakalanām aśrudhārā cakāra // KAvk_64.160 //",
  "S01kbavk64u:342": "dveṣaḥ puṣpaśare sukhe vimukhatā dehe 'pi niḥsnehatā",
  "S01kbavk64u:343": "patyau dhyānaparāyaṇatvam aniśaṃ tannāmamantro japaḥ /",
  "S01kbavk64u:344": "śayyā bhūmitalaṃ tathāpi sutanos tāpakṣatir nābhavan",
  "S01kbavk64u:345": "nūnaṃ niścalalīnarāgamanasāṃ muktir na tīvravrataiḥ // KAvk_64.161 //",
  "S01kbavk64u:346": "līnā sphaṭikaparyaṅke haricandanapāṇḍurā /",
  "S01kbavk64u:347": "candralekheva sā tanvī jyotsnāmadhyagatā babhau // KAvk_64.162 //",
  "S01kbavk64u:348": "kadā cid atha bhūpālaḥ svapnadarśanaśaṅkitaḥ /",
  "S01kbavk64u:349": "purohitaṃ samāhūya papraccha kapilaṃ rahaḥ // KAvk_64.163 //",
  "S01kbavk64u:350": "dṛṣṭaṃ adya mayā svapne niruddhaṃ śatrubhiḥ puram /",
  "S01kbavk64u:351": "pāṭitodarakṛṣṭaiś ca mamāntraiḥ pariveṣṭitam // KAvk_64.164 //",
  "S01kbavk64u:352": "svapnasyāsya vipākārhaṃ phalaṃ brūhi mahāmate /",
  "S01kbavk64u:353": "vicintaya śubhodarkām ucitāṃ ca pratikriyām // KAvk_64.165 //",
  "S01kbavk64u:354": "iti pṛṣṭaḥ kṣitīśena kṣaṇam antaḥ purohitaḥ /",
  "S01kbavk64u:355": "bhaktidambhadhṛtadhyānaḥ samīhitam acintayat // KAvk_64.166 //",
  "S01kbavk64u:356": "upāyo 'yaṃ mayā diṣṭyā prāptaḥ suciracintitaḥ /",
  "S01kbavk64u:357": "puṣkarasyāśrayocchittyai rājaputravināśane // KAvk_64.167 //",
  "S01kbavk64u:358": "priyā manoharā jyeṣṭhaṃ jīvitaṃ tasya kinnarī /",
  "S01kbavk64u:359": "abhāve niyataṃ tasyā na sa jīvati duḥkhitaḥ // KAvk_64.168 //",
  "S01kbavk64u:360": "iti saṃcintya śanakair mithyākhedaviṣādavān /",
  "S01kbavk64u:361": "abhyadhād vasudhādhīśam ahitaiṣī purohitaḥ // KAvk_64.169 //",
  "S01kbavk64u:362": "duḥsvapno 'yaṃ tvayā deva hṛdayākampanaḥ param /",
  "S01kbavk64u:363": "dṛṣṭaḥ spaṣṭaṃ phalaṃ tasya duḥsahaṃ katham ucyate // KAvk_64.170 //",
  "S01kbavk64u:364": "prabhubhaktivratasthānāṃ doṣeṣv avihitātmanām /",
  "S01kbavk64u:365": "na karṇakaṭukaṃ vaktuṃ niṣedho 'sti hitaiṣiṇām // KAvk_64.171 //",
  "S01kbavk64u:366": "rājyāt bhraṃśaḥ śarīrād vā svapnasyāsya phalaṃ sphuṭam /",
  "S01kbavk64u:367": "śaṅkāvirahitaiḥ kāryaḥ pratīkāro 'tra bhūtaye // KAvk_64.172 //",
  "S01kbavk64u:368": "puṣkariṇyāṃ kratukṣetre pūrṇāyāṃ paśuśoṇitaiḥ /",
  "S01kbavk64u:369": "snātas tvaṃ mārjito viprair bhūriratnasuvarṇadaḥ // KAvk_64.173 //",
  "S01kbavk64u:370": "kinnarīmedasā vahniṃ hutvā kuśalam āpsyasi /",
  "S01kbavk64u:371": "antaḥpure snuṣā te 'sti kinnarī na tu durlabhā // KAvk_64.174 //",
  "S01kbavk64u:372": "iti tasya vacaḥ śrutvā krūraṃ pātakakūṇitaḥ /",
  "S01kbavk64u:373": "nṛśaṃsavṛttasaṃtrastas tam abhāṣata bhūpatiḥ // KAvk_64.175 //",
  "S01kbavk64u:374": "nijajīvitarakṣāyai kathaṃ strīvadham utsahe /",
  "S01kbavk64u:375": "kinnarīvirahe 'vaśyaṃ na ca jīvati me sutaḥ // KAvk_64.176 //",
  "S01kbavk64u:376": "iti bhūmibhujā tasya pratyākhyāte samīhite /",
  "S01kbavk64u:377": "taṃ pāpābhiniveśena punaḥ prāha purohitaḥ // KAvk_64.177 //",
  "S01kbavk64u:378": "aho rājan na jānīṣe dhīmān api janasthitim /",
  "S01kbavk64u:379": "trivargasādhanaṃ tyājyam na rājyaṃ na ca jīvitaṃ // KAvk_64.178 //",
  "S01kbavk64u:380": "arthā iva svajanamitrakalatraputrā naṣṭāḥ sthitasya puruṣasya punar bhavanti /",
  "S01kbavk64u:381": "ucchvāsamātravirahe gatajīvitasya tatkālasaṃnihitam apy asad eva sarvam // KAvk_64.179 //",
  "S01kbavk64u:382": "tyajyante jīvitasyārthe nijadeśapriyātmajāḥ /",
  "S01kbavk64u:383": "jīvitād aparaṃ rājañ jīvaloke 'sti na priyam // KAvk_64.180 //",
  "S01kbavk64u:384": "iti jīvitalobhāya tena nānānidarśanaiḥ śanaiḥ /",
  "S01kbavk64u:385": "pratāritaḥ pāpaṃ rājā yuktam amanyata // KAvk_64.181 //",
  "S01kbavk64u:386": "tataḥ susambhṛtārambhe pravṛtte yajñakarmaṇi /",
  "S01kbavk64u:387": "kṛtāyāṃ puṣkariṇyāṃ ca pūrṇāyāṃ paśuśoṇitaiḥ // KAvk_64.182 //",
  "S01kbavk64u:388": "rājñā kathitavṛttāntā nijapatnī svayaṃ rahaḥ /",
  "S01kbavk64u:389": "putrapravāsaśokārtā pāpatrastā vyacintayat // KAvk_64.183 //",
  "S01kbavk64u:390": "aho mūrkhataro rājā mohāndhena purodhasā /",
  "S01kbavk64u:391": "snuṣāvadhavidhāne 'smin preritaḥ pṛthupātake // KAvk_64.184 //",
  "S01kbavk64u:392": "yatnair aparihārye 'pi nibaddhe nidhanāvadhau /",
  "S01kbavk64u:393": "paraprāṇāpahāreṇa mūḍhā vāñchanti jīvitam // KAvk_64.185 //",
  "S01kbavk64u:394": "yadi jīvitalubdhena mugdhā mṛgavadhūr iva /",
  "S01kbavk64u:395": "snuṣāpi hanyate rājñā tat kiṃ vakṣyāmy ahaṃ sutam // KAvk_64.186 //",
  "S01kbavk64u:396": "mātas tvayeyaṃ vātsalyāt pālyā mama manoharā /",
  "S01kbavk64u:397": "ity uktvā sudhanaḥ sūnur gato nikṣipya me vadhūm // KAvk_64.187 //",
  "S01kbavk64u:398": "tasmāc cūḍāmaṇim mattaḥ prāpya vyomnā prayātu sā /",
  "S01kbavk64u:399": "bhaviṣyati tayā patyur jīvantyā saṃgamaḥ punaḥ // KAvk_64.188 //",
  "S01kbavk64u:400": "iti saṃcintya sā gatvā sāśrunetrā snuṣāntikam /",
  "S01kbavk64u:401": "rājavṛttaṃ nivedyāsyai sotkampā punar abravīt // KAvk_64.189 //",
  "S01kbavk64u:402": "vatse cūḍāmaṇiṃ baddhvā gaccha tūrṇaṃ vihāyasā /",
  "S01kbavk64u:403": "nṛpaḥ pāpapravṛtto 'yaṃ na sadācāram īkṣate // KAvk_64.190 //",
  "S01kbavk64u:404": "yajñabhūmiṃ tvayā gatvā gantavyaṃ vyomavartmanā /",
  "S01kbavk64u:405": "anyathā tvām asau vetti gūḍhanyastāṃ mayā kva cit // KAvk_64.191 //",
  "S01kbavk64u:406": "iti bhartṛpravāsārtā vacaḥ śrutvā manoharā /",
  "S01kbavk64u:407": "tatsaṃgamāya rakṣantī yatnāt priyataraṃ vapuḥ // KAvk_64.192 //",
  "S01kbavk64u:408": "śvaśrvā dattaṃ samādāya baddhvā mūrdhni śikhāmaṇim /",
  "S01kbavk64u:409": "nṛpāhūtā kratukṣetraṃ gatvā vyoma vyagāhata // KAvk_64.193 //",
  "S01kbavk64u:410": "rājan naitat tava samucitaṃ yat priyasyāpi sūnor",
  "S01kbavk64u:411": "vadhyā patnī nijapadam iyaṃ svasti tubhyaṃ gatāham /",
  "S01kbavk64u:412": "rakṣyaś cāsau pratihatadhṛtir madviyoge kumāras",
  "S01kbavk64u:413": "tatrety uktvā tanutaratadidvibhramaiḥ sā jagāma // KAvk_64.194 // /",
  "S01kbavk64u:414": "tasyāṃ gatāyāṃ nṛpatir yajñavighnena śaṅkitaḥ",
  "S01kbavk64u:415": "purohitas tam avadad deva mā saṃśayaṃ kṛthāḥ // KAvk_64.195 //",
  "S01kbavk64u:416": "mantrair mayā samākṛṣṭaḥ krūrākhyo brahmarākṣasaḥ /",
  "S01kbavk64u:417": "nirvighnas te kratuḥ siddhaḥ sā hatā tena kinnarī // KAvk_64.196 //",
  "S01kbavk64u:418": "iti mithyāvacas tasya rājā satyam amanyata /",
  "S01kbavk64u:419": "nartyante kuṭilair mugdhā yantraputrakalīlayā // KAvk_64.197 //",
  "S01kbavk64u:420": "pitur bhavanam abhyetya kīrṇaharṣā manoharā /",
  "S01kbavk64u:421": "nyavedayat svavṛttāntaṃ vahantī vallabhaṃ hṛdi // KAvk_64.198 //",
  "S01kbavk64u:422": "sā pituḥ śāsanān martyasaṅgasaurabhaśāntaye /",
  "S01kbavk64u:423": "hemakumbhaśataiḥ snānaṃ pañcabhiḥ pratyahaṃ vyadhāt // KAvk_64.199 //",
  "S01kbavk64u:424": "martyāmodaḥ pratanutāṃ kṣālitāyāḥ śanair yayau /",
  "S01kbavk64u:425": "sudhanasnehasaṃyogī na tu rāgo mṛgīdṛśaḥ // KAvk_64.200 //",
  "S01kbavk64u:426": "divyodyānopabhogeṣu na sā nirvṛtim āyayau /",
  "S01kbavk64u:427": "anyatra baddharāgāṇāṃ ratir nānyatra dehinām // KAvk_64.201 //",
  "S01kbavk64u:428": "sā kāntavirahaklāntā kadā cid vyomagāminī /",
  "S01kbavk64u:429": "tāṃ nāgabhavanopāntavanāntavasudhāṃ yayau // KAvk_64.202 //",
  "S01kbavk64u:430": "tatrāśramasthalīsaktaṃ maharṣiṃ valkalayanam /",
  "S01kbavk64u:431": "avadat sā samabhyetya praṇāmavinamanmukhī // KAvk_64.203 //",
  "S01kbavk64u:432": "lubdhakasyopadiśatā bhavatā mama bandhanam /",
  "S01kbavk64u:433": "tvam eva brūhi bhagavan yadi yuktam idaṃ kṛtam // KAvk_64.204 //",
  "S01kbavk64u:434": "iti tasyā vacaḥ śrutvā kiṃcillajjānatānanaḥ /",
  "S01kbavk64u:435": "tām uvāca munir mugdhe tavaiṣā bhavitavyatā // KAvk_64.205 //",
  "S01kbavk64u:436": "amoghapāśas tasyāstīty ajñātvā kathitaṃ mayā /",
  "S01kbavk64u:437": "upalabhya kathāṃ dhūrtas tvāṃ babandha sa lubdhakaḥ // KAvk_64.206 //",
  "S01kbavk64u:438": "duṣṭātmanāṃ na jānīmaḥ kauṭilyaṃ krūracetasām /",
  "S01kbavk64u:439": "satyapravādamukharāḥ svabhāvasaralā vayam // KAvk_64.207 //",
  "S01kbavk64u:440": "ity uktā muninā tanvī praṇayāt tam abhāṣata /",
  "S01kbavk64u:441": "bhagavan kṣamyatām etad bālāvacanacāpalam // KAvk_64.208 //",
  "S01kbavk64u:442": "idaṃ tu bhavatām agre yan mayā kiṃ cid ucyate /",
  "S01kbavk64u:443": "lalanāsulabhaḥ so 'yaṃ sadācāravyatikramaḥ // KAvk_64.209 //",
  "S01kbavk64u:444": "kathātithitvam āyānti cāpale guravo 'pi yat /",
  "S01kbavk64u:445": "sā viyogāgnitāpasya jvālāyogāsahiṣṇutā // KAvk_64.210 //",
  "S01kbavk64u:446": "duḥkhoddharaṇasaṃnaddhāḥ saṃtaptānāṃ dayālavaḥ /",
  "S01kbavk64u:447": "kāryāntaraṅgāḥ prāyeṇa bhavanty anuciteṣv api // KAvk_64.211 //",
  "S01kbavk64u:448": "pāśabandhād vimuktāhaṃ lubdhakena pralāpinī /",
  "S01kbavk64u:449": "nibaddhā rājaputreṇa snehapāśena hāriṇā // KAvk_64.212 //",
  "S01kbavk64u:450": "subhagaḥ sudhanākhyo 'sau madviyogānalākulaḥ /",
  "S01kbavk64u:451": "amunā yadi mārgeṇa sameṣyati tavāntikam // KAvk_64.213 //",
  "S01kbavk64u:452": "tad idaṃ bhavatā vācyaṃ kāruṇyād vacasā mama /",
  "S01kbavk64u:453": "sthitā tvadvirahāyāsaniḥsukhāhaṃ gṛhe pituḥ // KAvk_64.214 //",
  "S01kbavk64u:454": "utkaṇṭhām anukampāṃ vā sahajāṃ vā kṛtajñatām /",
  "S01kbavk64u:455": "dākṣiṇyaṃ vā puraskṛtya tūrṇam āgamyatām itaḥ // KAvk_64.215 //",
  "S01kbavk64u:456": "durgamaḥ kinnarapure mārgaḥ kleśaśatāśrayaḥ /",
  "S01kbavk64u:457": "abhūmir eva martyānām alpavīryabalaujasām // KAvk_64.216 //",
  "S01kbavk64u:458": "dīptā tapovanānte 'smin sudhā nāma mahauṣadhiḥ /",
  "S01kbavk64u:459": "dṛśyate haviṣā paktvā pātavyā sā svayaṃ tvayā // KAvk_64.217 //",
  "S01kbavk64u:460": "tatprabhāvāt samuttīrya kleśaṃ sattvasahāyavān /",
  "S01kbavk64u:461": "kailāsahāsaśubhreṇa pathā matpuram eṣyasi // KAvk_64.218 //",
  "S01kbavk64u:462": "idaṃ ca tasmai dātavyam madabhijñāṅgulīyakam /",
  "S01kbavk64u:463": "ity uktvā viṣamaṃ vartma kathayitvā krameṇa sā // KAvk_64.219 //",
  "S01kbavk64u:464": "vighnapratikriyopāyān saṃdiśyāścaryayuktibhiḥ /",
  "S01kbavk64u:465": "āśābandhadhṛtaprāṇā yayau dattvāṅgulīyakam // KAvk_64.220 //",
  "S01kbavk64u:466": "tayā kathitam ākarṇya dūrādhvataraṇādbhutam /",
  "S01kbavk64u:467": "aṅgulīyakam ādāya tad evācintayan muniḥ // KAvk_64.221 //",
  "S01kbavk64u:468": "atrāntare rājasūnur jitvā meghaṃ mahīpatim /",
  "S01kbavk64u:469": "āyayau kośam ādāya dayitādarśanotsukaḥ // KAvk_64.222 //",
  "S01kbavk64u:470": "sa viveśa svanagarīṃ sāmantacchattramaṇḍalaiḥ /",
  "S01kbavk64u:471": "phullaphenasmitasyābdheḥ kurvāṇaḥ saṃnibhaṃ nabhaḥ //",
  "S01kbavk64u:472": "KAvk_64.223 //",
  "S01kbavk64u:473": "snuṣāvaiśasavṛttāntakathanakleśakampitam /",
  "S01kbavk64u:474": "athāntaḥpuram abhyetya janakaṃ praṇanāma saḥ // KAvk_64.224 //",
  "S01kbavk64u:475": "adhomukhākhilajanaṃ śokaśalyahatotsavam /",
  "S01kbavk64u:476": "pitur antaḥpuraṃ dṛṣṭvā sa vipriyam aśaṅkata // KAvk_64.225 //",
  "S01kbavk64u:477": "api jīvati sā tanvī virahārtā manoharā /",
  "S01kbavk64u:478": "iti bruvāṇaṃ na yadā tam ūce kaś cid apriyam // KAvk_64.226 //",
  "S01kbavk64u:479": "tadā jagāda jananī putra jīvati te priyā /",
  "S01kbavk64u:480": "gatā cūḍāmaṇiṃ prāpya kiṃ tu jīvitasaṃśaye // KAvk_64.227 //",
  "S01kbavk64u:481": "iti śrutvaiva sahasā sa papāta mahītale /",
  "S01kbavk64u:482": "kīrṇahāralatāṃ kurvan sāśrudhārām iva kṣitim //",
  "S01kbavk64u:483": "KAvk_64.228 //",
  "S01kbavk64u:484": "tuṣāraśīkarasmeraharicandanavāribhiḥ /",
  "S01kbavk64u:485": "sa labdhasaṃjñaḥ śanakair vilalāpāśrugadgadaḥ // KAvk_64.229 //",
  "S01kbavk64u:486": "anākāśaśaśāṅkaśrīr amanthāmṛtavāhinī /",
  "S01kbavk64u:487": "ayatnaratnavaḍabhī kva sā kusumadhanvanaḥ // KAvk_64.230 //",
  "S01kbavk64u:488": "guruśāsanayantritena dūraṃ vrajatā bāṣpaniruddhalocanāyāḥ /",
  "S01kbavk64u:489": "vihitā na dhṛtir mayā mṛgākṣyās tad ayaṃ me patitaḥ smarābhiśāpaḥ // KAvk_64.231 //",
  "S01kbavk64u:490": "dehi prativacaḥ subhru kva gatāsi manohare /",
  "S01kbavk64u:491": "mayā pramādamūḍhena hariṇākṣī na rakṣitā // KAvk_64.232 //",
  "S01kbavk64u:492": "tvatsamāgamasaubhāgyaślāghyasya surasaṃsadi /",
  "S01kbavk64u:493": "mameva martyalokasya tvadviyuktasya kā dyutiḥ // KAvk_64.233 //",
  "S01kbavk64u:494": "iti bruvāṇaḥ śanakaiḥ kāntāsaṃbhogasākṣiṣu /",
  "S01kbavk64u:495": "udyāneṣu priyatamāṃ vicetuṃ svayam udyayau // KAvk_64.234 //",
  "S01kbavk64u:496": "vañcayitvā parijanaṃ sa rajanyām alakṣitaḥ /",
  "S01kbavk64u:497": "gatvā vanāntaṃ babhrāma sameṣu viṣameṣu ca // KAvk_64.235 //",
  "S01kbavk64u:498": "tīvrarāgapiśācena mahatā sa vimohitaḥ /",
  "S01kbavk64u:499": "unmatta iva papraccha cetanācetanān api // KAvk_64.236 //",
  "S01kbavk64u:500": "brūhi sakhe śukaśāvaka sakhyuḥ prāṇasakhīṃ nikhilendumukhīṃ tām /",
  "S01kbavk64u:501": "taddaśanacchadarāgavibhāge bimbaphale 'stu sadā tava bhogaḥ // KAvk_64.237 //",
  "S01kbavk64u:502": "haṃho haṃsa sitāṃsa śaṃsa nalinīlīlāvataṃsadyute",
  "S01kbavk64u:503": "dṛṣṭā saurabhasadmapadmavadanā kiṃ kāntikallolinī /",
  "S01kbavk64u:504": "yasyāḥ pīnapayodharāgraviluṭhanmuktākalāpasya sā",
  "S01kbavk64u:505": "haṃsasyeva vibhāti romalatikā śaivālavallī cyutā // KAvk_64.238 //",
  "S01kbavk64u:506": "tasyeti tīvravyasanānubandhāt pralāpinaḥ praskhalataḥ same 'pi /",
  "S01kbavk64u:507": "diśan prakāśaṃ dayayeva mārge śanair jagāhe gaganaṃ sitāṃśuḥ // KAvk_64.239 //",
  "S01kbavk64u:508": "śyāmāpater manmathabāndhavasya kāntaṃ sa dṛṣṭvāmbaracumbi bimbam /",
  "S01kbavk64u:509": "saṃdarśitaṃ sasmitam indumukhyā mene mukhaṃ vyomavimānaśrṅgāt // KAvk_64.240 //",
  "S01kbavk64u:510": "mūkaṃ kalaṅkāṅkam avāptadoṣam avibhramaṃ hāsavilāsahīnaṃ /",
  "S01kbavk64u:511": "cireṇa niścitya śaśāṅkam eva papraccha gacchan naranāthasūnuḥ // KAvk_64.241 //",
  "S01kbavk64u:512": "api tvayā kāntisakhī sakhe khe tulyekṣaṇā lakṣmaṃrgasya dṛṣṭā /",
  "S01kbavk64u:513": "tavoditā yadvadanopamānasaṃbandhalabdhā jagati prasiddhiḥ // KAvk_64.242 //",
  "S01kbavk64u:514": "kathaṃ na kiṃ cit kathayaty ayaṃ me gatasya kāntākathanārthibhāvam /",
  "S01kbavk64u:515": "parārthasaṃpādanaśītalena kalāvatā kasya kṛto 'nurodhaḥ // KAvk_64.243 //",
  "S01kbavk64u:516": "api tvayā snigdhataḍitprakāśā ghanastanī kvāpi mayūra dṛṣṭā /",
  "S01kbavk64u:517": "tvadbarhabhārasya suhṛt sa yasyā vicitramālyaḥ kabarīkalāpaḥ // KAvk_64.244 //",
  "S01kbavk64u:518": "bhujaṃga kac cid bhavatā bhujaṃgī dṛṣṭā kva cit sā vararatnacūḍā /",
  "S01kbavk64u:519": "viṣacchaṭāḥ paśya yayā visṛṣṭā māṃ duḥsahe 'smin virahe dahanti // KAvk_64.245 //",
  "S01kbavk64u:520": "sāraṅga sā raṅgavilāsinī kiṃ dṛṣṭā tvayā manmathapārthivasya /",
  "S01kbavk64u:521": "yasyāḥ kaṭākṣotpalasaṃvibhāgair vibhānti manye gahane hariṇyaḥ // KAvk_64.246 //",
  "S01kbavk64u:522": "api tvayā vibhramajanmabhumir vanaspate pallavapeśaloṣṭhī /",
  "S01kbavk64u:523": "līlāvilolā lalanā vanānte lateva dṛṣṭā stabakāvanaṃrā // KAvk_64.247 //",
  "S01kbavk64u:524": "anena nūnaṃ vanakuñjareṇa sā rājarambhā parirambhalobhāt /",
  "S01kbavk64u:525": "ākṛṣya nītā ghanasaṃnibhena saṃcchāditā vā śaśinaḥ kaleva // KAvk_64.248 //",
  "S01kbavk64u:526": "iti kānanakuñjeṣu tasyonmādapralāpinaḥ /",
  "S01kbavk64u:527": "śokād iva vivarṇenduvadanā rajanī yayau // KAvk_64.249 //",
  "S01kbavk64u:528": "sa nāgabhavanāsannatīropāntatapovanam /",
  "S01kbavk64u:529": "śanaiḥ praviśya papraccha maharṣiṃ valkalāyanaṃ // KAvk_64.250 //",
  "S01kbavk64u:530": "ihavirahavicintāśokaniśvāsamūrcchanmadanadahanadhūmaśyāmasaktaikaveṇī /",
  "S01kbavk64u:531": "api śamitaśaśāṅkoddāmasaundaryadarpā munivara hariṇākṣī kinnarī kāpi dṛṣṭā // KAvk_64.251 //",
  "S01kbavk64u:532": "iti kāntāviyuktasya prāptasyonmādinīṃ daśām /",
  "S01kbavk64u:533": "muniḥ śrutvā vacas tasya parijñāya tam abravīt // KAvk_64.252 //",
  "S01kbavk64u:534": "samāśvasihi viśramya saṃtāpas tyajyatām ayam /",
  "S01kbavk64u:535": "dṛṣṭā sā tava kalyāṇī mayā mānasacandrikā // KAvk_64.253 //",
  "S01kbavk64u:536": "yūthabhraṣṭeva hariṇī nirapekṣāpi jīvite /",
  "S01kbavk64u:537": "pāśākṛṣṭeva kariṇī dhāryate sā tvadāśayā // KAvk_64.254 //",
  "S01kbavk64u:538": "pāṇau śete vadanakamalaṃ prastare pallavānāṃ",
  "S01kbavk64u:539": "tāpaklāntā taralavalanasraṃsinī gātralekhā /",
  "S01kbavk64u:540": "āśābandhe dhṛtir iva mates tvadviyogākulāyās",
  "S01kbavk64u:541": "tasyā naiva kva cid api manaḥ kiṃ tu viśrāntim eti // KAvk_64.255 //",
  "S01kbavk64u:542": "drumasya kinnarapateḥ sthitāhaṃ bhavane pituḥ /",
  "S01kbavk64u:543": "āgantavyaṃ tvayā tūrṇam iti tvāṃ saṃdideśa sā // KAvk_64.256 //",
  "S01kbavk64u:544": "vīryasattvabalopāyadhairyotsāhavatām api /",
  "S01kbavk64u:545": "agamye kinnarapure kramād vartma śaśaṃsa ca // KAvk_64.257 //",
  "S01kbavk64u:546": "idaṃ ca tvatkṛte dattaṃ tayā ratnāṅgulīyakam /",
  "S01kbavk64u:547": "yasya snigdhaprabhābhyaṅgair diśo yānti piśaṅgatām // KAvk_64.258 //",
  "S01kbavk64u:548": "ity ānandasudhāsiktam uktvā dhairyāvalambanam /",
  "S01kbavk64u:549": "aṅgulīyaṃ dadau tasmai mārgaṃ cākathayan muniḥ // KAvk_64.259 //",
  "S01kbavk64u:550": "pathā tadupadiṣṭena sopāyena nṛpātmajaḥ /",
  "S01kbavk64u:551": "dhīraḥ pracakrame gantuṃ dhanadādhyuṣitāṃ diśam // KAvk_64.260 //",
  "S01kbavk64u:552": "sa siddhāṃ ghṛtapākena sudhāṃ pītvā mahauṣadhim /",
  "S01kbavk64u:553": "labdharddhibalamāhātmyaḥ sāyudhaḥ prayayau śanaiḥ // KAvk_64.26 //",
  "S01kbavk64u:554": "ṛddhyā saṃnihitaṃ tasya sarvopakaraṇaṃ pathi /",
  "S01kbavk64u:555": "abhūt sattvasahāyānāṃ svādhīnāḥ sarvasaṃpadaḥ // KAvk_64.262 //",
  "S01kbavk64u:556": "atha vidyādharavadhūvilāsahasitadyutim /",
  "S01kbavk64u:557": "himavantam atikramya kukūlādrim avāpa saḥ // KAvk_64.263 //",
  "S01kbavk64u:558": "phalopahāraiḥ svīkṛtya tatra vānarayūthapam /",
  "S01kbavk64u:559": "vāyuvegākhyam āruhya sa taṃ śailam alaṅghayat // KAvk_64.264 //",
  "S01kbavk64u:560": "athājapathanāmānam aticakrāma bhūdharam /",
  "S01kbavk64u:561": "nihatyājagaraṃ ghoraṃ vighnasaṃgham iveṣunā // KAvk_64.265 //",
  "S01kbavk64u:562": "vīṇāsvanair vaśīkṛtya rākṣasīṃ kāmarūpiṇīm /",
  "S01kbavk64u:563": "kāmarūpādrim ullaṅghya prayayau kinnarīpriyaḥ // KAvk_64.266 //",
  "S01kbavk64u:564": "balavān mudgarāghātanikhātaiḥ śastraśaṅkubhiḥ /",
  "S01kbavk64u:565": "ekadhāraṃ tataḥ śailam ārurohātisāhasaḥ // KAvk_64.267 //",
  "S01kbavk64u:566": "athogrataram āruhya vajrakākhyaṃ sa parvatam /",
  "S01kbavk64u:567": "gṛdhrarūpāṃ samālokya rākṣasīṃ piśitaiṣiṇīm // KAvk_64.268 //",
  "S01kbavk64u:568": "parivṛttena saṃcchannaḥ samāṃsamṛgacarmaṇā /",
  "S01kbavk64u:569": "sa pādamūle tasyādres tasthau niścalavigrahaḥ // KAvk_64.269 //",
  "S01kbavk64u:570": "māṃsalubdhā tam utkṣipya gṛdhrarūpā niśācarī /",
  "S01kbavk64u:571": "nidadhe śikharasyāgre bhoktuṃ bhīṣaṇavigrahā // KAvk_64.270 //",
  "S01kbavk64u:572": "mṛgacarma samutsṛjya tāṃ nihatya sa vīryavān /",
  "S01kbavk64u:573": "nīrandhrakhadirākīrṇam prāpa khādirabhūdharam // KAvk_64.271 //",
  "S01kbavk64u:574": "praviśya tadguhāṃ lebhe śilāṃ vyasya mahauṣadhim /",
  "S01kbavk64u:575": "śītātapatamaḥsarparākṣasādibhayāpahām // KAvk_64.272 //",
  "S01kbavk64u:576": "sa yantraparvatau prāpya saṃghaṭtaiḥ prāṇahāriṇau /",
  "S01kbavk64u:577": "yantrakīlaṃ śarāgreṇa chittvā cakre viniścalau // KAvk_64.273 //",
  "S01kbavk64u:578": "yantrakīlasamucchedair yantradvāraṃ vidārya saḥ /",
  "S01kbavk64u:579": "chedanam yantracakraṃ ca yantrayuktau tathāyasau // KAvk_64.274 //",
  "S01kbavk64u:580": "tīvraprahārau puruṣau yantrameṣau ca duḥsahau /",
  "S01kbavk64u:581": "yantrogradantaniṣpeṣau tathā makararākṣasau // KAvk_64.275 //",
  "S01kbavk64u:582": "ghorāndhakāragambhīraṃ guhākūpaṃ vilaṅghya ca /",
  "S01kbavk64u:583": "tuṅgāṃ saritam uttīrya hatvā tatkūlarākṣasān // KAvk_64.276 //",
  "S01kbavk64u:584": "āśīviṣāvṛtajalāṃ pataṃgākhyāṃ ca nimnagām /",
  "S01kbavk64u:585": "rodinīṃ ca nadīṃ tīre yasyāḥ kinnaraceṭikāḥ // KAvk_64.277 //",
  "S01kbavk64u:586": "kurvanti rodanaravair vighnaṃ tadgatacetasām /",
  "S01kbavk64u:587": "tadvidhāṃ hāsinīṃ nāma hāsāpaḥrtacetasām // KAvk_64.278 //",
  "S01kbavk64u:588": "diśanti puline yasyā vyasanaṃ kinnarāṅganāḥ /",
  "S01kbavk64u:589": "laṅghayitvāpagāś cānyā vetrāṃ prāpya nadīṃ tataḥ // KAvk_64.279 //",
  "S01kbavk64u:590": "kūlavetralatālambī tasyām atha titīrṣayā /",
  "S01kbavk64u:591": "pavanapreritāṃ pāravetravallīm avāpa saḥ // KAvk_64.280 //",
  "S01kbavk64u:592": "tayā prāpya paraṃ pāram āśayevātidīrghayā /",
  "S01kbavk64u:593": "dadarśa kinnarapuraṃ sphārasphaṭikamandiram // KAvk_64.281 //",
  "S01kbavk64u:594": "praviśya sa śanaiḥ prapya kāntāṃ kanakapadminīm /",
  "S01kbavk64u:595": "tattīratarum āruhya tasthau ratnalatāvṛtaḥ // KAvk_64.282 //",
  "S01kbavk64u:596": "sa dadarśāmbujarajaḥpuñjaiḥ surabhipiñjaram /",
  "S01kbavk64u:597": "hemakumbhair jalaṃ tatra nayantīḥ kinnarāṅganāḥ // KAvk_64.283 //",
  "S01kbavk64u:598": "kumbhotkṣepe śramārtāyās tatraikasyāḥ sametya saḥ /",
  "S01kbavk64u:599": "hastālambena sāhāyyaṃ kṛtvā papraccha tārn śanaiḥ // KAvk_64.284 //",
  "S01kbavk64u:600": "mātaḥ kasya kṛte toyaṃ idaṃ yatnena nīyate /",
  "S01kbavk64u:601": "yadbhaktyā gaṇyate nāyaṃ bhavatībhiḥ pariśramaḥ // KAvk_64.285 //",
  "S01kbavk64u:602": "iti tena priyagirā sā pṛṣṭā tam abhāṣata /",
  "S01kbavk64u:603": "mādhuryadhuryasaundarye pakṣapātavatī kṣaṇāt // KAvk_64.286 //",
  "S01kbavk64u:604": "martyāmodāpanodāya sadā surabhivāribhiḥ /",
  "S01kbavk64u:605": "pituḥ kinnararājasya girā snāti manoharā // KAvk_64.287 //",
  "S01kbavk64u:606": "tayeti kathitaṃ śrutvā sudhāsikta iva kṣaṇāt /",
  "S01kbavk64u:607": "sa hemakumbhe cikṣepa tadabhijñāṅgulīyakam // KAvk_64.288 //",
  "S01kbavk64u:608": "snāntyās tatas tad abhihāri manoharāyāḥ kumbhāt papāta kucakumbhayuge 'ṅgulīyam /",
  "S01kbavk64u:609": "yasyāṃśumatpratimaratnamayūkhalekhāḥ kṣipraṃ nakhakṣatavilāsatulām avāpuḥ // KAvk_64.289 //",
  "S01kbavk64u:610": "mūrtaṃ tataḥ svaṃ anurāgam ivākalayya",
  "S01kbavk64u:611": "ratnāṅgulīyakam anaṅgakathāntaraṅgam /",
  "S01kbavk64u:612": "sā kāntam āgatam avetya kutas tvayedaṃ",
  "S01kbavk64u:613": "saṃprāptam ity avadad ucchaliteva dāsīm // KAvk_64.290 //",
  "S01kbavk64u:614": "tatas tām avadad dāsī devi puṣkariṇītaṭe /",
  "S01kbavk64u:615": "sthitaḥ ko 'pi yuvā kāntaḥ pratyakṣa iva manmathaḥ // KAvk_64.291 //",
  "S01kbavk64u:616": "nikṣiptaṃ hemakumbhe 'sminn idaṃ tenāṅgulīyakam /",
  "S01kbavk64u:617": "bhajate yatprabhāgarbham payaḥ kuṅkumakāntatām // KAvk_64.292 //",
  "S01kbavk64u:618": "iti tadvacanaṃ tanvī priyaṃ śrutvā manoharā /",
  "S01kbavk64u:619": "niścitya dayitaṃ prāptam ānināya tayaiva tam // KAvk_64.293 //",
  "S01kbavk64u:620": "tayā guptatare nyastaṃ kāntam udyānamandire /",
  "S01kbavk64u:621": "kumudvatīva śaśinaṃ gatvāpaśyan manoharā // KAvk_64.294 //",
  "S01kbavk64u:622": "parasparālokanavibhrameṇa viyogasaṃtāpanivedanena /",
  "S01kbavk64u:623": "tayoḥ praharṣānubhavena lebhe śobhām aśeṣāṅgavatīm anaṅgaḥ // KAvk_64.295 //",
  "S01kbavk64u:624": "yad yat kiṃ cid virahasamaye cintayābhyastam antar",
  "S01kbavk64u:625": "yad yat prauḍhapramadasuhṛdā manmathenopadiṣṭam /",
  "S01kbavk64u:626": "yad yat premṇaḥ sadṛśam ucitaṃ yad yad autsukyarāśes",
  "S01kbavk64u:627": "tat tat sarvaṃ praṇayasubhagaṃ dampatī cakratus tau // KAvk_64.296 //",
  "S01kbavk64u:628": "tataḥ pracchannavṛttāntaṃ lajjamānā manoharā /",
  "S01kbavk64u:629": "nivedyādarśayat pitroḥ patiṃ bhūmimanobhavam // KAvk_64.297 //",
  "S01kbavk64u:630": "tataḥ kinnararājas tāṃ kopaprasphuritādharaḥ /",
  "S01kbavk64u:631": "uvāca darśanapathaṃ parihṛtyātmajāpateḥ // KAvk_64.298 //",
  "S01kbavk64u:632": "aho pramādapatitā daivād anucite jane /",
  "S01kbavk64u:633": "na vimuñcasi durvṛtte kṣālyamānāpi raktatām // KAvk_64.299 //",
  "S01kbavk64u:634": "yauvanāvanilāvaṇyaṃ spṛhaṇīyaṃ divaukasām /",
  "S01kbavk64u:635": "bata prayātam etat te martyasnehena śocyatāṃ // KAvk_64.300 //",
  "S01kbavk64u:636": "udagragotraprabhavā ghanayauvananirbharā /",
  "S01kbavk64u:637": "nimnage kṣobhavibhraṣṭā yātāsi sutarām adhaḥ // KAvk_64.301 //",
  "S01kbavk64u:638": "vidvadudvegajananī kulavailakṣyakāriṇī /",
  "S01kbavk64u:639": "malinā khalavidyeva saṃmatāsi na kasya cit // KAvk_64.302 //",
  "S01kbavk64u:640": "rūpamātreṇa tuṣṭā tvaṃ yadi martyavaśaṃ gatā /",
  "S01kbavk64u:641": "tat kiṃ na ramase hemanirmāṇapuruṣatviṣā // KAvk_64.303 //",
  "S01kbavk64u:642": "prabhāvaguṇahīnasya puṃsaś cārutarākṛteḥ /",
  "S01kbavk64u:643": "ālekhyapuruṣasyeva saundaryaṃ bhittirañjanam // KAvk_64.304 //",
  "S01kbavk64u:644": "vadhyo me tvatpatiḥ pāpe hīnasaṃbandhalajjayā /",
  "S01kbavk64u:645": "mukhaṃ draṣṭuṃ na śaknomi tvadyācñāptadivaukasām // KAvk_64.305 //",
  "S01kbavk64u:646": "satyaṃ utsāhayuktasya kulasyonnatiśālinaḥ /",
  "S01kbavk64u:647": "jareva kila kāyasya kanyā saṃkocakāriṇī // KAvk_64.306 //",
  "S01kbavk64u:648": "iti sā bhartsitā pitrā tam uvāca natānanā /",
  "S01kbavk64u:649": "asūtrahāraṃ kurvāṇā kucayor bāṣpabindhubhiḥ // KAvk_64.307 //",
  "S01kbavk64u:650": "kopād anucitaṃ tāta naitan māṃ vaktum arhasi /",
  "S01kbavk64u:651": "na śrūyante prabhāveṇa kiṃ narāḥ kinnarādhikāḥ // KAvk_64.308 //",
  "S01kbavk64u:652": "garuḍasyāpi durlaṅghyām imām ullaṅghya yaḥ kṣitim /",
  "S01kbavk64u:653": "prabhāvabhūmir āyāti manuṣyaḥ sa kathaṃ bhavet // KAvk_64.309 //",
  "S01kbavk64u:654": "guṇasaṃvādinī mūrtir bhavaty eva śaririṇām /",
  "S01kbavk64u:655": "karoty ānanda saṃvādaṃ dyutir eva himatviṣaḥ // KAvk_64.310 //",
  "S01kbavk64u:656": "jātyā kiṃ kriyate tāta svabhāvānuguṇā guṇāḥ /",
  "S01kbavk64u:657": "pūrṇendur amṛtasyandī kālakūṭasya sodaraḥ // KAvk_64.311 //",
  "S01kbavk64u:658": "bhavanty antarguṇāḥ ke cic channadoṣās tathāpare /",
  "S01kbavk64u:659": "aparīkṣya na kartavyā maṇīnāṃ mūlyalaṅghanā // KAvk_64.312 //",
  "S01kbavk64u:660": "śrutvaitat kinnarapatis tat tatheti vicintya ca /",
  "S01kbavk64u:661": "jāmātaraṃ samāhūya guṇajijñāsayābravīt // KAvk_64.313 //",
  "S01kbavk64u:662": "tvayā kāntyā jitās tāvad ete kinnaradārakāḥ /",
  "S01kbavk64u:663": "saṃdarśitaprabhāvas tu divyasaṃbandham arhasi // KAvk_64.314 //",
  "S01kbavk64u:664": "atyāyataṃ śaravanaṃ kṛtvoddhṛtaśaraṃ kṣaṇāt /",
  "S01kbavk64u:665": "vyuptam anyūnam uccitya punar dehi tilādhakam // KAvk_64.315 //",
  "S01kbavk64u:666": "saṃdarśaya dhanurvede dṛḍhalakṣyādikauśalam /",
  "S01kbavk64u:667": "tataḥ kīrtipatākeyaṃ tavāyattā manoharā // KAvk_64.316 //",
  "S01kbavk64u:668": "ity aśakye 'pi kauṭilyāt preritas tena karmaṇi /",
  "S01kbavk64u:669": "sarvaṃ kāntānurāgeṇa kumāraḥ kartum udyayau // KAvk_64.317 //",
  "S01kbavk64u:670": "mithyāśramakleśaphale pravṛttaṃ śarapāṭane /",
  "S01kbavk64u:671": "taṃ vijñāya sahasrākṣaḥ pakṣapātād acintayat // KAvk_64.318 //",
  "S01kbavk64u:672": "kiṃ bhādrakalpiko bodhisattvo 'yaṃ pārthivātmajaḥ /",
  "S01kbavk64u:673": "niyuktaḥ kinnarendreṇa niṣphale kleśakarmaṇi // KAvk_64.319 //",
  "S01kbavk64u:674": "asyāsmin samayāyāse kāryaṃ sāhāyyakaṃ mayā /",
  "S01kbavk64u:675": "iti saṃcintya śakro 'sya karmaniṣpattim ādadhe // KAvk_64.320 //",
  "S01kbavk64u:676": "śatakratusamādiṣṭair yakṣaiḥ sūkararūpibhiḥ /",
  "S01kbavk64u:677": "utpāṭite śaravane same vyuptaṃ tilādhakam // KAvk_64.321 //",
  "S01kbavk64u:678": "ekīkṛtaṃ samuccitya śakrasṛṣṭaiḥ pipīlakaiḥ /",
  "S01kbavk64u:679": "kumāraḥ kinnarendrāya vismitāya nyavedayat // KAvk_64.322 //",
  "S01kbavk64u:680": "sa saptakanakastambhān saptatālān balorjitaḥ /",
  "S01kbavk64u:681": "sūkarīcakrasaṃyuktān viddhvā niśitapattriṇā // KAvk_64.323 //",
  "S01kbavk64u:682": "śastrāstravikramakalāśilpaśaktim adarśayat /",
  "S01kbavk64u:683": "yayāsya petur mukuṭe divyāḥ kusumavṛṣṭayaḥ // KAvk_64.324 //",
  "S01kbavk64u:684": "vismito 'pi prabhāveṇa tasya kinnarabhūpatiḥ /",
  "S01kbavk64u:685": "punas tadvañcanāyaiva tāṃ tāṃ yuktim acintayat // KAvk_64.325 //",
  "S01kbavk64u:686": "dadhati vipulāścarye maunaṃ hasanti satāṃ stutau",
  "S01kbavk64u:687": "malinavadanāḥ kīrtyutkarṣe vrajanti vivāditām /",
  "S01kbavk64u:688": "api guṇaśatair nārādhyante viruddhadhiyaḥ paraṃ paraparibhavakṣobhārambhasthirābhiniveśinaḥ // KAvk_64.326 //",
  "S01kbavk64u:689": "sa tam ūce prabhāvo 'yaṃ divyaḥ prakaṭitas tvayā /",
  "S01kbavk64u:690": "prajñāprakarṣam adhunā saṃdarśayitum arhasi // KAvk_64.327 //",
  "S01kbavk64u:691": "abhinnavarṇarūpāṇāṃ tulyābharaṇavāsasām /",
  "S01kbavk64u:692": "kinnarīṇāṃ sthitāṃ madhye gṛhāṇa nijavallabhām // KAvk_64.328 //",
  "S01kbavk64u:693": "ity uktas tena sa punaḥ kinnarīśatapañcakam /",
  "S01kbavk64u:694": "tulyavarṇavayoveśaṃ dadarśāvyagram agrataḥ // KAvk_64.329 //",
  "S01kbavk64u:695": "tāsāṃ madhye parijñāya sa jagrāha manoharām /",
  "S01kbavk64u:696": "vallarīvanasaṃcchannāṃ bhrṅgaś cūtalatām iva // KAvk_64.330 //",
  "S01kbavk64u:697": "devo 'yam iti niścitya tatas taṃ kinnareśvaraḥ /",
  "S01kbavk64u:698": "tuṣṭas tasmai dadau divyaratnaiḥ saha manoharām // KAvk_64.331 //",
  "S01kbavk64u:699": "ślāghyopabhogavibhavaiḥ pūjitas tena sādaram /",
  "S01kbavk64u:700": "jāyāsakhas tam āmantrya kumāraḥ svapuraṃ yayau // KAvk_64.332 //",
  "S01kbavk64u:701": "manoharāgragaṃ putraṃ prāptam ālokya bhūpatiḥ /",
  "S01kbavk64u:702": "rākendudarśanodbhūtaḥ sudhāmbudhir ivābabhau // KAvk_64.333 //",
  "S01kbavk64u:703": "putraṃ tataś caritacandrasitātapatre rājye 'bhiṣicya paritāpaharaṃ prajānāṃ /",
  "S01kbavk64u:704": "saṃtoṣaśītalavivekasukhābhirāmāṃ chāyām asevata nṛpaḥ praśamadrumasya // KAvk_64.334 //",
  "S01kbavk64u:705": "prāptābhiṣekaṃ sudhanam prabhāte taṃ saptaratnāni pṛthupratāpam /",
  "S01kbavk64u:706": "navaprabhāvaprabhubhāvabhītyā sevānivāsārtham ivopajagmuḥ // KAvk_64.335 //",
  "S01kbavk64u:707": "sa bodhisattvaḥ sudhano 'ham eva yaśodharā sāpi manoharābhūt",
  "S01kbavk64u:708": "tadviprayogavyasanānalārtiḥ kāmānubandhād iyatī mayāptā // KAvk_64.336 //",
  "S01kbavk64u:709": "tasmāt kāmaḥ kamalavadanānetraparyantavāsī",
  "S01kbavk64u:710": "varjyaḥ sadbhiḥ śamaṃrgavadhūbandhakeliḥ kirātaḥ /",
  "S01kbavk64u:711": "sphūrjatpuṣpaprasarajarajaḥpuñjahālāhalāgrair",
  "S01kbavk64u:712": "lokaḥ śokavyasanaviśikhair mohanair yena viddhaḥ // KAvk_64.337 //",
  "S01kbavk64u:713": "iti bhikṣugaṇaḥ svayaṃ jinena svakathāṃ tāṃ viniveditāṃ niśamya /",
  "S01kbavk64u:714": "sarasaṃ pṛthumūlam eva mene śataśākhasya manobhavam bhavasya // KAvk_64.338 //",
  "S01kbavk64u:715": "iti kṣemendraviracitāyāṃ bodhisattvāvadānakalpalatāyāṃ sudhanakinnaryavadānaṃ catuḥṣaṣṭitamaḥ pallavaḥ"
}