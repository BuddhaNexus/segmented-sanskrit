{
  "SA15ratksanu:0": "namas tārāyai",
  "SA15ratksanu:1": "(77.4) vyatirekātmikā vyāptir ākṣiptānvayarūpiṇī / vaidharmyavati dṛṣṭānte sattvahetor ihocyate /",
  "SA15ratksanu:2": "(77.6) yat sat tat kṣaṇikam /",
  "SA15ratksanu:3": "yathā ghaṭaḥ /",
  "SA15ratksanu:4": "santaś cāmī vivādāspadībhūtāḥ padārthā iti svabhāvahetuḥ /",
  "SA15ratksanu:5": "(77.8) na tāvad asyāsiddhiḥ sambhavati /",
  "SA15ratksanu:6": "yathāyogaṃ pratyakṣānumānapramāṇapratīte dharmiṇi sattvaśabdenābhipretasyārthakriyākāritvalakṣaṇasya sādhanasya pramāṇasamadhigatatvāt /",
  "SA15ratksanu:7": "(77.10) na ca viruddhānaikāntikate /",
  "SA15ratksanu:8": "vyāpakānupalambhātmanā viparyaye bādhakapramāṇena vyāpteḥ prasādhanāt /",
  "SA15ratksanu:9": "(77.11) yasya kramākramau na vidyete na tasyārthakriyāsāmarthyam /",
  "SA15ratksanu:10": "yathā śaśaviṣāṇasya /",
  "SA15ratksanu:11": "na vidyete cākṣaṇikasya kramākramāv iti vyāpakānupalambhaḥ /",
  "SA15ratksanu:12": "(77.12) na tāvad ayam asiddho hetuḥ /",
  "SA15ratksanu:13": "akṣaṇike dharmiṇi kramākramasadbhāvāyogāt /",
  "SA15ratksanu:14": "tathā hi prāptāparakālayor ekatve nityatvam /",
  "SA15ratksanu:15": "tasya kramākramayoge kṣaṇadvaye 'py avaśyaṃ bhedaḥ /",
  "SA15ratksanu:16": "bhedābhedayoś ca parasparavirodhāt kuto 'kṣaṇike kramākramasambhavaḥ /",
  "SA15ratksanu:17": "kṣaṇadvaye 'pi bhede kramākramayogaḥ /",
  "SA15ratksanu:18": "abhede hi prathama eva kṣaṇe śaktatvād /",
  "SA15ratksanu:19": "bhāvino 'pi kāryasya karaṇaprasaṅge kathaṃ kāryāntarakaraṇe kramāntarāvakāśaḥ /",
  "SA15ratksanu:20": "na cākṣaṇikasyākrameṇaiva sakalasvakāryaṃ kṛtvā svāsthyam /",
  "SA15ratksanu:21": "kṣaṇāntare 'pi śaktatvāt punas tatkāryakaraṇaprasaṅgāt /",
  "SA15ratksanu:22": "(77.18) tasmād akṣaṇikam iti pūrvāparakālayor abhedaḥ /",
  "SA15ratksanu:23": "kramākramayoga iti pūrvāparakālayor bhedaḥ /",
  "SA15ratksanu:24": "anayoś ca parasparaparihārasthitilakṣaṇo virodhaḥ /",
  "SA15ratksanu:25": "(77.20) tad ayam akṣaṇike dharmiṇi kramākramābhāvalakṣaṇo hetur nāsiddho vaktavyaḥ /",
  "SA15ratksanu:26": "kramākramayogitvākṣaṇikatvayor virodhād eva /",
  "SA15ratksanu:27": "(78.1) nāpi viruddhaḥ / sapakṣe bhāvāt /",
  "SA15ratksanu:28": "(78.2) na cānaikāntikaḥ / kramākramābhāvasyārthakriyāsāmarthyābhāvena vyāptatvāt /",
  "SA15ratksanu:29": "(78.3)",
  "SA15ratksanu:30": "yenaiva hi pratyakṣātmanā pramāṇenāparaprakārābhāvād vidhibhūtābhyāṃ kramākramābhyāṃ vidhibhūtasyārthakriyāsāmarthyasya vyāptiḥ prasādhitā,",
  "SA15ratksanu:31": "tenaivārthakriyāsāmarthyābhāvena kramākramābhāvasya vyāptiḥ prasādhiteti svīkartavyam /",
  "SA15ratksanu:32": "na hi dahanādinā dhūmāder vyāptisādhakapramāṇād aparaṃ dhūmādyabhāvena dahanādyabhāvasya vyāptisādhakaṃ kiñcit pramāṇaṃ śaraṇabhūtam asti /",
  "SA15ratksanu:33_0": "tasmād vidhyor eva vyāptisādhakaṃ pramāṇam abhāvayor api vyāptisādhakam iti nyāyasya",
  "SA15ratksanu:33_1": "duratikramatvāt sattvābhāvena kramākramābhāvo vyāpta eveti nānaikāntika ity anavadyo",
  "SA15ratksanu:33_2": "vyāpakānupalambhaḥ /",
  "SA15ratksanu:34": "tad ayam akṣaṇikād vinivartamāṇaḥ svavyāpyaṃ sattvaṃ nivartya kṣaṇike viśrāmayatīti sattvahetoḥ kṣaṇabhaṅgasiddhir apy anavadyā. /",
  "SA15ratksanu:35": "(78.10)",
  "SA15ratksanu:36": "nanu vyāpakānupalambhataḥ sattvasya kathaṃ svasādhyapratibandhasiddhiḥ, asyāpy anekadoṣaduṣṭatvāt /",
  "SA15ratksanu:37": "tathā hi na tāvad ayaṃ prasaṅga hetuḥ /",
  "SA15ratksanu:38": "sādhyadharmiṇi pramāṇasiddhatvāt, parābhyupagamasiddhatvābhāvāt, viparyayaparyavasānābhāvāc ca /",
  "SA15ratksanu:39": "atha svatantraḥ, tadāśrayāsiddhaḥ /",
  "SA15ratksanu:40": "akṣaṇikasyāśrayasyāsambhavāt /",
  "SA15ratksanu:41": "apratītatvād vā /",
  "SA15ratksanu:42": "pratītir hi pratyakṣeṇānumānena vikalpamātreṇa vā syāt /",
  "SA15ratksanu:43": "(79.1)",
  "SA15ratksanu:44": "prathamapakṣadvaye sākṣātpāramparyeṇa vā svapratītilakṣaṇārthakāritve maulaḥ sādhāraṇo hetuḥ vyāpakānupalambhaś ca svarūpāsiddhaḥ syāt /",
  "SA15ratksanu:45": "arthakriyākāritve kramākramayor anyatarasyāvaśyambhāvāt /",
  "SA15ratksanu:46": "(79.4) antimapakṣe tu na kaścid dhetur anāśrayaḥ syāt /",
  "SA15ratksanu:47": "vikalpamātrasiddhasya dharmiṇaḥ sarvatra sulabhatvāt /",
  "SA15ratksanu:48": "(79.6)",
  "SA15ratksanu:49": "api ca,",
  "SA15ratksanu:50": "tat kalpanājñānaṃ pratyakṣapṛṣṭhabhāvi vā syāt,",
  "SA15ratksanu:51": "liṅgajanma vā,",
  "SA15ratksanu:52": "saṃskārajaṃ vā,",
  "SA15ratksanu:53": "sandigdhavastukaṃ vā, avastukaṃ vā /",
  "SA15ratksanu:54": "(79.8) tatrādyapakṣadvaye 'kṣaṇikasya sattaivāvyāhatā / kathaṃ bādhakāvatāraḥ /",
  "SA15ratksanu:55": "(79.9) tṛītye tu na sarvadā 'kṣaṇikasattāniṣedhaḥ / tadarpitasaṃskārābhāve tat smaraṇāyogāt /",
  "SA15ratksanu:56": "(79.10) caturthe tu sandigdhāśrayatvaṃ hetudoṣaḥ /",
  "SA15ratksanu:57": "(79.11) pañcame ca tadviṣayasyābhāvo na tāvad pratyakṣataḥ sidhyati /",
  "SA15ratksanu:58": "akṣaṇikātmanaḥ sarvadaiva tvanmate 'pratyakṣatvāt na cānumānatas tadabhāvas tatpratibaddhaliṅgān upalam bhādityāśrayāsiddhis tāvad uddhatā /",
  "SA15ratksanu:59": "evaṃ dṛṣṭānto 'pi pratihantavyaḥ /",
  "SA15ratksanu:60": "(79.14) svarūpāsiddho 'py ayaṃ hetūḥ /",
  "SA15ratksanu:61": "sthirasyāpi kramākramisahakāryapekṣayā kramākramābhyām arthakriyopapatteḥ /",
  "SA15ratksanu:62": "nāpi kramayaugapadyapakṣoktadoṣaprasaṅgaḥ /",
  "SA15ratksanu:63": "tathā hi kramisahakāryapekṣayā kramikāryakāritvan tāvad aviruddham /",
  "SA15ratksanu:64": "(79.17) tathā ca śaṃkarasya saṃkṣipto 'yam abhiprāyaḥ /",
  "SA15ratksanu:65": "sahakārisākalyaṃ hi sāmarthyam /",
  "SA15ratksanu:66": "tadvaikalyaṃ cāsāmarthyam /",
  "SA15ratksanu:67": "na ca tayor āvirbhāvatirobhāvābhyān tadvataḥ kā cit kṣatiḥ /",
  "SA15ratksanu:68": "tasya tābhyām anyatvāt /",
  "SA15ratksanu:69": "tat kathaṃ sahakāriṇo 'napekṣa kāryakaraṇaprasaṅga iti /",
  "SA15ratksanu:70": "(79.20) trilocanasyāpy ayaṃ saṃkṣiptārthaḥ /",
  "SA15ratksanu:71": "kāryam eva hi sahakāriṇam apekṣate /",
  "SA15ratksanu:72": "na ca kāryotpattihetuḥ /",
  "SA15ratksanu:73": "yasmād dvividhaṃ sāmarthyaṃ nijam āgantukaṃ ca sahakāryantaram,",
  "SA15ratksanu:74": "tato 'kṣaṇikasyāpi kramavat sahakārinānātvād api kramavat kāryanānātvopapatter aśakyaṃ bhāvānām pratikṣaṇam anyonyatvam upapādayitum iti /",
  "SA15ratksanu:75": "(79.24) nyāyabhūṣaṇo 'pi lapati /",
  "SA15ratksanu:76": "prathamakāryotpādanakāle hi uttarakāryotpādanasvabhāvaḥ /",
  "SA15ratksanu:77": "ataḥ prathamakāla evāśeṣāṇi kāryāṇi kuryād iti cet /",
  "SA15ratksanu:78": "(79.26) tad idaṃ mātā me vandhyety ādivat svavacanavirodhād ayuktam /",
  "SA15ratksanu:79": "yo hi uttarakāryajananasvabhāvaḥ sa katham ādau tat kāryaṃ kuryāt /",
  "SA15ratksanu:80": "na tarhi tatkāryakaraṇasvabhāvaḥ /",
  "SA15ratksanu:81": "na hi nīlotpādanasvabhāvaḥ pītādikam api karotīti /",
  "SA15ratksanu:82": "(80.1) vācaspatir api paṭhati /",
  "SA15ratksanu:83": "nanv ayam akṣaṇikaḥ svarūpeṇa kāryaṃ janayati /",
  "SA15ratksanu:84": "tac cāsya svarūpaṃ tṛtīyādiṣiva kṣaṇeṣu dvitīye 'pi kṣaṇe sad iti tadāpi janayet /",
  "SA15ratksanu:85": "akurvan vā tṛtīyādiṣv api na kurvīta /",
  "SA15ratksanu:86": "tasya tādāvasthyāt /",
  "SA15ratksanu:87": "atādavasthye vā tad evāsya kṣaṇikatvam /",
  "SA15ratksanu:88": "(80.4) atrocyate /",
  "SA15ratksanu:89": "satyaṃ svarūpeṇa kāryaṃ janayati na tu tenaiva /",
  "SA15ratksanu:90": "sahakārisahitād eva tataḥ kāryotpattidarśanāt /",
  "SA15ratksanu:91": "tasmād vyāptivatkāryakāraṇabhāvo 'py ekatrānyayogavyavacchedena /",
  "SA15ratksanu:92": "anyatrāyogavyavacchedenanāvaboddhavyaḥ /",
  "SA15ratksanu:93": "tathaiva laukikaparīkṣakāṇāṃ sampratipatter iti na kramikāryakāritvapakṣoktadoṣāvasaraḥ /",
  "SA15ratksanu:94": "(80.8) nāpy akṣaṇike yaugapadyapakṣoktadoṣāvakāśaḥ /",
  "SA15ratksanu:95": "ye hi kāryam utpāditavanto dravyaviśeṣās teṣāṃ vyāpārasya niyatakāryotpādanasamarthasya niṣpādite kārye 'nuvartamāneṣv api teṣu dravyeṣu nivṛttārthād ūnā sāmagrī jāyate /",
  "SA15ratksanu:96": "tat kathaṃ niṣpāditaṃ niṣpādayiṣyati /",
  "SA15ratksanu:97": "na hi daṇḍādayaḥ svabhāvenaiva kartāro yenāmi niṣpatter ārabhya kāryaṃ vidadhyuḥ /",
  "SA15ratksanu:98": "kiṃ tarhi vyāpārāveśinaḥ /",
  "SA15ratksanu:99": "na ceyatā svarūpeṇa na kartāraḥ /",
  "SA15ratksanu:100": "svarūpakārakatvanirvāhaparatayā vyāpārasamāveśād iti /",
  "SA15ratksanu:101": "(80.13) kiṃ ca kramākramābhāvaś ca bhaviṣyati /",
  "SA15ratksanu:102": "na ca sattvābhāva iti sandigdhavyatireko 'py ayaṃ vyāpakānupalambhaḥ /",
  "SA15ratksanu:103": "na hi kramākramābhyām anyasya prakārasyābhāvaḥ siddhaḥ /",
  "SA15ratksanu:104": "viśeṣaniṣedhasya śeṣābhyanujñāviṣayatvāt /",
  "SA15ratksanu:105": "(80.16) kiṃ ca prakārāntarasya dṛśyatve nātyantaniṣedhaḥ /",
  "SA15ratksanu:106": "adṛśyatve tu nāsattāniścayo viprakarṣiṇām iti na kramākramābhyām arthakriyāsāmarthyasya vyāptisiddhiḥ /",
  "SA15ratksanu:107": "ataḥ sandigdhavyatireko 'pi vyāpakānupalambhaḥ /",
  "SA15ratksanu:108": "(80.19)",
  "SA15ratksanu:109": "kiṃ ca dṛśyādṛśyasahakāripratyayasākalyavataḥ kramayaugapadyasyātyantaparokṣatvāt tena vyāptaṃ sattvam api parokṣam eveti na tāvat pratibandhaḥ pratyakṣataḥ sidhyati /",
  "SA15ratksanu:110": "nāpy anumānataḥ /",
  "SA15ratksanu:111": "tatpratibaddhaliṅgābhāvād iti /",
  "SA15ratksanu:112": "(80.22) api ca kramākramābhyām arthakriyākāritvaṃ vyāptam ity atisubhāṣitam /",
  "SA15ratksanu:113": "yadi krameṇa vyāptaṃ katham akrameṇa, athākrameṇa na tarhi krameṇa /",
  "SA15ratksanu:114": "kramākramābhyāṃ vyāptim iti tu bruvatā vyāpter evābhāvaḥ pradarśito bhavati /",
  "SA15ratksanu:115": "na hi bhavaty agnir dhūmabhāvābhāvābhyāṃ vyāpta iti /",
  "SA15ratksanu:116": "ato vyāpter anaikāntikatvam /",
  "SA15ratksanu:117": "(80.26) api ca kim idaṃ bādhakam akṣaṇikānām asattāṃ sādhayati /",
  "SA15ratksanu:118": "utasvid akṣaṇikāt sattvasya vyatirekam /",
  "SA15ratksanu:119": "atha sattvakṣaṇikatvayoḥ pratibandham /",
  "SA15ratksanu:120": "(80.28) na pūrvo vikalpaḥ / uktakrameṇa hetor āśrayāsiddhatvāt /",
  "SA15ratksanu:121": "(80.29) na ca dvitīyaḥ /",
  "SA15ratksanu:122": "yato vyāpakanivṛttisahitā vyāpyanivṛttir vyatirekaśabdasyārthaḥ /",
  "SA15ratksanu:123": "sā ca yadi pratyakṣeṇa pratīyate tadā taddhetuḥ syād iti sattvam anaikāntikam /",
  "SA15ratksanu:124": "vyāpakānupalambhaḥ svarūpāsiddhiḥ /",
  "SA15ratksanu:125": "atha sā vikalpyate tadā pūrvoktakrameṇa pañcadhā vikalpya vikalpo dūṣaṇīyaḥ /",
  "SA15ratksanu:126": "(81.1) ata eva na tṛtīyo 'pi vikalpaḥ / vyatirekāsiddhau sambandhāsiddheḥ /",
  "SA15ratksanu:127": "(81.2) kiṃ ca na bhūtalavad atrākṣaṇiko dharmi dṛśyate /",
  "SA15ratksanu:128": "na ca svabhāvānupalambhe vyāpakānupalambhaḥ kasya cit dṛśyasya pratipattim antareṇāntarbhāvayituṃ śakyata iti /",
  "SA15ratksanu:129": "(81.4) kiṃ cāsyābhāvadharmatve āśrayāsiddhatvam itaretarāśrayatvaṃ ca /",
  "SA15ratksanu:130": "bhāvadharmatve viruddhatvaṃ ca /",
  "SA15ratksanu:131": "ubhayadharmatve cānaikāntikatvam iti na trayīṃ doṣajātim atipatati /",
  "SA15ratksanu:132": "(81.6) yat punar uktam akṣaṇikatve kramayaugapadyābhyām arthakriyāvirodhād iti /",
  "SA15ratksanu:133": "tatra virodhasiddhim anusaratā virodhy api pratipattavyaḥ /",
  "SA15ratksanu:134": "tatpratītināntarīyakatvād virodhasiddheḥ /",
  "SA15ratksanu:135": "yathā tuhinadahanayoḥ sāpekṣadhruvabhāvayoś ca /",
  "SA15ratksanu:136": "(81.8) pratiyogī cākṣaṇikaḥ pratīyamānaḥ pratītikāritvāt sann eva syāt ajanakasyāprameyatvāt /",
  "SA15ratksanu:137": "(81.10) saṃvṛtisiddhenākṣaṇikatvena virodhasiddhir iti cet /",
  "SA15ratksanu:138": "saṃvṛtisiddham api vāstavaṃ kālpanikaṃ vā syāt /",
  "SA15ratksanu:139": "(81.12) yadi vāstavaṃ kathaṃ tasyāsattvam /",
  "SA15ratksanu:140": "kathaṃ cārthakriyākāritvavirodhaḥ /",
  "SA15ratksanu:141": "arthakriyāṃ kurvad dhi vāstavam ucyate /",
  "SA15ratksanu:142": "(81.14) atha kālpanikam /",
  "SA15ratksanu:143": "tatra kiṃ virodho vāstavaḥ, kālpaniko vā /",
  "SA15ratksanu:144": "na tāvad vāstavaḥ /",
  "SA15ratksanu:145": "kalpitavirodhivirodhatvāt, vandhyāputravirodhavat /",
  "SA15ratksanu:146": "atha virodho 'pi kālpanikaḥ /",
  "SA15ratksanu:147": "na tarhi sattvasya vyatirekaḥ pāramārthika iti kṣaṇabhaṅgo dattajalāñjalir iti /",
  "SA15ratksanu:148": "(81.17) ayam eva codyaprabandho 'smad gurūbhiḥ saṃgṛhītaḥ /",
  "SA15ratksanu:149": "(81.18)",
  "SA15ratksanu:150": "nityaṃ nāsti na vā pratītiviṣayas tenāśrayāsiddhatā hetoḥ svānubhavasya ca kṣatir ataḥ kṣiptaḥ sapakṣo 'pi ca /",
  "SA15ratksanu:151": "śūnyaṃ ca dvitayena sidhyati na cāsattāpi sattā yathā no nityena virodhasiddhir asatā śakṣā kramāder api /",
  "SA15ratksanu:152": "iti (kṣaṇabhaṅgādhyāye) /",
  "SA15ratksanu:153": "(81.23) atrocyate /",
  "SA15ratksanu:154": "iha vastuny api dharmidharmavyavahāro dṛṣṭo yathā gavi gotvam,",
  "SA15ratksanu:155": "paṭe śuklatvam turage gamanam ityādi /",
  "SA15ratksanu:156": "avastuny api dharmidharmavyavahāro dṛṣṭo yathā śaśaviṣāṇe tīkṣṇatvābhāvo vandhyāputre vaktṛtvābhāvo gaganāravinde gandhābhāva ityādi /",
  "SA15ratksanu:157": "tatrāvastuni dharmitvaṃ nāstīti kiṃ vastudharmeṇa dharmitvaṃ nāsti /",
  "SA15ratksanu:158": "āhosvid avastudharmeṇāpi /",
  "SA15ratksanu:159": "(81.27) prathamapakṣe siddhasādhanam / dvitīyapakṣe tu svavacanavirodhaḥ / yad āhur guravaḥ //",
  "SA15ratksanu:160": "(81.28)",
  "SA15ratksanu:161": "dharmasya kasya cid avastuni mānasiddhā bādhāvidhivyavahṛtiḥ kim ihāsti no vā kvāpy asti cet katham iyanti na dūṣaṇāni nāsty eva cet svavacanapratirodhasiddhiḥ /",
  "SA15ratksanu:162": "(82.1)",
  "SA15ratksanu:163": "avastuno dharmitvasvīkārapūrvakatvasya vyāpakasyābhāvād āśrayāsiddhidūṣaṇasyānupanyāsaprasaṅga ity arthaḥ /",
  "SA15ratksanu:164": "yenaiva hi vacanenāvastuno dharmitvaṃ pratiṣidhyate /",
  "SA15ratksanu:165": "tenaivāvastuno dharmitvābhāvena dharmeṇa dharmitvam abhyupagatam /",
  "SA15ratksanu:166": "paraṃ tu pratiṣidhyata iti vyaktam idam īśvaraceṣṭitam /",
  "SA15ratksanu:167": "tathā hy avastuno dharmitvaṃ nāstīti vacanena dharmitvābhāvaḥ kim avastuni vidhīyata,",
  "SA15ratksanu:168": "anyatra vā,",
  "SA15ratksanu:169": "na vā kva cid apīti trayaḥ pakṣāḥ /",
  "SA15ratksanu:170": "(82.6) prathamapakṣe 'vastuno na dharmitvaniṣedhaḥ /",
  "SA15ratksanu:171": "dharmitvābhāvasya dharmasya tatraiva vidhānāt /",
  "SA15ratksanu:172": "(82.7) dvitīye 'vastuni kimāyātam / anyatra dharmitvābhāvavidhānāt /",
  "SA15ratksanu:173": "(82.8) tṛtīyas tu pakṣo vyartha eva nirāśrayatvād iti katham avastuno dharmitvaniṣedhaḥ /",
  "SA15ratksanu:174": "tasmād yathā pramāṇopanyāsaḥ prameyatvasvīkāra pūrvakatvena vyāptaḥ,",
  "SA15ratksanu:175": "vācakaśabdopanyāso vā vācyasvīkārapūrvakatvena vyāptas tathā 'vastuno dharmitvaṃ nāstīti vacanopanyāso 'vastuno dharmitvasvīkārapūrvakatvena vyāptaḥ /",
  "SA15ratksanu:176": "anyathā tadvacanopanyāsasya vyarthatvāt /",
  "SA15ratksanu:177": "(82.11)",
  "SA15ratksanu:178": "tad yadi vacanopanyāso vyāpyadharmas tadā 'vastuno dharmitvasvīkāro 'pi vyāpakadharmo durvāraḥ /",
  "SA15ratksanu:179": "atha na vyāpakadharmaḥ,",
  "SA15ratksanu:180": "tadā vyāpyasyāpi vacanopanyāsasyāsambhava iti mūkataivātra balād āyāteti kathaṃ na svavacanapratirodhasiddhiḥ /",
  "SA15ratksanu:181": "(82.15) yad āhācāryaḥ /",
  "SA15ratksanu:182": "na hy abruvan paraṃ bodhayitum īśaḥ /",
  "SA15ratksanu:183": "[a]bruvan vā doṣam imaṃ parihartum iti mahati saṃkaṭe praveśaḥ /",
  "SA15ratksanu:184": "(82.17) avastuprastāve sahṛdayānāṃ mūkataiva yujyate iti cet /",
  "SA15ratksanu:185": "aho mahad vaidagdhyam /",
  "SA15ratksanu:186": "avastuprastāve svayam eva yathāśakti valgitvā bhagno mūkataiva nyāyaprāpteti paribhāyayā niḥsartum icchati /",
  "SA15ratksanu:187": "na cāvastuprastāvo rājadaṇḍena vinā caraṇamardanādināniṣṭimātreṇa vā pratiṣedhuṃ śakṣate /",
  "SA15ratksanu:188": "tataś cātrāpi kramākramabhāvasya sādhanatve sattvābhāvasya ca sādhyatve sandigdhavastubhāvasyāvastvātmano vā kṣaṇikasya dharmitvaṃ kena pratiṣidhyate /",
  "SA15ratksanu:189": "(82.22) trividho hi dharmo dṛṣṭaḥ /",
  "SA15ratksanu:190": "kaś cit vastuniyato nīlādiḥ /",
  "SA15ratksanu:191": "kaś cid avastuniyato yathā sarvopākhyāvirahaḥ /",
  "SA15ratksanu:192": "kaś cid ubhayasādhāraṇo yathā 'nupalabdhimātram /",
  "SA15ratksanu:193": "tatra vastudharmeṇāvastuno dharmitvaniṣedha iti yuktam /",
  "SA15ratksanu:194": "na tv avastudharmeṇa /",
  "SA15ratksanu:195": "vastvavastudharmeṇa vā /",
  "SA15ratksanu:196": "svavacanasyānupanyāsaprasaṅgād ity akṣaṇikasyābhāve sandehe 'pi vā 'vastudharmeṇa dharmitvam avyāhatam iti nāyam āśrayāsiddho vyāpakānupalambhaḥ /",
  "SA15ratksanu:197": "(82.27) akṣaṇikāpratītāvāśrayasiddho hetur iti yuktam uktām /",
  "SA15ratksanu:198": "tadapratītau tadvyavahārāyogāt /",
  "SA15ratksanu:199": "kevalam asau vyavahārāṅgabhūtā pratītir vastvavastunor ekarūpā na bhavati /",
  "SA15ratksanu:200": "sākṣāt pāramparyeṇa vastusāmarthyabhāvinī hi vastupratītiḥ /",
  "SA15ratksanu:201": "yathā pratyakṣam anumānaṃ pratyakṣapṛṣṭhabhāvi ca vikalpaḥ /",
  "SA15ratksanu:202": "avastunas tu sāmarthyābhāvād vikalpamātram eva pratītiḥ /",
  "SA15ratksanu:203": "vastuno hi vastubalabhāvinī pratītir yathā sākṣāt pratyakṣam,",
  "SA15ratksanu:204": "paramparayā tatpṛṣṭhabhāvī vikalpo 'numānaṃ ca /",
  "SA15ratksanu:205": "avastuno na vastubalabhāvinī pratītis tatkārakatvenāvastutvahāniprasaṅgāt /",
  "SA15ratksanu:206": "tasmād vikalpamātram evāvastunaḥ pratītiḥ /",
  "SA15ratksanu:207": "(83.4) na hy abhāvah kaś cid vigrahavān yaḥ sākṣātkartavyo 'pi tu vyavahartavyaḥ /",
  "SA15ratksanu:208": "sa ca vyavahāro vikalpād api sidhyaty eva /",
  "SA15ratksanu:209": "anyathā sarvajanaprasiddho 'vastuvyavahāro na syāt / iṣyate ca /",
  "SA15ratksanu:210": "(83.6)",
  "SA15ratksanu:211": "taddharmitvapratiṣedhānubandhād ity akāmenāpi vikalpamātrasiddho 'kṣaṇikaḥ svīkartavya iti nāyam apratītatvād apy āśrayāsiddho hetur vaktavyaḥ /",
  "SA15ratksanu:212": "tataś cākṣaṇikasya vikalpamātrasiddhatve yad uktam /",
  "SA15ratksanu:213": "(83.9) na kaś cid dhetur anāśrayaḥ vikalpamātrasiddhasya dharmiṇaḥ sarvatra sulabhatvād iti /",
  "SA15ratksanu:214": "(83.10) tad asaṅgatam /",
  "SA15ratksanu:215": "vikalpamātrasiddhasya dharmiṇaḥ sarvatra sambhave 'pi vastudharmeṇa dharmitvāyogāt /",
  "SA15ratksanu:216": "vastudharmahetutvāpekṣaya āśrayāsiddhasyāpi hetoḥ sambhavāt /",
  "SA15ratksanu:217": "(83.11) yathā ātmano vibhutvasādhanārtham upanyastaṃ sarvatropalabhyamānaguṇatvād iti sādhanam /",
  "SA15ratksanu:218": "vikalpaś cāyaṃ hetūpanyāsāt /",
  "SA15ratksanu:219": "pūrvaṃ sandigdhavastukaḥ /",
  "SA15ratksanu:220": "samarthite tu hetāv avastuka iti brūmaḥ /",
  "SA15ratksanu:221": "(83.14) na cātra sandigdhāśrayatvaṃ nāma hetudoṣaḥ /",
  "SA15ratksanu:222": "āstāṃ tāvat /",
  "SA15ratksanu:223": "sandigdhasyāvastuno 'pi vikalpamātrasiddhasyāvastudharmāpekṣayā dharmitvaprasādhanāt /",
  "SA15ratksanu:224": "vastudharmahetvapekṣayaiva sandigdhāśrayasya hetvābhāsasya vyavasthāpanāt /",
  "SA15ratksanu:225": "yatheha nikuñje mayūraḥ kekāyitād iti /",
  "SA15ratksanu:226": "avastukavikalpaviṣayasyāsattvaṃ tu vyāpakānupalambhād eva prasādhitam /",
  "SA15ratksanu:227": "evaṃ dṛṣṭāntasyāpi vyomotpalāder dharmitvaṃ vikalpamātreṇa pratītiś cāvagantavyā /",
  "SA15ratksanu:228": "tad evam avastudharmāpekṣayā 'vastunodharmitvasya vikalpamātreṇa pratīteś cāpahnotum aśakyatvān nāyam āśrayāsiddho hetuḥ /",
  "SA15ratksanu:229": "na ca dṛṣṭāntakṣatiḥ /",
  "SA15ratksanu:230": "(83.20) na caiṣa svarūpāsiddhaḥ /",
  "SA15ratksanu:231": "akṣaṇike dharmiṇi kramākramayor vyāpakayor ayogāt /",
  "SA15ratksanu:232": "tathā hi yadi tasya prathame kṣaṇe dvitīyādikṣaṇabhāvikāryakaraṇasāmarthyam asti tadā prathamakṣaṇabhāvikāryavat dvitīyādikṣaṇabhāvyam api (?) kāryaṃ kuryāt /",
  "SA15ratksanu:233": "samarthasya kṣepāyogāt /",
  "SA15ratksanu:234": "(83.22) atha tadā sahakārisākalyalakṣaṇasāmarthyaṃ nāsti /",
  "SA15ratksanu:235": "tadvaikalyalakṣaṇasyāsāmarthyasya sambhavāt /",
  "SA15ratksanu:236": "na hi bhāvaḥ svarūpeṇa karotīti svarūpeṇaiva karoti /",
  "SA15ratksanu:237": "sahakārisahitād eva tataḥ kāryotpattidarsanāt iti cet /",
  "SA15ratksanu:238": "(83.24)",
  "SA15ratksanu:239": "yadā tāvad amī militāḥ santaḥ kāryaṃ kurvate tadaikārthakaraṇalakṣaṇaṃ sahakāritvam eṣām astu ko niṣeddhā /",
  "SA15ratksanu:240": "militair eva tu tatkāryaṃ karttavyam iti kuto labhyate /",
  "SA15ratksanu:241": "pūrvāparakālayor ekasvabhāvatvād bhāvasya /",
  "SA15ratksanu:242": "sarvadā jananājananayor anyataraniyamaprasaṅgasya durvāratvāt /",
  "SA15ratksanu:243": "tasmāt sāmagrī janikā naikaṃ janakam iti sthiravādināṃ manorājyasyāpy aviṣayaḥ /",
  "SA15ratksanu:244": "(83.29) kiṃ kurmo dṛśyate tāvad evam iti cet /",
  "SA15ratksanu:245": "dṛśyatāṃ kiṃ tu pūrvasthitād eva paścāt sāmagrīmadhyapraviṣṭād bhāvāt kāryotpattir anyasmād eva viśiṣṭasāmagrīsamutpannāt kṣaṇād iti vivādapadam etat /",
  "SA15ratksanu:246": "tatra prāg api sambhave sarvadaiva kāryotpattir na vā kadā cid apīti virodham asamādhāya tad eva kāryotpattir iti sādhyānuvādamātrapravṛttaḥ kṛpām arhati /",
  "SA15ratksanu:247": "(84.3) na ca pratyabhijñānād evaikatvasiddhiḥ /",
  "SA15ratksanu:248": "tat pauruṣasya lūnapunarjātakeśakuśakadalīstambādau nirdalanāt /",
  "SA15ratksanu:249": "vistareṇa ca pratyabhijñādūṣaṇam asmābhiḥ sthirasiddhidūṣaṇe pratipāditam iti tad evāvadhāryam /",
  "SA15ratksanu:250": "(84.6) nanu kāryam eva sahakāriṇam apekṣate /",
  "SA15ratksanu:251": "na tu kāryotpattihetuḥ /",
  "SA15ratksanu:252": "yasmād dvividhaṃ sāmarthyaṃ nijam āgantukaṃ ca sahakāryantaraṃ,",
  "SA15ratksanu:253": "tato 'kṣaṇikasyāpi kramavat sahakārinānātvād api kramavat kāryanānātvam iti cet /",
  "SA15ratksanu:254": "(84.8) bhavatu tāvat nijāgantukabhedena dvividhaṃ sāmarthyam /",
  "SA15ratksanu:255": "tathāpi tat prātisvikaṃ vastusvalakṣaṇaṃ sadyaḥ kriyādharmakamavaśyābhyupagantavyam /",
  "SA15ratksanu:256": "tad yadi prāg api, prāg api kāryaprasaṅgaḥ /",
  "SA15ratksanu:257": "atha paścād eva, na tadā sthiro bhāvaḥ /",
  "SA15ratksanu:258": "(84.11) na ca kāryaṃ sahakāriṇo 'pekṣata iti yuktam, tasyāsattvāt /",
  "SA15ratksanu:259": "hetuś ca sann api yadi svakāryaṃ na karoti, tadā tatkāryam eva tan na syāt / svātantryāt /",
  "SA15ratksanu:260": "(84.13) yaccoktam /",
  "SA15ratksanu:261": "yo hi uttarakāryajananasvabhāvah /",
  "SA15ratksanu:262": "sa katham ādau kāryaṃ kuryāt /",
  "SA15ratksanu:263": "na tarhi tatkāryakaraṇasvabhāvaḥ /",
  "SA15ratksanu:264": "na hi nīlotpādanasvabhāvaḥ pītādikam api karotīti /",
  "SA15ratksanu:265": "(84.15) tad asaṅgatam /",
  "SA15ratksanu:266": "sthirasvabhāvatve bhāvasyottarakālam evedaṃ na pūrvakālam iti kuta etat /",
  "SA15ratksanu:267": "tadabhāvāc ca kāraṇam apy uttarakāryasvabhāvam ity api kutaḥ /",
  "SA15ratksanu:268": "(84.17) kiṃ kurmaḥ /",
  "SA15ratksanu:269": "uttarakālam eva tasya janmeti cet /",
  "SA15ratksanu:270": "sthiratve tadanupapadyamānam asthiratām ādiśatu /",
  "SA15ratksanu:271": "sthiratve 'py eṣa eva svabhāvas tasya yad uttarakṣaṇa eva kāryaṃ karotīti cet /",
  "SA15ratksanu:272": "na, pramāṇabādhite svabhāvābhyupagamāyogād iti na tāvad akṣaṇikasya kramikāryakāritvam asti /",
  "SA15ratksanu:273": "nāpyakramikāryakāritvasambhavaḥ /",
  "SA15ratksanu:274": "dvitīye 'pi kṣaṇe kārakasvarūpasadbhāve punar api kāryakaraṇaprasaṅgāt /",
  "SA15ratksanu:275": "(84.21) kārye niṣpanne tadviṣayavyāpārābhāvād ūnā sāmagrī na niṣpāditaṃ niṣpādayed iti cet /",
  "SA15ratksanu:276": "na,",
  "SA15ratksanu:277": "sāmagrīsambhavāsambhavayor api sadyaḥ kriyākārakasvarūpasambhave janakatvam avadhāryam iti prāg eva pratipādanāt /",
  "SA15ratksanu:278": "kāryasya hi niṣpāditatvāt punaḥ kartum aśakyatvam eva kāraṇam asamartham āvedayati /",
  "SA15ratksanu:279": "(84.23) tad ayam akṣaṇike kramākramikāryakāritvābhāvo na siddhaḥ /",
  "SA15ratksanu:280": "na ca kramākramābhyām aparaprakārasambhavo yena tābhyām avyāptau sandigdhavyatireko hetuḥ syāt /",
  "SA15ratksanu:281": "prakārāntaraśaṅkāyāṃ tasyāpi dṛśyatvādṛśyatvaprakāradvayadūṣaṇe 'pi svapakṣe 'py anāśvāsaprasaṅgāt /",
  "SA15ratksanu:282": "tasmād anyo 'nyavyavacchedasthitir nāparaḥ prakāraḥ sambhavati /",
  "SA15ratksanu:283": "svarūpāpraviṣṭasya vastuno 'vastuno vā 'tatsvabhāvatvāt /",
  "SA15ratksanu:284": "prakārāntarasyāpi kramasvarūpāpraviṣṭatvāt /",
  "SA15ratksanu:285": "tathātīndriyasya sahakāriṇo 'dṛśyatve 'pyayogavyavacchedena dṛśyasahakārisahitasya sattvasya dṛśyakramākramābhyāṃ vyāptiḥ pratyakṣād eva sidhyati /",
  "SA15ratksanu:286": "evaṃ kramākramābhyām arthakriyākāritvaṃ vyāptam iti kramākramayor anyo 'nyavyavacchedena sthitatvād etat prakāradvayaparihāreṇārthākriyakāritvam anyatra na gatam ity arthaḥ /",
  "SA15ratksanu:287": "ata evaitayor vinivṛttau nivartate /",
  "SA15ratksanu:288": "(85.4) trilocanasyāpi vikalpatraye prathamadūṣaṇam āśrayāsiddhidoṣaparihārato nirastam /",
  "SA15ratksanu:289": "(85.5) dvitīyaṃ cāsaṅgatam /",
  "SA15ratksanu:290": "vikalpajñānena vyatirekasya pratītatvāt /",
  "SA15ratksanu:291": "na hy abhāvaḥ kaś cid vigrahavān yaḥ sākṣatkartavyaḥ, api tu vikalpād eva vyavahartavyaḥ /",
  "SA15ratksanu:292": "na hy abhāvasya vikalpād anyāpratipattir apratipattir vā sarvathā /",
  "SA15ratksanu:293": "ubhayathāpi tadvyavahārahāniprasaṅgāt /",
  "SA15ratksanu:294": "evaṃ vaidharmyadṛṣṭāntasya hetuvyatirekasya ca vikalpād eva pratipattiḥ.4 /",
  "SA15ratksanu:295": "(85.9) tṛtīyam api dūṣaṇam asaṅgatam /",
  "SA15ratksanu:296": "vyāpakānupalambhena nirdoṣeṇa sattvasya kṣaṇikatvena vyāpter avyāhatatvāt /",
  "SA15ratksanu:297": "(85.11) tad ayaṃ vyāpakānupalambho 'kṣaṇikasyāsattvam /",
  "SA15ratksanu:298": "sattvasya tato vyatirekaṃ kṣaṇikatvena vyāptiṃ ca sādhayatyekavyāpārātmakatvād iti sthitam /",
  "SA15ratksanu:299": "(85.13)",
  "SA15ratksanu:300": "nanu vyāpakānupalabdhir iti yady anupalabdhimātraṃ tadā na tasya sādhyabuddhijanakatvam avastutvāt /",
  "SA15ratksanu:301": "na cānyopalabdhir vyāpakānupalabdhir abhidhātuṃ śakyā bhūtalādivad anyasya kasya cid anupalabdher iti cet /",
  "SA15ratksanu:302": "(85.15) tad asaṅgatam /",
  "SA15ratksanu:303": "dharmyupalabdher evānyatrānupalabdhitayā vyavasthāpanāt /",
  "SA15ratksanu:304": "yathā hi neha śiṃśapā vṛkṣābhāvād ity atra vṛkṣāpekṣayā kevalapradeśasya dharmiṇa upalabdhir vṛkṣānupalabdhiḥ /",
  "SA15ratksanu:305": "śiṃśapāpeksayā ca kevalapradeśasya dharmiṇa upalabdhir eva śiṃśapāyā abhāvopalabdhir iti svabhāvahetuparyavasāyivyāpāro vyāpakānupalambhaḥ /",
  "SA15ratksanu:306": "tathā nityasya dharmiṇo vikalpabuddhyavasitasya kramikāritvākramikāritvāpekṣayā kevalagrahaṇād eva kramikāritvākramikāritvānupalambhaḥ /",
  "SA15ratksanu:307": "arthakriyāpekṣayā ca kevalapratītir evārthakriyāyoga pratītir iti vyāpakānupalambhāntarād asya na kaś cid viśeṣaḥ /",
  "SA15ratksanu:308": "(85.22) adhyavasāyāpekṣayā ca bāhye 'kṣaṇike vastuni vyāpakābhāvād vyāpyābhāvasiddhivyavahāraḥ /",
  "SA15ratksanu:309": "adhyavasāyaś ca samanantarapratyayabalād āyātākāraviśeṣayogād agṛhīte 'pi pravartanaśaktir bodhavyaḥ /",
  "SA15ratksanu:310": "īdṛśaś cādhyavasāyo 'smaccitrādvaitasiddhau nirvāhitaḥ /",
  "SA15ratksanu:311": "sa cāvisaṃvādī vyavahāraḥ parihartum aśakyaḥ /",
  "SA15ratksanu:312": "yad vyāpakaśūnyaṃ tadvyāpyaśūnyam iti /",
  "SA15ratksanu:313": "etasyaivārthasyānenāpi krameṇa pratipādanāt /",
  "SA15ratksanu:314": "ayaṃ ca nyāyo yathā vastubhūte dharmiṇi tathā 'vastubhūte 'pīti ko viśeṣaḥ /",
  "SA15ratksanu:315": "(85.27) tathā hy ekajñānasaṃsargy atra vikalpya eva /",
  "SA15ratksanu:316": "yathā ca hariṇaśirasi tenaikajñānasaṃsargiśṛṅgam upalabdhaṃ /",
  "SA15ratksanu:317": "śaśaśirasy api tena sahaikajñānasaṃsargitvasambhāvanayaiva śṛṅgaṃ niṣidhyate,",
  "SA15ratksanu:318": "tathā nīlādāv apariniṣṭhitanityānityabhāve kramākramau svadharmiṇā sārdham ekajñānasaṃsargiṇau dṛṣṭau,",
  "SA15ratksanu:319": "yadi nitye bhavataḥ nityagrāhijñāne svadharmiṇā nityena sahaiva gṛhyeyātām iti sambhāvanaya ekājñānasaṃsargadvārakam eva pratiṣidhyate /",
  "SA15ratksanu:320_0": "kathaṃ punar etasmin nityajñāne kramākramayor asphuraṇam iti yāvatā kramākramakroḍikṛtam",
  "SA15ratksanu:320_1": "eva nityaṃ vikalpayām iti cet. ata eva bādhakāvatāro viparītāropam antareṇa tasya vaiyarthyāt.",
  "SA15ratksanu:321": "(86.6)",
  "SA15ratksanu:322_0": "kālāntare 'py ekarūpatayā nityatvam. kramākramau ca kṣaṇadvaye bhinnarūpatayā. tato",
  "SA15ratksanu:322_1": "nityatvasya kramākramikāryaśakteś ca parasparaparihārasthitilakṣaṇatayā durvāro virodha",
  "SA15ratksanu:322_2": "iti kathaṃ nitye kramākramayor antarbhāvaḥ. anantarbhāvāc ca suddhanityavikalpena",
  "SA15ratksanu:322_3": "dūrīkṛtakramākramasamāropeṇa katham ullekhaḥ. tataś ca pratiyogini nitye 'pi vikalpyamāne",
  "SA15ratksanu:322_4": "ekajñānasaṃsargilakṣaṇaprāpte nityopalabdhir eva nityaviruddhasyānupalabhyamānasya",
  "SA15ratksanu:322_5": "kramākramasyānupalabdhiḥ. tata eva cārthakriyāśakter anupalabdhiḥ. tasmād vyāpakavivekidharmyupalabdhitayā",
  "SA15ratksanu:322_6": "na vyāpakānupalambhāntarād asya viśeṣaḥ.",
  "SA15ratksanu:323": "(86.13)",
  "SA15ratksanu:324": "nanv etad avastudharmikopayogi vastv adhiṣṭhānatvāt pramāṇavyavasthāyā iti cet. kim idaṃ vastvadhiṣṭhānatvam nāma. kiṃ paramparayāpi vastunaḥ sakāśād āgatatvam,",
  "SA15ratksanu:325": "atha vastuni kena cid ākāreṇa vyavahārakāraṇatvam,",
  "SA15ratksanu:326": "vastubhūtadharmipratibaddhatvaṃ vā.",
  "SA15ratksanu:327": "(86.16)",
  "SA15ratksanu:328": "yady ādyaḥ pakṣas tadā kramākramasyārthakriyāyāś ca vyāptigrahaṇagocaravastupratibaddhatvam asyāpi. na kṣīṇam.",
  "SA15ratksanu:329": "(86.18) na dvitīye 'pi pakṣe dosah sambhavati. kṣaṇabhaṅgivastu sādhanopāyatvād asya.",
  "SA15ratksanu:330": "(86.19)",
  "SA15ratksanu:331_0": "na cāntimo 'pi vikalpaḥ kalpyate. tasyaiva nityavikalpasya vastuno dharmibhūtasya",
  "SA15ratksanu:331_1": "kramākramavad bāhyanityopādānaśūnyatvenārthakriyāvad bāhyanityopādānaśūnyatve prasādhanāt.",
  "SA15ratksanu:331_2": "paryudāsavṛttyā buddhisvabhāvabhūtākṣaṇikākāre vastubhūte dharmiṇi pratibaddhatvasambhavāt.",
  "SA15ratksanu:332": "(86.23)",
  "SA15ratksanu:333": "ayam eva nyāyo na vaktā vandhyāsutaś caitanyābhāvād ityādau yojyaḥ. etena yathā vṛkṣābhāvādir antarbhāvayituṃ śakyate na tathāyam iti trilocano 'pi nirastaḥ.",
  "SA15ratksanu:334": "(86.25)",
  "SA15ratksanu:335": "na ca kramādyabhāvas trayīṃ doṣajātiṃ nātikrāmati, abhāvadharmatve 'pi āśrayāsiddhidoṣaparihārāt.",
  "SA15ratksanu:336": "(86.26)",
  "SA15ratksanu:337": "yat tvanena pramāṇāntarān nityānām asattvasiddhau kramādivirahasyābhāvadharmatā sidhyatīty uktam,",
  "SA15ratksanu:338_0": "tadvālasyāpi durabhidhānam. nityo hi dharmi. asattvaṃ sādhyam. kramikāryakāritvākramikāryakāritvaviraho",
  "SA15ratksanu:338_1": "hetuḥ. asya cābhāvadharmatvaṃ nāma asattvalakṣaṇasvasādhyāvinābhāvitvam ucyate. tac",
  "SA15ratksanu:338_2": "ca kramākrameṇa sattvasya vyāptisiddhau sattvasya vyāpyasyābhāvena kramākramasya",
  "SA15ratksanu:338_3": "vyāpakasya viraho vyāptaḥ sidhyatīty abhāvadharmatvaṃ prāg eva vidhyor vyāptisādhanāt",
  "SA15ratksanu:338_4": "pratyakṣād anumānād ekasmād vā pramāṇāntarāt siddham iti netaretarāśrayadoṣaḥ.",
  "SA15ratksanu:339": "(87.7)",
  "SA15ratksanu:340": "na ca sattāyām ivāsattāyām api tulyaḥ prasaṅgo bhinnanyāyatvāt. vastubhūtaṃ hi tatra sādhyaṃ sādhanaṃ ca. tayor dharmy api vastv eva yujyate.",
  "SA15ratksanu:341": "(87.9)",
  "SA15ratksanu:342_0": "vastunas tu pratyakṣānumānābhyām eva siddhiḥ. tayor abhāve niyamenāśrayāsiddhir iti",
  "SA15ratksanu:342_1": "yuktam. asattāsādhane tv avastudharmo hetur avastu vikalpamātrasiddhe dharmiṇi nāśrayāsiddhidoṣeṇa",
  "SA15ratksanu:342_2": "dūṣayituṃ śakyaḥ. tathā 'kṣaṇikasya kramayaugapadyābhyāmarthakriyāvirodhaḥ sidhyaty eva.",
  "SA15ratksanu:343": "(87.13)",
  "SA15ratksanu:344_0": "tathā vikalpādevākṣaṇiko virodhī siddhaḥ. vikalpollikhitaś cāsya svabhāvo nāpara",
  "SA15ratksanu:344_1": "ity api vyavahartavyam. anyathā tadanuvādena kramākramādirahitatvādiniṣedhādikam",
  "SA15ratksanu:344_2": "uktam. tatsvarūpasyānullekhād anyasyollekhād ity akṣaṇikaśaśaviṣāṇādiśabdānuccāraṇaprasaṅgaḥ.",
  "SA15ratksanu:344_3": "asti ca. ato yathā pramāṇābhāve 'pi vikalpasiddhasya vandhyāsutādeḥ saundaryādiniṣedho",
  "SA15ratksanu:344_4": "'nurūpas tathā vikalpopanītasyaivākṣaṇikarūpasya tad eva pratyanīkākāreṇa saha virodhavyavasthāyāṃ",
  "SA15ratksanu:344_5": "kīdṛso doṣaḥ syāt. yadi cākṣaṇikānubhavābhāvāt virodhapratiṣedhas tarhi vandhyāputrādyanubhavād",
  "SA15ratksanu:344_6": "eva saundaryādiniṣedho 'pi mābhūt.",
  "SA15ratksanu:345": "(87.20)",
  "SA15ratksanu:346": "nanv evaṃ virodhasyāpāramārthikatvam. taddvāreṇa kṣaṇabhaṅgasiddhir apy apāramārthikī syād iti cet.",
  "SA15ratksanu:347": "(87.21)",
  "SA15ratksanu:348": "na hi virodho nāma vastvantaraṃ kiñcit ubhayakoṭidattapādasambandhābhidhānam iṣyate,",
  "SA15ratksanu:349": "'smābhir upapadyate vā. yenaikasambandhino vastutvābhāve 'pāramārthikaṃ syāt. yathā tv iṣyate tathā pāramārthika eva /",
  "SA15ratksanu:350": "viruddhābhimatayor anyo 'nyasvarūpaparihāramātraṃ virodhārthaḥ /",
  "SA15ratksanu:351": "sa ca bhāvābhāvayoḥ pāramārthika eva /",
  "SA15ratksanu:352": "na bhāvo 'bhāvarūpam āviśati /",
  "SA15ratksanu:353": "nāpy abhāvo bhāvarūpaṃ praviśatīti yo 'yam anayor asaṃkaraniyamaḥ sa eva pāramārthiko virodhaḥ /",
  "SA15ratksanu:354": "kālāntaraikarūpatayā hi nityatvam /",
  "SA15ratksanu:355": "kramākramau kṣaṇadvaye 'pi bhinnarūpatayā /",
  "SA15ratksanu:356": "tato nityatvakramākramikāryakāritvayor bhāvābhāvavad virodho 'sty eva /",
  "SA15ratksanu:357": "(88.1)",
  "SA15ratksanu:358": "nanu nityatvaṃ kramayaugapadyavattvaṃ ca viruddhau dharmau vidhūya nāparo virodho nāma,",
  "SA15ratksanu:359": "kasya vāstavatvam iti cet /",
  "SA15ratksanu:360": "(88.2) na, na hi dharmāntarasya sambhavena virodhasya pāramārthikatvaṃ brūmaḥ /",
  "SA15ratksanu:361": "kiṃ tu viruddhayor dharmayoḥ sadbhāve /",
  "SA15ratksanu:362": "anyathā virodhanāmadharmāntarasambhave 'pi yadi na viruddhau dharmau kva pāramārthikavirodhasambhavaḥ /",
  "SA15ratksanu:363": "viruddhau ced dharmau tāvataiva tāttviko virodhavyavahāraḥ /",
  "SA15ratksanu:364": "kim apareṇa pratijñāmātrasiddhena virodhanāmnā vastvantareṇa /",
  "SA15ratksanu:365": "(88.7) tad ayaṃ pūrvapakṣasaṃkṣepaḥ /",
  "SA15ratksanu:366": "nityaṃ nāsti na vā pratītiviṣayas tenāśrayāsiddhatā hetoḥ svānubhavasya ca kṣatir ataḥ kṣiptaḥ sapakṣo 'pi ca /",
  "SA15ratksanu:367": "śūnyaś ca dvitayena sidhyati na vā 'sattā 'pi sattā yathā no nityena virodhasiddhir asatā śakyā kramāder api / iti /",
  "SA15ratksanu:368": "(88.12) atra siddhāntasaṃkṣepaḥ /",
  "SA15ratksanu:369": "dharmasya kasya cid avastuni mānasiddhā bādhāvidhivyavahṛtiḥ kim ihāsti no vā /",
  "SA15ratksanu:370": "kvāpy asti cet katham iyanti na dūṣaṇāni nāsty eva cet svavacanapratirodhasiddhiḥ /",
  "SA15ratksanu:371": "(88.17) tad vam nityaṃ na kramikāryakāritvākramikāryakāritvayogīti paramārthaḥ /",
  "SA15ratksanu:372": "tataś ca sattāyuktam api naiveti paramārthaḥ /",
  "SA15ratksanu:373": "tataś ca kṣaṇikākṣaṇikaparihāreṇa rāśyantarābhāvād akṣaṇikān nivartamānam idaṃ sattvaṃ kṣaṇika eva viśrāmyatvena vyāptaṃ sidhyatīti sattvāt kṣaṇikatvasiddhir avirodhini /",
  "SA15ratksanu:374": "(88.21) prakṛtiḥ sarvadharmāṇaṃ yad bodhān muktir iṣyate /",
  "SA15ratksanu:375": "sa eva tīrthyanirmāthī kṣaṇabhaṅgaḥ prasāditaḥ /",
  "SA15ratksanu:376": "(88.23) iti kṛtir iyaṃ ratnakīrteḥ /"
}