{
    "GK16jaycndpu:0": "śrīḥ pīyuṣavarṣaśrījayadevakavikṛtaḥ candrālokaḥ uccairasyati mandatāmarasatāṃ jāgratkalaṅkairava-dhvaṃsaṃ hastayate ca yā",
    "GK16jaycndpu:1": "sumanasām ullāsinī mānase /",
    "GK16jaycndpu:2": "dhṛṣṭodyanmadanāśanārcir amalā lokatrayīdarśikā sā netratritayīva khaṇḍaparaśor vāgdevatā dīvyatu // JCand_1.1 //",
    "GK16jaycndpu:3": "haṃ ho cinmayacittacandramaṇayaḥ saṃvardhayadhvaṃ rasān re re svairiṇi nirvicārakavite māsmat prakāśībhava /",
    "GK16jaycndpu:4": "ullāsāya vicāravīcinicayālaṅkāravārām nidheś candrālokamayaṃ svayaṃ vitanute pīyūṣavarṣaḥ kṛtī // JCand_1.2 //",
    "GK16jaycndpu:5": "yuktyāsvādyalasadrasaikavasatiḥ sāhityasārasvata-kṣīrāmbhodhir agādhatām upadadhat sevyaḥ samāśrīyatām /",
    "GK16jaycndpu:6": "śrīr asmād upadeśakauśalamayaṃ pīyūṣam asmājjagaj jāgradbhāsurapadmakeśarayaśaḥśītāṃśur asmād budhāḥ // JCand_1.3 //",
    "GK16jaycndpu:7": "taṃ pūrvācāryasūryokti-jyotiḥ stomodgamaṃ stumaḥ /",
    "GK16jaycndpu:8": "yaṃ prastūya prakāśante madguṇās trasareṇavaḥ // JCand_1.4 //",
    "GK16jaycndpu:9": "nāśaṅkanīyam eteṣāṃ matam etena dūṣyate /",
    "GK16jaycndpu:10": "kiṃ tu cakṣur mṛgākṣīṇāṃ kajjaleneva bhūṣyate // JCand_1.5 //",
    "GK16jaycndpu:11": "pratibhaiva śrutābhyāsa-sahitā kavitāṃ prati /",
    "GK16jaycndpu:12": "hetur mṛdambusambaddhā bījamālā latāmiva // JCand_1.6 //",
    "GK16jaycndpu:13": "nirdoṣā lakṣaṇavatī sarītir guṇabhūṣaṇā /",
    "GK16jaycndpu:14": "sālaṃkārarasāneka-vṛttir vāk kāvyanāmabhāk // JCand_1.7 //",
    "GK16jaycndpu:15": "aṅgīkaroti yaḥ kāvyaṃ śabdārthāv analaṃkṛtī /",
    "GK16jaycndpu:16": "asau na manyate kasmād anuṣṇam analaṃ kṛtī // JCand_1.8 //",
    "GK16jaycndpu:17": "vibhaktyutpattaye yogyaḥ śāstrīyaḥ śabda iṣyate /",
    "GK16jaycndpu:18": "rūḍhayaugikatanmiśraiḥ prabhedaiḥ sa punas tridhā // JCand_1.9 //",
    "GK16jaycndpu:19": "avyaktayoganiryoga-yogābhāsais tridhādimaḥ /",
    "GK16jaycndpu:20": "te ca vṛkṣādibhūvādi-maṇḍapādyā yathākramam // JCand_1.10 //",
    "GK16jaycndpu:21": "śuddhatanmūlasaṃbhinna-prabhedair yaugikas tridhā /",
    "GK16jaycndpu:22": "te ca bhrāntisphuratkānti-kaunteyādisvarūpiṇaḥ // JCand_1.11 //",
    "GK16jaycndpu:23": "tanmiśro 'nyonyasāmānya-viśeṣaparivartanāt /",
    "GK16jaycndpu:24": "nīradhiḥ paṅkajaṃ saudhaḥ sāgaro bhūruhaḥ śaśī // JCand_1.12 //",
    "GK16jaycndpu:25": "kṣīranīradhir ākāśa-paṅkajaṃ tena siddhayati /",
    "GK16jaycndpu:26": "vibhaktyantaṃ padaṃ vākyaṃ tadvyūho 'rthasamāptitaḥ // JCand_1.13 //",
    "GK16jaycndpu:27": "yuktārthatāṃ tāṃ ca vinā khaṇḍavākyaṃ sa iṣyate /",
    "GK16jaycndpu:28": "vākyaṃ ca khaṇḍavākyaṃ ca padam ekam api kvacit // JCand_1.14 //",
    "GK16jaycndpu:29": "dhūmavattvād iti yathā devety āmantraṇaṃ yathā /",
    "GK16jaycndpu:30": "vākyāny ekārthaviśrāntāny āhur vākyakadambakam // JCand_1.15 //",
    "GK16jaycndpu:31": "mahādevaḥ satrapramukhamakhavidyaikacaturaḥ sumitrā tadbhaktipraṇihitamatir yasya pitarau",
    "GK16jaycndpu:32": "anenāsāv ādyaḥ sukavijayadevena racite ciraṃ candrāloke sukhayatu mayūkhaḥ sumanasaḥ // JCand_1.16",
    "GK16jaycndpu:33": "syāc ceto viśatā yena sakṣatā ramaṇīyatā /",
    "GK16jaycndpu:34": "śabde 'rthe ca kṛtonmeṣaṃ doṣam udghoṣayanti tam // JCand_2.1 //",
    "GK16jaycndpu:35": "bhavec chrutikaṭur varṇaḥ śravaṇodvejane paṭuḥ /",
    "GK16jaycndpu:36": "saṃvidrate vyākaraṇa-viruddhaṃ cyutasaṃskṛti // JCand_2.2 //",
    "GK16jaycndpu:37": "aprayuktaṃ daivatādi-śabde puṃlliṅgatādikam /",
    "GK16jaycndpu:38": "asamarthaṃ tu hantyādeḥ prayogo gamanādiṣu // JCand_2.3 //",
    "GK16jaycndpu:39": "sa hanti hanta kāntāre kāntaḥ kuṭilakuntalaḥ /",
    "GK16jaycndpu:40": "nihatārthaṃ lohitādau śoṇitādiprayogataḥ // JCand_2.4 //",
    "GK16jaycndpu:41": "vyanakty anucitārthaṃ yat padam āhus tadeva tat /",
    "GK16jaycndpu:42": "iyam adbhutaśākhyagra-kelikautukavānarī // JCand_2.5 //",
    "GK16jaycndpu:43": "nirarthakaṃ tuhītyādi pūraṇaikaprayojanam /",
    "GK16jaycndpu:44": "arthe vidadhadityādau dadhadādyam avācakam // JCand_2.6 //",
    "GK16jaycndpu:45": "dhatte nabhastalaṃ bhāsvān aruṇaṃ taruṇaiḥ karaiḥ /",
    "GK16jaycndpu:46": "ekākṣaraṃ vinā bhūbhrū-kṣmādikaṃ khatalādivat // JCand_2.7 //",
    "GK16jaycndpu:47": "aślīlaṃ trividhaṃ vrīḍā-jugupsāmaṅgalātmanā /",
    "GK16jaycndpu:48": "āhlādasādhanaṃ vāyuḥ kāntānāśe bhavet katham // JCand_2.8 //",
    "GK16jaycndpu:49": "syād dvyartham iha sandigdhaṃ nadyāṃ yānti patatriṇaḥ /",
    "GK16jaycndpu:50": "syād apratītaṃ śāstraika-gamyaṃ vītānumādivat // JCand_2.9 //",
    "GK16jaycndpu:51": "śithilaṃ śayane lilye maccitaṃ te śaśiśriyi /",
    "GK16jaycndpu:52": "mastapiṣṭakaṭīloṣṭa-gallādi grāmyam ucyate // JCand_2.10 //",
    "GK16jaycndpu:53": "neyārthaṃ lakṣaṇātyanta-prasarād amanoharam /",
    "GK16jaycndpu:54": "himāṃśor hāradhikkāra-jāgare yāmikāḥ karāḥ // JCand_2.11 //",
    "GK16jaycndpu:55": "kliṣṭam artho yadīyo 'rtha-śreṇiniḥśreṇim ṛcchati /",
    "GK16jaycndpu:56": "haripriyāpitṛvadhū-pravāhapratimaṃ vacaḥ // JCand_2.12 //",
    "GK16jaycndpu:57": "avimṛṣṭavidheyāṃśaḥ samāsapihite vidhau /",
    "GK16jaycndpu:58": "viśanti viśikhaprāyāḥ kaṭākṣāḥ kāmināṃ hṛdi // JCand_2.13 //",
    "GK16jaycndpu:59": "aparādhīna ityādi viruddhamatikṛn matam /",
    "GK16jaycndpu:60": "anyasaṅgatam uttuṅga-hāraśobhipayodharau // JCand_2.14 //",
    "GK16jaycndpu:61": "rasādyanucite varṇe pratikūlākṣaraṃ viduḥ /",
    "GK16jaycndpu:62": "na mām aṅgada jānāsi rāvaṇaṃ raṇadāruṇam // JCand_2.15 //",
    "GK16jaycndpu:63": "yasminn upahato lupto visarga iha tat tathā /",
    "GK16jaycndpu:64": "kusandhiḥ paṭav āgaccha visandhir nṛpatī imau // JCand_2.16 //",
    "GK16jaycndpu:65": "hatavṛttam anukto 'pi chandodoṣaś cakāsti cet /",
    "GK16jaycndpu:66": "viśālalocane! paśyāmbaraṃ tārātaraṅgitam // JCand_2.17 //",
    "GK16jaycndpu:67": "nyūnaṃ tvatkhaḍgasaṃbhūta-yaśaḥpuṣpaṃ nabhastaṭam /",
    "GK16jaycndpu:68": "adhikaṃ bhavataḥ śatrūn daśaty asilatāphaṇī // JCand_2.18 //",
    "GK16jaycndpu:69": "kathitaṃ punaruktā vāk śyāmābjaśyāmalocanā /",
    "GK16jaycndpu:70": "vikṛtaṃ dūravivṛtair aiyaruḥ kuñjarāḥ puram // JCand_2.19 //",
    "GK16jaycndpu:71": "patatprakarṣaṃ hīnānu-prāsāditve yathottaram /",
    "GK16jaycndpu:72": "gambhīrārambhadambholi-pāṇir eṣaḥ samāgataḥ // JCand_2.20 //",
    "GK16jaycndpu:73": "samāptapunarāttaṃ syād eṣa pīyūṣabhājanam /",
    "GK16jaycndpu:74": "netrānandī tuṣārāṃśur udety ambudhibāndhavaḥ // JCand_2.21 //",
    "GK16jaycndpu:75": "ardhāntarapadāpekṣi krīḍānṛtyeṣu sasmitam /",
    "GK16jaycndpu:76": "moghārambhaṃ stumaḥ śambhum ardharambhoruvigraham // JCand_2.22 //",
    "GK16jaycndpu:77": "abhavanmatayogaḥ syān na ced abhimato 'nvayaḥ /",
    "GK16jaycndpu:78": "yena baddho 'mbudhir yasya rāmasyānucarā vayam // JCand_2.23 //",
    "GK16jaycndpu:79": "dviṣāṃ sampadam ācchidya yaḥ śatrūn samapūrayat /",
    "GK16jaycndpu:80": "asthānasthasamāsaṃ na vidvajjanamanoramam // JCand_2.24 //",
    "GK16jaycndpu:81": "mithaḥ pṛthagvākyapadaiḥ saṃkīrṇaṃ yat tad eva tat /",
    "GK16jaycndpu:82": "vaktreṇa bhrājate rātriḥ kāntā candreṇa rājate // JCand_2.25 //",
    "GK16jaycndpu:83": "brahmāṇḍaṃ tvadyaśaḥpūra-garbhitaṃ bhūmibhūṣaṇa /",
    "GK16jaycndpu:84": "ākarṇaya payaḥpūrṇa-suvarṇakalaśāyate // JCand_2.26 //",
    "GK16jaycndpu:85": "bhagnaprakramam ārabdha-śabdanirvāhahīnatā /",
    "GK16jaycndpu:86": "akramaḥ kṛṣṇa pūjyante tvām anabhyarcya devatāḥ // JCand_2.27 //",
    "GK16jaycndpu:87": "amatārthāntaraṃ mukhye 'mukhyenārthe virodhakṛt /",
    "GK16jaycndpu:88": "tyaktahāram uraḥkṛtvā śokenāliṅgitāṅganā // JCand_2.28 //",
    "GK16jaycndpu:89": "apuṣṭārtho viśeṣye cen na viśeṣo viśeṣaṇāt /",
    "GK16jaycndpu:90": "viśanti hṛdayaṃ kāntā-kaṭākṣāḥ khañjanatviṣaḥ // JCand_2.29 //",
    "GK16jaycndpu:91": "kaṣṭaḥ spaṣṭāvabodhārtham akṣamo vācyasannibhaḥ /",
    "GK16jaycndpu:92": "vyāhataś cedvirodhaḥ syān mithaḥ pūrvāparārthayoḥ // JCand_2.30 //",
    "GK16jaycndpu:93": "sahasrapatramitraṃ te vaktraṃ kenopamīyate /",
    "GK16jaycndpu:94": "kutastatropamā yatra punaruktaḥ sudhākaraḥ // JCand_2.31 //",
    "GK16jaycndpu:95": "duṣkramagrāmyasandigdhās trayo doṣāḥ kramād amī /",
    "GK16jaycndpu:96": "tvadbhaktaḥ kṛṣṇa! gaccheyaṃ narakaṃ svargam eva vā // JCand_2.32 //",
    "GK16jaycndpu:97": "ekaṃ me cumbanaṃ dehi tava dāsyāmi kañcukam /",
    "GK16jaycndpu:98": "brūta kiṃ sevyatāṃ candra-mukhīcandrakirīṭayoḥ // JCand_2.33 //",
    "GK16jaycndpu:99": "anaucityaṃ kīrtilatāṃ taraṅgayati yaḥ sadā /",
    "GK16jaycndpu:100": "prasiddhyā vidyayā vāpi viruddhaṃ dvividhaṃ matam // JCand_2.34 //",
    "GK16jaycndpu:101": "nyasteyaṃ paśya kandarpa-pratāpadhavaladyutiḥ /",
    "GK16jaycndpu:102": "ketakī śekhare śambhor dhatte candrakalātulām // JCand_2.35 //",
    "GK16jaycndpu:103": "sāmānyaparivṛttiḥ syāt kuṇḍalacchavivigrahā /",
    "GK16jaycndpu:104": "viśeṣaparivṛttiḥ syād vanitā mama cetasi // JCand_2.36 //",
    "GK16jaycndpu:105": "tathā sahacarācāru-viruddhānyonyasaṃgatī /",
    "GK16jaycndpu:106": "dhvāṅkṣāḥ santaś ca tanayaṃ svaṃ paraṃ ca na jānate // JCand_2.37 //",
    "GK16jaycndpu:107": "sarojanetra putrasya mukhendum avalokaya /",
    "GK16jaycndpu:108": "pālayiṣyati te gotram asau narapurandaraḥ // JCand_2.38 //",
    "GK16jaycndpu:109": "pade tadaṃśe vākyāṃśe vākye vākyakadambake /",
    "GK16jaycndpu:110": "yathānusāram abhyūhed doṣān śabdārthasaṃbhavān // JCand_2.39 //",
    "GK16jaycndpu:111": "doṣam āpatitaṃ svānte prasarantaṃ viśṛṅkhalam /",
    "GK16jaycndpu:112": "nivārayati yas tredhā doṣāṅkuśam uśanti tam // JCand_2.40 //",
    "GK16jaycndpu:113": "doṣe guṇatvaṃ tanute doṣatvaṃ vā nirasyati /",
    "GK16jaycndpu:114": "bhavantam athavā doṣaṃ nayaty atyājyatāmasau // JCand_2.41 //",
    "GK16jaycndpu:115": "mukhaṃ candraśriyaṃ dhatte śvetaśmaśrukarāṅkuraiḥ /",
    "GK16jaycndpu:116": "atra hāsyarasoddeśe grāmyatvaṃ guṇatāṃ gatam // JCand_2.42 //",
    "GK16jaycndpu:117": "tava dugdhābdhisaṃbhūteḥ kathaṃ jātā kalāṅkitā /",
    "GK16jaycndpu:118": "kavīnāṃ samayād vidyā-viruddho 'doṣatāṃ gataḥ // JCand_2.43 //",
    "GK16jaycndpu:119": "dadhāra gaurī hṛdaye devaṃ himakarāṅkitam /",
    "GK16jaycndpu:120": "atra śleṣodayān naiva tyājyaṃ hīti nirarthakam // JCand_2.44 //",
    "GK16jaycndpu:121": "mahādevaḥ satrapramukhamakhavidyaikacaturaḥ sumitrā tadbhaktipraṇihitamatir yasya pitarau",
    "GK16jaycndpu:122": "dvitīyas tenāsau sukavijayadevena racite ciraṃ candrāloke sukhayatu mayūkhaḥ sumanasaḥ // alpākṣarā vicitrārtha-khyātir akṣarasaṃhatiḥ /",
    "GK16jaycndpu:123": "uṣākāntenānugataḥ śūraḥ śaurir ayaṃ punaḥ // JCand_3.1 //",
    "GK16jaycndpu:124": "śobhā khyātāpi yaddoṣo guṇakīrtyā niṣidhyate /",
    "GK16jaycndpu:125": "mudhā nindanti saṃsāraṃ kaṃsārir yatra pūjyate // JCand_3.2 //",
    "GK16jaycndpu:126": "abhimāno vicāraś ced ūhitārthaniṣedhakṛt /",
    "GK16jaycndpu:127": "indur yadi kathaṃ tīvraḥ sūryo yadi kathaṃ niśi // JCand_3.3 //",
    "GK16jaycndpu:128": "hetus tyaktvā bahūn pakṣān yuktyaikasyāvadhāraṇam /",
    "GK16jaycndpu:129": "nendur nārko 'yam aurvāgniḥ sāgarād utthito dahan // JCand_3.4 //",
    "GK16jaycndpu:130": "pratiṣedhaḥ prasiddhānāṃ kāraṇānām anādaraḥ /",
    "GK16jaycndpu:131": "na yuddhena bhruvoḥ spandenaiva vīrā nipātitāḥ // JCand_3.5 //",
    "GK16jaycndpu:132": "niruktaṃ syān nirvacanaṃ nāmnaḥ satyaṃ tathānṛtam /",
    "GK16jaycndpu:133": "īdṛśaiś caritai rājan satyaṃ doṣākaro bhavān // JCand_3.6 //",
    "GK16jaycndpu:134": "syān mithyādhyavasāyaś ced asatī sādhyasādhane /",
    "GK16jaycndpu:135": "candrāṃśusūtragrathitāṃ nabhaḥpuṣpasrajaṃ vaha // JCand_3.7 //",
    "GK16jaycndpu:136": "siddhiḥ khyāteṣu cen nāma kīrtyate tulyatoktaye /",
    "GK16jaycndpu:137": "yuvām eveha vikhyātau tvaṃ balair jaladhir jalaiḥ // JCand_3.8 //",
    "GK16jaycndpu:138": "yuktir viśeṣasiddhiś ced vicitrārthāntarānvayāt /",
    "GK16jaycndpu:139": "navas tvaṃ nīradaḥ ko 'pi svarṇair varṣasi yan muhuḥ // JCand_3.9 //",
    "GK16jaycndpu:140": "kāryaṃ phalopalambhaś ced vyāpārād vastuto 'tha vā /",
    "GK16jaycndpu:141": "asāv udeti śītāṃśur mānacchedāya subhruvām // JCand_3.10 //",
    "GK16jaycndpu:142": "ityādi lakṣaṇaṃ bhūri kāvyasyāhur maharṣayaḥ /",
    "GK16jaycndpu:143": "svarṇabhrājiṣṇubhālatva-prabhṛtīva mahībhujaḥ // JCand_3.11 //",
    "GK16jaycndpu:144": "mahādevaḥ satrapramukhamakhavidyaikacaturaḥ sumitrā tadbhaktipraṇihitamatir yasya pitarau",
    "GK16jaycndpu:145": "tṛtīyas tenāsau sukavijayadevena racite ciraṃ candrāloke sukhayatu mayūkhaḥ sumanasaḥ // JCand_3.12",
    "GK16jaycndpu:146": "śleṣo vighaṭamānārtha-ghaṭamānatvavarṇanam /",
    "GK16jaycndpu:147": "sa tu śābdaḥ sajātīyaiḥ śabdair bandhaḥ sukhāvahaḥ // JCand_4.1 //",
    "GK16jaycndpu:148": "ullasattanutāṃ nīte 'nante pulakakaṇṭakaiḥ /",
    "GK16jaycndpu:149": "bhītayā mānavatyaiva śriyāśliṣṭaṃ hariṃ stumaḥ // JCand_4.2 //",
    "GK16jaycndpu:150": "yasmād antaḥsthitaḥ sarvaḥ svayam artho 'vabhāsate /",
    "GK16jaycndpu:151": "salilasyeva sūktasya sa prasāda iti smṛtaḥ // JCand_4.3 //",
    "GK16jaycndpu:152": "samatālpasamāsatvaṃ varṇādyais tulyatātha vā /",
    "GK16jaycndpu:153": "śyāmalā komalā bālā ramaṇaṃ śaraṇaṃ gatā // JCand_4.4 //",
    "GK16jaycndpu:154": "samādhir arthamahimā lasadghanarasātmanā /",
    "GK16jaycndpu:155": "syād antarviśatā yena gātramaṅkuritaṃ satām // JCand_4.5 //",
    "GK16jaycndpu:156": "mādhuryaṃ punaruktasya vaicitryaṃ cārutāvaham /",
    "GK16jaycndpu:157": "vayasya paśya paśyāsyāś cañcalaṃ locanāñcalam // JCand_4.6 //",
    "GK16jaycndpu:158": "ojaḥ syāt prauḍhir arthasya saṃkṣepo vātibhūyasaḥ /",
    "GK16jaycndpu:159": "ripuṃ hatvā yaśaḥ kṛtvā tvadasiḥ kośam āviśat // JCand_4.7 //",
    "GK16jaycndpu:160": "saukumāryam apāruṣyaṃ paryāyaparivartanāt /",
    "GK16jaycndpu:161": "sa kathāśeṣatāṃ yātaḥ samāliṅgya marutsakham // JCand_4.8 //",
    "GK16jaycndpu:162": "udāratā tu vaidagdhyam agrāmyatvāt pṛthaṅmatā /",
    "GK16jaycndpu:163": "mānaṃ muñca priye kiṃcil locanāntam udañcaya // JCand_4.9 //",
    "GK16jaycndpu:164": "śṛṅgāre ca prasāde ca kāntyarthavyaktisaṃgrahaḥ /",
    "GK16jaycndpu:165": "amī daśa guṇāḥ kāvye puṃsi śauryādayo yathā // JCand_4.10 //",
    "GK16jaycndpu:166": "tilakādyam iva strīṇāṃ vidagdhahṛdayaṅgamam /",
    "GK16jaycndpu:167": "vyatiriktam alaṅkāraṃ prakṛter bhūṣaṇaṃ girām // JCand_4.11 //",
    "GK16jaycndpu:168": "vicitralakṣaṇo nyāso nirvāhaḥ prauḍhir aucitī /",
    "GK16jaycndpu:169": "śāstrāntararahasyoktiḥ saṃgraho dik pradarśitā // JCand_4.12 //",
    "GK16jaycndpu:170": "mahādevaḥ satrapramukhamakhavidyaikacaturaḥ sumitrā tadbhaktipraṇihitamatir yasya pitarau",
    "GK16jaycndpu:171": "caturthas tenāsau sukavijayadevena racite ciraṃ candrāloke sukhayatu mayūkhaḥ sumanasaḥ // śabdārthayoḥ prasiddhyā vā kaveḥ prauḍhivaśena vā /",
    "GK16jaycndpu:172": "hārādivad alaṅkāraḥ sanniveśo manoharaḥ // JCand_5.1 //",
    "GK16jaycndpu:173": "svaravyañjanasaṃdoha-vyūhāmandohadohadā /",
    "GK16jaycndpu:174": "gaur jagajjāgradutsekā chekānuprāsabhāsurā // JCand_5.2 //",
    "GK16jaycndpu:175": "āvṛttavarṇasampūrṇaṃ vṛttyanuprāsavad vacaḥ /",
    "GK16jaycndpu:176": "amandānandasandoha-svacchandāspadamandiram // JCand_5.3 //",
    "GK16jaycndpu:177": "lāṭānuprāsabhūr bhinnābhiprāyā punaruktatā /",
    "GK16jaycndpu:178": "yatra syān na punaḥ śatror garjitaṃ taj jitaṃ jitam // JCand_5.4 //",
    "GK16jaycndpu:179": "ślokasyārdhe tadardhe vā varṇāvṛttir yadi dhruvā /",
    "GK16jaycndpu:180": "tadā matā matimatāṃ sphuṭānuprāsatā satām // JCand_5.5 //",
    "GK16jaycndpu:181": "upameyopamānādāv arthānuprāsa iṣyate /",
    "GK16jaycndpu:182": "candanaṃ khalu govinda-caraṇadvandvavandanam // JCand_5.6 //",
    "GK16jaycndpu:183": "punaruktapratīkāśaṃ punaruktārthasannibham /",
    "GK16jaycndpu:184": "aṃśukāntaṃ śaśī kurvann ambarāntam upaity asau // JCand_5.7 //",
    "GK16jaycndpu:185": "āvṛttavarṇastabakaṃ stavakandāṅkuraṃ kaveḥ /",
    "GK16jaycndpu:186": "yamakaṃ prathamā dhurya-mādhuryavacaso viduḥ // JCand_5.8 //",
    "GK16jaycndpu:187": "kāvyavitpravaraiścitraṃ khaḍgabandhādi lakṣyate /",
    "GK16jaycndpu:188": "teṣv ādyam ucyate śloka-dvayīsajjanarañjikā // JCand_5.9 //",
    "GK16jaycndpu:189": "kāminīva bhavet khaḍga-lekhā cārukarālikā /",
    "GK16jaycndpu:190": "kāśmīrasekā raktāṅgī śatrukaṇṭhāntikāśritā // JCand_5.10 //",
    "GK16jaycndpu:191": "upamā yatra sādṛśya-lakṣmīr ullasati dvayoḥ /",
    "GK16jaycndpu:192": "hṛdaye khelator uccais tanvaṅgīstanayoriva // JCand_5.11 //",
    "GK16jaycndpu:193": "upamānopameyatve yatraikasyaiva jāgṛtaḥ /",
    "GK16jaycndpu:194": "indur indurivetyādau bhaved evam ananvayaḥ // JCand_5.12 //",
    "GK16jaycndpu:195": "paryāyeṇa dvayos tac ced upameyopamā matā /",
    "GK16jaycndpu:196": "dharmo 'rtha iva pūrṇaśrīr artho dharma iva tvayi // JCand_5.13 //",
    "GK16jaycndpu:197": "vikhyātasyopamānasya yatra syād upameyatā /",
    "GK16jaycndpu:198": "indur mukham ivetyādau syāt pratīpopamā tadā // JCand_5.14 //",
    "GK16jaycndpu:199": "upamāne tu līlādi-padāḍhye lalitopamā /",
    "GK16jaycndpu:200": "tvannetrayugalaṃ dhatte līlāṃ nīlāmbujanmanoḥ // JCand_5.15 //",
    "GK16jaycndpu:201": "anekasyārthayugmasya sādṛśyaṃ stabakopamā /",
    "GK16jaycndpu:202": "śrito 'smi caraṇau viṣṇor bhṛṅgas tāmarasaṃ yathā // JCand_5.16 //",
    "GK16jaycndpu:203": "syāt saṃpūrṇopamā yatra dvayor api vidheyatā /",
    "GK16jaycndpu:204": "padmānīva vinidrāṇi netrāṇy āsann aharmukhe // JCand_5.17 //",
    "GK16jaycndpu:205": "yatropamānacitreṇa sarvathāpy uparajyate /",
    "GK16jaycndpu:206": "upameyamayī bhittis tatra rūpakam iṣyate // JCand_5.18 //",
    "GK16jaycndpu:207": "samānadharmayuksādhyā-ropāt sopādhirūpakam /",
    "GK16jaycndpu:208": "utsiktakṣitibhṛllakṣya-pakṣacchedapurandaraḥ // JCand_5.19 //",
    "GK16jaycndpu:209": "pṛthakkathitasādṛśyaṃ dṛśyaṃ sādṛśyarūpakam /",
    "GK16jaycndpu:210": "ullasatpañcaśākhas te rājate bhujabhūruhaḥ // JCand_5.20 //",
    "GK16jaycndpu:211": "syād aṅgayaṣṭirityevaṃ-vidham ābhāsarūpakam /",
    "GK16jaycndpu:212": "aṅgayaṣṭidhanurvallīty-ādi rūpitarūpakam // JCand_5.21 //",
    "GK16jaycndpu:213": "pariṇāmo 'nayor yasminn abhedaḥ paryavasyati /",
    "GK16jaycndpu:214": "kāntena pṛṣṭā rahasi maunam evottaraṃ dadau // JCand_5.22 //",
    "GK16jaycndpu:215": "bahubhirbahudhollekhād ekasyollekhitā matā /",
    "GK16jaycndpu:216": "strībhiḥ kāmaḥ priyaiś candraḥ kālaḥ śatrubhir aikṣi saḥ // JCand_5.23 //",
    "GK16jaycndpu:217": "atathyam āropayituṃ tathyāpāstir apahnutiḥ /",
    "GK16jaycndpu:218": "nāyaṃ sudhāṃśuḥ kiṃ tarhi vyomagaṅgāsaroruham // JCand_5.24 //",
    "GK16jaycndpu:219": "paryastāpahnutir yatra dharmamātraṃ niṣidhyate /",
    "GK16jaycndpu:220": "nāyaṃ sudhāṃśuḥ kiṃ tarhi sudhāṃśuḥ preyasīmukham // JCand_5.25 //",
    "GK16jaycndpu:221": "bhrāntāpahnutir anyasya śaṅkayā tathyanirṇaye /",
    "GK16jaycndpu:222": "tāpaṃ tanoti sotkampaṃ jvaraḥ kiṃ na sakhi smaraḥ // JCand_5.26 //",
    "GK16jaycndpu:223": "chekāpahnutir anyasya śaṅkayā tathyanihnave /",
    "GK16jaycndpu:224": "prajalpan matpade lagnaḥ kāntaḥ kiṃ na hi nūpuraḥ // JCand_5.27 //",
    "GK16jaycndpu:225": "kaitavāpahnutir vyakte vyājādyair nihnave padaiḥ /",
    "GK16jaycndpu:226": "niryānti smaranārācāḥ kāntādṛkpātakaitavāt // JCand_5.28 //",
    "GK16jaycndpu:227": "utprekṣonnīyate yatra hetvādir nihnutiṃ vinā /",
    "GK16jaycndpu:228": "tvanmukhaśrīkṛte nūnaṃ padmair vairāyate śaśī // JCand_5.29 //",
    "GK16jaycndpu:229": "ivādikapadābhāve gūḍhotprekṣāṃ pracakṣate /",
    "GK16jaycndpu:230": "yatkīrtir vibhramaśrāntā viveśa svarganimnagām // JCand_5.30 //",
    "GK16jaycndpu:231": "syāt smṛtibhrāntisaṃdehais tad evālaṃkṛtitrayam /",
    "GK16jaycndpu:232": "paṅkajaṃ paśyatas tasyā mukhaṃ me gāhate manaḥ // JCand_5.31 //",
    "GK16jaycndpu:233": "ayaṃ pramattamadhupas tvanmukhaṃ veda paṅkajam /",
    "GK16jaycndpu:234": "paṅkajaṃ vā sudhāṃśur vety asmākaṃ tu na nirṇayaḥ // JCand_5.32 //",
    "GK16jaycndpu:235": "mīlitaṃ bahusādṛśyād bhedavac cen na lakṣyate /",
    "GK16jaycndpu:236": "raso nālakṣi lākṣāyāś caraṇe sahajāruṇe // JCand_5.33 //",
    "GK16jaycndpu:237": "sāmānyaṃ yadi sādṛśyād bheda eva na lakṣyate /",
    "GK16jaycndpu:238": "padmākarapraviṣṭānāṃ mukhaṃ nālakṣi subhruvām // JCand_5.34 //",
    "GK16jaycndpu:239": "hetoḥ kuto 'pi vaiśiṣṭyāt sphūrtir unmīlitaṃ matam /",
    "GK16jaycndpu:240": "lakṣitāny udite candre padmāni ca mukhāni ca // JCand_5.35 //",
    "GK16jaycndpu:241": "anumānaṃ ca kāryādeḥ kāraṇādyavadhāraṇam /",
    "GK16jaycndpu:242": "asti kiñcid yadanayā māṃ vilokya smitaṃ manāk // JCand_5.36 //",
    "GK16jaycndpu:243": "arthāpattiḥ svayaṃ sidhyet padārthāntaravarṇanam /",
    "GK16jaycndpu:244": "sa jitas tvanmukhenenduḥ kā vārtā sarasīruhām // JCand_5.37 //",
    "GK16jaycndpu:245": "syāt kāvyaliṅgaṃ vāgartho nūtanārthasamarthakaḥ /",
    "GK16jaycndpu:246": "jito 'si manda kandarpa maccitte 'sti trilocanaḥ // JCand_5.38 //",
    "GK16jaycndpu:247": "alaṅkāraḥ parikaraḥ sābhiprāye viśeṣaṇe /",
    "GK16jaycndpu:248": "sudhāṃśukalitottaṃsas tāpaṃ haratu vaḥ śivaḥ // JCand_5.39 //",
    "GK16jaycndpu:249": "sābhiprāye viśeṣye tu bhavet parikarāṅkuraḥ /",
    "GK16jaycndpu:250": "caturṇāṃ puruṣārthānāṃ dātā devaś caturbhujaḥ // JCand_5.40 //",
    "GK16jaycndpu:251": "akramātiśayoktiś ced yugapat kāryakāraṇe /",
    "GK16jaycndpu:252": "āliṅganti samaṃ deva jyāṃ śarāś ca parāś ca te // JCand_5.41 //",
    "GK16jaycndpu:253": "atyantātiśayoktis tat-paurvāparyavyatikrame /",
    "GK16jaycndpu:254": "agre māno gataḥ paścād anunītā priyeṇa sā // JCand_5.42 //",
    "GK16jaycndpu:255": "capalātiśayoktis tu kārye hetuprasaktije /",
    "GK16jaycndpu:256": "yāmīti priyapṛṣṭāyā valayo 'bhavad ūrmikā // JCand_5.43 //",
    "GK16jaycndpu:257": "sambandhātiśayoktiḥ syāt tadabhāve 'pi tadvacaḥ /",
    "GK16jaycndpu:258": "paśya saudhāgrasaṃsaktaṃ vibhāti vidhumaṇḍalam // JCand_5.44 //",
    "GK16jaycndpu:259": "bhedakātiśayoktiś ced ekasyaivānyatocyate /",
    "GK16jaycndpu:260": "aho anyaiva lāvaṇya-līlā bālākucasthale // JCand_5.45 //",
    "GK16jaycndpu:261": "rūpakātiśayoktiś ced rūpyaṃ rūpakamadhyagam /",
    "GK16jaycndpu:262": "paśya nīlotpaladvandvān niḥsaranti śitāḥ śarāḥ // JCand_5.46 //",
    "GK16jaycndpu:263": "prauḍhoktis tadaśaktasya tacchaktatvāvakalpanam /",
    "GK16jaycndpu:264": "kalindajātīraruhāḥ śyāmalāḥ saraladrumāḥ // JCand_5.47 //",
    "GK16jaycndpu:265": "sambhāvanaṃ yadītthaṃ syād ity ūhonyaprasiddhaye /",
    "GK16jaycndpu:266": "siktaṃ sphaṭikakumbhāntaḥ-sthitiśvetīkṛtair jalaiḥ /",
    "GK16jaycndpu:267": "mauktikaṃ cel latāṃ sūte tatpuṣpais te samaṃ yaśaḥ // JCand_5.48 //",
    "GK16jaycndpu:268": "vāñchitād adhikaprāptir ayatnena praharṣaṇam /",
    "GK16jaycndpu:269": "dīpam uddyotayed yāvat tāvad abhyudito raviḥ // JCand_5.49 //",
    "GK16jaycndpu:270": "iṣyamāṇaviruddhārtha-samprāptis tu viṣādanam /",
    "GK16jaycndpu:271": "dīpam uddyotayed yāvat tāvan nirvāṇa eva saḥ // JCand_5.50 //",
    "GK16jaycndpu:272": "kriyādibhir anekasya tulyatā tulyayogitā /",
    "GK16jaycndpu:273": "saṅkucanti sarojāni svairiṇīvadanāni ca /",
    "GK16jaycndpu:274": "prācīnācalacūḍāgra-cumbibimbe sudhākare // JCand_5.51 //",
    "GK16jaycndpu:275": "prastutāprastutānāṃ ca tulyatve dīpakaṃ matam /",
    "GK16jaycndpu:276": "medhāṃ budhaḥ sudhām indur bibharti vasudhāṃ bhavān // JCand_5.52 //",
    "GK16jaycndpu:277": "āvṛtte dīpakapade bhaved āvṛttidīpakam /",
    "GK16jaycndpu:278": "dīptyāgnir bhāti bhātīnduḥ kāntyā bhāti ravis tviṣā // JCand_5.53 //",
    "GK16jaycndpu:279": "vākyayor arthasāmānye prativastūpamā matā /",
    "GK16jaycndpu:280": "tāpena bhrājate sūraḥ śūraś cāpena rājate // JCand_5.54 //",
    "GK16jaycndpu:281": "ced bimbapratibimbatvaṃ dṛṣṭāntas tadalaṃkṛtiḥ /",
    "GK16jaycndpu:282": "syān mallapratimallatve saṅgrāmoddhāmahuṃkṛtiḥ // JCand_5.55 //",
    "GK16jaycndpu:283": "dṛṣṭāntaś ced bhavanmūrtis tan mṛṣṭā daivadurlipiḥ /",
    "GK16jaycndpu:284": "jātā cet prāk prabhā bhānos tarhi yātā vibhāvarī // JCand_5.56 //",
    "GK16jaycndpu:285": "vākyārthayoḥ sadṛśayor aikyāropo nidarśanā /",
    "GK16jaycndpu:286": "yā dātuḥ saumyatā seyaṃ sudhāṃśor akalaṅkatā // JCand_5.57 //",
    "GK16jaycndpu:287": "vyatireko viśeṣaś ced upamānopameyayoḥ /",
    "GK16jaycndpu:288": "śailā ivonnatāḥ santaḥ kiṃ tu prakṛtikomalāḥ // JCand_5.58 //",
    "GK16jaycndpu:289": "sahoktiḥ sahabhāvaś ced bhāsate janarañjanaḥ /",
    "GK16jaycndpu:290": "digantam agamad yasya kīrtiḥ pratyarthibhiḥ saha // JCand_5.59 //",
    "GK16jaycndpu:291": "vinoktiś ced vinā kiṃcit prastutaṃ hīnam ucyate /",
    "GK16jaycndpu:292": "vidyā hṛdyāpi sāvadyā binā vinayasampadam // JCand_5.60 //",
    "GK16jaycndpu:293": "samāsoktiḥ parisphūrtiḥ prastute 'prastutasya cet /",
    "GK16jaycndpu:294": "ayam aindrīmukhaṃ paśya raktaś cumbati candramāḥ // JCand_5.61 //",
    "GK16jaycndpu:295": "khaṇḍaśleṣaḥ padānāṃ ced ekaikaṃ pṛthagarthatā /",
    "GK16jaycndpu:296": "ucchaladbhūrikīlālaḥ śuśubhe vāhinīpatiḥ // JCand_5.62 //",
    "GK16jaycndpu:297": "bhaṅgaśleṣaḥ padastomasyaiva cet pṛthagarthatā /",
    "GK16jaycndpu:298": "ajarāmaratā kasya nāyodhyeva purī priyā // JCand_5.63 //",
    "GK16jaycndpu:299": "arthaśleṣo 'rthamātrasya yady anekārthasaṃśrayaḥ /",
    "GK16jaycndpu:300": "kuṭilāḥ śyāmalā dīrghā kaṭākṣāḥ kuntalāś ca te // JCand_5.64 //",
    "GK16jaycndpu:301": "aprastutapraśaṃsā syāt sā yatra prastutānugā /",
    "GK16jaycndpu:302": "kāryakāraṇasāmānya-viśeṣāder asau matā // JCand_5.65 //",
    "GK16jaycndpu:303": "kamalaiḥ kamalāvāsaiḥ kiṃ kiṃ nāsādi sundaram /",
    "GK16jaycndpu:304": "apy ambudheḥ paraṃ pāraṃ prayānti vyavasāyinaḥ // JCand_5.66 //",
    "GK16jaycndpu:305": "bhaved arthāntaranyaso 'nuṣaktārthāntarābhidhā /",
    "GK16jaycndpu:306": "hanūmān abdhim atarad duṣkaraṃ kiṃ mahātmanām // JCand_5.67 //",
    "GK16jaycndpu:307": "yasmin viśeṣasāmānya-viśeṣāḥ sa vikasvaraḥ /",
    "GK16jaycndpu:308": "sa na jigye mahānto hi durdharṣāḥ kṣmādharā iva // JCand_5.68 //",
    "GK16jaycndpu:309": "kāryādyaiḥ prastutair uktaiḥ paryāyoktiṃ pracakṣate /",
    "GK16jaycndpu:310": "tṛṇāny aṅkurayāmāsa vipakṣanṛpasadmasu // JCand_5.69 //",
    "GK16jaycndpu:311": "uktir vyājastutir nindā-stutibhyāṃ stutinindayoḥ /",
    "GK16jaycndpu:312": "kaste viveko nayasi svargaṃ pātakino 'pi yat // JCand_5.70 //",
    "GK16jaycndpu:313": "ākṣepas tu prayuktasya pratiṣedho vicāraṇāt /",
    "GK16jaycndpu:314": "candra saṃdarśayātmānam athavāsti priyāmukham // JCand_5.71 //",
    "GK16jaycndpu:315": "gūḍhākṣepo vidhau vyakte niṣedhe cāsphuṭe sati /",
    "GK16jaycndpu:316": "hara sītāṃ sukhaṃ, kiṃ tu cintayāntakaḍhaukanam // JCand_5.72 //",
    "GK16jaycndpu:317": "virodho 'nupapattiś ced guṇadravyakriyādiṣu /",
    "GK16jaycndpu:318": "amandacandanasyandaḥ svacchandaṃ dandahīti mām // JCand_5.73 //",
    "GK16jaycndpu:319": "śleṣādibhūr virodhaś ced virodhābhāsatā matā /",
    "GK16jaycndpu:320": "apy andhakāriṇānena jagad etat prakāśate // JCand_5.74 //",
    "GK16jaycndpu:321": "asaṃbhavo 'rthaniṣpattāv asaṃbhāvyatvavarṇanam /",
    "GK16jaycndpu:322": "ko veda gopaśiśukaḥ śailam utpāṭayiṣyati // JCand_5.75 //",
    "GK16jaycndpu:323": "vibhāvanā vināpi syāt kāraṇaṃ kāryajanma cet /",
    "GK16jaycndpu:324": "paśya lākṣārasāsiktaṃ raktaṃ tvaccaraṇadvayam // JCand_5.76 //",
    "GK16jaycndpu:325": "viśeṣoktir anutpattiḥ kāryasya sati kāraṇe /",
    "GK16jaycndpu:326": "namantam api dhīmantaṃ na laṅghayati kaścana // JCand_5.77 //",
    "GK16jaycndpu:327": "ākhyāte bhinnadeśatve kāryahetvor asaṃgatiḥ /",
    "GK16jaycndpu:328": "tvadbhaktānāṃ namaty aṅgaṃ bhaṅgam eti bhavaklamaḥ // JCand_5.78 //",
    "GK16jaycndpu:329": "viṣamaṃ yady anaucityād anekānvayakalpanam /",
    "GK16jaycndpu:330": "kvātitīvraviṣāḥ sarpāḥ kvāsau candanabhūruhaḥ // JCand_5.79 //",
    "GK16jaycndpu:331": "samam aucityato 'neka-vastusambandhavarṇanam /",
    "GK16jaycndpu:332": "anurūpaṃ kṛtaṃ sadma hāreṇa kucamaṇḍalam // JCand_5.80 //",
    "GK16jaycndpu:333": "vicitraṃ cet prayatnaḥ syād viparītaphalapradaḥ /",
    "GK16jaycndpu:334": "namanti santas trailokyād api labdhuṃ samunnatim // JCand_5.81 //",
    "GK16jaycndpu:335": "adhikaṃ bodhyam ādhārād ādheyādhikavarṇanam /",
    "GK16jaycndpu:336": "yayā vyāptaṃ jagat tasyāṃ vāci mānti na te guṇāḥ // JCand_5.82 //",
    "GK16jaycndpu:337": "anyonyaṃ nāma yatra syād upakāraḥ parasparam /",
    "GK16jaycndpu:338": "triyāmā śaśinā bhāti śaśī bhāti triyāmayā // JCand_5.83 //",
    "GK16jaycndpu:339": "viśeṣaḥ khyātam ādhāraṃ vināpy ādheyavarṇanam /",
    "GK16jaycndpu:340": "gate 'pi sūrye dīpasthās tamaś chindanti tatkarāḥ // JCand_5.84 //",
    "GK16jaycndpu:341": "syād vyāghāto 'nyathākāri vastv anyakriyam ucyate /",
    "GK16jaycndpu:342": "yair jagat prīyate hanti tair eva kusumāyudhaḥ // JCand_5.85 //",
    "GK16jaycndpu:343": "gumphaḥ kāraṇamālā syād yathāprākprāntakāraṇaiḥ /",
    "GK16jaycndpu:344": "nayena śrīḥ śriyā tyāgas tyāgena vipulaṃ yaśaḥ // JCand_5.86 //",
    "GK16jaycndpu:345": "gṛhītamuktarītyartha-śreṇir ekāvalī matā /",
    "GK16jaycndpu:346": "netre karṇāntaviśrānte karṇau dormūladolinau // JCand_5.87 //",
    "GK16jaycndpu:347": "dīpakaikāvalīyogān mālādīpakam ucyate /",
    "GK16jaycndpu:348": "smareṇa hṛdaye tasyās tena tvayi kṛtā sthitiḥ // JCand_5.88 //",
    "GK16jaycndpu:349": "sāro nāma padotkarṣaḥ sāratāyā yathottaram /",
    "GK16jaycndpu:350": "sāraṃ sārasvataṃ tatra kāvyaṃ tatra śivastavaḥ // JCand_5.89 //",
    "GK16jaycndpu:351": "udārasāraś ced bhāti bhinno 'bhinnatayā guṇaḥ /",
    "GK16jaycndpu:352": "madhuraṃ madhu pīyūṣaṃ tasmāt tasmāt kaver vacaḥ // JCand_5.90 //",
    "GK16jaycndpu:353": "yathāsaṃkhyaṃ dvidhārthāś cet kramādekaikamanvitāḥ /",
    "GK16jaycndpu:354": "śatruṃ mitraṃ dviṣatpakṣaṃ jaya rañjaya bhañjaya // JCand_5.91 //",
    "GK16jaycndpu:355": "paryāyaś ced anekatra syād ekasya samanvayaḥ /",
    "GK16jaycndpu:356": "padmaṃ muktvā gatā candraṃ kāminīvadanopamā // JCand_5.92 //",
    "GK16jaycndpu:357": "parivṛttir vinimayo nyūnābhyadhikayor mithaḥ /",
    "GK16jaycndpu:358": "jagrāhaikaṃ śaraṃ muktvā kaṭākṣān śatruyoṣitām // JCand_5.93 //",
    "GK16jaycndpu:359": "parisaṃkhyā niṣidhyaikam anyasmin vastuyantraṇam /",
    "GK16jaycndpu:360": "snehakṣayaḥ pradīpeṣu svānteṣu na natabhruvām // JCand_5.94 //",
    "GK16jaycndpu:361": "vikalpas tulyabalayor virodhaś cāturīyutaḥ /",
    "GK16jaycndpu:362": "kāntācitte 'dhare vāpi kuru tvaṃ vītarāgatām // JCand_5.95 //",
    "GK16jaycndpu:363": "bhūyasām ekasambandha-bhājāṃ gumphaḥ samuccayaḥ /",
    "GK16jaycndpu:364": "naśyanti paścāt paśyanti bhraśyanti ca tava dviṣaḥ // JCand_5.96 //",
    "GK16jaycndpu:365": "samādhiḥ kāryasaukaryaṃ kāraṇāntarasannidheḥ /",
    "GK16jaycndpu:366": "utkaṇṭhitāṃ ca kalayan jagāmāstaṃ ca bhānumān // JCand_5.97 //",
    "GK16jaycndpu:367": "pratyanīkaṃ balavataḥ śatroḥ pakṣe parākramaḥ /",
    "GK16jaycndpu:368": "jaitranetrānugau karṇāv utpalābhyām adhaḥkṛtau // JCand_5.98 //",
    "GK16jaycndpu:369": "pratīpam upamānasya hīnatvam upameyataḥ /",
    "GK16jaycndpu:370": "dṛṣṭaṃ ced vadanaṃ tasyāḥ kiṃ padmena kimindunā // JCand_5.99 //",
    "GK16jaycndpu:371": "ullāso 'nyamahimnā ced doṣo hy anyatra varṇyate /",
    "GK16jaycndpu:372": "tad abhāgyaṃ dhanasyaiva yan nāśrayati sajjanam // JCand_5.100 //",
    "GK16jaycndpu:373": "tadguṇaḥ svaguṇatyāgād anyataḥ svaguṇodayaḥ /",
    "GK16jaycndpu:374": "padmarāgāruṇaṃ nāsā-mauktikaṃ te 'dharaśritam // JCand_5.101 //",
    "GK16jaycndpu:375": "punaḥ svaguṇasamprāptir vijñeyā pūrvarūpatā /",
    "GK16jaycndpu:376": "harakaṇṭhāṃśulipto 'pi śeṣas tvadyaśasā sitaḥ // JCand_5.102 //",
    "GK16jaycndpu:377": "yadvastuno 'nyathā rūpaṃ tathā syāt pūrvarūpatā /",
    "GK16jaycndpu:378": "dīpe nirvāpite hy āsīt kāñcīratnair aharmahaḥ // JCand_5.103 //",
    "GK16jaycndpu:379": "saṅgatānyaguṇānaṅgī-kāram āhur atadguṇam /",
    "GK16jaycndpu:380": "viśann api raver madhyaṃ śīta eva sadā śaśī // JCand_5.104 //",
    "GK16jaycndpu:381": "prāksiddhasvaguṇotkarṣo 'nuguṇaḥ parasannidheḥ /",
    "GK16jaycndpu:382": "karṇotpalāni dadhate kaṭākṣairapi nīlatām // JCand_5.105 //",
    "GK16jaycndpu:383": "avajñā varṇyate vastu guṇadoṣākṣamaṃ yadi /",
    "GK16jaycndpu:384": "mlāyanti yadi padmāni kā hānir amṛtadyuteḥ // JCand_5.106 //",
    "GK16jaycndpu:385": "praśnottaraṃ krameṇoktau syūtam uttaram uttaram /",
    "GK16jaycndpu:386": "yatrāsau vetasī pāntha tatrāsau sutarā sarit // JCand_5.107 //",
    "GK16jaycndpu:387": "pihitaṃ paravṛttānta-jñātur anyasya ceṣṭitam /",
    "GK16jaycndpu:388": "priye gṛhāgate prātaḥ kāntā talpam akalpayat // JCand_5.108 //",
    "GK16jaycndpu:389": "vyājoktiḥ śaṅkamānasya chadmanā vastugopanam /",
    "GK16jaycndpu:390": "sakhi paśya gṛhārāma-parāgair asmi dhūsarā // JCand_5.109 //",
    "GK16jaycndpu:391": "vakroktiḥ śleṣakākubhyāṃ vācyārthāntarakalpanam /",
    "GK16jaycndpu:392": "muñca mānaṃ dinaṃ prāptaṃ manda nandī harāntike // JCand_5.110 //",
    "GK16jaycndpu:393": "svābhāvoktiḥ svabhāvasya jātyādiṣu ca varṇanam /",
    "GK16jaycndpu:394": "kuraṅgair uttaraṅgākṣi stabdhakarṇair udīkṣyate // JCand_5.111 //",
    "GK16jaycndpu:395": "bhāvikaṃ bhūtabhāvyartha-sākṣād darśanavarṇanam /",
    "GK16jaycndpu:396": "alaṃ vilokayādyāpi yuddhyante 'tra surāsurāḥ // JCand_5.112 //",
    "GK16jaycndpu:397": "deśātmaviprakṛṣṭasya darśanaṃ bhāvikacchaviḥ /",
    "GK16jaycndpu:398": "tvaṃ vasan hṛdaye tasyāḥ sākṣāt pañceṣur īkṣyase // JCand_5.113 //",
    "GK16jaycndpu:399": "udāttam ṛddheś caritaṃ ślāghyaṃ cānyopalakṣaṇam /",
    "GK16jaycndpu:400": "sānau yasyābhavad yuddhaṃ tad dhūrjaṭikirīṭinoḥ // JCand_5.114 //",
    "GK16jaycndpu:401": "atyuktir adbhutātathya-śauryaudāryādivarṇanam /",
    "GK16jaycndpu:402": "tvayi dātari rājendra yācakāḥ kalpaśākhinaḥ // JCand_5.115 //",
    "GK16jaycndpu:403": "rasabhāvatadābhāsa-bhāvaśāntinibandhanāḥ /",
    "GK16jaycndpu:404": "rasavatpreyaūrjasvi-samāhitamayābhidhāḥ // JCand_5.116 //",
    "GK16jaycndpu:405": "bhāvānāmudayaḥ sandhiḥ śabalatvam iti trayaḥ /",
    "GK16jaycndpu:406": "alaṅkārān imān sapta kecid āhur manīṣiṇaḥ // JCand_5.117 //",
    "GK16jaycndpu:407": "śuddhir ekapradhānatvaṃ tathā saṃsṛṣṭisaṃkarau /",
    "GK16jaycndpu:408": "eteṣām eva vinyāsān nālaṅkārāntarāṇy amī // JCand_5.118 //",
    "GK16jaycndpu:409": "sarveṣāṃ ca pratidvandva-praticchandabhidābhṛtām /",
    "GK16jaycndpu:410": "upādhiḥ kvacid udbhinnaḥ syād anyatrāpi saṃbhavāt // JCand_5.119 //",
    "GK16jaycndpu:411": "mālā paraṃparā caiṣāṃ bhūyasām anukūlake /",
    "GK16jaycndpu:412": "manuṣye bhavataḥ kvāpi hy alaṅkārāṅgatāṃ gate // JCand_5.120 //",
    "GK16jaycndpu:413": "śabde padārthe vākyārthe vākyārthastabake tathā /",
    "GK16jaycndpu:414": "ete bhavanti vinyāsāḥ svabhāvātiśayātmakāḥ // JCand_5.121 //",
    "GK16jaycndpu:415": "kasyāpy atiśayasyokter ity anvarthavicāraṇāt /",
    "GK16jaycndpu:416": "prāyeṇāmī hy alaṃkārā bhinnā nātiśayoktitaḥ // JCand_5.122 //",
    "GK16jaycndpu:417": "alaṃkārapradhāneṣu dadhāneṣv api sāmyatām /",
    "GK16jaycndpu:418": "vailakṣaṇyaṃ prativyakti pratibhāti mukheṣviva // JCand_5.123 //",
    "GK16jaycndpu:419": "alaṃkāreṣu tathyeṣu yady anāsthā manīṣiṇām /",
    "GK16jaycndpu:420": "tad arvācīnabhedeṣu nāmnāṃ nāmnāya iṣyatām // JCand_5.124 //",
    "GK16jaycndpu:421": "mahādevaḥ satrapramukhamakhavidyaikacaturaḥ sumitrā tadbhaktipraṇihitamatir yasya pitarau",
    "GK16jaycndpu:422": "caturthaḥ saikoyam sukavijayadevena racite ciraṃ candrāloke sukhayatu mayūkhaḥ sumanasaḥ // ālambanoddīpanātmā vibhāvaḥ kāraṇaṃ dvidhā /",
    "GK16jaycndpu:423": "kāryo 'nubhāvo bhāvaś ca sahāyo vyabhicāry api // JCand_6.1 //",
    "GK16jaycndpu:424": "galadvedyāntarodbhedo hṛdayeṣv ajaḍātmanām /",
    "GK16jaycndpu:425": "milan malayajālepa ivāhlādaṃ vikāsayan // JCand_6.2 //",
    "GK16jaycndpu:426": "kāvye nāṭye ca kārye ca vibhāvādyair vibhāvitaḥ /",
    "GK16jaycndpu:427": "āsvādyamānaikatanuḥ sthāyī bhāvo rasaḥ smṛtaḥ // JCand_6.3 //",
    "GK16jaycndpu:428": "ratyākhyasthāyibhāvātmā vallabhādivibhāvitaḥ /",
    "GK16jaycndpu:429": "ālasyerṣyājugupsābhyo vinā saṃcāribhir yutaḥ // JCand_6.4 //",
    "GK16jaycndpu:430": "anubhāvaiḥ kaṭākṣādyair unmādādyair yathākramam /",
    "GK16jaycndpu:431": "sambhogo vipralambhaś ca śṛṅgāro dvividho mataḥ // JCand_6.5 //",
    "GK16jaycndpu:432": "hāsasthāyī raso hāsyo vibhāvadyair yathākramam /",
    "GK16jaycndpu:433": "vairūpyaphullagaṇḍatvāvahitthādyaiḥ samanvitaḥ // JCand_6.6 //",
    "GK16jaycndpu:434": "abhīṣṭaviprayogāśru-pātaglānyādibhiḥ kramāt /",
    "GK16jaycndpu:435": "vibhāvādyair yutaḥ śoka-sthāyī syāt karuṇo rasaḥ // JCand_6.7 //",
    "GK16jaycndpu:436": "krodhasthāyī raso raudro vibhāvādyaiḥ samanvitaḥ /",
    "GK16jaycndpu:437": "mātsaryahastaniṣpeṣa-saṃmohādyair yathākramam // JCand_6.8 //",
    "GK16jaycndpu:438": "utsāhākhyasthāyibhāvaḥ prabhāvādivibhāvabhūḥ /",
    "GK16jaycndpu:439": "vīro 'nubhāvaiḥ sthairyādyair bhāvair garvādibhiryutaḥ // JCand_6.9 //",
    "GK16jaycndpu:440": "vyāghrādibhir vibhāvais tu vepitādyanubhāvabhṛt /",
    "GK16jaycndpu:441": "bhāvair mohādibhir yukto bhayasthāyī bhayānakaḥ // JCand_6.10 //",
    "GK16jaycndpu:442": "sthāyī jugupsā bībhatso vibhāvādyā yathākramam /",
    "GK16jaycndpu:443": "aniṣṭekṣaṇaniṣṭhīva-mohādyā yatra saṃmatāḥ // JCand_6.11 //",
    "GK16jaycndpu:444": "adbhuto vismayasthāyī māyādikavibhāvabhūḥ /",
    "GK16jaycndpu:445": "romāñcādyanubhāvo 'yaṃ stambhādivyabhicārikaḥ // JCand_6.12 //",
    "GK16jaycndpu:446": "nirvedasthāyikaḥ śāntaḥ satsaṅgādivibhāvabhūḥ /",
    "GK16jaycndpu:447": "kṣamādikānubhāvo 'yaṃ stambhādivyabhicārikaḥ // JCand_6.13 //",
    "GK16jaycndpu:448": "ratir devādiviṣayā santi ca vyabhicāriṇaḥ /",
    "GK16jaycndpu:449": "vedyamānā nigadyante bhāvāḥ sāhityavedibhiḥ // JCand_6.14 //",
    "GK16jaycndpu:450": "nirvedaglāniśaṅkākhyās tathāsūyāmadaśramāḥ /",
    "GK16jaycndpu:451": "ālasyaṃ caiva dainyaṃ ca cintā mohaḥ smṛtir dhṛtiḥ // JCand_6.15 //",
    "GK16jaycndpu:452": "vrīḍā capalatā harṣa āvego jaḍatā tathā /",
    "GK16jaycndpu:453": "garvo viṣāda autsukyaṃ nidrāpasmāra eva ca // JCand_6.16 //",
    "GK16jaycndpu:454": "suptaṃ prabodho 'marṣaś cāpy avahittham athogratā /",
    "GK16jaycndpu:455": "matir vyādhis tathonmādas tathā maraṇam eva ca // JCand_6.17 //",
    "GK16jaycndpu:456": "trāsaś caiva vitarkaś ca vijñeyā vyabhicāriṇaḥ /",
    "GK16jaycndpu:457": "trayastriṃśad ime bhāvāḥ samākhyātās tu nāmataḥ // JCand_6.18 //",
    "GK16jaycndpu:458": "sarvasādhāraṇaprema-praśrayādisvarūpayā /",
    "GK16jaycndpu:459": "anaucityā rasābhāsā bhāvābhāsāś ca kīrtitāḥ // JCand_6.19 //",
    "GK16jaycndpu:460": "bhāvasya śāntir udayaḥ sandhiḥ śabalatā tathā /",
    "GK16jaycndpu:461": "kāvyasya kāñcanasyeva kuṅkumaṃ kāntisaṃpade // JCand_6.20 //",
    "GK16jaycndpu:462": "āturyam āsaptamaṃ ca yatheṣṭair aṣṭamādibhiḥ /",
    "GK16jaycndpu:463": "samāsaḥ syāt padair na syāt samāsaḥ sarvathāpi ca // JCand_6.21 //",
    "GK16jaycndpu:464": "pāñcālikī ca lāṭīyā gauḍīyā ca yathārasam /",
    "GK16jaycndpu:465": "vaidarbhī ca yathāsaṃkhyaṃ catasro rītayaḥ smṛtāḥ // JCand_6.22 //",
    "GK16jaycndpu:466": "madhurāyāṃ samākrāntā vargasthāḥ pañcamair nijaiḥ /",
    "GK16jaycndpu:467": "lakāraś ca lasaṃyukto hrasvavyavahitau raṇau // JCand_6.23 //",
    "GK16jaycndpu:468": "rephākrāntā vargyayaṇāṣ ṭavargāt pañcamād ṛte /",
    "GK16jaycndpu:469": "kapākrāntas tavargaḥ syāt prauḍhāyāṃ ca kamūrdhatā // JCand_6.24 //",
    "GK16jaycndpu:470": "sarvair ūrdhvaiḥ sakārasya sarvai rephasya sarvathā /",
    "GK16jaycndpu:471": "rahor dvedhā tu saṃyogaḥ paruṣāyāṃ śaṣau svataḥ // JCand_6.25 //",
    "GK16jaycndpu:472": "lakāro 'nyair asaṃyukto laghavo ghabhadhā rasau /",
    "GK16jaycndpu:473": "lalitāyāṃ tathā śeṣā bhadrāyām iti vṛttayaḥ // JCand_6.26 //",
    "GK16jaycndpu:474": "aṅgabhaṅgollasallīlā taruṇī smaratoraṇam /",
    "GK16jaycndpu:475": "tarkakarkaśapūrṇokti-prāptotkaṭadhiyāṃ vṛthā // JCand_6.27 //",
    "GK16jaycndpu:476": "vīpsotsarpanmukhāgrārdraṃ barhī jahre kṛśas tṛṣam /",
    "GK16jaycndpu:477": "lalanā rabhasaṃ dhatte ghanāṭope mahīyasi // JCand_6.28 //",
    "GK16jaycndpu:478": "mahādevaḥ satrapramukhamakhavidyaikacaturaḥ sumitrā tadbhaktipraṇihitamatir yasya pitarau",
    "GK16jaycndpu:479": "mayūkhastenāsau sukavijayadevena racite ciraṃ candrāloke sukhayatu mahati ṛtusaṃkhyaḥ // JCand_6.29",
    "GK16jaycndpu:480": "vṛttibhedais tribhir yuktā srotobhiriva jāhnavī /",
    "GK16jaycndpu:481": "bhāratī bhāti gambhīrā kuṭilā saralā kvacit // JCand_7.1 //",
    "GK16jaycndpu:482": "sāṃmukhyaṃ vidadhānāyāḥ sphuṭam arthāntare giraḥ /",
    "GK16jaycndpu:483": "kaṭākṣa iva lolākṣyā vyāpāro vyañjanātmakaḥ // JCand_7.2 //",
    "GK16jaycndpu:484": "avivakṣitavācyasya dvau bhedau vācyam eva cet /",
    "GK16jaycndpu:485": "arthāntire saṃkramitam atyantaṃ vā tiraskṛtam // JCand_7.3 //",
    "GK16jaycndpu:486": "dvau vivakṣitavācyasya lakṣyālakṣyakramātmakau /",
    "GK16jaycndpu:487": "catvāriṃśadyutaikena bhedāḥ ṣaṭ cānayoḥ kramāt // JCand_7.4 //",
    "GK16jaycndpu:488": "tridhā śabdārthatadyugma-śaktijanmā sphuṭakramāt /",
    "GK16jaycndpu:489": "rasabhāvatadābhāsa-pramukhas tv asphuṭakramāt // JCand_7.5 //",
    "GK16jaycndpu:490": "vastvalaṅkārayor vyakter bhedau dvau śabdaśaktijau /",
    "GK16jaycndpu:491": "arthaśaktisamutthasya bhedā dvādaśa tad yathā // JCand_7.6 //",
    "GK16jaycndpu:492": "catvāro vastv alaṃkāram alaṃkāras tu vastu yat /",
    "GK16jaycndpu:493": "alaṃkāram alaṃkāro vastu vastu vyanakti tat // JCand_7.7 //",
    "GK16jaycndpu:494": "vaktuḥ kavinibaddhasya kaver vā prauḍhinirmitaḥ /",
    "GK16jaycndpu:495": "svasiddho vā vyañjako 'rthaś catvāras triguṇās tataḥ // JCand_7.8 //",
    "GK16jaycndpu:496": "śabdārthobhayabhūr ekaḥ sa ca vākyaikasaṃśrayaḥ /",
    "GK16jaycndpu:497": "padaikadeśe racanā-varṇavākyapadeṣv api // JCand_7.9 //",
    "GK16jaycndpu:498": "prabandhe ceti ṣoḍhāsau rasādyākhyo 'sphuṭakramaḥ /",
    "GK16jaycndpu:499": "eṣu saptadaśasv ekaṃ parityajyāsphuṭakramam // JCand_7.10 //",
    "GK16jaycndpu:500": "ye ṣoḍaśādyā dviguṇās te syur vākyapadāśrayāt /",
    "GK16jaycndpu:501": "prabandhe 'pi dvādaśa syur arthaśaktibhuvo bhidaḥ // JCand_7.11 //",
    "GK16jaycndpu:502": "dvātriṃśad dvādaśaikaḥ ṣaṭ sarvasaṃkalitadhvaneḥ /",
    "GK16jaycndpu:503": "bhedāḥ syur ekapañcāśat saṃbhinnās tu sahasraśaḥ // JCand_7.12 //",
    "GK16jaycndpu:504": "vaktṛsyūtaṃ bodhayituṃ vyaṅgyaṃ vaktur abhīpsitam /",
    "GK16jaycndpu:505": "svāṅkuritam atadrūpaṃ svayam ullasitaṃ giraḥ // JCand_7.13 //",
    "GK16jaycndpu:506": "kaścit sādhāraṇaḥ kaścid āmantrya pratibodhitaḥ /",
    "GK16jaycndpu:507": "kaścit taṭasthaḥ kaścic ca bodhitapratibodhitaḥ // JCand_7.14 //",
    "GK16jaycndpu:508": "ityevaṃ boddhṛvaicitryād vaktṛsyūtaṃ caturvidham /",
    "GK16jaycndpu:509": "upekṣānihnavābhyāṃ ca dvidhā svāṅkuritaṃ matam // JCand_7.15 //",
    "GK16jaycndpu:510": "bhūtādikālabhedena nihnavaḥ syād anekadhā /",
    "GK16jaycndpu:511": "anenāpi prabhedena vyaktivallī vijṛmbhate // JCand_7.16 //",
    "GK16jaycndpu:512": "nānāprabhedā niyatā kvacit prakaraṇādinā /",
    "GK16jaycndpu:513": "arthe 'rtham anyaṃ yaṃ vakti tad vācyavyaṅgyam iṣyate // JCand_7.17 //",
    "GK16jaycndpu:514": "mahādevaḥ satrapramukhamakhavidyaikacaturaḥ sumitrā tadbhaktipraṇihitamatir yasya pitarau",
    "GK16jaycndpu:515": "mayūkhastenāsau sukavijayadevena racite ciraṃ candrāloke sukhayatu mahati munisaṃkhyaḥ // yad vyajyamānaṃ manasaḥ staimityāya sa no dhvaniḥ /",
    "GK16jaycndpu:516": "anyathā tu guṇībhūta-vyaṅgyam āpatitaṃ tridhā // JCand_8.1 //",
    "GK16jaycndpu:517": "vyaktir eva kvacid vyaṅgyaḥ kvacid arthasvabhāvataḥ /",
    "GK16jaycndpu:518": "kvacic cārutarasyāgre sa vimuñcati cārutām // JCand_8.2 //",
    "GK16jaycndpu:519": "agūḍhaṃ kalayed arthāntarasaṃkramitādikam /",
    "GK16jaycndpu:520": "vismṛtaḥ kim apāṃnātha sa tvayā kumbhasaṃbhavaḥ // JCand_8.3 //",
    "GK16jaycndpu:521": "aparasya rasādeś ced aṅgamanyad rasādikam /",
    "GK16jaycndpu:522": "hā hā! matkucakāśmīra-liptaṃ bhinnam uraḥ śaraiḥ // JCand_8.4 //",
    "GK16jaycndpu:523": "tathā vācyasya siddhyaṅgaṃ naur artho vāridher yathā /",
    "GK16jaycndpu:524": "saṃśritya taraṇiṃ dhīrās taranti vyādhivāridhīn // JCand_8.5 //",
    "GK16jaycndpu:525": "asphuṭaṃ stanayor atra kokasādṛśyavan matam /",
    "GK16jaycndpu:526": "kuṅkumāktaṃ stanadvandvaṃ mānasaṃ mama gāhate // JCand_8.6 //",
    "GK16jaycndpu:527": "saṃdigdhaṃ yadi saṃdeho dairghyādyutpalayoriva /",
    "GK16jaycndpu:528": "saṃprāpte nayane tasyāḥ śravaṇottaṃsabhūmikām // JCand_8.7 //",
    "GK16jaycndpu:529": "tulyaprādhānyam indutvam iva vācyena sāmyabhṛt /",
    "GK16jaycndpu:530": "kānte tvadānanarucā glānim eti saroruham // JCand_8.8 //",
    "GK16jaycndpu:531": "asundaraṃ yadi vyaṅgyaṃ syād vācyād amanoharam /",
    "GK16jaycndpu:532": "sarasyāmīladambhoje cakraḥ kāntāṃ vilokate // JCand_8.9 //",
    "GK16jaycndpu:533": "kākusthaṃ praṇato 'mbhodhir adya mādyatu rāvaṇaḥ /",
    "GK16jaycndpu:534": "ity aṣṭadhā guṇībhūta-vyaṅgyam aṅgīkṛtaṃ budhaiḥ // JCand_8.10 //",
    "GK16jaycndpu:535": "mahādevaḥ satrapramukhamakhavidyaikacaturaḥ sumitrā tadbhaktipraṇihitamatir yasya pitarau",
    "GK16jaycndpu:536": "mayūkhastenāsau sukavijayadevena racite ciraṃ candrāloke mahati vasusaṃkhyaḥ sukhayatu // mukhyārthasyāvivakṣāyāṃ pūrvārvācī ca rūḍhitaḥ /",
    "GK16jaycndpu:537": "prayojanāc ca saṃbaddhaṃ vadantī lakṣaṇā matā // JCand_9.1 //",
    "GK16jaycndpu:538": "lakṣaṇīyasvaśabdasya mīlanāmīlanād dvidhā /",
    "GK16jaycndpu:539": "lakṣaṇā sā tridhā siddha-sādhyasādhyāṅgabhedataḥ // JCand_9.2 //",
    "GK16jaycndpu:540": "sphuṭāsphuṭaprabhedena prayojanam api dvidhā /",
    "GK16jaycndpu:541": "viduḥ sphuṭaṃ taṭasthatvād arthagatvād dvidhā budhāḥ // JCand_9.3 //",
    "GK16jaycndpu:542": "asphuṭaṃ cārthaniṣṭhatvāt taṭasthatvād api dvidhā /",
    "GK16jaycndpu:543": "lakṣyalakṣakaniṣṭhatvād arthasaṃstham api dvidhā // JCand_9.4 //",
    "GK16jaycndpu:544": "lakṣakasthaṃ sphuṭaṃ yatra sā vicakṣaṇalakṣaṇā /",
    "GK16jaycndpu:545": "asphuṭatvaṃ taṭasthatvaṃ lakṣyasthatvam amuṣya ca // JCand_9.5 //",
    "GK16jaycndpu:546": "anyās tisra iti vyaktā śaktitaḥ sā caturvidhā /",
    "GK16jaycndpu:547": "indur evaiṣa tadvaktram utkarṣo lakṣyate mukhe // JCand_9.6 //",
    "GK16jaycndpu:548": "pradīpaṃ vardhayetyatra taṭasthaṃ maṅgalodayaḥ /",
    "GK16jaycndpu:549": "paṭo 'yaṃ dagdha ityādau sphuṭaṃ nāsti prayojanam // JCand_9.7 //",
    "GK16jaycndpu:550": "amṛtaṃ sūktam ityādau lakṣyastham atihṛdyatā /",
    "GK16jaycndpu:551": "ābhimukhyāt saṃnidhānāt tathākārapratītitaḥ // JCand_9.8 //",
    "GK16jaycndpu:552": "kāryakāraṇabhāvāt sā vācyavācakabhāvataḥ /",
    "GK16jaycndpu:553": "ityevamādeḥ saṃbandhāt kiṃcānyasmāc catuṣṭayāt // JCand_9.9 //",
    "GK16jaycndpu:554": "sādṛśyāt samavāyāt sā vaiparītyāt kriyānvayāt /",
    "GK16jaycndpu:555": "sāropādhyavasānākhye gauṇaśuddhe pṛthak pṛthak // JCand_9.10 //",
    "GK16jaycndpu:556": "gauṇaṃ sāropam uddiṣṭam indur mukham itīdṛśam /",
    "GK16jaycndpu:557": "gauṇaṃ sādhyavasānaṃ syād indur evedam īdṛśam // JCand_9.11 //",
    "GK16jaycndpu:558": "śuddhaṃ sāropam uddiṣṭam āyur ghṛtam itīdṛśam /",
    "GK16jaycndpu:559": "śuddhaṃ sādhyavasānaṃ syād āyur evedam īdṛśam // JCand_9.12 //",
    "GK16jaycndpu:560": "upādānārpaṇadvāre dve cānye iti ṣaḍvidhā /",
    "GK16jaycndpu:561": "kuntā viśanti gaṅgāyāṃ ghoṣo nivasatīti ca // JCand_9.13 //",
    "GK16jaycndpu:562": "lakṣyalakṣakavaiśiṣṭya-vaiśiṣṭyād dvividhā punaḥ /",
    "GK16jaycndpu:563": "sarasaṃ kāvyam amṛtaṃ vidyā sthirataraṃ dhanam // JCand_9.14 //",
    "GK16jaycndpu:564": "tathā sahetur atathābhedabhinnā ca kutracit /",
    "GK16jaycndpu:565": "saundaryeṇaiṣa kandarpaḥ sā ca mūrtimatī ratiḥ // JCand_9.15 //",
    "GK16jaycndpu:566": "śabde padārthe vākyārthe saṃkhyāyāṃ kārake tathā /",
    "GK16jaycndpu:567": "liṅge ceyam alaṅkārāṅkurabījatayā sthitā // JCand_9.16 //",
    "GK16jaycndpu:568": "mahādevaḥ satrapramukhamakhavidyaikacaturaḥ sumitrā tadbhaktipraṇihitamatir yasya pitarau",
    "GK16jaycndpu:569": "mayūkhastenāsau sukavijayadevena racite ciraṃ candrāloke mahati navasaṃkhyaḥ sukhayatu // dharmaṃ kaṃcit puraskṛtya prāyaḥ śabdaḥ pravartate /",
    "GK16jaycndpu:570": "yayārthaṃ spaṣṭam ācaṣṭe śabdas tām abhidhāṃ viduḥ // JCand_10.1 //",
    "GK16jaycndpu:571": "jātyā guṇena kriyayā vastuyogena saṃjñayā /",
    "GK16jaycndpu:572": "nirdeśena tathā prāhuḥ ṣaḍvidhām abhidhāṃ budhāḥ // JCand_10.2 //",
    "GK16jaycndpu:573": "gaur nīlaḥ pācako daṇḍī ḍitthaḥ kaṃsa iti kramāt /",
    "GK16jaycndpu:574": "kaṃ saṃhinasti kaṃsārir naraṃ ca kaṃ samāśritam // JCand_10.3 //",
    "GK16jaycndpu:575": "na yogāder āyatanaṃ na saṅketaniketanam /",
    "GK16jaycndpu:576": "vṛttyā nirdeśaśabdo 'yaṃ mukhyayā svābhidheyayā // JCand_10.4 //",
    "GK16jaycndpu:577": "pīyūṣavarṣaprabhavaṃ candrālokamanoharam /",
    "GK16jaycndpu:578": "sudhānidhānam āsādya śrayadhvaṃ vibudhā mudam // JCand_10.5 //",
    "GK16jaycndpu:579": "jayanti yājñikaśrīman-mahādevāṅgajanmanaḥ /",
    "GK16jaycndpu:580": "sūktipīyūṣavarṣasya jayadevakaver giraḥ // JCand_10.6 //",
    "GK16jaycndpu:581": "mahādevaḥ satrapramukhamakhavidyaikacaturaḥ sumitrā tadbhaktipraṇihitamatir yasya pitarau"
}