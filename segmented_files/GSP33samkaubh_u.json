{
  "GSP33samkaubh_u:0": "Śaṃkara (attrib.)",
  "GSP33samkaubh_u:1": ": Kaṭhopaniṣadbhāṣya",
  "GSP33samkaubh_u:2": "kāṭhakopaniṣat",
  "GSP33samkaubh_u:3": "oṃ saha nāv avatu /",
  "GSP33samkaubh_u:4": "saha nau bhunaktu /",
  "GSP33samkaubh_u:5": "saha vīryaṃ karavāvahai //",
  "GSP33samkaubh_u:6": "tejasvi nāvadhītamastu mā vidviṣāvahai //",
  "GSP33samkaubh_u:7": "oṃ śāntiḥ śāntiḥ śāntiḥ //",
  "GSP33samkaubh_u:8": "oṃ namo bhagavate vaivasvatāya mṛtyave brahmavidyācāryāya naciketase ca /",
  "GSP33samkaubh_u:9": "atha kāṭhakopaniṣadvallīnāṃ sukhārthaprabodhanārtham alpagranthā vṛttir ārabhyate /",
  "GSP33samkaubh_u:10": "sader dhātor viśaraṇagatyavasād anārthasyopanipūrvasya kvippratyayāntasya rūpam idam upaniṣad iti /",
  "GSP33samkaubh_u:11": "upaniṣacchabdena ca vyācikhyāsitagranthapratipādyavedyavastuviṣayā vidyocyate /",
  "GSP33samkaubh_u:12": "kena punar arthayogenopaniṣacchabdena vidyocyata ity ucyate /",
  "GSP33samkaubh_u:13_0": "ye mumukṣavo dṛṣṭānuśravikaviṣayavitṛṣṇāḥ santa upaniṣacchabdavācyāṃ vakṣyamāṇalakṣaṇāṃ",
  "GSP33samkaubh_u:13_1": "vidyām upasadyopagamya tanniṣṭhatayā niścayena śīlayanti teṣām avidyādeḥ saṃsārabijasya",
  "GSP33samkaubh_u:13_2": "viśaraṇād dhiṃsanād vināśanād ity anenārthayogena vidyopaniṣad ity ucyate /",
  "GSP33samkaubh_u:14": "tathā ca vakṣyati “nicāyya taṃ mṛtyumukhāt pramucyate” (KaU 3.15) iti /",
  "GSP33samkaubh_u:15": "pūrvoktaviśeṣaṇān vā mumukṣūn paraṃ brahma gamayatīti brahmagamayitṛtvena yogād brahmavidyopaniṣat /",
  "GSP33samkaubh_u:16": "tathā ca vakṣyati “brahmaprāpto virajo 'bhūd vimṛtyuḥ” (KaU 3.18) iti /",
  "GSP33samkaubh_u:17_0": "lokādir brahmajajño yo 'gnis tadviṣayāyā vidyāyā dvitīyena vareṇa prārthyamānāyāḥ",
  "GSP33samkaubh_u:17_1": "svargalokaphalaprāptihetutvena garbhavāsajanmajarādyupadravavṛndasya lokāntare paunaḥpunyena",
  "GSP33samkaubh_u:17_2": "pravṛttasyāvasādayitṛtvena śaithilyāpādanena dhātvarthayogād agnividyāpy upaniṣad ity ucyate /",
  "GSP33samkaubh_u:18": "tathā ca vakṣyati “svargalokā amṛtatvaṃ bhajante” (KaU 1.13) ity ādi /",
  "GSP33samkaubh_u:19": "nanu copaniṣacchabdenādhyetāro grantham apy abhilapanti /",
  "GSP33samkaubh_u:20": "upaniṣadam adhīmaha upaniṣadam adhyāpayāma iti ca /",
  "GSP33samkaubh_u:21": "naiṣa doṣaḥ,",
  "GSP33samkaubh_u:22": "avidyādisaṃsārahetuviśaraṇādeḥ sadi dhātvarthasya granthamātre 'sambhavād vidyāyāṃ ca sambhavāt /",
  "GSP33samkaubh_u:23": "granthasyāpi tādarthyena tacchabdatvopapatter āyur vai dhṛtam ity ādivat /",
  "GSP33samkaubh_u:24": "tasmād vidyāyāṃ mukhyayā vṛttyopaniṣacchabdo vartate,",
  "GSP33samkaubh_u:25": "granthe tu bhaktyeti /",
  "GSP33samkaubh_u:26": "evam upaniṣannirvacanenaiva viśiṣṭo 'dhikārī vidyāyām uktaḥ /",
  "GSP33samkaubh_u:27": "viṣayaś ca viśiṣṭa ukto vidyāyāḥ paraṃ brahma pratyagātmabhūtam /",
  "GSP33samkaubh_u:28": "prayojanaṃ cāsyā upaniṣada ātyantikī saṃsāranivṛttir brahmaprāptilakṣaṇā /",
  "GSP33samkaubh_u:29": "sambandhaś caivaṃ bhūtaprayojanenoktaḥ /",
  "GSP33samkaubh_u:30": "ato yathoktādhikāriviṣayaprayojanasambandhāyā vidyāyāḥ karatalanyastāmalakavat prakāśakatvena viśiṣṭādhikāriviṣayaprayojanasambandhā etā vallyo bhavantīti /",
  "GSP33samkaubh_u:31": "atas tā yathāpratibhānaṃ vyācakṣmahe /",
  "GSP33samkaubh_u:32": "oṃ",
  "GSP33samkaubh_u:33": "uśan ha vai vājaśravasaḥ sarvavedasaṃ dadau /",
  "GSP33samkaubh_u:34": "tasya ha naciketā nāma putra āsa // KaU_1.1/1,1.1 //",
  "GSP33samkaubh_u:35": "tatrākhyāyikā vidyāstutyarthā /",
  "GSP33samkaubh_u:36": "uśan kāmayamāno ha vā iti vṛttārthasmaraṇārthau nipātau /",
  "GSP33samkaubh_u:37": "vājamannaṃ taddānādinimittaṃ śravo yaśo yasya sa vājaśravā,",
  "GSP33samkaubh_u:38": "rūḍhito vā,",
  "GSP33samkaubh_u:39": "tasyāpatyaṃ vājaśravasaḥ /",
  "GSP33samkaubh_u:40": "sa kila viśvajitā sarvamedheneje tatphalaṃ kāmayamānaḥ /",
  "GSP33samkaubh_u:41": "tasmin kratau sarvavedasaṃ sarvasvaṃ dhanaṃ dadau dattavān /",
  "GSP33samkaubh_u:42": "tasya yajamānasya ha naciketā nāma putraḥ kilāsa babhūva // KaUBh_1.1/1,1.1 //",
  "GSP33samkaubh_u:43": "taṃ ha kumāraṃ santaṃ dakṣiṇāsu nīyamānāsu śraddhāviveśa so 'manyata // KaU_1.2/1,1.2 //",
  "GSP33samkaubh_u:44": "taṃ ha naciketasaṃ kumāraṃ prathamavayasaṃ santam aprāptajananaśaktiṃ bālam eva śraddhāstikyabuddhiḥ pitur hitakāmaprayuktaviveśa praviṣṭavatī /",
  "GSP33samkaubh_u:45": "kasmin kāla ity āha -- ṛtvigbhyaḥ sadasyebhyaś ca dakṣiṇāsu nīyamānāsu vibhāgenopanīyamānāsu dakṣiṇārthāsu goṣu,",
  "GSP33samkaubh_u:46": "sa āviṣṭaśraddho naciketā amanyata // KaUBh_1.2/1,1.2 //",
  "GSP33samkaubh_u:47": "pītodakā jagdhatṛṇā dugdhadohā nirindriyāḥ /",
  "GSP33samkaubh_u:48": "anandā nāma te lokāstānsa gacchati tā dadat // KaU_1.3/1,1.3 //",
  "GSP33samkaubh_u:49": "katham ity ucyate -- pītodakā ity ādinā dakṣiṇārthā gāvo viśeṣyante /",
  "GSP33samkaubh_u:50": "pītam udakaṃ yābhis tāḥ pītodakāḥ /",
  "GSP33samkaubh_u:51": "jagdhaṃ bhakṣitaṃ tṛṇaṃ yābhis tā jagdhatṛṇāḥ /",
  "GSP33samkaubh_u:52": "dugdho dohaḥ kṣīrākhyo yāsāṃ tā dugdhadohāḥ /",
  "GSP33samkaubh_u:53": "nirindriyā prajananāsamarthā jīrṇā niṣphalā gāva ity arthaḥ /",
  "GSP33samkaubh_u:54": "yās tā evambhūtā gā ṛtvigbhyo dakṣiṇābuddhyā dadatprayacchannanandā anānandā asukhā nāmety etad ye te lokās tān sa yajamāno gacchati // KaUBh_1.3/1,1.3 //",
  "GSP33samkaubh_u:55": "sa hovāca pitaraṃ tata kasmai māṃ dāsyasīti /",
  "GSP33samkaubh_u:56": "dvitīyaṃ tṛtīyaṃ taṃ hovāca mṛtyave tvā dadāmīti // KaU_1.4/1,1.4 //",
  "GSP33samkaubh_u:57_0": "tad evaṃ kratvasampattinimittaṃ pitur aniṣṭaṃ phalaṃ mayā putreṇa satā nivāraṇīyam",
  "GSP33samkaubh_u:57_1": "ātmapradānenāpi kratusampattiṃ kṛtvā ity evaṃ matvā pitaram upagamya sa hovāca pitaram",
  "GSP33samkaubh_u:57_2": "-- he tata tāta kasmā ṛtvigviśeṣāya dakṣiṇārthaṃ māṃ dāsyasīti prayacchasīty etat /",
  "GSP33samkaubh_u:58": "evam uktena pitropekṣyamāṇo 'pi dvitīyaṃ tṛtiyam apy uvāca kasmai māṃ dāsyasi kasmai māṃ dāsyasīti /",
  "GSP33samkaubh_u:59": "nāyaṃ kumārasvabhāva iti kruddhaḥ san pitā taṃ ha putraṃ kilovāca mṛtyave vaivasvatāya tvā tvāṃ dadāmīti // KaUBh_1.4/1,1.4 //",
  "GSP33samkaubh_u:60": "bahūnām emi prathamo bahūnām emi madhyamaḥ /",
  "GSP33samkaubh_u:61": "kiṃ svid yamasya kartavyaṃ yan mayādya kariṣyati // KaU_1.5/1,1.5 //",
  "GSP33samkaubh_u:62": "sa evam uktaḥ putra ekānte paridevayāñ cakāra /",
  "GSP33samkaubh_u:63": "katham ity ucyate -- bahūnāṃ śiṣyāṇāṃ putrāṇāṃ vā emi gacchāmi prathamaḥ sanmukhyayā śiṣyādivṛttyety arthaḥ /",
  "GSP33samkaubh_u:64": "madhyamānāṃ ca bahūnāṃ madhyamo madhyamayaiva vṛttyaimi /",
  "GSP33samkaubh_u:65": "nādhamayā kadācid api /",
  "GSP33samkaubh_u:66": "tam evaṃ viśiṣṭaguṇam api putraṃ māṃ “mṛtyave tvā dadāmi” (KaU 1.4)",
  "GSP33samkaubh_u:67": "ity uktavān pitā /",
  "GSP33samkaubh_u:68": "sa kiṃ svid yamasya kartavyaṃ prayojanaṃ mayā prattena kariṣyati yatkartavyam adya?",
  "GSP33samkaubh_u:69": "nūnaṃ prayojanam anapekṣyaiva krodhavaśād uktavān pitā /",
  "GSP33samkaubh_u:70": "tathāpi tatpitur vaco mṛṣā mā bhūditi // KaUBh_1.5/1,1.5 //",
  "GSP33samkaubh_u:71": "evaṃ matvā paridevanāpūrvakam āha pitaraṃ śokāviṣṭa kiṃ vā mayoktam iti --",
  "GSP33samkaubh_u:72": "anupaśya yathā pūrve pratipaśya tathāpare /",
  "GSP33samkaubh_u:73": "sasyam iva martyaḥ pacyate sasyam ivājāyate punaḥ // KaU_1.6/1,1.6 //",
  "GSP33samkaubh_u:74": "anupaśyālocaya vibhāvayānukrameṇa yathā yena prakāreṇa vṛtāḥ pūrve 'tikrāntāḥ pitṛpitāmahādayas tava /",
  "GSP33samkaubh_u:75": "tān dṛṣṭrvā ca teṣāṃ vṛttam āsthātum arhasi /",
  "GSP33samkaubh_u:76": "vartamānāś cāpare sādhavo yathā vartante tāṃś ca tathā pratipaśyālocaya /",
  "GSP33samkaubh_u:77": "na ca teṣāṃ mṛṣākaraṇaṃ vṛttaṃ vartamānaṃ vāsti /",
  "GSP33samkaubh_u:78": "tadviparītam asatāṃ ca vṛttaṃ mṛṣākaraṇam /",
  "GSP33samkaubh_u:79": "na ca mṛṣābhūtaṃ kṛtvā kaścid ajarāmaro bhavati /",
  "GSP33samkaubh_u:80": "yataḥ sasyam iva martyo manuṣyaḥ pacyate jīrṇo mriyate,",
  "GSP33samkaubh_u:81": "mṛtvā ca sasyam ivājāyata āvirbhavati punar evam anitye jīvaloke kiṃ mṛṣākaraṇena /",
  "GSP33samkaubh_u:82": "pālayātmanaḥ satyam /",
  "GSP33samkaubh_u:83": "preṣaya māṃ yamāyety abhiprāyaḥ // KaUBh_1.6/1,1.6 //",
  "GSP33samkaubh_u:84": "vaiśvānaraḥ praviśati atithir brāhmaṇo gṛhān /",
  "GSP33samkaubh_u:85": "tasyaitāṃ śāntiṃ kurvanti hara vaivasvatodakam // KaU_1.7/1,1.7 //",
  "GSP33samkaubh_u:86": "sa evam uktaḥ pitātmanaḥ satyatāyai preṣayāmāsa /",
  "GSP33samkaubh_u:87": "sa ca yamabhavanaṃ gatvā tistro rātrīr uvāsa yame proṣite /",
  "GSP33samkaubh_u:88": "proṣyāgataṃ yamam amātyā bhāryā vā ūcur bodhayanto vaiśvānaro 'gnir eva sākṣāt praviśaty atithiḥ san brāhmaṇo gṛhān dahann iva /",
  "GSP33samkaubh_u:89": "tasya dāhaṃ śamayanta ivāgner etāṃ pādyāsanādidānalakṣaṇāṃ śāntiṃ kurvanti santo 'tither yataḥ,",
  "GSP33samkaubh_u:90": "ato harāhara he vaivasvatodakaṃ naciketase pādyārtham /",
  "GSP33samkaubh_u:91": "yataś cākaraṇepratyavāyaḥ śrūyate // KaUBh_1.7/1,1.7 //",
  "GSP33samkaubh_u:92": "āśāpratīkṣe saṃgataṃ sūnṛtāṃ ca iṣṭāpūrte putrapaśūṃś ca sarvān /",
  "GSP33samkaubh_u:93": "etad vṛṅkte puruṣasyālpamedhaso yasyānaśnan vasati brāhmaṇo gṛhe // KaU_1.8/1,1.8 //",
  "GSP33samkaubh_u:94": "āśāpratīkṣa anirjñātaprāpyeṣṭārthaprārthanā āśā,",
  "GSP33samkaubh_u:95": "nirjñātaprāpyārthapratīkṣaṇaṃ pratīkṣā,",
  "GSP33samkaubh_u:96": "ta āśāpratīkṣe /",
  "GSP33samkaubh_u:97": "saṅgataṃ satsaṃyogajaṃ phalam,",
  "GSP33samkaubh_u:98": "sūnṛtāṃ ca sūnṛtā hi priyā vāktannimittajaṃ ca /",
  "GSP33samkaubh_u:99": "iṣṭāpūrte iṣṭaṃ yāgajaṃ phalam,",
  "GSP33samkaubh_u:100": "pūrtam ārāmādi kriyājaṃ phalam /",
  "GSP33samkaubh_u:101": "putrapaśūṃś ca putrāṃś ca sarvān etat sarvaṃ yathoktaṃ vṛṅkte varjayati vināśayatīty etat,",
  "GSP33samkaubh_u:102": "puruṣasyālpamedhaso 'lpaprajñasya /",
  "GSP33samkaubh_u:103": "yasyānaśnannabhuñjāno brāhmaṇo gṛhe vasati /",
  "GSP33samkaubh_u:104": "tasmād anupekṣaṇīyaḥ sarvāvasthāsv apy atithir ity arthaḥ // KaUBh_1.8/1,1.8 //",
  "GSP33samkaubh_u:105": "tisro rātrīr yad avatsīr gṛhe me anaśnan brahmann atithir namasyaḥ /",
  "GSP33samkaubh_u:106": "namas te 'stu brahman svasti me 'stu tasmāt prati trīn varān vṛṇīṣva // KaU_1.9/1,1.9 //",
  "GSP33samkaubh_u:107": "evam ukto mṛtyur uvāca naciketasam upagamya pūjāpuraḥsaram /",
  "GSP33samkaubh_u:108": "tistro rātrīr yad yasmād avātsīr uṣitavānasi gṛhe me mamānaśnan he brahmann atithiḥ san namasyo namaskārārhaś ca,",
  "GSP33samkaubh_u:109": "tasmān namaste tubhyam astu bhavatu /",
  "GSP33samkaubh_u:110": "he brahman svasti bhadraṃ me 'stu /",
  "GSP33samkaubh_u:111": "tasmād bhavato 'naśanena madgṛhavāsanimittād doṣāt /",
  "GSP33samkaubh_u:112_0": "tatprāptyupaśamena yady api bhavad anugraheṇa sarvaṃ mama svasti syāt tathāpi tvadadhikasamprasādanārtham",
  "GSP33samkaubh_u:112_1": "anaśanenoṣitām ekaikāṃ rātriṃ prati trīn varān vṛṇīṣv ābhipretārthaviśeṣān prārthayasva",
  "GSP33samkaubh_u:112_2": "mattaḥ // KaUBh_1.9/1,1.9 //",
  "GSP33samkaubh_u:113": "śāntasaṅkalpaḥ sumanā yathā syād vītamanyur gautamo mābhi mṛtyo /",
  "GSP33samkaubh_u:114": "tvatprasṛṣṭaṃ mābhivadet pratīta etat trayāṇāṃ prathamaṃ varaṃ vṛṇe // KaU_1.10/1,1.10 //",
  "GSP33samkaubh_u:115": "naciketās tv āha -- yadi ditsur varān śāntasaṅkalpa upaśāntaḥ saṅkalpo yasya māṃ prati,",
  "GSP33samkaubh_u:116": "yamaṃ prāpya kin nu kariṣyati mama putra iti,",
  "GSP33samkaubh_u:117": "sa śāntasaṅkalpaḥ sumanāḥ prasannamanāś ca yathā syād vītamanyur vigataroṣaś ca gautamo mama pitā mābhi māṃ prati he mṛtyo,",
  "GSP33samkaubh_u:118": "kiñ ca tvatprasṛṣṭaṃ tvayā vinirmuktaṃ preṣitaṃ gṛhaṃ prati mām abhivadet pratīto labdhasmṛtiḥ,",
  "GSP33samkaubh_u:119": "sa evāyaṃ putro mamāgata ity evaṃ pratyabhijānann ity arthaḥ /",
  "GSP33samkaubh_u:120": "etat prayojanaṃ trayāṇāṃ varāṇāṃ prathamam ādyaṃ varaṃ vṛṇe prārthaye yatpituḥ paritoṣaṇam // KaUBh_1.10/1,1.10 //",
  "GSP33samkaubh_u:121": "yathā purastād bhavitā pratīta auddālakir āruṇir matprasṛṣṭaḥ /",
  "GSP33samkaubh_u:122": "sukhaṃ rātrīḥ śayitā vītamanyus tvāṃ dadṛśivān mṛtyumukhāt pramuktam // KaU_1.11/1,1.11 //",
  "GSP33samkaubh_u:123_0": "mṛtyur uvāca -- yathā buddhis tvayi purastāt pūrvam āsīt snehasamanvitā pitus tava",
  "GSP33samkaubh_u:123_1": "bhavitā prītisamanvitas tava pitā tathaiva pratītaḥ pratītavān sann auddālakir uddālaka evauddālakiḥ,",
  "GSP33samkaubh_u:124_0": "aruṇasyāpatyam āruṇir dvyāmuṣyāyaṇo vā matprasṛṣṭo mayānujñātaḥ sann uttarā api rātrīḥ",
  "GSP33samkaubh_u:124_1": "sukhaṃ prasannamanāḥ śayitā svaptā vītamanyur vigatamanyuś ca bhavati syāt tvāṃ putraṃ",
  "GSP33samkaubh_u:124_2": "dadṛśivān dṛṣṭavān san mṛtyumukhān mṛtyugocarāt pramuktaṃ santam // KaUBh_1.11/1,1.11 //",
  "GSP33samkaubh_u:125": "svarge loke na bhayaṃ kiṃcanāsti na tatra tvaṃ na jarayā bibheti /",
  "GSP33samkaubh_u:126": "ubhe tīrtvā aśanāyāpipāse śokātigo modate svargaloke // KaU_1.12/1,1.12 //",
  "GSP33samkaubh_u:127": "naciketā uvāca -- svarge loke rogādinimittaṃ bhayaṃ kiñcana kiñcid api nāsti /",
  "GSP33samkaubh_u:128": "na ca tatra tvaṃ mṛtyo sahasā prabhavasi,",
  "GSP33samkaubh_u:129": "ato jarayā yukta iha lokavat tvatto na bibheti kaścit tatra /",
  "GSP33samkaubh_u:130": "kiñcobha aśanāyāpipāse tīrtvātikramya śokam atītya gacchatīti śokātigaḥ san mānasena duḥkhena varjito modate hṛṣyati svargaloke divye // KaUBh_1.12/1,1.12 //",
  "GSP33samkaubh_u:131": "sa tvam agniṃ svargyam adhyeṣi mṛtyo prabrūhi taṃ śraddadhānāya mahyam /",
  "GSP33samkaubh_u:132": "svargalokā amṛtatvaṃ bhajanta etad dvitīyena vṛṇe vareṇa // KaU_1.13/1,1.13 //",
  "GSP33samkaubh_u:133": "evaṅ guṇaviśiṣṭasya svargalokasya prāptisādhanabhūtaṃ svargyam agniṃ sa tvaṃ mṛtyur adhyeṣi smarasi jānāsīty arthaḥ /",
  "GSP33samkaubh_u:134": "he mṛtyo yatas taṃ prabrūhi kathaya śraddadhānāya śraddhāvate mahyaṃ svargārthine /",
  "GSP33samkaubh_u:135_0": "yenāgninā citena svargalokaḥ svargo loko yeṣāṃ te svargalokā yajamānā amṛtatvam amaraṇatāṃ",
  "GSP33samkaubh_u:135_1": "devatvaṃ bhajante prāpnuvanti tad etad agnivijñānaṃ dvitīyena vareṇa vṛṇe // KaUBh_1.13/1,1.13 //",
  "GSP33samkaubh_u:136": "pra te bravīmi tad u me nibodha svargyam agniṃ naciketaḥ prajānan /",
  "GSP33samkaubh_u:137": "anantalokāptim atho pratiṣṭhāṃ viddhi tvam etaṃ nihitaṃ guhāyām // KaU_1.14/1,1.14 //",
  "GSP33samkaubh_u:138": "mṛtyoḥ pratijñā iyam -- pra te tubhyaṃ prabravīmi /",
  "GSP33samkaubh_u:139": "yat tvayā prārthitaṃ tadu me mama vacaso nibodha budhyasvaikāgramanāḥ san svargyaṃ svargāya hitaṃ svargasādhanam agniṃ he naciketaḥ prajānan vijñātavān sann aham ity arthaḥ /",
  "GSP33samkaubh_u:140": "prabravīmi tan nibodheti ca śiṣyabuddhisamādhānārthaṃ vacanam /",
  "GSP33samkaubh_u:141": "adhunāgniṃ stauti -- anantaṃ lokāpti svargalokaphalaprāptisādhanam ity etat /",
  "GSP33samkaubh_u:142": "atho 'pi pratiṣṭhām āśrayaṃ jagato virāḍrūpeṇa tam etam agniṃ mayocyamānaṃ viddhi vijānīhi tvaṃ nihitaṃ sthitaṃ guhāyāṃ viduṣāṃ buddhau niviṣṭam ity arthaḥ // KaUBh_1.14/1,1.14 //",
  "GSP33samkaubh_u:143": "lokādim agniṃ tam uvāca tasmai yā iṣṭakā yāvatīr vā yathā vā /",
  "GSP33samkaubh_u:144": "sa cāpi tat pratyavadad yathoktam athāsya mṛtyuḥ punar āha tuṣṭaḥ // KaU_1.15/1,1.15 //",
  "GSP33samkaubh_u:145": "idaṃ śruter vacanam /",
  "GSP33samkaubh_u:146": "lokādiṃ lokānām ādiṃ pratham aśarīritvād agniṃ taṃ prakṛtaṃ naciketasā prārthitam uvācoktavān mṛtyus tasmai naciketase /",
  "GSP33samkaubh_u:147": "kiñ ca yā iṣṭakāś cetavyāḥ svarūpeṇa,",
  "GSP33samkaubh_u:148": "yāvatīr vā saṅkhyayā,",
  "GSP33samkaubh_u:149": "yathā vā ciyate 'gnir yena prakāreṇa sarvam etad uktavān ity arthaḥ /",
  "GSP33samkaubh_u:150": "sa cāpi naciketās tan mṛtyunoktaṃ pratyavadad yathāvat pratyayenāvadat pratyuccāritavān /",
  "GSP33samkaubh_u:151": "athāsya pratyuccāraṇena tuṣṭaḥ san mṛtyuḥ punar evāha varatrayavyatirekeṇānyaṃ varaṃ ditsuḥ // KaUBh_1.15/1,1.15 //",
  "GSP33samkaubh_u:152": "tam abravīt prīyamāṇo mahātmā varaṃ tavehādya dadāmi bhūyaḥ /",
  "GSP33samkaubh_u:153": "tavaiva nāmnā bhavitāyam agniḥ sṛṅkāṃ cemām anekarūpāṃ gṛhāṇa // KaU_1.16/1,1.16 //",
  "GSP33samkaubh_u:154_0": "kathaṃ taṃ naciketasam abravīt prīyamāṇaḥ śiṣyasya yogyatāṃ paśyan prīyamāṇaḥ prītim",
  "GSP33samkaubh_u:154_1": "anubhavan mahātmākṣudrabuddhir varaṃ tava caturtham iha prītinimittam adyedānīṃ dadāmi",
  "GSP33samkaubh_u:154_2": "bhūyaḥ punaḥ prayacchāmi /",
  "GSP33samkaubh_u:155": "tavaiva naciketaso nāmnābhidhānena prasiddho bhavitā mayocyamāno 'yam agniḥ /",
  "GSP33samkaubh_u:156": "kiñ ca sṛṅkāṃ śabdavatīṃ ratnamayīṃ mālām imām anekarūpāṃ vicitrāṃ gṛhāṇa svīkuru /",
  "GSP33samkaubh_u:157": "yad vā, sṛṅkām akutsitāṃ gatiṃ karmamayīṃ gṛhāṇa /",
  "GSP33samkaubh_u:158": "anyad api karmavijñānam anekaphalahetutvāt svīkurvity arthaḥ // KaUBh_1.16/1,1.16 //",
  "GSP33samkaubh_u:159": "punar api karmastutim evāha --",
  "GSP33samkaubh_u:160": "triṇāciketas tribhir etya sandhiṃ trikarmakṛt tarati janmamṛtyū /",
  "GSP33samkaubh_u:161": "brahmajajñaṃ devam īḍyaṃ viditvā nicāyyemāṃ śāntim atyantam eti // KaU_1.17/1,1.17 //",
  "GSP33samkaubh_u:162": "triṇāciketas triḥkṛtvā nāciketo 'gniś cito yena sa triṇāciketas tadvijñānatadadhyayanatadanuṣṭhānavān vā /",
  "GSP33samkaubh_u:163": "tribhir mātṛpitrācāryair etya prāpya sandhiṃ sandhānaṃ sambandhaṃ mātrādyanuśāsanaṃ yathāvat prāpyety etat /",
  "GSP33samkaubh_u:164": "tad dhi prāmāṇyakāraṇaṃ śrutyantarād avagamyate “yathā mātṛmān pitṛmān” (BĀU 4,1.2) ity ādeḥ /",
  "GSP33samkaubh_u:165": "vedasmṛtiśiṣṭair vā pratyakṣānumānāgamair vā /",
  "GSP33samkaubh_u:166": "tebhyo hi viśuddhiḥ pratyakṣā /",
  "GSP33samkaubh_u:167": "trikarmakṛt ijyādhyayanadānānāṃ kartā taraty atikrāmati janmamṛtyū /",
  "GSP33samkaubh_u:168": "kiñ ca brahmajajñaṃ brahmaṇo hiraṇyagarbhāj jāto brahmajaḥ,",
  "GSP33samkaubh_u:169": "brahmajaś cāsau jñaś ceti brahmajajñaḥ sarvajño hy asau /",
  "GSP33samkaubh_u:170": "taṃ devaṃ dyotanāñ jñānādiguṇavantam īḍyaṃ stutyaṃ viditvā śāstrato,",
  "GSP33samkaubh_u:171": "nicāyya dṛṣṭvā cātmabhāvenemāṃ svabuddhipratyakṣāṃ śāntim uparatim atyantam ety atiśayenaiti /",
  "GSP33samkaubh_u:172": "vairājaṃ padaṃ jñānakarmasamuccayānuṣṭhānena prāpnotīty arthaḥ // KaUBh_1.17/1,1.17 //",
  "GSP33samkaubh_u:173": "idānīm agnivijñānacayanaphalam upasaṃharati prakaraṇa ca --",
  "GSP33samkaubh_u:174": "triṇāciketas trayam etad viditvā ya evaṃ vidvāṃś cinute nāciketam /",
  "GSP33samkaubh_u:175": "sa mṛtyupāśān purataḥ praṇodya śokātigo modate svargaloke // KaU_1.18/1,1.18 //",
  "GSP33samkaubh_u:176": "triṇāciketas trayaṃ yathoktaṃ “yā iṣṭakā yāvatīrvā yathā vā” (KaU 1.15)",
  "GSP33samkaubh_u:177_0": "ity etad viditvāvagamya yaś caivam ātmarūpeṇāgniṃ vidvāṃś cinute nirvartayati nāciketam",
  "GSP33samkaubh_u:177_1": "agniṃ kratuṃ sa mṛtyupāśān adharmājñānarāgadveṣādilakṣaṇān purato 'grataḥ pūrvam",
  "GSP33samkaubh_u:177_2": "eva śarīrapātād ity arthaḥ praṇodyāpahāya śokātigo mānasair duḥkhair varjita ity",
  "GSP33samkaubh_u:177_3": "etan modate svargaloke vairāje virāḍātmasvarūpapratipattyā // KaUBh_1.18/1,1.18 //",
  "GSP33samkaubh_u:178": "eṣa te 'gnir naciketaḥ svargyo yam avṛṇīthā dvitīyena vareṇa /",
  "GSP33samkaubh_u:179": "etam agniṃ tavaiva pravakṣyanti janāsas tṛtīyaṃ varaṃ naciketo vṛṇīṣva // KaU_1.19/1,1.19 //",
  "GSP33samkaubh_u:180": "eṣa te tubhyam agnir varo he naciketaḥ,",
  "GSP33samkaubh_u:181": "svargyaḥ svargasādhano yam agniṃ varam avṛṇīthāḥ prārthitavānasi dvitīyena vareṇa,",
  "GSP33samkaubh_u:182": "so 'gnir varo datta ity uktopasaṃhāraḥ /",
  "GSP33samkaubh_u:183": "kiñ caitam agniṃ tavaiva nāmnā pravakṣyanti janāso janā ity etat /",
  "GSP33samkaubh_u:184": "eṣa varo datto mayā caturthas tuṣṭena /",
  "GSP33samkaubh_u:185": "tṛtīyaṃ varaṃ naciketo vṛṇīṣva /",
  "GSP33samkaubh_u:186": "tasmin hy adatta ṛṇavān evāham ity ābhiprāyaḥ // KaUBh_1.19/1,1.19 //",
  "GSP33samkaubh_u:187": "etāvad dhy atikrāntena vidhipratiṣedhārthena mantrabrāhmaṇenāvagantavyaṃ yadvaradvayasūcitaṃ vastu nātmatattvaviṣayayāthātmyavijñānam /",
  "GSP33samkaubh_u:188_0": "ato vidhipratiṣedhārthaviṣayasyātmani kriyākārakaphalādhyāropaṇalakṣaṇasya svābhāvikasyājñānasya",
  "GSP33samkaubh_u:188_1": "saṃsārabījasya nivṛttyarthaṃ tadviparītabrahmātmaikatvavijñānaṃ kriyākārakaphalādhyāropaṇalakṣaṇaśūnyam",
  "GSP33samkaubh_u:188_2": "ātyantikaniḥśreyasaprayojanaṃ vaktavyam ity uttaro grantha ārabhyate /",
  "GSP33samkaubh_u:189": "tam etam arthaṃ dvitīyavaraprāptyāpy akṛtārthatvaṃ tṛtīyavaragocaram ātmajñānam antareṇa ity ākhyāyikayā prapañcayati --",
  "GSP33samkaubh_u:190": "yeyaṃ prete vicikitsā manuṣye astīty eke nāyam astīti caike /",
  "GSP33samkaubh_u:191": "etad vidyām anuśiṣṭas tvayāhaṃ varāṇām eṣa varas tṛtīyaḥ // KaU_1.20/1,1.20 //",
  "GSP33samkaubh_u:192": "yataḥ pūrvasmāt karmagocarāt sādhyasādhanalakṣaṇād anityād viraktasyātmajñāne 'dhikāra iti tannindārtha putrādyupanyāsena pralobhanaṃ kriyate /",
  "GSP33samkaubh_u:193": "naciketā uvāca “tṛtīyaṃ varaṃ naciketo vṛṇīṣva” (KaU 1.19)",
  "GSP33samkaubh_u:194": "ity uktaḥ san -- yeyaṃ vicikitsā saṃśayaḥ prete mṛte manuṣye,",
  "GSP33samkaubh_u:195": "astīty eke 'sti śarīrendriyamanobuddhivyatirikto dehāntarasambandhyātmety eke manyante,",
  "GSP33samkaubh_u:196": "nāyam astīti caike,",
  "GSP33samkaubh_u:197": "nāyam evaṃvidho 'stīti caike /",
  "GSP33samkaubh_u:198": "ataś cāsmākaṃ na pratyakṣeṇa nāpi vānumānena nirṇayavijñānam /",
  "GSP33samkaubh_u:199": "etad vijñānādhīno hi paraḥ puruṣārtha ity ata etad vidyāṃ vijānīyām aham anuśiṣṭo jñāpitas tvayā /",
  "GSP33samkaubh_u:200": "varāṇām eṣa varas tṛtīyo 'vaśiṣṭaḥ // KaUBh_1.20/1,1.20 //",
  "GSP33samkaubh_u:201": "kim ayam ekāntato niḥśreyasasādhanātmajñānārho na vety etat parīkṣaṇārtham āha --",
  "GSP33samkaubh_u:202": "devair atrāpi vicikitsitaṃ purā na hi sujñeyam aṇur eṣa dharmaḥ /",
  "GSP33samkaubh_u:203": "anyaṃ varaṃ naciketo vṛṇīṣva mā moparotsīr ati mā sṛjainam // KaU_1.21/1,1.21 //",
  "GSP33samkaubh_u:204": "devair apy atraitasmin vastuni vicikitsitaṃ saṃśayitaṃ purā pūrvam /",
  "GSP33samkaubh_u:205": "na hi suvijñeyaṃ suṣṭhu jñeyam asakṛt śrutam api prākṛtair janair yato 'ṇuḥ sūkṣma eṣa ātmākhyo dharmaḥ /",
  "GSP33samkaubh_u:206": "ato 'nyam asan digdhaphalaṃ varaṃ naciketo vṛṇīṣva,",
  "GSP33samkaubh_u:207": "mā moparotsīr uparodhaṃ mā kārṣīr adharmaṇam ivottamarṇaḥ /",
  "GSP33samkaubh_u:208": "atisṛja vimuñcainaṃ varaṃ mā māṃ prati // KaUBh_1.21/1,1.21 //",
  "GSP33samkaubh_u:209": "evam ukto naciketā āha --",
  "GSP33samkaubh_u:210": "devair atrāpi vicikitsitaṃ kila tvaṃ ca mṛtyo yan na sujñeyam āttha /",
  "GSP33samkaubh_u:211": "vaktā cāsya tvādṛg anyo na labhyo nānyo varas tulya etasya kaścit // KaU_1.22/1,1.22 //",
  "GSP33samkaubh_u:212": "devair atrāpy etasmin vastuni vicikitsitaṃ kileti bhavata eva naḥ śrutam /",
  "GSP33samkaubh_u:213": "tvaṃ ca mṛtyo yady asmān na sujñeyam ātmatattvam āttha kathayasi /",
  "GSP33samkaubh_u:214": "ataḥ paṇḍitair apy avadanīyatvād vaktā cāsya dharmasya tvādṛk tvattulyo 'nyaḥ paṇḍitaś ca na labhyo 'nviṣyamāṇo 'py ayaṃ tu varo niḥśreyasaprāptihetuḥ /",
  "GSP33samkaubh_u:215": "ato nānyo varas tulyaḥ sadṛśo 'sty etasya kaścid apy,",
  "GSP33samkaubh_u:216": "anityaphalatvād anyasya sarvasyaivety abhiprāyaḥ // KaUBh_1.22/1,1.22 //",
  "GSP33samkaubh_u:217": "evam ukto 'pi punaḥ pralobhayann uvāca mṛtyuḥ --",
  "GSP33samkaubh_u:218": "śatāyuṣaḥ putrapautrān vṛṇīṣva bahūn paśūn hastihiraṇyam aśvān /",
  "GSP33samkaubh_u:219": "bhūmer mahad āyatanaṃ vṛṇīṣva svayaṃ ca jīva śarado yāvad icchasi // KaU_1.23/1,1.23 //",
  "GSP33samkaubh_u:220": "śatāyuṣaḥ śataṃ varṣāṇy āyūṃṣi yeṣāṃ tān śatāyuṣaḥ putrapautrān vṛṇīṣva /",
  "GSP33samkaubh_u:221": "kiñ ca gavādilakṣaṇān bahūn paśūn,",
  "GSP33samkaubh_u:222": "hastihiraṇyaṃ hastī ca hiraṇyaṃ ca hastihiraṇyam, aśvāṃś ca /",
  "GSP33samkaubh_u:223": "kiñ ca bhūmeḥ pṛthivyā mahad vistīrṇam āyatanam āśrayaṃ maṇḍalaṃ sāmrājyaṃ vṛṇīṣva /",
  "GSP33samkaubh_u:224_0": "kiñ ca sarvam apy etad anarthakaṃ svayaṃ ced alpāyur ity ata āha -- svayaṃ ca tvaṃ",
  "GSP33samkaubh_u:224_1": "jīva dhāraya śarīraṃ samagrendriyakalāpaṃ śarado varṣāṇi yāvad icchasi jīvitum //",
  "GSP33samkaubh_u:224_2": "KaUBh_1.23/1,1.23 //",
  "GSP33samkaubh_u:225": "etat tulyaṃ yadi manyase varaṃ vṛṇīṣva vittaṃ cirajīvikāṃ ca /",
  "GSP33samkaubh_u:226": "mahābhūmau naciketas tvam edhi kāmānāṃ tvā kāmabhājaṃ karomi // KaU_1.24/1,1.24 //",
  "GSP33samkaubh_u:227": "etat tulyam etena yathopadiṣṭena sadṛśamanyam api yadi manyase varaṃ tam api vṛṇīṣva /",
  "GSP33samkaubh_u:228": "kiñ ca vittaṃ prabhūtaṃ hiraṇyaratnādi cirajīvikāṃ ca saha vittena vṛṇīṣvety etat /",
  "GSP33samkaubh_u:229": "kiṃ bahunā, mahābhūmau mahatyāṃ bhūmau rājā naciketas tvam edhi bhava /",
  "GSP33samkaubh_u:230": "kiñ cānyat kāmānāṃ divyānāṃ mānuṣāṇāṃ ca tvā tvāṃ kāmabhājaṃ kāmabhāginaṃ kāmārhaṃ karomi,",
  "GSP33samkaubh_u:231": "satyasaṅkalapo hy ahaṃ devaḥ // KaUBh_1.24/1,1.24 //",
  "GSP33samkaubh_u:232": "ye ye kāmā durlabhā martyaloke sarvān kāmāṃś chandataḥ prārthayasva /",
  "GSP33samkaubh_u:233": "imā rāmāḥ sarathāḥ satūryā na hīdṛśā lambhanīyā manuṣyaiḥ /",
  "GSP33samkaubh_u:234": "ābhir matprattābhiḥ paricārayasva naciketo maraṇaṃ mānuprākṣīḥ // KaU_1.25/1,1.25 //",
  "GSP33samkaubh_u:235": "ye ye kāmāḥ prārthanīyā durlabhāś ca matryaloke sarvās tān kāmāñ chandata icchātaḥ prārthayasva /",
  "GSP33samkaubh_u:236": "kiñ cemā divyā apsaraso,",
  "GSP33samkaubh_u:237": "ramayanti puruṣān iti rāmāḥ,",
  "GSP33samkaubh_u:238": "saha rathair vartanta iti sarathāḥ,",
  "GSP33samkaubh_u:239": "satūryāḥ savāditrāḥ,",
  "GSP33samkaubh_u:240": "tāś ca na hi lambhanīyāḥ prāpaṇīyā īdṛśā evaṃvidhā manuṣyair matyair asmadādiprasādam antareṇa /",
  "GSP33samkaubh_u:241": "ābhir matprattābhir mayā pradattābhiḥ paricāriṇībhiḥ paricārayasvātmānam,",
  "GSP33samkaubh_u:242": "pādaprakṣālanādiśuśrūṣāṃ kārayātmana ity arthaḥ /",
  "GSP33samkaubh_u:243": "naciketo, maraṇaṃ maraṇasambaddhaṃ praśnaṃ prete 'sti nāstīti kākadantaparīkṣārūpaṃ mānuprākṣīr maivaṃ praṣṭum arhasi // KaUBh_1.25/1,1.25 //",
  "GSP33samkaubh_u:244": "evaṃ pralobhyamāno 'pi naciketā mahāhradavadakṣobhya āha --",
  "GSP33samkaubh_u:245": "śvobhāvā martyasya yad antakaitat sarvendriyāṇāṃ jarayanti tejaḥ /",
  "GSP33samkaubh_u:246": "api sarvaṃ jīvitam alpam eva tavaiva vāhās tava nṛtyagīte // KaU_1.26/1,1.26 //",
  "GSP33samkaubh_u:247": "śvo bhaviṣyanti na bhaviṣyanti veti sandihyamāna eva yeṣāṃ bhāvo bhavanaṃ tvayopanyastānāṃ bhogānāṃ te śvobhāvāḥ /",
  "GSP33samkaubh_u:248": "kiñ ca matryasya manuṣyasyāntaka he mṛtyo,",
  "GSP33samkaubh_u:249": "yad etat sarvendriyāṇāṃ tejas taj jarayanty apakṣayanty apsaraḥprabhṛtayo bhogā anarthāyaivate dharmavīryaprajñātejoyaśaḥprabhṛtīnāṃ kṣapayitṛtvāt /",
  "GSP33samkaubh_u:250": "yāṃ cāpi dīrghajīvikāṃ tvaṃ ditsasi tatrāpi śṛṇu /",
  "GSP33samkaubh_u:251": "sarvaṃ yad brahmaṇo 'pi jīvitam āyur alpam eva,",
  "GSP33samkaubh_u:252": "kim utāsmadādidīrghajīvikā /",
  "GSP33samkaubh_u:253": "atas tavaiva tiṣṭhantu vāhā rathādayas tathā tava nṛtyagīte ca // KaUBh_1.26/1,1.26 //",
  "GSP33samkaubh_u:254": "na vittena tarpaṇīyo manuṣyo lapsyāmahe vittam adrākṣma cet tvā /",
  "GSP33samkaubh_u:255": "jīviṣyāmo yāvad īśiṣyasi tvaṃ varas tu me varaṇīyaḥ sa eva // KaU_1.27/1,1.27 //",
  "GSP33samkaubh_u:256": "kiñ ca na prabhūtena vittena tarpaṇīyo manuṣyaḥ /",
  "GSP33samkaubh_u:257": "na hi loke vittalābhaḥ kasyacit tṛptikaro dṛṣṭaḥ /",
  "GSP33samkaubh_u:258": "yadi nāmāsmākaṃ vittatṛṣṇā syāl lapsyāmahe prāpsyāmahe vittam adrākṣma dṛṣṭavanto vayaṃ cet tvā tvām /",
  "GSP33samkaubh_u:259": "jīvitam api tathaiva,",
  "GSP33samkaubh_u:260": "jīviṣyāmo yāvad yāmye pade tvam īśiṣyasīśiṣyase prabhuḥ syāḥ /",
  "GSP33samkaubh_u:261": "kathaṃ hi martyas tvayā sametyālpadhanāyur bhavet /",
  "GSP33samkaubh_u:262": "varas tu me varaṇīyaḥ sa eva yadātmavijñānam // KaUBh_1.27/1,1.27 //",
  "GSP33samkaubh_u:263": "ajīryatām amṛtānām upetya jīryan martyaḥ kvadhaḥsthaḥ prajānan /",
  "GSP33samkaubh_u:264": "abhidhyāyan varṇaratipramodān atidīrghe jīvite ko rameta // KaU_1.28/1,1.28 //",
  "GSP33samkaubh_u:265_0": "yataś cājīryatāṃ vayohāṇim aprāpnuvatām amṛtānāṃ sakāśam upetyopagamyātmana utkṛṣṭaṃ",
  "GSP33samkaubh_u:265_1": "prayojanāntaraṃ prāptavyaṃ tebhyaḥ prajānann upalabhamānaḥ svayaṃ tu jīryan martyo",
  "GSP33samkaubh_u:265_2": "jarāmaraṇavān kvadhaḥsthaḥ kuḥ pṛthivy adhaś cāsāv āntarikṣādilokāpekṣayā tasyāṃ",
  "GSP33samkaubh_u:265_3": "tiṣṭhatīti kvadhaḥsthaḥ san katham evam avivekibhiḥ prārthanīyaṃ putravittādyasthiraṃ vṛṇīte /",
  "GSP33samkaubh_u:266": "“kva tadāsthaḥ” iti vā pāṭhāntaram /",
  "GSP33samkaubh_u:267": "asmin pakṣe caivam akṣarayojanā teṣu putrādiṣv āsthā sthitis tātparyeṇa vartanaṃ yasya sa tadāsthaḥ,",
  "GSP33samkaubh_u:268": "tato 'dhikataraṃ puruṣārthaṃ duṣprāpam api prāpipayiṣuḥ kva tadāstho bhavet ?",
  "GSP33samkaubh_u:269": "na kaścit tadasārajñas tadarthī syād ity arthaḥ /",
  "GSP33samkaubh_u:270": "sarvo hy uparyuparyeva bubhūṣati lokas tasmān na putravittādilobhaiḥ pralobhyo 'ham /",
  "GSP33samkaubh_u:271": "kiñ cāpsaraḥ pramukhān varṇaratipramodānanavasthitarūpatayābhidhyāyannirūpayanyathāvad atidīrghe jīvite ko vivekī rameta // KaUBh_1.28/1,1.28 //",
  "GSP33samkaubh_u:272": "yasminn idaṃ vicikitsanti mṛtyo yat sāmparāye mahati brūhi nas tat /",
  "GSP33samkaubh_u:273": "yo 'yaṃ varo gūḍham anupraviṣṭo nānyaṃ tasmān naciketā vṛṇīte // KaU_1.29/1,1.29 //",
  "GSP33samkaubh_u:274": "iti kāṭhakopaniṣadi prathamā vallī // 1 //",
  "GSP33samkaubh_u:275": "ato vihāyānityaiḥ kāmaiḥ pralobhanaṃ yanmayā prārthitaṃ yasmin preta idaṃ vicikitsanaṃ vicikitsanty asti nāstīty evaṃ prakāram,",
  "GSP33samkaubh_u:276": "he mṛtyo,",
  "GSP33samkaubh_u:277": "sāmparāye paralokaviṣaye mahati mahatprayojananimitta ātmano nirṇayavijñānaṃ yat tad brūhi kathaya no 'smabhyam /",
  "GSP33samkaubh_u:278": "kiṃ bahunā /",
  "GSP33samkaubh_u:279": "yo 'yaṃ prakṛta ātmaviṣayo varo gūḍhaṃ gahanaṃ durvivecanaṃ prāpto 'nupraviṣṭaḥ,",
  "GSP33samkaubh_u:280": "tasmād varād anyam avivekibhiḥ prārthanīyam anityaviṣayaṃ varaṃ naciketā na vṛṇīte manasāpīti śruter vacanam iti // KaUBh_1.29/1,1.29 //",
  "GSP33samkaubh_u:281": "iti kaṭhavallyāṃ prathamavallībhāṣyam // 1 //",
  "GSP33samkaubh_u:282": "atha dvitīyā vallī /",
  "GSP33samkaubh_u:283": "parīkṣya śiṣyaṃ vidyāyogyatāṃ cāvagamyāha --",
  "GSP33samkaubh_u:284": "anyac chreyo 'nyad utaiva preyas te ubhe nānārthe puruṣaṃ sinītaḥ /",
  "GSP33samkaubh_u:285": "tayoḥ śreya ādadānasya sādhu bhavati hīyate 'rthād ya u preyo vṛṇīte // KaU_2.1/1,2.1 //",
  "GSP33samkaubh_u:286_0": "anyat pṛthag eva śreyo niḥśreyasaṃ tathānyad utaivāpi ca preyaḥ priyataram api te",
  "GSP33samkaubh_u:286_1": "preyaḥ śreyasy ubhe nānārthe bhinnaprayojane satī puruṣam adhikṛtaṃ varṇāśramādiviśiṣṭaṃ",
  "GSP33samkaubh_u:286_2": "sinīto badhnītas tābhyāṃ vidyāvidyābhyām ātmakartavyatayā prayujyate sarvaḥ puruṣaḥ /",
  "GSP33samkaubh_u:287": "śreyaḥ preyasor hy abhyudayāmṛtatvārthī puruṣaḥ pravartate /",
  "GSP33samkaubh_u:288": "ataḥ śreyaḥ preyaḥ prayojanakartavyatayā,",
  "GSP33samkaubh_u:289": "tābhyāṃ buddha ity ucyate sarvaḥ puruṣaḥ /",
  "GSP33samkaubh_u:290": "te yady apy ekaikapuruṣārthasambandhinī vidyāvidyārūpatvād viruddhe ity anyatarāparityāgenaikena puruṣena sahānuṣṭhātum aśakyatvāt tayor hitvāvidyārūpaṃ preyaḥ,",
  "GSP33samkaubh_u:291": "śreya eva kevalam ādadānasyopādānaṃ kurvataḥ sādhu śobhanaṃ śivaṃ bhavati /",
  "GSP33samkaubh_u:292": "yas tv adūradarśī vimūḍho hīyate viyujyate 'rthāt puruṣārthāt pāramārthikāt prayojanān nityāt pracyavata ity arthaḥ /",
  "GSP33samkaubh_u:293": "ko 'sau ya u preyo vṛṇīta upādatta ity etat // KaUBh_2.1/1,2.1 //",
  "GSP33samkaubh_u:294": "śreyaś ca preyaś ca manuṣyam etas tau saṃparītya vivinakti dhīraḥ /",
  "GSP33samkaubh_u:295": "śreyo hi dhīro 'bhi preyaso vṛṇīte preyo mando yogakṣemād vṛṇīte // KaU_2.2/1,2.2 //",
  "GSP33samkaubh_u:296": "yady ubhe 'pi kartuṃ svāyatte puruṣeṇa,",
  "GSP33samkaubh_u:297": "kim arthaṃ preya evādatte bāhulyena loka ity ucyate -- satyaṃ svāyatte,",
  "GSP33samkaubh_u:298": "tathāpi sādhanataḥ phalataś ca mandabuddhīnāṃ durvivekarūpe satī vyāmiśrībhūta iva manuṣyaṃ puruṣam etaḥ prāpnutaḥ śreyaś ca preyaś ca /",
  "GSP33samkaubh_u:299": "ato haṃsa ivāmbhasaḥ payaḥ,",
  "GSP33samkaubh_u:300": "tau śreyaḥ preyaḥ padārthau samparītya samyak parigamya manāsālocya gurulāghavaṃ vivinakti pṛthak karoti dhīro dhīmān /",
  "GSP33samkaubh_u:301": "vivicya ca śreyo hi śreya evābhivṛṇīte preyaso 'bhyarhitatvāt /",
  "GSP33samkaubh_u:302": "ko 'sau dhīraḥ /",
  "GSP33samkaubh_u:303": "yas tu mando 'lpabuddhiḥ sa sadasadvivekāsāmarthyād yogakṣemād yogakṣemanimitaṃ śarīrādyupacayarakṣaṇanimittam ity etat preyaḥ paśuputrādilakṣaṇaṃ vṛṇīte // KaUBh_2.2/1,2.2 //",
  "GSP33samkaubh_u:304": "sa tvaṃ priyān priyarūpāṃś ca kāmān abhidhyāyan naciketo 'tyasrākṣīḥ /",
  "GSP33samkaubh_u:305": "naitāṃ sṛṅkāṃ vittamayīm avāpto yasyāṃ majjanti bahavo manuṣyāḥ // KaU_2.3/1,2.3 //",
  "GSP33samkaubh_u:306_0": "sa tvaṃ punaḥ punar mayā pralobhyamāno 'pi priyān putrādīn priyarūpāṃś cāpsaraḥprabhṛtilakṣaṇān",
  "GSP33samkaubh_u:306_1": "kāmān abhidhyāyaṃś cintayaṃs teṣām anityatvāsāratvādidoṣān he naciketotyastrākṣīratisṛṣṭavān",
  "GSP33samkaubh_u:306_2": "parityaktavān asyaho buddhimattā tava /",
  "GSP33samkaubh_u:307": "naitām avāptavān asi sṛṅktāṃ sṛtiṃ kutsitāṃ mūḍhajanapravṛttāṃ vittamayī dhanaprāyām /",
  "GSP33samkaubh_u:308": "yasyāṃ sṛtau majjanti sīdanti bahavo 'neke mūḍhā manuṣyāḥ // KaUBh_2.3/1,2.3 //",
  "GSP33samkaubh_u:309": "dūram ete viparīte viṣūcī avidyā yā ca vidyeti jñātā /",
  "GSP33samkaubh_u:310": "vidyābhīpsinaṃ naciketasaṃ manye na tvā kāmā bahavo 'lolupanta // KaU_2.4/1,2.4 //",
  "GSP33samkaubh_u:311": "“tayoḥ, śreya ādadanasya sādhu bhavati hīyate 'rthādya u preyo vṛṇīte” (KaU 2.1)",
  "GSP33samkaubh_u:312": "ity uktaṃ tatkasmāt ?",
  "GSP33samkaubh_u:313": "yato dūraṃ dūreṇa mahatāntareṇaite viparīta anyonyavyāvṛttarūpe vivekāvivekātmakatvāt tamaḥprakāśāv iva viṣūcī viṣūcyau nānāgatī bhinnaphale saṃsāramokṣahetutvenety etat /",
  "GSP33samkaubh_u:314": "ke ta ity ucyate -- yā cāvidyā preyoviṣayā vidyeti ca śreyoviṣayā jñātā nirjñātāvagatā paṇḍitais tatra vidyābhīpsinaṃ vidyārthinaṃ naciketasaṃ tvām ahaṃ manye /",
  "GSP33samkaubh_u:315": "kasmād yasmād avidvad buddhipralobhinaḥ kāmā apsaraḥprabhṛtayo bahavo 'pi tvā tvāṃ nālolupanta na vicchedaṃ kṛtavantaḥ śreyomārgād ātmopabhogābhivāñchāsampādanena /",
  "GSP33samkaubh_u:316": "ato vidyārthinaṃ śreyobhājanaṃ manya ity abhiprāyaḥ // KaUBh_2.4/1,2.4 //",
  "GSP33samkaubh_u:317": "avidyāyām antare vartamānāḥ svayaṃ dhīrāḥ paṇḍitaṃ manyamānāḥ /",
  "GSP33samkaubh_u:318": "dandramyamāṇāḥ pariyanti mūḍhā andhenaiva nīyamānā yathāndhāḥ // KaU_2.5/1,2.5 //",
  "GSP33samkaubh_u:319": "ye tu saṃsārabhājo janā avidyāyām antare madhye ghanībhūta iva tamasi vartamānā veṣṭyamānāḥ putrapaśvāditṛṣṇāpāśaśataiḥ,",
  "GSP33samkaubh_u:320_0": "svayaṃ dhīrāḥ prajñāvantaḥ paṇḍitāḥ śāstrakuśalaś ceti manyamānās te dandramyamāṇā",
  "GSP33samkaubh_u:320_1": "atyarthaṃ kuṭilām anekarūpāṃ gatiṃ gacchanto jarāmaraṇarogādiduḥkhaiḥ pariyanti parigacchanti",
  "GSP33samkaubh_u:320_2": "mūḍhā avivekino 'ndhenaiva dṛṣṭivihīnenaiva nīyamānā viṣame pathi yathā bahavondhā",
  "GSP33samkaubh_u:320_3": "mahāntam anartham ṛcchanti tadvat // KaUBh_2.5/1,2.5 //",
  "GSP33samkaubh_u:321": "na sāmparāyaḥ pratibhāti bālaṃ pramādyantaṃ vittamohena mūḍham /",
  "GSP33samkaubh_u:322": "ayaṃ loko nāsti para iti mānī punaḥ punar vaśam āpadyate me // KaU_2.6/1,2.6 //",
  "GSP33samkaubh_u:323": "ata eva mūḍhatvān na sāmparāyaḥ pratibhāti /",
  "GSP33samkaubh_u:324": "sampareyata iti sāmparāyaḥ paralokas tatprāptiprayojanaḥ sādhanaviśeṣaḥ śāstrīyaḥ sāmparāyaḥ sa ca bālam avivekinaṃ prati na pratibhāti na prakāśate nopatiṣṭhata ity etat /",
  "GSP33samkaubh_u:325": "pramādyantaṃ pramādaṃ kurvantaṃ putrapaśvādiprayojaneṣv āsaktamanasaṃ tathā vittamohena vittanimittenāvivekena mūḍhaṃ tamasācchannam /",
  "GSP33samkaubh_u:326_0": "sa tv ayam eva loko yo 'yaṃ dṛśyamānaḥ stryannapānādiviśiṣṭo nāsti paro 'dṛṣṭo loka",
  "GSP33samkaubh_u:326_1": "ity evaṃ mananaśīlo mānī punaḥ punar janitvā vaśaṃ me 'dhīnatāmāpadyate mṛtyor mama",
  "GSP33samkaubh_u:326_2": "jananamaraṇādilakṣaṇaduḥkhaprabandhārūḍha eva bhavatīty arthaḥ /",
  "GSP33samkaubh_u:327": "prāyeṇa hy evaṃvidha eva lokaḥ // KaUBh_2.6/1,2.6 //",
  "GSP33samkaubh_u:328": "śravaṇāyāpi bahubhir yo na labhyaḥ śṛṇvanto 'pi bahavo yaṃ na vidyuḥ /",
  "GSP33samkaubh_u:329": "āścaryo vaktā kuśalo 'sya labdhā āścaryo jñātā kuśalānuśiṣṭaḥ // KaU_2.7/1,2.7 //",
  "GSP33samkaubh_u:330_0": "yas tu śreyorthī sahasreṣu kaścid evātmavidbhavati tvad vidho yasmāc chravaṇāyāpi",
  "GSP33samkaubh_u:330_1": "śravaṇārthaṃ śrotam api yo na labhya ātmā bahubhir anekaiḥ śṛṇvanto 'pi bahavo 'neke",
  "GSP33samkaubh_u:330_2": "'nye yam ātmānaṃ na vidyur na vidanty abhāgino 'saṃskṛtātmāno na vijānīyuḥ /",
  "GSP33samkaubh_u:331": "kiñ cāsya vaktāpy āścaryo 'dbhutavad evānekeṣu kaścid eva bhavati /",
  "GSP33samkaubh_u:332": "tathā śrutvāpy asyātmanaḥ kuśalo nipuṇa evānekeṣu labdhā kaścid eva bhavati /",
  "GSP33samkaubh_u:333": "yasmād āścaryo jñātā kaścid eva kuśalānuśiṣṭaḥ kuśalena nipuṇenācāryeṇānuśiṣṭaḥ (saṃśikṣita ity adhyāhāryam) san // KaUBh_2.7/1,2.7 //",
  "GSP33samkaubh_u:334": "na nareṇāvareṇa prokta eṣa suvijñeyo bahudhā cintyamānaḥ /",
  "GSP33samkaubh_u:335": "ananyaprokte gatir atra nāsty aṇīyān hy atarkyam aṇupramāṇāt // KaU_2.8/1,2.8 //",
  "GSP33samkaubh_u:336": "kasmāt ? na hi nareṇa manuṣyeṇāvareṇa prokto 'vareṇa hīnena prakṛtabuddhinety etad ukta eṣa ātmā yaṃ tvaṃ māṃ pṛcchasi /",
  "GSP33samkaubh_u:337": "na hi suṣṭhu samyag vijñeyo vijñātuṃ śakyo yasmād bahudhāsti nāsti kartākartā śuddho 'śuddha ity ādyanekadhā cintyamāno vādibhiḥ /",
  "GSP33samkaubh_u:338_0": "kathaṃ punaḥ suvijñeya ity ucyate -- ananyaprokte 'nanyenāpṛthag darśinācāryeṇa pratipādyabrahmātmabhūtena",
  "GSP33samkaubh_u:338_1": "prokta ukta ātmani gatir anekadhāstināstīty ādilakṣaṇā cintā gatir atrāsminn ātmani",
  "GSP33samkaubh_u:338_2": "nāsti na vidyate sarvavikalpagatipratyastamitatvād ātmanaḥ /",
  "GSP33samkaubh_u:339": "athavā svātmabhūte 'nanyasminn ātmani prokte 'nanyaprokte gatir atrānyāvagatir nāsti jñeyasyānyasyābhāvāt /",
  "GSP33samkaubh_u:340": "jñānasya hy eṣā parā niṣṭhā yad ātmaikatvavijñānam /",
  "GSP33samkaubh_u:341": "ato 'vagantavyābhāvān na gatir atrāvaśiṣyate,",
  "GSP33samkaubh_u:342": "saṃsāragatir vātra nāsty ananya ātmani prokte nāntarīyakatvāt tadvijñānaphalasya mokṣasya /",
  "GSP33samkaubh_u:343": "athavā procyamānabrahmātmabhūtenācāryeṇānanyatayā prokta ātmany agatir anavabodho 'parijñānam atra nāsti /",
  "GSP33samkaubh_u:344": "bhavaty evāvagatis tadviṣayā śrotus tadananyo 'ham ity ācāryasyevety arthaḥ /",
  "GSP33samkaubh_u:345": "evaṃ suvijñeya ātmāgamavatācāryeṇānanyatayā proktaḥ /",
  "GSP33samkaubh_u:346": "itarathā hy aṇīyān aṇutaro 'ṇupramāṇād api sampadyata ātmā /",
  "GSP33samkaubh_u:347": "atarkyam atarkyaḥ svabuddhyabhyūhena kevalena tarkeṇa /",
  "GSP33samkaubh_u:348": "tarkyamāṇe 'ṇuparimāṇe kenacit sthāpita ātmani tato 'ṇutaram anyo 'bhyūhati,",
  "GSP33samkaubh_u:349": "tato 'py anyo 'ṇutaram,",
  "GSP33samkaubh_u:350": "iti na hi tarkasya niṣṭhā kvacid vidyate // KaUBh_2.8/1,2.8 //",
  "GSP33samkaubh_u:351": "naiṣā tarkeṇa matir āpaneyā proktānyenaiva sujñānāya preṣṭha /",
  "GSP33samkaubh_u:352": "yāṃ tvam āpaḥ satyadhṛtir batāsi tvādṛṅ no bhūyān naciketaḥ preṣṭā // KaU_2.9/1,2.9 //",
  "GSP33samkaubh_u:353": "ato 'nanyaprokta ātmany utpannā yeyam āgamapratipādyātmamatir naiṣā tarkeṇa svabuddhyābhyūhamātreṇāpaneyā na prāpaṇīyety arthaḥ /",
  "GSP33samkaubh_u:354": "nāpanetavyā vā, na hātavyā /",
  "GSP33samkaubh_u:355": "tārkiko hy anāgam ajñaḥ svabuddhiparikalpitaṃ yat kiñcid eva kalpayati /",
  "GSP33samkaubh_u:356": "ata eva ca yeyam āgamaprabhūtā matis tārkikād anyenaivāgamābhijñenācāryeṇaiva proktā satī sujñānāya bhavati he preṣṭha priyatama /",
  "GSP33samkaubh_u:357": "kā punaḥ sā tarkāgamyā matir ity ucyate /",
  "GSP33samkaubh_u:358": "yāṃ tvaṃ matiṃ madvarapradānenāpaḥ prāptavān asi /",
  "GSP33samkaubh_u:359": "satyā avitathaviṣayā dhṛtir yasya tava sa tvaṃ satyadhṛtiḥ /",
  "GSP33samkaubh_u:360": "batāsīty anukampayann āha mṛtyur naciketasaṃ vakṣyamāṇavijñānastutaye /",
  "GSP33samkaubh_u:361": "tvādṛk tv atulyo no 'smabhyaṃ bhūyād bhavatādbhavatvanyaḥ putraḥ śiṣyo vā praṣṭā /",
  "GSP33samkaubh_u:362": "kīdṛk ? yādṛktvaṃ he naciketaḥ praṣṭā // KaUBh_2.9/1,2.9 //",
  "GSP33samkaubh_u:363": "jānāmy ahaṃ śevadhir ity anityaṃ na hy adhruvaiḥ prāpyate hi dhruvaṃ tat /",
  "GSP33samkaubh_u:364": "tato mayā nāciketaś cito 'gnir anityair dravyaiḥ prāptavān asmi nityam // KaU_2.10/1,2.10 //",
  "GSP33samkaubh_u:365": "punar api tuṣṭa āha -- jānāmy ahaṃ śevadhir nidhiḥ karmaphalalakṣaṇo nidhir iva prāthyata iti /",
  "GSP33samkaubh_u:366": "asāv anityam anitya iti jānāmi /",
  "GSP33samkaubh_u:367": "na hi yasmād anityair adhruvair yan nityaṃ dhruvaṃ tatprāpyate paramātmākhyaḥ śevadhiḥ /",
  "GSP33samkaubh_u:368_0": "yas tv anityasukhātmakaḥ śevadhiḥ sa evānityair dravyaiḥ prāpyate hi yatas tatas",
  "GSP33samkaubh_u:368_1": "tasmān mayā jānatāpi nityam anityasādhanaiḥ prāpyata iti nāciketaś cito 'gnir anityair",
  "GSP33samkaubh_u:368_2": "dravyaiḥ paśvādibhiḥ svargasukhasādhanabhūto 'gnir nirvartita ity arthaḥ /",
  "GSP33samkaubh_u:369": "tenāham adhikārāpanno nityaṃ yāmyaṃ sthānaṃ svargākhyaṃ nityam āpekṣikaṃ prāptavān asmi // KaUBh_2.10/1,2.10 //",
  "GSP33samkaubh_u:370": "kāmasya āptiṃ jagataḥ pratiṣṭhāṃ krator anantyam abhayasya pāram /",
  "GSP33samkaubh_u:371": "stomamahad urugāyaṃ pratiṣṭhāṃ dṛṣṭvā dhṛtyā dhīro naciketo 'tyasrākṣīḥ // KaU_2.11/1,2.11 //",
  "GSP33samkaubh_u:372": "tvaṃ tu kāmasyāptiṃ samāptim,",
  "GSP33samkaubh_u:373": "atraiva hi sarve kāmāḥ parisamāptāḥ,",
  "GSP33samkaubh_u:374": "jagataḥ sādhyātmādhibhūtādhidaivādeḥ pratiṣṭhāmāśrayaṃ sarvātmakatvāt,",
  "GSP33samkaubh_u:375": "krator upāsanāyāḥ phalaṃ hairaṇyagarbhapadam anantyamānantyam /",
  "GSP33samkaubh_u:376": "abhayasya ca pāraṃ parāṃ niṣṭhām /",
  "GSP33samkaubh_u:377": "stomaṃ stutyaṃ mahadaṇimādyaiśvaryādyanekaguṇasaṃhatam,",
  "GSP33samkaubh_u:378": "stomaṃ ca tanmahac ca niratiśayatvāt stomamahat /",
  "GSP33samkaubh_u:379": "urugāyaṃ vistīrṇāṃ gatim /",
  "GSP33samkaubh_u:380": "pratiṣṭhāṃ sthitim ātmano 'nuttamām api dṛṣṭvā dhṛtyā dhairyeṇa dhīge dhīmān san naciketo 'tyasrākṣīḥ param evākāṅkṣann atisṛṣṭvān asi sarvam etat saṃsārabhogajātam /",
  "GSP33samkaubh_u:381": "aho batānuttamaguṇo 'si // KaUBh_2.11/1,2.11 //",
  "GSP33samkaubh_u:382": "taṃ durdarśaṃ gūḍham anupraviṣṭaṃ guhāhitaṃ gahvareṣṭhaṃ purāṇam /",
  "GSP33samkaubh_u:383": "adhyātmayogādhigamena devaṃ matvā dhīro harṣaśokau jahāti // KaU_2.12/1,2.12 //",
  "GSP33samkaubh_u:384": "yaṃ tvaṃ jñātum icchasy ātmānaṃ taṃ durdarśaṃ duḥkhena darśanam asyeti durdarśo 'tisūkṣmatvāt taṃ gūḍhaṃ gahanam,",
  "GSP33samkaubh_u:385": "anupraviṣṭaṃ prākṛtaviṣayavikāravijñānaiḥ pracchannam ity etat /",
  "GSP33samkaubh_u:386": "guhāhitaṃ guhāyāṃ buddhau sthitaṃ tatropalabhyamānatvāt /",
  "GSP33samkaubh_u:387": "gahvareṣṭhaṃ gahvare viṣame 'nekānarthasaṅkaṭe tiṣṭhatīti gahvareṣṭham /",
  "GSP33samkaubh_u:388": "yata evaṃ gūḍham anupraviṣṭo guhāhitaś cāto gahvareṣṭho 'to durdarśaḥ /",
  "GSP33samkaubh_u:389_0": "taṃ purāṇaṃ purātanam adhyātmayogādhigamena viṣayebhyaḥ pratisaṃhṛtya cetasa ātmani",
  "GSP33samkaubh_u:389_1": "samādhānam adhyātmayogas tasyādhigamas tena matvā devam ātmānaṃ dhīro harṣaśokāv",
  "GSP33samkaubh_u:389_2": "ātmana utkarṣāpakarṣayor abhāvaj jahāti // KaUBh_2.12/1,2.12 //",
  "GSP33samkaubh_u:390": "etac chrutvā saṃparigṛhya martyaḥ pravṛhya dharmyam aṇum etam āpya /",
  "GSP33samkaubh_u:391": "sa modate modanīyaṃ hi labdhvā vivṛtaṃ sadma naciketasaṃ manye // KaU_2.13/1,2.13 //",
  "GSP33samkaubh_u:392_0": "kiñ ca, etad ātmatattvaṃ yad ahaṃ vakṣyāmi tac chutvācāryaprasādāt samyag ātmabhāvena",
  "GSP33samkaubh_u:392_1": "parigṛhyopādāya martyo maraṇadharmā dharmād anupetaṃ dharmyaṃ pravṛhyodyamya pṛthak",
  "GSP33samkaubh_u:392_2": "kṛtya śarīrāder aṇuṃ sūkṣmam etam ātmānam āpya prāpya sa martyo vidvān modate modanīyaṃ",
  "GSP33samkaubh_u:392_3": "harṣaṇīyam ātmānaṃ labdhvā /",
  "GSP33samkaubh_u:393": "tad etad evaṃvidhaṃ brahma sadma bhavanaṃ naciketasaṃ tvāṃ pratyapāvṛtadvāraṃ vivṛtam abhimukhībhūtaṃ manye,",
  "GSP33samkaubh_u:394": "mokṣārhaṃ tvāṃ manya ity abhiprāyaḥ // KaUBh_2.13/1,2.13 //",
  "GSP33samkaubh_u:395": "anyatra dharmād anyatrādharmād anyatrāsmāt kṛtākṛtāt /",
  "GSP33samkaubh_u:396": "anyatra bhūtāc ca bhavyāc ca yat tat paśyasi tad vada // KaU_2.14/1,2.14 //",
  "GSP33samkaubh_u:397": "etac chrutvā naciketāḥ punar āha -- yady ahaṃ yogyaḥ,",
  "GSP33samkaubh_u:398": "prasannaś cāsi bhagavan māṃ prati,",
  "GSP33samkaubh_u:399": "anyatra dharmāc chāstrīyād dharmānuṣṭhānāt tatphalāt tatkārakebhyaś ca pṛthag bhūtam ity arthaḥ /",
  "GSP33samkaubh_u:400": "tathānyatrādharmād vihitākaraṇarūpāt pāpāt,",
  "GSP33samkaubh_u:401": "tathānyatrāsmāt kṛtākṛtāt /",
  "GSP33samkaubh_u:402": "kṛtaṃ kāryam akṛtaṃ kāraṇam asmād anyatra /",
  "GSP33samkaubh_u:403": "kiñ cānyatra bhūtāc cātikrāntāt kālād bhavyāc ca bhaviṣyataś ca tathā vartamānāt /",
  "GSP33samkaubh_u:404": "kālatrayeṇa yan na paricchidyata ity arthaḥ /",
  "GSP33samkaubh_u:405": "yad īdṛśaṃ vastu sarvavyavahāragocarātītaṃ paśyasi jānāsi tadvada mahyam // KaUBh_2.14/1,2.14 //",
  "GSP33samkaubh_u:406": "sarve vedā yat padam āmananti tapāṃsi sarvāṇi ca yad vadanti /",
  "GSP33samkaubh_u:407": "yad icchanto brahmacaryaṃ caranti tat te padaṃ saṃgraheṇa bravīmy om ity etat // KaU_2.15/1,2.15 //",
  "GSP33samkaubh_u:408": "ity evaṃ pṛṣṭavate mṛtyur uvāca pṛṣṭaṃ vastu viśeṣaṇāntaraṃ ca vivakṣan -- sarve vedā yat padaṃ padanīyaṃ gamanīyam avibhāgenāvirodhenāmananti pratipādayanti,",
  "GSP33samkaubh_u:409": "tapāṃsi sarvāṇi ca yad vadanti yat prāptyarthānīty arthaḥ /",
  "GSP33samkaubh_u:410": "yad icchanto brahmacaryaṃ gurukulavāsalakṣaṇam anyad vā brahmaprāptyarthaṃ caranti,",
  "GSP33samkaubh_u:411": "tat te tubhyaṃ padaṃ yaj jñātum icchasi saṅgraheṇa saṅkṣepato bravīmi, om ity etat /",
  "GSP33samkaubh_u:412": "tad etat padaṃ yad bubhutsitaṃ tvayā /",
  "GSP33samkaubh_u:413": "yad etad om ity oṃ śabdavācyam oṃ śabdapratīkaṃ ca // KaUBh_2.15/1,2.15 //",
  "GSP33samkaubh_u:414": "etad dhy evākṣaraṃ brahma etad dhy evākṣaraṃ param /",
  "GSP33samkaubh_u:415": "etad dhy evākṣaraṃ jñātvā yo yad icchati tasya tat // KaU_2.16/1,2.16 //",
  "GSP33samkaubh_u:416": "ata etad dhy evākṣaraṃ brahmāparam etad dhy evākṣaraṃ paraṃ ca /",
  "GSP33samkaubh_u:417": "tayor hi pratīkam etad akṣaram /",
  "GSP33samkaubh_u:418": "etad dhy evākṣaraṃ jñātvopāsya brahmeti,",
  "GSP33samkaubh_u:419": "yo yad icchati paramaparaṃ vā tasya tad bhavati /",
  "GSP33samkaubh_u:420": "paraṃ cej jñātavyam aparaṃ cet prāptavyam // KaUBh_2.16/1,2.16 //",
  "GSP33samkaubh_u:421": "etad ālambanaṃ śreṣṭham etad ālambanaṃ param /",
  "GSP33samkaubh_u:422": "etad ālambanaṃ jñātvā brahmaloke mahīyate // KaU_2.17/1,2.17 //",
  "GSP33samkaubh_u:423": "yata evam ata eva etad ālambanaṃ brahmaprāptyālambanānāṃ śreṣṭhaṃ praśasyatamam /",
  "GSP33samkaubh_u:424": "etad ālambanaṃ paramaparaṃ ca parāparabrahmaviṣayatvāt /",
  "GSP33samkaubh_u:425": "etad ālambanaṃ jñātvā brahmaloke mahīyate /",
  "GSP33samkaubh_u:426": "parasmin brahmaṇy aparasmiṃś ca brahmabhūto brahmavad upāsyo bhavatīty arthaḥ // KaUBh_2.17/1,2.17 //",
  "GSP33samkaubh_u:427": "“anyatra dharmāt” (KaU 2.15)",
  "GSP33samkaubh_u:428": "ity ādinā pṛṣṭasyātmano 'śeṣaviśeṣarahitasyālambanatvena pratīkatvena coṅkāro nirdiṣṭaḥ /",
  "GSP33samkaubh_u:429": "aparasya ca brahmaṇo mandamadhyamapratipattṝn prati //",
  "GSP33samkaubh_u:430": "athedānīṃ tasyoṅkārālambanasyātmanaḥ sākṣāt svarūpanirdidhārayiṣayedam ucyate --",
  "GSP33samkaubh_u:431": "na jāyate mriyate vā vipaścin nāyaṃ kutaścin na babhūva kaścit /",
  "GSP33samkaubh_u:432": "ajo nityaḥ śāśvato 'yaṃ purāṇo na hanyate hanyamāne śarīre // KaU_2.18/1,2.18 //",
  "GSP33samkaubh_u:433_0": "na jāyate notpadyate mriyate vā na mriyate cotpattimato vastuno 'nityasyānekā vikriyās",
  "GSP33samkaubh_u:433_1": "tāsām ādyante janmavināśalakṣaṇe vikriya ihātmani pratiṣidhyete prathamaṃ sarvavikriyāpratiṣedhārthaṃ",
  "GSP33samkaubh_u:433_2": "na jāyate mriyate veti /",
  "GSP33samkaubh_u:434": "vipaścinmedhāvī,",
  "GSP33samkaubh_u:435": "avipariluptacaitanyasvabhāvāt /",
  "GSP33samkaubh_u:436": "kiñ ca nāyam ātmā kutaścit kāraṇāntarād babhūva na prabhūtaḥ /",
  "GSP33samkaubh_u:437": "asmāc cātmano na babhūva kaścid arthāntarabhūtaḥ /",
  "GSP33samkaubh_u:438": "ato 'yam ātmājo nityaḥ śāśvato 'pakṣayavivarjitaḥ /",
  "GSP33samkaubh_u:439": "yo hy aśāśvataḥ so 'pakṣīyate,",
  "GSP33samkaubh_u:440": "ayaṃ tu śāśvato 'ta eva purāṇaḥ purāpi nava eveti /",
  "GSP33samkaubh_u:441": "yo hy avayavopacayadvāreṇābhinirvartyate sa idānīṃ navo yathāṅkarādis tadviparītas tv ātmā purāṇo vṛddhivivarjita ity arthaḥ /",
  "GSP33samkaubh_u:442": "yata evam ato na hanyate na hiṃsyate hanyamāne śastrādibhiḥ śarīre /",
  "GSP33samkaubh_u:443": "tatstho 'py ākāśavad eva // KaUBh_2.18/1,2.18 //",
  "GSP33samkaubh_u:444": "hantā cen manyate hantuṃ hataś cen manyate hatam /",
  "GSP33samkaubh_u:445": "ubhau tau na vijānīto nāyaṃ hanti na hanyate // KaU_2.19/1,2.19 //",
  "GSP33samkaubh_u:446_0": "evaṃ bhūtam apy ātmānaṃ śarīramātrātmadṛṣṭir hantā ced yadi manyate cintayati hantuṃ",
  "GSP33samkaubh_u:446_1": "haniṣyāmy enam iti yo 'py anyo hataḥ so 'pi cen manyate hatam ātmānaṃ hato 'ham ity",
  "GSP33samkaubh_u:446_2": "ubhāv api tau na vijānītaḥ svam ātmānam,",
  "GSP33samkaubh_u:447": "yato nāyaṃ hanty avikriyatvād ātmanas tathā na hanyata ākāśavad avikriyatvād eva /",
  "GSP33samkaubh_u:448": "ato 'nātmajñaviṣaya eva dharmādharmādilakṣaṇaḥ saṃsāro nātmajñasya śrutiprāmāṇyānnyāyāccadharmādharmādyanupapatteḥ // KaUBh_2.19/1,2.19 //",
  "GSP33samkaubh_u:449": "aṇor aṇīyān mahato mahīyān ātmāsya jantor nihito guhāyām /",
  "GSP33samkaubh_u:450": "tam akratuḥ paśyati vītaśoko dhātuprasādān mahimānam ātmanaḥ // KaU_2.20/1,2.20 //",
  "GSP33samkaubh_u:451": "kathaṃ punar ātmānaṃ jānātīty ucyate -- aṇoḥ sūkṣmād aṇīyāñ śyāmākāder aṇutaraḥ /",
  "GSP33samkaubh_u:452": "mahato mahatparimāṇān mahīyān mahattaraḥ pṛthivyādeḥ /",
  "GSP33samkaubh_u:453": "aṇu mahad vā yad asti loke vastu tat tenaivātmanā nityenātmavat sambhavati /",
  "GSP33samkaubh_u:454": "tad ātmanā vinirmuktam asat sampadyate /",
  "GSP33samkaubh_u:455": "tasmād asāv evātmāṇor aṇīyān mahato mahīyān sarvanāmarūpavastūpādhikatvāt /",
  "GSP33samkaubh_u:456": "sa cātmāsya jantor brahmādistambaparyantasya prāṇijātasya guhāyāṃ hṛdaye nihita ātmabhṛtaḥ sthita ity arthaḥ /",
  "GSP33samkaubh_u:457": "tam ātmānaṃ darśanaśravaṇamananavijñānaliṅgam akratur akāmo,",
  "GSP33samkaubh_u:458": "dṛṣṭādṛṣṭabāhyaviṣayoparatabuddhir ity arthaḥ /",
  "GSP33samkaubh_u:459": "yadā caivaṃ tadā mana ādīni karaṇāni dhātavaḥ śarīrasya dhāraṇāt prasīdantīty eṣāṃ dhātūnāṃ prasādād ātmano mahimānaṃ karmanimittavṛddhikṣayarahitaṃ paśyaty ayam aham asmīti,",
  "GSP33samkaubh_u:460": "sākṣād vijānāti /",
  "GSP33samkaubh_u:461": "tato vītaśoko bhavati // KaUBh_2.20/1,2.20 //",
  "GSP33samkaubh_u:462": "anyathā durvijñeyo 'yam ātmā kāmibhiḥ prākṛtapuruṣaiḥ, yasmāt",
  "GSP33samkaubh_u:463": "āsīno dūraṃ vrajati śayāno yāti sarvataḥ /",
  "GSP33samkaubh_u:464": "kas taṃ madāmadaṃ devaṃ mad anyo jñātum arhati // KaU_2.21/1,2.21 //",
  "GSP33samkaubh_u:465": "āsīno 'vasthito 'cala eva san dūraṃ vrajati śayāno yāti sarvataḥ,",
  "GSP33samkaubh_u:466": "evam asāv ātmā devo madāmadaḥ samado 'madaś ca saharṣo 'harṣaś ca viruddhadharmavān ato 'śakyatvāj jñātuṃ kas taṃ madāmadaṃ devaṃ madanyo jñātum arhati /",
  "GSP33samkaubh_u:467": "asmadāder eva sūkṣmabuddheḥ paṇḍitasya vijñeyo 'yam ātmā sthitigatinityānityādiviruddhānekadharmopādhitvād viruddhadharmavān viśvarūpa iva cintāmaṇivat kasyacid avabhāsate /",
  "GSP33samkaubh_u:468": "ato durvijñeyatvaṃ darśayati kas taṃ madanyo jñātum arhatīti /",
  "GSP33samkaubh_u:469": "karaṇānām upaśamaḥ śayanaṃ karaṇajanitasyaikadeśavijñānasyopaśamaḥ śayānasya bhavati /",
  "GSP33samkaubh_u:470_0": "yadā caivaṃ kevalasāmānyavijñānatvāt sarvato yātīva yadā viśeṣavijñānasthaḥ svena",
  "GSP33samkaubh_u:470_1": "rūpeṇa sthita eva san mana ādigatiṣu tadupādhikatvād dūraṃ vrajatīva sa cehaiva vartate //",
  "GSP33samkaubh_u:470_2": "KaUBh_2.21/1,2.21 //",
  "GSP33samkaubh_u:471": "aśarīraṃ śarīreṣu anavastheṣv avasthitam /",
  "GSP33samkaubh_u:472": "mahāntaṃ vibhum ātmānaṃ matvā dhīro na śocati // KaU_2.22/1,2.22 //",
  "GSP33samkaubh_u:473_0": "tadvijñānāc ca śokātyaya ity api darśayati -- aśarīraḥ svena rūpeṇākāśakalpa ātmā",
  "GSP33samkaubh_u:473_1": "tam aśarīraṃ śarīreṣu devapitṛmanuṣyādiśarīreṣv anavastheṣv avasthitir ahiteṣv anityeṣv",
  "GSP33samkaubh_u:473_2": "avasthitaṃ nityam avikṛtam ity etat /",
  "GSP33samkaubh_u:474": "mahāntaṃ mahattvasyopekṣikatvasaṅkāyām āha vibhuṃ vyāpinam ātmānam /",
  "GSP33samkaubh_u:475": "ātmagrahaṇaṃ svato 'nanyatvapradarśanārtham /",
  "GSP33samkaubh_u:476": "ātmaśabdaḥ pratyagātmaviṣaya eva mukhyas tam īdṛśam ātmānaṃ matvāyam aham iti,",
  "GSP33samkaubh_u:477": "dhīro dhīmān na śocati /",
  "GSP33samkaubh_u:478": "na hy evaṃvidhasyātmavidaḥ śokopapattiḥ // KaUBh_2.22/1,2.22 //",
  "GSP33samkaubh_u:479": "nāyam ātmā pravacanena labhyo na medhayā na bahunā śrutena /",
  "GSP33samkaubh_u:480": "yam evaiṣa vṛṇute tena labhyas tasyaiṣa ātmā vivṛṇute tanūṃ svām // KaU_2.23/1,2.23 //",
  "GSP33samkaubh_u:481": "yady api durvijñeyo 'yam ātmā tathāpy upāyena suvijñeya evety āha nāyam ātmā pravacanenānekavedasvīkaraṇena labhyo jñeyo,",
  "GSP33samkaubh_u:482": "nāpi medhayā granthārthadhāraṇaśaktyā,",
  "GSP33samkaubh_u:483": "na bahunā śrutena kevalena /",
  "GSP33samkaubh_u:484": "kena tarhi labhya ity ucyate -- yam eva svātmānam eṣa sādhako vṛṇute prārthayate tenaivātmanā varitrā svayam ātmā labhyo jñāyata ity etat /",
  "GSP33samkaubh_u:485": "niṣkāmaś cātmānam eva prārthayate,",
  "GSP33samkaubh_u:486": "ātmanaivātmā labhyata ity arthaḥ /",
  "GSP33samkaubh_u:487": "kathaṃ labhyata ity ucyate -- tasyātmakāmasyaiṣa ātmā vivṛṇute prakāśayati pāramārthikīṃ tanūṃ svāṃ svakīyāṃ svayāthātmyam ity arthaḥ // KaUBh_2.23/1,2.23 //",
  "GSP33samkaubh_u:488": "nāvirato duścaritān nāśānto nāsamāhitaḥ /",
  "GSP33samkaubh_u:489": "nāśāntamānaso vāpi prajñānenainam āpnuyāt // KaU_2.24/1,2.24 //",
  "GSP33samkaubh_u:490": "kiñ cānyat / na duścaritāt pratiṣiddhāc chrutismṛtyavihitāt pāpakarmaṇo 'virato 'nuparataḥ /",
  "GSP33samkaubh_u:491": "nāpīndriyalaulyād aśānto 'nuparataḥ /",
  "GSP33samkaubh_u:492": "nāpy asamāhito 'nekāgramanā vikṣiptacittaḥ /",
  "GSP33samkaubh_u:493": "samāhitacitto 'pi san samādhānaphalārthitvān nāpy aśāntamānaso vyāpṛtacitto vā /",
  "GSP33samkaubh_u:494": "prajñānena brahmavijñānenainaṃ prakṛtam ātmānam āpnuyāt /",
  "GSP33samkaubh_u:495": "yas tu duścaritād virata indriyalaulyāc ca,",
  "GSP33samkaubh_u:496": "samāhitacittaḥ samādhānaphalād apy upaśāntamānasaś cācāryavān prajñānena yathoktam ātmānaṃ prāpnotīty arthaḥ // KaUBh_2.24/1,2.24 //",
  "GSP33samkaubh_u:497": "yasya brahma ca kṣatraṃ ca ubhe bhavata odanaḥ /",
  "GSP33samkaubh_u:498": "mṛtyur yasyopasecanaṃ ka itthā veda yatra saḥ // KaU_2.25/1,2.25 //",
  "GSP33samkaubh_u:499": "iti kāṭhakopaniṣadi iti dvitīyā vallī // 2 //",
  "GSP33samkaubh_u:500": "yas tv anevaṃ bhūtaḥ -- yasyātmano brahma ca kṣatraṃ ca brahmakṣatre sarvadharmavidhāraka api sarvatrāṇabhūta ubha ādano 'śanaṃ bhavataḥ syātām /",
  "GSP33samkaubh_u:501": "sarvaharo 'pi mṛtyur yasyopasecanam ivaudanasya,",
  "GSP33samkaubh_u:502": "aśanatve 'py aparyāptaḥ,",
  "GSP33samkaubh_u:503": "taṃ prākṛtabuddhir yathoktasādhanarahitaḥ san ka itthā ittham evaṃ yathoktasādhanavānivety arthaḥ /",
  "GSP33samkaubh_u:504": "veda vijānāti yatra sa ātmeti // KaUBh_2.25/1,2.25 //",
  "GSP33samkaubh_u:505": "iti kāṭhavallyāṃ dvitīyavallībhāṣyam // 2 //",
  "GSP33samkaubh_u:506": "atha tṛtīyā vallī /",
  "GSP33samkaubh_u:507": "ṛtaṃ pibantau sukṛtasya loke guhāṃ praviṣṭau parame parārdhe /",
  "GSP33samkaubh_u:508": "chāyātapau brahmavido vadanti pañcāgnayo ye ca triṇāciketāḥ // KaU_3.1/1,3.1 //",
  "GSP33samkaubh_u:509": "ṛtaṃ pibantāvityasyā vallyāḥ sambandhaḥ /",
  "GSP33samkaubh_u:510": "vidyāvidye nānā viruddhaphale ity upanyaste,",
  "GSP33samkaubh_u:511": "na tu saphale te yathāvan nirṇīte /",
  "GSP33samkaubh_u:512": "tannirṇayārthā ratharūpakakalpanā,",
  "GSP33samkaubh_u:513": "tathā ca pratipattisaukaryam /",
  "GSP33samkaubh_u:514": "evaṃ ca prāptṛprāpyagantṛgantavyavivekārtharatharūpakadvārā dvāv ātmānāv upanyasyete -- ṛtaṃ satyam avaśyambhāvitvāt karmaphalaṃ pibantau /",
  "GSP33samkaubh_u:515": "ekas tatra karmaphalaṃ pibati bhuṅkte netaras tathāpi pātṛsambandhāt pibantāv ity ucyate cchatrinyāyena /",
  "GSP33samkaubh_u:516": "sukṛtasya svayaṅkṛtasya karmaṇa ṛtam iti pūrveṇa sambandhaḥ /",
  "GSP33samkaubh_u:517": "loke 'smiñ śarīre /",
  "GSP33samkaubh_u:518": "guhāṃ guhāyāṃ buddhau praviṣṭau /",
  "GSP33samkaubh_u:519": "parame bāhyapuruṣākāśasaṃsthānāpekṣayā paramam /",
  "GSP33samkaubh_u:520": "parārdhe parasya brahmaṇo 'rdhaṃ sthānaṃ parārdhaṃ hārdākāśam /",
  "GSP33samkaubh_u:521": "tasmin hi paraṃ brahmopalabhyate /",
  "GSP33samkaubh_u:522": "tatas tasmin parame parārdhe hārdākāśe praviṣṭāv ity arthaḥ /",
  "GSP33samkaubh_u:523": "tau ca cchāyātapāv iva vilakṣanau saṃsāritvāsaṃsāritvena brahmavido vadanti kathayanti /",
  "GSP33samkaubh_u:524": "na kevalam akarmiṇa eva vadanti /",
  "GSP33samkaubh_u:525": "pañcāgnayo gṛhasthāḥ /",
  "GSP33samkaubh_u:526": "ye ca triṇāciketāḥ,",
  "GSP33samkaubh_u:527": "triḥ kṛtvo nāciketo 'gniś cito yais te triṇāciketāḥ // KaUBh_3.1/1,3.1 //",
  "GSP33samkaubh_u:528": "yaḥ setur ījānānām akṣaraṃ brahma yat param /",
  "GSP33samkaubh_u:529": "abhayaṃ titīrṣatāṃ pāraṃ nāciketaṃ śakemahi // KaU_3.2/1,3.2 //",
  "GSP33samkaubh_u:530": "yaḥ setuḥ setur iva setur ījānānāṃ yajamānānāṃ karmiṇāṃ duḥkhasantaraṇārthatvāt /",
  "GSP33samkaubh_u:531": "nāciketaṃ nāciketo 'gnis tam,",
  "GSP33samkaubh_u:532": "vayaṃ jñātuṃ cetuṃ ca śakemahi śaknuvantaḥ /",
  "GSP33samkaubh_u:533": "kiñ ca yac cābhayaṃ bhayaśūnyaṃ saṃsārasya pāraṃ titīrṣatāṃ tartum icchatāṃ brahmavidāṃ yatparamāśrayam akṣaram ātmākhyaṃ brahma,",
  "GSP33samkaubh_u:534": "tac ca jñātuṃ śakemahi /",
  "GSP33samkaubh_u:535": "parāpare brahmaṇī karmibrahmavidāśraye veditavye iti vākyārthaḥ /",
  "GSP33samkaubh_u:536": "etayor eva hy upanyāsaḥ kṛta “ṛtaṃ pibantau” (KaU 3.1) iti // KaUBh_3.2/1,3.2 //",
  "GSP33samkaubh_u:537": "ātmānaṃ rathinaṃ viddhi śarīraṃ ratham eva tu /",
  "GSP33samkaubh_u:538": "buddhiṃ tu sārathiṃ viddhi manaḥ pragraham eva ca // KaU_3.3/1,3.3 //",
  "GSP33samkaubh_u:539": "tatra ya upādhikṛtaḥ saṃsārī vidyāvidyāyor adhikṛto mokṣagamanāya saṃsāragamanāya ca,",
  "GSP33samkaubh_u:540": "tasya tadubhayagamane sādhano rathaḥ kalpyate /",
  "GSP33samkaubh_u:541": "tatrātmānam ṛtapaṃ saṃsāriṇaṃ rathinaṃ rathasvāminaṃ viddhi jānīhi /",
  "GSP33samkaubh_u:542": "śarīraṃ ratham eva tu rathabaddhahayasthānīyair indriyair ākṛṣyamāṇatvāc charīrasya /",
  "GSP33samkaubh_u:543": "buddhiṃ tv adhyavasāyalakṣaṇāṃ sārathiṃ viddhi,",
  "GSP33samkaubh_u:544": "buddhinetṛpradhānatvāc charīrasya sārathinetṛpradhāna iva rathaḥ /",
  "GSP33samkaubh_u:545": "sarvaṃ hi dehagataṃ kāryaṃ buddhikartavyam eva prāyeṇa /",
  "GSP33samkaubh_u:546": "manaḥ saṃkalpavikalpādilakṣaṇaṃ pragrahaṃ raśanāṃ viddhi /",
  "GSP33samkaubh_u:547": "manasā hi pragṛhītāni śrotrādīni karaṇāni pravartante raśanayevāśvāḥ // KaUBh_3.3/1,3.3 //",
  "GSP33samkaubh_u:548": "indriyāṇi hayān āhur viṣayāṃs teṣu gocarān /",
  "GSP33samkaubh_u:549": "ātmendriyamanoyuktaṃ bhoktety āhur manīṣiṇaḥ // KaU_3.4/1,3.4 //",
  "GSP33samkaubh_u:550": "indriyāṇi cakṣurādīni hayān āhū rathakalpanākuśalāḥ,",
  "GSP33samkaubh_u:551": "śarīrasthākarṣaṇasāmānyāt /",
  "GSP33samkaubh_u:552": "teṣv evendriyeṣu hayatvena parikalpiteṣu gocarān mārgān rūpādīn viṣayān viddhi /",
  "GSP33samkaubh_u:553": "ātmendriyamanoyuktaṃ śarīrendriyamanobhiḥ sahitaṃ saṃyuktam ātmānaṃ bhokteti saṃsārīty āhur manīṣiṇo vivekinaḥ /",
  "GSP33samkaubh_u:554": "na hi kevalasyātmano bhoktṛtvam asti,",
  "GSP33samkaubh_u:555": "buddhyādyupādhikṛtam eva tasya bhoktṛtvam /",
  "GSP33samkaubh_u:556": "tathā ca śrutyantaraṃ kevalasyābhotṛtvam eva darśayati “dhyāyatīva lelāyatīva” (BĀU 4,4.7) ity ādi /",
  "GSP33samkaubh_u:557": "evañ ca sati vakṣyamāṇarathakalpanayā vaiṣṇavasya padasyātmatayā pratipattir upapadyate,",
  "GSP33samkaubh_u:558": "nānyathā svabhāvān atikramāt // KaUBh_3.4/1,3.4 //",
  "GSP33samkaubh_u:559": "yas tv avijñānavān bhavaty ayuktena manasā sadā /",
  "GSP33samkaubh_u:560": "tasyendriyāṇy avaśyāni duṣṭāśvā iva sāratheḥ // KaU_3.5/1,3.5 //",
  "GSP33samkaubh_u:561": "tatraivaṃ sati yas tv avijñānavān yasya buddhyākhyaḥ sārathir avijñāno 'nipuṇo 'vivekī pravṛttau ca nivṛttau ca bhavati,",
  "GSP33samkaubh_u:562": "yathetaro rathacaryāyām ayuktenāpragṛhītenāsamāhitena manasā pragrahasthānīyena sadā yukto bhavati,",
  "GSP33samkaubh_u:563": "tasyākuśalabuddhisārather indriyāṇy aśvasthānīyāny avaśyāny aśakyanivāraṇāni duṣṭāśvā adāntāśvā ivetarasārather bhavanti // KaUBh_3.5/1,3.5 //",
  "GSP33samkaubh_u:564": "yas tu vijñānavān bhavati yuktena manasā sadā /",
  "GSP33samkaubh_u:565": "tasyendriyāṇi vaśyāni sadaśvā iva sāratheḥ // KaU_3.6/1,3.6 //",
  "GSP33samkaubh_u:566": "yas tu punaḥ pūrvoktaviparītasārathir bhavati vijñānavān pragṛhītamanāḥ samāhitacittaḥ sadā,",
  "GSP33samkaubh_u:567": "tasyāśvasthānīyānīndriyāṇi pravartayituṃ nivartayituṃ vā śakyāni vaśyāni dāntāḥ sadaśvā ivetarasāratheḥ // KaUBh_3.6/1,3.6 //",
  "GSP33samkaubh_u:568": "yas tv avijñānavān bhavaty amanaskaḥ sadāśuciḥ /",
  "GSP33samkaubh_u:569": "na sa tat padam āpnoti saṃsāraṃ cādhigacchati // KaU_3.7/1,3.7 //",
  "GSP33samkaubh_u:570": "tasya pūrvoktasyāvijñānavata idaṃ phalam āha -- yas tv avijñānavān bhavati /",
  "GSP33samkaubh_u:571": "amanasko 'pragṛhītamanaskaḥ sa tata evāśuciḥ sadaiva /",
  "GSP33samkaubh_u:572": "na sa rathī tatpūrvoktam akṣaraṃ yatparaṃ padam āpnoti tena sārathinā /",
  "GSP33samkaubh_u:573": "na kevalaṃ tan nāpnoti saṃsāraṃ ca janmamaraṇalakṣaṇam adhigacchati // KaUBh_3.7/1,3.7 //",
  "GSP33samkaubh_u:574": "yas tu vijñānavān bhavati samanaskaḥ sadā śuciḥ /",
  "GSP33samkaubh_u:575": "sa tu tat padam āpnoti yasmād bhūyo na jāyate // KaU_3.8/1,3.8 //",
  "GSP33samkaubh_u:576": "yas tu dvitīyo vijñānavān vījñānavat sārathyupeto rathī vidvān ity etat /",
  "GSP33samkaubh_u:577": "yuktamanāḥ samanaskaḥ sa tata eva sadā śuciḥ,",
  "GSP33samkaubh_u:578": "sa tu tatpadam āpnoti,",
  "GSP33samkaubh_u:579": "yasmād āptāt padād apracyutaḥ san bhūyaḥ punar na jāyate saṃsāre // KaUBh_3.8/1,3.8 //",
  "GSP33samkaubh_u:580": "vijñānasārathir yas tu manaḥ pragrahavān naraḥ /",
  "GSP33samkaubh_u:581": "so 'dhvanaḥ pāram āpnoti tad viṣṇoḥ paramaṃ padam // KaU_3.9/1,3.9 //",
  "GSP33samkaubh_u:582_0": "kiṃ tatpadam ity āha vijñānasārathir yas tu yo vivekabuddhisārathiḥ pūrvokto manaḥpragrahavān",
  "GSP33samkaubh_u:582_1": "pragṛhītamanāḥ samāhitacittaḥ sañ śucir naro vidvān so 'dhvanaḥ saṃsāragateḥ pāraṃ",
  "GSP33samkaubh_u:582_2": "param evādhigantavyam ity etad āpnoti mucyate sarvasaṃsārabandhanaiḥ /",
  "GSP33samkaubh_u:583": "tad viṣṇor vyāpanaśīlasya brahmaṇaḥ paramātmano vāsudevākhyasya paramaṃ prakṛṣṭaṃ padaṃ sthānam,",
  "GSP33samkaubh_u:584": "satattvaṃ ity etad yad asāv āpnoti vidvān // KaUBh_3.9/1,3.9 //",
  "GSP33samkaubh_u:585": "adhunā yatpadaṃ gantavyaṃ tasyendriyāṇi sthūlāny ārabhya sūkṣmatāratamyakrameṇa pratyagātmatayādhigamaḥ kartavya ity evam artham idam ārabhyate --",
  "GSP33samkaubh_u:586": "indriyebhyaḥ parā hy arthā arthebhyaś ca paraṃ manaḥ /",
  "GSP33samkaubh_u:587": "manasas tu parā buddhir buddher ātmā mahān paraḥ // KaU_3.10/1,3.10 //",
  "GSP33samkaubh_u:588": "sthūlāni tāvad indriyāṇi,",
  "GSP33samkaubh_u:589": "tāni yair arthair ātmaprakāśanāyārabdhāni tebhya indriyebhyaḥ svakāryebhyas te parā hy arthāḥ sūkṣmā mahāntaś ca pratyagātmabhūtāś ca /",
  "GSP33samkaubh_u:590": "tebhyo 'py arthebhyaś ca paraṃ sūkṣmataraṃ mahatpratyagātmabhūtaṃ ca manaḥ /",
  "GSP33samkaubh_u:591": "manaḥśabdavācyaṃ manasa ārambhakaṃ bhūtasūkṣmaṃ saṅkalpavikalpādyārambhakatvāt /",
  "GSP33samkaubh_u:592": "manaso 'pi parā sūkṣmatarā mahattarā pratyagātmabhūtā ca buddhiḥ,",
  "GSP33samkaubh_u:593": "buddhiśabdavācyām adhyavasāyādyārambhakaṃ bhūtasūkṣmam /",
  "GSP33samkaubh_u:594_0": "uddher ātmā sarvaprāṇibuddhīnāṃ pratyagātmabhūtatvād ātmā mahān sarvamahattvād avyaktād",
  "GSP33samkaubh_u:594_1": "yat prathamaṃ jātaṃ hairaṇyagarbhaṃ tattvaṃ bodhābodhātmakaṃ mahān ātmā buddheḥ param",
  "GSP33samkaubh_u:594_2": "ity ucyate // KaUBh_3.10/1,3.10 //",
  "GSP33samkaubh_u:595": "mahataḥ param avyaktam avyaktāt puruṣaḥ paraḥ /",
  "GSP33samkaubh_u:596": "puruśān na paraṃ kiṃcit sā kāṣṭhā sā parā gatiḥ // KaU_3.11/1,3.11 //",
  "GSP33samkaubh_u:597_0": "mahato 'pi paraṃ sūkṣmataraṃ pratyagātmabhūtaṃ sarvamahattaraṃ cāvyaktaṃ sarvasya",
  "GSP33samkaubh_u:597_1": "jagato bījabhūtam avyākṛtanāmarūpaṃ satattvaṃ sarvakāryakāraṇaśaktisamāhārarūpam",
  "GSP33samkaubh_u:597_2": "avyaktam avyākṛtākāśādinām avācyaṃ paramātmany otaprotabhāvena samāśritaṃ vaṭakaṇikāyām",
  "GSP33samkaubh_u:597_3": "iva vaṭavṛkṣaśaktiḥ /",
  "GSP33samkaubh_u:598": "tasmād avyaktāt paraḥ sūkṣmataraḥ sarvakāraṇakāraṇatvāt pratyagātmatvāc ca mahāṃś ca,",
  "GSP33samkaubh_u:599": "ata eva puruṣaḥ sarvapūraṇāt /",
  "GSP33samkaubh_u:600": "tato 'nyasya parasya prasaṅgaṃ nivārayann āha -- puruṣān na paraṃ kiñcid iti /",
  "GSP33samkaubh_u:601": "yasmān nāsti puruṣāc cinmātrāghanāt paraṃ kiñcid api vastvantaram,",
  "GSP33samkaubh_u:602": "tasmāt sūkṣmatvamahattvapratyagātmatvānāṃ sā kāṣṭhā niṣṭhā paryavasānam /",
  "GSP33samkaubh_u:603": "atra hīndriyebhya ārabhya sūkṣmatvādi parisamāptam /",
  "GSP33samkaubh_u:604": "ata eva ca gantṝṇāṃ sarvagatimatāṃ saṃsāriṇāṃ sā parā prakṛṣṭā gatiḥ /",
  "GSP33samkaubh_u:605": "“yad gatvā na nivartante” (BhG 15.6)",
  "GSP33samkaubh_u:606": "iti smṛteḥ // KaUBh_3.11/1,3.11 //",
  "GSP33samkaubh_u:607": "eṣa sarveṣu bhūteṣu gūḍho 'tmā na prakāśate /",
  "GSP33samkaubh_u:608": "dṛṣyate tv agryayā buddhyā sūkṣmayā sūkṣmadarśibhiḥ // KaU_3.12/1,3.12 //",
  "GSP33samkaubh_u:609": "nanu gatiś ced āgatyāpi bhavitavyam,",
  "GSP33samkaubh_u:610": "kathaṃ “yasmād bhūyo na jāyate” (KaU 3.8) iti /",
  "GSP33samkaubh_u:611": "naiṣa doṣaḥ /",
  "GSP33samkaubh_u:612": "sarvasya pratyagātmatvād avagatir eva gatir ity upacaryate /",
  "GSP33samkaubh_u:613": "pratyagātmatvañ ca darśitam indriyamanobuddhiparatvena /",
  "GSP33samkaubh_u:614": "yo hi gantā so 'yam apratyagrūpaṃ gacchaty anātmabhūtaṃ na vindati svarūpeṇa /",
  "GSP33samkaubh_u:615": "tathā ca śrutiḥ -- “anadhvagā adhvasu pārayiṣṇavaḥ” (Itihāsa-Upaniṣad 18) ity ādyā /",
  "GSP33samkaubh_u:616": "tathā ca darśayati pratyagātmatvaṃ sarvasya /",
  "GSP33samkaubh_u:617": "eṣa puruṣaḥ sarveṣu brahmādistambaparyanteṣu bhūteṣu gūḍhaḥ saṃvṛto darśanaśravaṇādikarmāvidyāmāyāc channo 'ta evātmā na prakāśata ātmatvena kasyacit /",
  "GSP33samkaubh_u:618": "āho 'tigambhīrā duravagāhyā vicitrā ceyaṃ māyā,",
  "GSP33samkaubh_u:619": "yad ayaṃ sarvo jantuḥ paramārthataḥ paramārthasatattvo 'py evaṃ bodhyamāno 'haṃ paramātmeti na gṛhṇāti,",
  "GSP33samkaubh_u:620": "anātmānaṃ dehendriyādisaṅghātam ātmano dṛśyamānam api ghaṭādivad ātmatvenāham amuṣya putra ity anucyamāno 'pi gṛhṇāti /",
  "GSP33samkaubh_u:621": "nūnaṃ parasyaiva māyayā momuhyamānaḥ sarvo loko bambhramīti /",
  "GSP33samkaubh_u:622": "tathā ca smaraṇam “nāhaṃ prakāśaḥ sarvasya yogamāyāsamāvṛtaḥ” (BhG 7.25) ity ādi /",
  "GSP33samkaubh_u:623": "nanu viruddham idam ucyate “matvā dhīro na śocati” (KaU 2.22)",
  "GSP33samkaubh_u:624": "“na prakāśate” (KaU 3.12) iti ca /",
  "GSP33samkaubh_u:625": "naitad evam /",
  "GSP33samkaubh_u:626": "asaṃskṛtabuddher avijñeyatvān na prakāśata ity uktam /",
  "GSP33samkaubh_u:627": "dṛśyate tu saṃskṛtayāgryayā agram ivāgryayā tayā,",
  "GSP33samkaubh_u:628": "ekāgratayopetayety etat sūkṣmayā sūkṣmavastunirūpaṇaparayā /",
  "GSP33samkaubh_u:629": "kaiḥ /",
  "GSP33samkaubh_u:630_0": "sūkṣmadarśibhir indriyebhyaḥ parā hy arthā ity ādiprakāreṇa sūkṣmatāpāramparyadarśanena",
  "GSP33samkaubh_u:630_1": "paraṃ sūkṣmaṃ draṣṭuṃ śīlaṃ yeṣāṃ te sūkṣmadarśinas taiḥ sūkṣmadarśibhiḥ paṇḍitair",
  "GSP33samkaubh_u:630_2": "ity etat // KaUBh_3.12/1,3.12 //",
  "GSP33samkaubh_u:631": "yacched vāṅmanasī prājñas tad yacchej jñāna ātmani /",
  "GSP33samkaubh_u:632": "jñānam ātmani mahati niyacchet tad yacchec chānta ātmani // KaU_3.13/1,3.13 //",
  "GSP33samkaubh_u:633": "tatpratipattyupāyam āha yacchen niyacched upasaṃharet prājño vivekī /",
  "GSP33samkaubh_u:634": "kim? vāgvācam /",
  "GSP33samkaubh_u:635": "vāgatropalakṣaṇārthā sarveṣām indriyāṇām /",
  "GSP33samkaubh_u:636": "kva? manasī /",
  "GSP33samkaubh_u:637": "manasi chāndasaṃ dairghyam /",
  "GSP33samkaubh_u:638": "tac ca mano yacchej jñāne prakāśasvarūpe buddhāv ātmani /",
  "GSP33samkaubh_u:639": "buddhir hi mana ādikaraṇānyāpnotīty ātmā pratyak ca teṣām /",
  "GSP33samkaubh_u:640": "jñānaṃ buddhim ātmani mahati prathamaje niyacchet /",
  "GSP33samkaubh_u:641": "prathamajavat svacchasvabhāvakam ātmano vijñānam āpādayed ity arthaḥ /",
  "GSP33samkaubh_u:642": "tañ ca mahāntam ātmānaṃ yacchec chānte sarvaviśeṣapratyastamitarūpe 'vikriye sarvāntare sarvabuddhipratyayasākṣiṇi mukhya ātmani // KaUBh_3.13/1,3.13 //",
  "GSP33samkaubh_u:643": "uttiṣṭhata jāgrata prāpya varān nibodhata /",
  "GSP33samkaubh_u:644": "kṣurasya dhārā niśitā duratyayā durgaṃ pathas tat kavayo vadanti // KaU_3.14/1,3.14 //",
  "GSP33samkaubh_u:645_0": "evaṃ puruṣa ātmani sarvaṃ pravilāpya nāmarūpakarmatrayaṃ yan mithyājñānavijṛmbhitaṃ",
  "GSP33samkaubh_u:645_1": "kriyākārakaphalalakṣaṇaṃ svātmayāthātmyajñānena marīcyudakarajjusarpagaganamalānīva",
  "GSP33samkaubh_u:645_2": "marīcirajjugaganasvarūpadarśanenaiva svasthaḥ praśāntaḥ kṛtakṛtyo bhavati yataḥ,",
  "GSP33samkaubh_u:646": "atas taddarśanārtham anādyāprasuptā uttiṣṭhata he jantavaḥ,",
  "GSP33samkaubh_u:647": "ātmajñānābhimukhā bhavata,",
  "GSP33samkaubh_u:648": "jāgratājñānanidrāyā ghorarūpāyāḥ sarvānarthabījabhūtāyāḥ kṣayaṃ kuruta /",
  "GSP33samkaubh_u:649": "katham /",
  "GSP33samkaubh_u:650": "prāpyopagamya varān prakṛṣṭān ācāryāṃs tattvavidaḥ,",
  "GSP33samkaubh_u:651": "tadupadiṣṭaṃ sarvāntaram ātmānam aham asmīti nibodhatāvagacchata /",
  "GSP33samkaubh_u:652": "na hy upekṣatavyam iti śrutir anukampayāha mātṛvat /",
  "GSP33samkaubh_u:653": "atisūkṣmabuddhiviṣayatvāj jñeyasya /",
  "GSP33samkaubh_u:654": "kim iva sūkṣmabuddhir ity ucyate /",
  "GSP33samkaubh_u:655": "kṣurasya dhārāgraṃ niśitā tīkṣṇīkṛtā duratyayā duḥkhenātyayo yasyāḥ sā duratyayā /",
  "GSP33samkaubh_u:656": "yathā sā padbhyāṃ durgamanīyā tathā durgaṃ duḥsampādyam ity etat pathaḥ panthānaṃ tat taṃ jñānalakṣaṇaṃ mārgaṃ kavayo medhāvino vadanti /",
  "GSP33samkaubh_u:657": "jñeyasyātisūkṣmatvāt tadviṣayasya jñānamārgasya duḥsampādyatvaṃ vadantīty abhiprāyaḥ // KaUBh_3.14/1,3.14 //",
  "GSP33samkaubh_u:658": "tatkatham atisūkṣmatvaṃ jñeyasyety ucyate /",
  "GSP33samkaubh_u:659": "sthūlā tāvad iyaṃ medinī śabdasparśarūparasagandhopacitā sarvendriyaviṣayabhūtā tathā śarīram /",
  "GSP33samkaubh_u:660": "tatraikaikaguṇāpakarṣeṇa gandhādīnāṃ sūkṣmatvamahattvaviśuddhatvanityatvāditāratamyaṃ dṛṣṭamabādiṣu yāvad ākāśam iti /",
  "GSP33samkaubh_u:661": "te gandhādayaḥ sarva eva sthūlatvād vikārāḥ śabdāntā yatra na santi kim u tasya sūkṣmatvādiniratiśayatvaṃ vaktavyam ity etad darśayati śrutiḥ --",
  "GSP33samkaubh_u:662": "aśabdam asparśam arūpam avyayaṃ tathārasaṃ nityam agandhavac ca yat /",
  "GSP33samkaubh_u:663": "anādy anantaṃ mahataḥ paraṃ dhruvaṃ nicāyya tan mṛtyumukhāt pramucyate // KaU_3.15/1,3.15 //",
  "GSP33samkaubh_u:664": "aśabdam asparśam arūpam arasam agandhavac ca yad etad vyākhyātaṃ brahmāvyayaṃ yad dhi śabdādimattadvyetīdaṃ tv aśabdādimattvād avyayaṃ na vyeti na kṣīyate,",
  "GSP33samkaubh_u:665": "ata eva ca nityam,",
  "GSP33samkaubh_u:666": "yad dhi vyeti tad anityam idaṃ tu na vyety ato nityam /",
  "GSP33samkaubh_u:667": "itaś ca nityam anādyavidyamāna ādiḥ kāraṇam asya tad idam anādi /",
  "GSP33samkaubh_u:668": "yad dhy ādimattatkāryatvād anityaṃ kāraṇe pralīyate yathā pṛthivyādi /",
  "GSP33samkaubh_u:669": "idaṃ tu sarvakāraṇatvād akāryam akāryatvān nityam,",
  "GSP33samkaubh_u:670": "na tasya kāraṇam asti yasmin pralīyate /",
  "GSP33samkaubh_u:671": "tathānantam avidyamāno 'ntaḥ kāryam asya tad anantam /",
  "GSP33samkaubh_u:672": "yathā kadalyādeḥ phalādikāryotpādanenāpy anityatvaṃ dṛṣṭam,",
  "GSP33samkaubh_u:673": "na ca tathāpy antavattvaṃ brahmaṇo 'to 'pi nityam /",
  "GSP33samkaubh_u:674": "mahato mahattattvād buddhyākhyāt paraṃ vilakṣaṇaṃ nityavijñaptisvarūpatvāt sarvasākṣi hi sarvabhūtātmatvād brahma /",
  "GSP33samkaubh_u:675": "uktaṃ hi “eṣa sarveṣu bhūteṣu” (KaU 3.12) ity ādi /",
  "GSP33samkaubh_u:676": "dhruvaṃ ca kūṭasthaṃ nityaṃ na pṛthivyādivad āpekṣikaṃ nityatvam /",
  "GSP33samkaubh_u:677": "tad evambhūtaṃ brahmātmānaṃ nicāyyāvagamya tam ātmānaṃ mṛtyumukhān mṛtyugocarād avidyākāmakarmalakṣaṇāt pramucyate vimucyate // KaUBh_3.15/1,3.15 //",
  "GSP33samkaubh_u:678": "nāciketam upākhyānaṃ mṛtyuproktaṃ sanātanam /",
  "GSP33samkaubh_u:679": "uktvā śrutvā ca medhāvī brahmaloke mahīyate // KaU_3.16/1,3.16 //",
  "GSP33samkaubh_u:680_0": "prastutavijñānastutyartham āha śrutiḥ -- nāciketaṃ naciketasā prāptaṃ nāciketaṃ mṛtyunā",
  "GSP33samkaubh_u:680_1": "proktaṃ mṛtyuproktam idam ākhyānam upākhyānaṃ vallītrayalakṣaṇaṃ sanātanaṃ cirantanaṃ",
  "GSP33samkaubh_u:680_2": "vaidikatvād uktvā brāhmaṇebhyaḥ śrutvā cācāryebhyo medhāvī brahmaiva loko brahmalokas",
  "GSP33samkaubh_u:680_3": "tasmin brahmaloke mahīyata ātmabhūta upāsyo bhavatīty arthaḥ // KaUBh_3.16/1,3.16 //",
  "GSP33samkaubh_u:681": "ya imaṃ paramaṃ guhyaṃ śrāvayed brahmasaṃsadi /",
  "GSP33samkaubh_u:682": "prayataḥ śrāddhakāle vā tad ānantyāya kalpate tad ānantyāya kalpata iti // KaU_3.17/1,3.17 //",
  "GSP33samkaubh_u:683": "iti kāṭhakopaniṣadi tṛtīyā vallī // 3 //",
  "GSP33samkaubh_u:684_0": "yaḥ kaścid imaṃ granthaṃ paramaṃ prakṛṣṭaṃ guhyaṃ gopyaṃ śrāvayed granthato 'rthataś",
  "GSP33samkaubh_u:684_1": "ca brāhmaṇānāṃ saṃsadi brahmasaṃsadi prayataḥ śucir bhūtvā śrāddhakāle vā śrāvayed",
  "GSP33samkaubh_u:684_2": "bhuñjānān tacchūddham asyānantyāyānantaphalāya kalpate sampadyate /",
  "GSP33samkaubh_u:685": "dvir vacanam adhyāyaparisamāpty artham // KaUBh_3.17/1,3.17 //",
  "GSP33samkaubh_u:686": "iti kaṭhavallyāṃ tṛtīyāvallībhāṣyam // 3 //",
  "GSP33samkaubh_u:687": "atha dvitīyo 'dhyāyaḥ",
  "GSP33samkaubh_u:688": "“eṣa sarveṣu bhūteṣu gūḍho 'tmā na prakāśate dṛśyate tv agryayā buddhyā” (KaU 3.12) ity uktam /",
  "GSP33samkaubh_u:689": "kaḥ punaḥ pratibandho 'grayāyā buddher yena tadabhāvād ātmā na dṛśyata iti tadadarśanakāraṇapradarśanārthā vally ārabhyate /",
  "GSP33samkaubh_u:690": "vijñāte hi śreyaḥpratibandhakāraṇe tadapanayanāya yatna ārabdhuṃ śakyate nānyatheti --",
  "GSP33samkaubh_u:691": "parāñci khāni vyatṛṇat svayaṃbhūs tasmāt parāṅ paśyati nāntarātman /",
  "GSP33samkaubh_u:692": "kaścid dhīraḥ pratyag ātmānam aikṣad āvṛttacakṣur amṛtatvam icchan // KaU_4.1/2,1.1 //",
  "GSP33samkaubh_u:693": "parāñci parāgañcanti gacchantīti,",
  "GSP33samkaubh_u:694": "khāni tadupalakṣitāni śrotrādīnīndriyāṇi khānīty ucyante /",
  "GSP33samkaubh_u:695": "tāni parāñcy eva śabdādiviṣayaprakāśanāya pravartante /",
  "GSP33samkaubh_u:696": "yasmād evaṃ svābhāvikāni tāni vyatṛṇaddhiṃsitavān hananaṃ kṛtavān ity arthaḥ /",
  "GSP33samkaubh_u:697": "ko 'sau /",
  "GSP33samkaubh_u:698": "svayambhūḥ parameśvaraḥ svayam eva svatantro bhavati sarvadā na paratantra iti /",
  "GSP33samkaubh_u:699": "tasmāt parāṅ parāg rūpān anātmabhūtāñ śabdādīn paśyaty upalabhata upalabdhā nāntarātman nāntarātmānam ity arthaḥ /",
  "GSP33samkaubh_u:700": "evaṃsvabhāve 'pi sati lokasya kaścin nadyāḥ pratisrotaḥ pravartanam iva dhīro dhīmān vivekī pratyagātmānaṃ pratyak cāsāv ātmā ceti pratyagātmā /",
  "GSP33samkaubh_u:701": "pratīcyevātmaśabdo rūḍho loke nānyatra /",
  "GSP33samkaubh_u:702": "vyutpattipakṣe 'pi tatraivātmaśabdo vartate /",
  "GSP33samkaubh_u:703": "“yac cāpnoti yadādatte yac cātti viṣayān iha /",
  "GSP33samkaubh_u:704": "yac cāsya santato bhāvas tasmād ātmeti kīrtyate” (LiP 1,70.96)",
  "GSP33samkaubh_u:705": "ity ātmaśabdavyutpattismaraṇāt /",
  "GSP33samkaubh_u:706": "taṃ pratyagātmānaṃ svaṃ svabhāvam aikṣad apaśyat paśyatīty arthaḥ /",
  "GSP33samkaubh_u:707": "chandasi kālāniyamāt /",
  "GSP33samkaubh_u:708": "kathaṃ paśyatīty ucyate -- āvṛttacakṣurāvṛttaṃ vyāvṛttaṃ cakṣuḥśrotrādikamindriyajātam aśeṣaviṣayādyasya sa āvṛttacakṣuḥ /",
  "GSP33samkaubh_u:709": "sa evaṃ saṃskṛtaḥ pratyagātmānaṃ paśyati /",
  "GSP33samkaubh_u:710": "na hi bāhyaviṣayālocanaparatvaṃ pratyagātmekṣaṇaṃ caikasya sambhavati /",
  "GSP33samkaubh_u:711_0": "kim arthaṃ punar itthaṃ mahatā prayāsena svabhāvapravṛttinirodhaṃ kṛtvā dhīraḥ pratyagātmānaṃ",
  "GSP33samkaubh_u:711_1": "paśyatīty ucyate -- amṛtatvam amaraṇadharmatvaṃ nityasvabhāvatām icchann ātmana ity",
  "GSP33samkaubh_u:711_2": "arthaḥ // KaUBh_4.1/2,1.1 //",
  "GSP33samkaubh_u:712": "parācaḥ kāmān anuyanti bālās te mṛtyor yanti vitatasya pāśam /",
  "GSP33samkaubh_u:713": "atha dhīrā amṛtatvaṃ viditvā dhruvam adhruveṣv iha na prārthayante // KaU_4.2/2,1.2 //",
  "GSP33samkaubh_u:714_0": "yat tāvat svābhāvikaṃ parāg evānātmadarśanaṃ tad ātmadarśanasya pratibandhakāraṇam",
  "GSP33samkaubh_u:714_1": "avidyā tatpratikūlatvād yā ca parāg evāvidyopapradarśiteṣu dṛṣṭādṛṣṭeṣu bhogeṣu tṛṣṇā",
  "GSP33samkaubh_u:714_2": "tābhyām avidyātṛṣṇābhyāṃ pratibaddhātmadarśanaḥ parāco bahirgatān eva kāmān kāmyān",
  "GSP33samkaubh_u:714_3": "viṣayān anuyanty anugacchanti bālā alpaprajñāḥ,",
  "GSP33samkaubh_u:715": "te tena kāraṇena mṛtyor avidyākāmakarmasamudāyasya yanti gacchanti vitatasya vistīrṇasya sarvato vyāptasya pāśaṃ pāśyate badhyate yena taṃ pāśaṃ dehendriyādisaṃyogalakṣaṇam /",
  "GSP33samkaubh_u:716": "anavarataṃ janmamaraṇajarārogādyanekānarthavrātaṃ pratipadyanta ity arthaḥ /",
  "GSP33samkaubh_u:717": "yata evam atha tasmād dhīrā vivekinaḥ pratyagātmasvarūpāvasthān alakṣaṇam amṛtatvaṃ dhruvaṃ viditvā /",
  "GSP33samkaubh_u:718": "dehādyamṛtatvaṃ hy abruvam idaṃ tu pratyagātmasvarūpāvasthān alakṣaṇaṃ dhruvaṃ “na karmaṇā vardhate no kanīyān” (BĀU 4,4.23) iti śruteḥ /",
  "GSP33samkaubh_u:719_0": "tad evambhūtaṃ kūṭastham avicālyam amṛtatvaṃ viditvādhruveṣu sarvapadārtheṣv anityeṣu",
  "GSP33samkaubh_u:719_1": "nirdhāryaṃ brāhmaṇā iha saṃsāre 'narthaprāye na prārthayante kiñcid api pratyagātmadarśanapratikūlatvāt /",
  "GSP33samkaubh_u:720": "putravittalokaiṣaṇābhyo vyuttiṣṭhanty evety arthaḥ // KaUBh_4.2/2,1.2 //",
  "GSP33samkaubh_u:721": "yena rūpaṃ rasaṃ gandhaṃ śabdān sparśīṃś ca maithunān /",
  "GSP33samkaubh_u:722": "etenaiva vijānāti kim atra pariśiṣyate //",
  "GSP33samkaubh_u:723": "etad vai tat // KaU_4.3/2,1.3 //",
  "GSP33samkaubh_u:724": "yad vijñānān na kiñcid anyat prārthayante brahmaṇāḥ,",
  "GSP33samkaubh_u:725": "kathaṃ tadadhigama ity ucyate --",
  "GSP33samkaubh_u:726": "yena vijñānasvabhāvenātmanā rūpaṃ rasaṃ gandhaṃ śabdān sparśāṃś ca maithunān maithunanimittān sukhapratyayān vijānāti vispaṣṭaṃ jānāti sarvo lokaḥ /",
  "GSP33samkaubh_u:727": "nanu naivaṃ prasiddhir lokasyātmanā dehādivilakṣaṇenāhaṃ vijānāmīti /",
  "GSP33samkaubh_u:728": "dehādisaṅghāto 'haṃ vijānāmīti tu sarvo loko 'vagacchati /",
  "GSP33samkaubh_u:729": "na tv evam /",
  "GSP33samkaubh_u:730": "dehādisaṅghātasyāpi śabdādisvarūpatvāviśeṣād vijñeyatvāviśeṣāc ca na yuktaṃ vijñātṛtvam /",
  "GSP33samkaubh_u:731": "yadi hi dehādisaṅghāto rūpādyātmakaḥ san rūpādīn vijānīyāt tarhi bāhyā api rūpādayo 'nyonyaṃ svaṃ svaṃ rūpañ ca vijānīyuḥ /",
  "GSP33samkaubh_u:732": "na caitad asti /",
  "GSP33samkaubh_u:733": "tasmād dehādilakṣaṇāṃś ca rūpādīn etenaiva dehādivyatiriktenaiva vijñānasvabhāvenātmanā vijānāti lokaḥ /",
  "GSP33samkaubh_u:734": "yathā yena loho dahati so 'gnir iti tadvat /",
  "GSP33samkaubh_u:735": "ātmano 'vijñeyaṃ kim atrāsmiṃl loke pariśiṣyate na kiñcit pariśiṣyate /",
  "GSP33samkaubh_u:736": "sarvam eva tv ātmanā vijñeyam /",
  "GSP33samkaubh_u:737": "yasyātmano 'vijñeyaṃ na kiñcit pariśiṣyate sa ātmā sarvajñaḥ /",
  "GSP33samkaubh_u:738": "etad vai tat /",
  "GSP33samkaubh_u:739": "kiṃ tad yan naciketasā pṛṣṭaṃ devādibhir api vicikitsitaṃ dharmādibhyo 'nyad viṣṇoḥ paramaṃ padaṃ yasmāt paraṃ nāsti tadvai etad adhigatam ity arthaḥ // KaUBh_4.3/2,1.3 //",
  "GSP33samkaubh_u:740": "svapnāntaṃ jāgaritāntaṃ cobhau yenānupaśyati /",
  "GSP33samkaubh_u:741": "mahāntaṃ vibhum ātmānaṃ matvā dhīro na śocati // KaU_4.4/2,1.4 //",
  "GSP33samkaubh_u:742": "atisūkṣmatvād durvijñeyam iti matvaitam evārthaṃ punaḥ punar āha -- svapnāntaṃ svapnamadhyaṃ svapnavijñeyam ity etat /",
  "GSP33samkaubh_u:743": "tathā jāgaritāntaṃ jāgaritamadhyaṃ jāgaritavijñeyaṃ ca /",
  "GSP33samkaubh_u:744": "ubhau svapnajāgaritāntau yenātmanānupaśyati loka iti sarvaṃ pūrvavat /",
  "GSP33samkaubh_u:745": "taṃ mahāntaṃ vibhum ātmānaṃ matvāvagamyātmabhāvena sākṣād aham asmi paramātmeti dhīro na śocati // KaUBh_4.4/2,1.4 //",
  "GSP33samkaubh_u:746": "ya imaṃ madhvadaṃ veda ātmānaṃ jīvamantikāt /",
  "GSP33samkaubh_u:747": "īśānaṃ bhūtabhavyasya na tato vijugupsate //",
  "GSP33samkaubh_u:748": "etad vai tat // KaU_4.5/2,1.5 //",
  "GSP33samkaubh_u:749": "kiñca yaḥ kaścid imaṃ madhvadaṃ karmaphalabhujaṃ jīvaṃ prāṇādikalāpasya dhārayitāram ātmānaṃ veda vijānāty antikād antike samīpa īśānam īśitāraṃ bhūtabhavyasya kālatrayasya,",
  "GSP33samkaubh_u:750": "tatas tadvijñānād ūrdhvam ātmānaṃ na vijugupsate na gopāyitum icchaty abhayaprāptatvāt /",
  "GSP33samkaubh_u:751": "yāvad dhi bhayam adhyastho 'nityam ātmānaṃ manyate tāvad gopāyitum icchaty ātmānaḥ /",
  "GSP33samkaubh_u:752": "yadā tu nityam advaitam ātmānaṃ vijānāti tadā kaḥ kiṃ kuto vā gopāyitum icchet /",
  "GSP33samkaubh_u:753": "etad vai tad iti pūrvavat // KaUBh_4.5/2,1.5 //",
  "GSP33samkaubh_u:754": "yaḥ pūrvaṃ tapaso jātam adbhyaḥ pūrvam ajāyata /",
  "GSP33samkaubh_u:755": "guhāṃ praviśya tiṣṭhantaṃ yo bhūtebhir vyapaśyata //",
  "GSP33samkaubh_u:756": "etad vai tat // KaU_4.6/2,1.6 //",
  "GSP33samkaubh_u:757": "yaḥ pratyagātmeśvarabhāvena nirdiṣṭaḥ sa sarvātmety etad darśayati -- yaḥ kaścin mumukṣuḥ pūrvaṃ prathamaṃ tapaso jñānādilakṣaṇabrahmaṇa ity etaj jātam utpannaṃ hiraṇyagarbham /",
  "GSP33samkaubh_u:758": "kim apekṣya pūrvam ity āha -- adbhyaḥ pūrvam apsahitebhyaḥ pañcabhūtebhyo na kevalābhyo 'dbhya ity abhiprāyaḥ /",
  "GSP33samkaubh_u:759_0": "ajāyata utpanno yas taṃ prathamajaṃ devādiśarīrāṇy utpādya sarvaprāṇiguhāṃ hṛdayākāśaṃ",
  "GSP33samkaubh_u:759_1": "praviśya tiṣṭhantaṃ śabdādīn upalabhamānaṃ bhūtebhir bhūtaiḥ kāryakaraṇalakṣaṇaiḥ",
  "GSP33samkaubh_u:759_2": "saha tiṣṭhantaṃ yo vyapaśyata yaḥ paśyatīty etat /",
  "GSP33samkaubh_u:760": "ya evaṃ paśyati sa etad eva paśyati yat tat prakṛtaṃ brahma // KaUBh_4.6/2,1.6 //",
  "GSP33samkaubh_u:761": "yā prāṇena saṃbhavati aditir devatāmayī /",
  "GSP33samkaubh_u:762": "guhāṃ praviśya tiṣṭhantīṃ yā bhūtebhir vyajāyata //",
  "GSP33samkaubh_u:763": "etad vai tat // KaU_4.7/2,1.7 //",
  "GSP33samkaubh_u:764": "kiñ ca -- yā saravadevatāmayī saravadevatātmikā prāṇena hiraṇyagarbharūpeṇa parasmād brahmaṇaḥ sambhavati śabdādīnām adanād aditis tāṃ pūrvavad guhāṃ praviśya tiṣṭhantīm aditim /",
  "GSP33samkaubh_u:765": "tām eva viśinaṣṭi -- yā bhūtebhir bhūtaiḥ samanvitā vyajāyata utpannety etat // KaUBh_4.7/2,1.7 //",
  "GSP33samkaubh_u:766": "araṇyor nihito jātavedā garbha iva subhṛto garbhiṇībhiḥ /",
  "GSP33samkaubh_u:767": "divediva īḍyo jāgṛvadbhir haviṣmadbhir manuṣyebhir agniḥ //",
  "GSP33samkaubh_u:768": "etad vai tat // KaU_4.8/2,1.8 //",
  "GSP33samkaubh_u:769_0": "kiñ ca -- yo 'dhiyajña uttarādharāraṇyor nihitaḥ sthito jātavedā agniḥ punaḥ sarvahaviṣāṃ",
  "GSP33samkaubh_u:769_1": "bhoktā adhyātmaṃ ca yogibhir garbha iva garbhiṇībhir antarvatnībhir agarhitānnabhojanādinā",
  "GSP33samkaubh_u:769_2": "yathā garbhaḥ subhṛtaḥ suṣṭhu samyagbhṛto loke,",
  "GSP33samkaubh_u:770": "ivettham eva rtvigbhir yogibhiś ca sumṛta ity etat /",
  "GSP33samkaubh_u:771": "kiñ ca dive dive 'hany ahanīḍyaḥ stutyo vandyaś ca karmibhir yogibhiś cādhvare hṛdaye ca jāgṛvadbhir jāgaraṇaśīlair apramattair ity etat /",
  "GSP33samkaubh_u:772": "haviṣmadbhir ājyādimadbhir dhyānabhāvanāvadbhiś ca,",
  "GSP33samkaubh_u:773": "manuṣyebhir manuṣyair agnir etad vai tat tad eva prakṛtaṃ brahma // KaUBh_4.8/2,1.8 //",
  "GSP33samkaubh_u:774": "yataś codeti sūryo astaṃ yatra ca gacchati /",
  "GSP33samkaubh_u:775": "taṃ devāḥ sarve arpitās tad u nātyeti kaścana //",
  "GSP33samkaubh_u:776": "etad vai tat // KaU_4.9/2,1.9 //",
  "GSP33samkaubh_u:777": "kiñ ca -- yataś ca yasmāt prāṇād udety uttiṣṭhati sūryo 'staṃ nimlocanaṃ yatra yasminn eva ca prāṇo 'hanyahani gacchati,",
  "GSP33samkaubh_u:778": "taṃ prāṇam ātmānaṃ devāḥ,",
  "GSP33samkaubh_u:779": "sarva agnyādayo 'dhidaivaṃ vāgādayaś cādhyātmaṃ sarve viśve 'rā iva rathanābhāv arpitāḥ sampraveśitāḥ sthitikāle /",
  "GSP33samkaubh_u:780": "so 'pi brahmaiva /",
  "GSP33samkaubh_u:781": "tad etat sarvātmakaṃ brahma /",
  "GSP33samkaubh_u:782": "tad u nātyeti nātītya tadātmakatāṃ tadanyatvaṃ gacchati kaścana kaścid api /",
  "GSP33samkaubh_u:783": "etad vai tat // KaUBh_4.9/2,1.9 //",
  "GSP33samkaubh_u:784": "yad eveha tad amutra yad amutra tad anv iha /",
  "GSP33samkaubh_u:785": "mṛtyoḥ sa mṛtyum āpnoti ya iha nāneva paśyati // KaU_4.10/2,1.10 //",
  "GSP33samkaubh_u:786_0": "yad brahmādisthāvarānteṣu vartamānaṃ tat tadupādhitvād brahmavadavabhāsamānaṃ saṃsāry",
  "GSP33samkaubh_u:786_1": "anyat parasmād brahmaṇa iti mā bhūt kasyacid āśaṅketīdam āha -- yad eveha kāryakāraṇopādhisamanvitaṃ",
  "GSP33samkaubh_u:786_2": "saṃsāradharmavadavabhāsamānam avivekināṃ tad eva svātmastham amutra nityavijñānaghanasvabhāvaṃ",
  "GSP33samkaubh_u:786_3": "sarvasaṃsāradharmavarjitaṃ brahma /",
  "GSP33samkaubh_u:787": "yac cāmutrāmuṣminn ātmani sthitaṃ tad eveha nāmarūpakāryakaraṇopādhim anu vibhāvyamānaṃ nānyat /",
  "GSP33samkaubh_u:788": "tatraivaṃ saty upādhisvabhāvabhedadṛṣṭilakṣaṇayāvidyayā mohitaḥ san ya iha brahmaṇyanānābhūte parasmād anyo 'haṃ matto 'nyatparaṃ brahmeti nāneva bhinnam iva paśyaty upalabhate,",
  "GSP33samkaubh_u:789": "sa mṛtyor maraṇān mṛtyuṃ maraṇaṃ punaḥ punar jananamaraṇabhāvam āpnoti pratipadyate /",
  "GSP33samkaubh_u:790": "tasmāt tathā na paśyet /",
  "GSP33samkaubh_u:791": "vijñānaikarasaṃ nairantaryeṇākāśavat paripūrṇa brahmaivāham asmīti paśyed iti vākyārthaḥ // KaUBh_4.10/2,1.10 //",
  "GSP33samkaubh_u:792": "manasaivedam āptavyaṃ neha nānāsti kiṃcana /",
  "GSP33samkaubh_u:793": "mṛtyoḥ sa mṛtyuṃ gacchati ya iha nāneva paśyati // KaU_4.11/2,1.11 //",
  "GSP33samkaubh_u:794": "prāgekatvavijñānācāryāgamasaṃskṛtena manasaivedaṃ brahmaikarasam āptavyam ātmaiva nānyad astīti /",
  "GSP33samkaubh_u:795": "āpte ca nānātvapratyupasthāpikāyā avidyāyā nivṛttatvād iha brahmaṇi nānā nāsti kiñcanāṇumātram api /",
  "GSP33samkaubh_u:796": "yas tu punar avidyātimiradṛṣṭiṃ na muñcatīha brahmaṇi nāneva paśyati,",
  "GSP33samkaubh_u:797": "sa mṛtyor mṛtyuṃ gacchaty eva svalpam api bhedam adhyāropayann ity arthaḥ // KaUBh_4.11/2,1.11 //",
  "GSP33samkaubh_u:798": "punar api tad eva prakṛtaṃ brahmāha --",
  "GSP33samkaubh_u:799": "aṅguṣṭhamātraḥ puruṣo madhya ātmani tiṣṭhati /",
  "GSP33samkaubh_u:800": "īśāno bhūtabhavyasya na tato vijugupsate //",
  "GSP33samkaubh_u:801": "etad vai tat // KaU_4.12/2,1.12 //",
  "GSP33samkaubh_u:802": "aṅguṣṭhamātro 'ṅguṣṭhaparimāṇo 'ṅguṣṭhaparimāṇaṃ hṛdayapuṇḍarīkaṃ tacchidravarty antaḥ -- karaṇopādhir aṅguṣṭhamātro 'ṅguṣṭhamātravaṃśaparvamadhyavarty ambaravat /",
  "GSP33samkaubh_u:803": "puruṣaḥ pūrṇam anena sarvam iti /",
  "GSP33samkaubh_u:804": "madhya ātmani śarīre tiṣṭhati yas tam ātmānam īśānaṃ bhūtabhavyasya viditvā na tad ity ādi pūrvavat // KaUBh_4.12/2,1.12 //",
  "GSP33samkaubh_u:805": "aṅguṣṭhamātraḥ puruṣo jyotir iva adhūmakaḥ /",
  "GSP33samkaubh_u:806": "īśāno bhūtabhavyasya sa evādya sa u śvaḥ //",
  "GSP33samkaubh_u:807": "etad vai tat // KaU_4.13/2,1.13 //",
  "GSP33samkaubh_u:808": "kiṃ cāṅguṣṭhamātraḥ puruṣo jyotir ivādhūmakaḥ,",
  "GSP33samkaubh_u:809": "adhūmakam iti yuktaṃ jyotiṣparatvāt /",
  "GSP33samkaubh_u:810": "yas tv evaṃ lakṣito yogibhir hṛdaya īśāno bhūtabhavyasya sa eva nityaḥ kūṭastho 'dyedānīṃ prāṇiṣu vartamānaḥ sa u śvo 'pi vartiṣyate,",
  "GSP33samkaubh_u:811": "nānyas tatsamo 'nyaś ca janiṣyata ity arthaḥ /",
  "GSP33samkaubh_u:812": "anena “nāyamastīti caika” (KaU 1.20)",
  "GSP33samkaubh_u:813": "ity ayaṃ pakṣo nyāyato 'prāpto 'pi svavacanena śrutyā pratyuktas tathā kṣaṇabhaṅgavādaś ca // KaUBh_4.13/2,1.13 //",
  "GSP33samkaubh_u:814": "yathodakaṃ durge vṛṣṭaṃ parvateṣu vidhāvati /",
  "GSP33samkaubh_u:815": "evaṃ dharmān pṛthak paśyaṃs tān evānu vidhāvati // KaU_4.14/2,1.14 //",
  "GSP33samkaubh_u:816": "punar api bhedadarśanāpavādaṃ brahmaṇa āha -- yathodakaṃ durge durgame deśa ucchrite vṛṣṭaṃ siktaṃ parvateṣu parvavatsu nimnapradeśeṣu vidhāvati vikīrṇaṃ sad vinaśyati,",
  "GSP33samkaubh_u:817": "evaṃ dharmān ātmano 'bhinnān pṛthak paśyan pṛthag eva pratiśarīraṃ paśyaṃs tān eva śarīrabhedānuvartino 'nuvidhāvati /",
  "GSP33samkaubh_u:818": "śarīrabhedam eva pṛthak punaḥ punaḥ pratipadyata ity arthaḥ // KaUBh_4.14/2,1.14 //",
  "GSP33samkaubh_u:819": "yathodakaṃ śuddhe śuddham āsiktaṃ tādṛg eva bhavati /",
  "GSP33samkaubh_u:820": "evaṃ muner vijānata ātmā bhavati gautama // KaU_4.15/2,1.15 //",
  "GSP33samkaubh_u:821": "iti kāṭhakopaniṣadi caturthī vallī //",
  "GSP33samkaubh_u:822_0": "asya punar vidyāvato vidhvastopādhikṛtabhedadarśanasya viśuddhavijñānaghanaikarasam",
  "GSP33samkaubh_u:822_1": "advayam ātmānaṃ paśyato vijānato muner mananaśīlasyātmasvarūpaṃ kathaṃ sambhavatīty",
  "GSP33samkaubh_u:822_2": "ucyate yathodakaṃ śuddhe prasanne śuddhaṃ prasannam āsiktaṃ prakṣiptam ekarasam eva",
  "GSP33samkaubh_u:822_3": "nānyathā tādṛg eva bhavaty ātmāpy evam eva bhavaty ekatvaṃ vijānato muner mananaśīlasya",
  "GSP33samkaubh_u:822_4": "he gautama. tasmāt kutārkikabhedadṛṣṭiṃ nāstikakudṛṣṭiṃ cojjhitvā mātṛpitṛsahastrebhyo",
  "GSP33samkaubh_u:822_5": "'pi hitaiṣiṇā vedenopadiṣṭam ātmaikatvadarśanaṃ śāntadarpair ādaraṇīyam ity arthaḥ //",
  "GSP33samkaubh_u:822_6": "KaUBh_4.15/2,1.15 //",
  "GSP33samkaubh_u:823": "iti kaṭhavallyāṃ caturthavallī bhāṣyam // 4 //",
  "GSP33samkaubh_u:824": "atha pañcamī vallī /",
  "GSP33samkaubh_u:825": "punar api prakārāntareṇa brahmatattvanirdhāraṇārtho 'yam ārambho durvijñeyatvād brahmaṇaḥ --",
  "GSP33samkaubh_u:826": "puram ekādaśadvāram ajasyāvakracetasaḥ /",
  "GSP33samkaubh_u:827": "anuṣṭhāya na śocati vimuktaś ca vimucyate //",
  "GSP33samkaubh_u:828": "etad vai tat // KaU_5.1/2,2.1 //",
  "GSP33samkaubh_u:829": "puraṃ puram iva puram /",
  "GSP33samkaubh_u:830": "dvārapālādhiṣṭhātrādyanekapuropakaraṇasampattidarśanāccharīraṃ puram /",
  "GSP33samkaubh_u:831": "puraś ca sopakaraṇaṃ svātmanāsaṃhatasvatantrasvāmyarthaṃ dṛṣṭam /",
  "GSP33samkaubh_u:832": "tathedaṃ purasāmānyād anekopakaraṇasaṃhataṃ śarīraṃ svātmanāsaṃhatarājasthānīyasvāmyarthaṃ bhavitum arhati /",
  "GSP33samkaubh_u:833": "tac cedaṃ śarīrākhyaṃ puram ekādaśadvāram ekādaśa dvārāṇy asya sapta śīrṣaṇyāni,",
  "GSP33samkaubh_u:834": "nābhyā sahārvāñci trīṇi,",
  "GSP33samkaubh_u:835": "śirasy ekam,",
  "GSP33samkaubh_u:836": "tair ekādaśadvāraṃ puram /",
  "GSP33samkaubh_u:837": "kasya? ajasya janmādivikriyārahitasyātmano rājasthānīyasya puradharmavilakṣaṇasya /",
  "GSP33samkaubh_u:838": "avakracetaso 'vakram akuṭilam ādityaprakāśavan nityam evāvasthitam ekarūpaṃ ceto vijñānam asyety avakracetās tasyāvakracetaso rājasthānīyasya brahmaṇaḥ /",
  "GSP33samkaubh_u:839": "yasyedaṃ puraṃ taṃ parameśvaraṃ purasvāminam anuṣṭhāya dhyātvā /",
  "GSP33samkaubh_u:840": "dhyānaṃ hi tasyānuṣṭhānaṃ samyag vijñānapūrvakam /",
  "GSP33samkaubh_u:841": "taṃ sarvaiṣaṇāvinirmuktaḥ san samaṃ sarvabhūtasthaṃ dhyātvā na śocati /",
  "GSP33samkaubh_u:842": "tadvijñānād abhayaprāpteḥ śokāvasarābhāvāt kuto bhayekṣā /",
  "GSP33samkaubh_u:843": "ihaivāvidyākṛtakāmakarmabandhanair vimukto bhavati /",
  "GSP33samkaubh_u:844": "vimuktaś ca san vimucyate punaḥ śarīraṃ na gṛhṇātīty arthaḥ // KaUBh_5.1/2,2,1 //",
  "GSP33samkaubh_u:845": "haṃsaḥ śuciṣad vasur antarikṣasad dhotā vediṣad atithir duroṇasat /",
  "GSP33samkaubh_u:846": "nṛṣad varasad ṛtasad vyomasad abjā gojā ṛtajā adrijā ṛtaṃ bṛhat // KaU_5.2/2,2.2 //",
  "GSP33samkaubh_u:847": "sa tu naikaśarīrapuravarttyevātmā kiṃ tārhi sarvapūravartī /",
  "GSP33samkaubh_u:848": "katham -- haṃso hanti gacchatīti /",
  "GSP33samkaubh_u:849": "śuciṣacchucau divyādityātmanā sīdatīti /",
  "GSP33samkaubh_u:850": "vasur vāsayati sarvāniti /",
  "GSP33samkaubh_u:851": "vāyvātmanāntarikṣe sīdatīty antarikṣasat /",
  "GSP33samkaubh_u:852": "hotāgniḥ, “agnir vai hotā” iti śruteḥ /",
  "GSP33samkaubh_u:853": "vedyāṃ pṛthivyāṃ sīdatīti vediṣad “iyaṃ vediḥ paro 'ntaḥ pṛthivyāḥ” (RS 2,3.20)",
  "GSP33samkaubh_u:854": "ity ādimantravarṇāt /",
  "GSP33samkaubh_u:855": "atithiḥ somaḥ san duroṇe kalaśe sīdatīti duroṇasat /",
  "GSP33samkaubh_u:856": "brāhmaṇo 'tithirūpeṇa vā duroṇeṣu gṛheṣu sīdatīti /",
  "GSP33samkaubh_u:857": "nṛṣanṛṣu manuṣyeṣu sīdatīti /",
  "GSP33samkaubh_u:858": "varasad vareṣu deveṣu sīdatīti /",
  "GSP33samkaubh_u:859": "ṛtasad ṛtaṃ satyaṃ yajño vā tasmin sīdatīti /",
  "GSP33samkaubh_u:860": "vyomasad vyomnyākāśe sīdatīti /",
  "GSP33samkaubh_u:861": "abjā apsu śaṅkhakhaśuktimakarādirūpeṇa jāyata iti /",
  "GSP33samkaubh_u:862": "gojā gavi pṛthivyāṃ vrīhiyavādirūpeṇa jāyata iti /",
  "GSP33samkaubh_u:863": "ṛtajā yajñāṅgarūpeṇa jāyata iti /",
  "GSP33samkaubh_u:864": "adrijāḥ parvatebhyo nadyādirūpeṇa jāyata iti /",
  "GSP33samkaubh_u:865": "sarvātmāpi sann ṛtam avitathasvabhāva eva /",
  "GSP33samkaubh_u:866": "bṛhan mahān sarvakāraṇatvāt /",
  "GSP33samkaubh_u:867": "yadāpy āditya eva mantreṇocyate tad apy ātmasvarūpatvam ādityasyāṅgīkṛtatvād brāhmaṇo vyākhyāne 'py avirodhaḥ /",
  "GSP33samkaubh_u:868": "sarvavyāpy eka evātmā jagato nātmabheda iti mantrārthaḥ // KaUBh_5.2/2,2.2 //",
  "GSP33samkaubh_u:869": "ūrdhvaṃ prāṇam unnayati apānaṃ pratyag asyati /",
  "GSP33samkaubh_u:870": "madhye vāmanam āsīnaṃ viśve devā upāsate // KaU_5.3/2,2.3 //",
  "GSP33samkaubh_u:871": "ātmanaḥ svarūpādhigame liṅgam ucyate -- ūrdhvaṃ hṛdayāt prāṇaṃ prāṇavṛttiṃ vāyum unnayaty ūrdhvaṃ gamayati /",
  "GSP33samkaubh_u:872": "tathāpānaṃ pratyagadho 'syati kṣipati ya iti vākyaśeṣaḥ /",
  "GSP33samkaubh_u:873_0": "taṃ madhye hṛdayapuṇḍarīkākāśa āsīnaṃ buddhāv abhivyaktavijñānaprakāśanaṃ vāmanaṃ",
  "GSP33samkaubh_u:873_1": "vananīyaṃ sambhajanīyaṃ viśve sarve devāś cakṣurādayaḥ prāṇā rūpādivijñānaṃ balim",
  "GSP33samkaubh_u:873_2": "upāharanto viśva iva rājānam upāsate tādarthyenānuparatavyāpārā bhavantīty arthaḥ /",
  "GSP33samkaubh_u:874": "yad arthā yat prayuktāś ca sarve vāyukaraṇavyāpārāḥ,",
  "GSP33samkaubh_u:875": "so 'nyaḥ siddha iti vākyārthaḥ // KaUBh_5.3/2,2.3 //",
  "GSP33samkaubh_u:876": "asya visraṃsamānasya śarīrasthasya dehinaḥ /",
  "GSP33samkaubh_u:877": "dehād vimucyamānasya kim atra pariśiṣyate //",
  "GSP33samkaubh_u:878": "etad vai tat // KaU_5.4/2,2.4 //",
  "GSP33samkaubh_u:879": "kiñ cāsya śarīrasthasyātmano visraṃsamānasya bhraṃśamānasya dehino dehavataḥ /",
  "GSP33samkaubh_u:880": "visraṃsanaśabdārtham āha -- dehād vimucyamānasyeti /",
  "GSP33samkaubh_u:881_0": "kim atra pariśiṣyate prāṇādikalāpe na kiñcana pariśiṣyate 'tra dehe purasvāmividravaṇa",
  "GSP33samkaubh_u:881_1": "iva paravāsināṃ yasyātmanopagame kṣaṇamātrāt kāryakaraṇakalāparūpaṃ sarvam idaṃ hatabalaṃ",
  "GSP33samkaubh_u:881_2": "vidhvastaṃ bhavati vinaṣṭaṃ bhavati so 'nyaḥ siddha ātmā // KaUBh_5.4/2,2.4 //",
  "GSP33samkaubh_u:882": "na prāṇena nāpānena martyo jīvati kaścana /",
  "GSP33samkaubh_u:883": "itareṇa tu jīvanti yasminn etāv upāśritau // KaU_5.5/2,2.5 //",
  "GSP33samkaubh_u:884": "syān mataṃ prāṇāpānādyapagamād evedaṃ vidhvastaṃ bhavati na tu tadvyatiriktātmāpagamāt prāṇādibhir eveha martyo jīvatīti /",
  "GSP33samkaubh_u:885": "naitad asti /",
  "GSP33samkaubh_u:886": "na prāṇena nāpānena cakṣurādinā vā martyo manuṣyo dehavān kaścana jīvati na ko 'pi jīvati /",
  "GSP33samkaubh_u:887": "na hy eṣāṃ parārthānāṃ saṃhatyakāritvāj jīvanahetutvam upapadyate /",
  "GSP33samkaubh_u:888": "svārthanāsaṃhatena pareṇa kenacid aprayuktaṃ saṃhatānām avasthānaṃ na dṛṣṭaṃ yathā gṛhādīnāṃ loke,",
  "GSP33samkaubh_u:889": "tathā prāṇādīnām api saṃhatatvād bhavitum arhati /",
  "GSP33samkaubh_u:890": "ata itareṇa itareṇaiva saṃhataprāṇādivilakṣaṇena tu sarve saṃhatāḥ santo jīvanti prāṇān dhārayanti /",
  "GSP33samkaubh_u:891": "yasmin saṃhatavilakṣaṇa ātmani sati parasminn etau prāṇāpānau cakṣurādibhiḥ saṃhatāv upāśritau,",
  "GSP33samkaubh_u:892": "yasyāsaṃhatasyārthe prāṇāpānādiḥ sarvaṃ vyāpāraṃ kurvan vartate saṃhataḥ san sa tato 'nyaḥ siddha ity abhiprāyaḥ // KaUBh_5.5/2,2.5 //",
  "GSP33samkaubh_u:893": "hanta ta idaṃ pravakṣyāmi guhyaṃ brahma sanātanam /",
  "GSP33samkaubh_u:894": "yathā ca maraṇaṃ prāpya ātmā bhavati gautama // KaU_5.6/2,2.6 //",
  "GSP33samkaubh_u:895": "hantedānīṃ punar api te tubhyam idaṃ guhyaṃ gopyaṃ brahma sanātanaṃ cirantanaṃ pravakṣyāmi /",
  "GSP33samkaubh_u:896": "yad vijñānāt sarvasaṃsāroparamo bhavati,",
  "GSP33samkaubh_u:897": "avijñānāc ca yasya maraṇaṃ prāpya yathā cātmā bhavati yathātmā saṃsarati tathā śṛṇu he gautama // KaUBh_5.6/2,2.6 //",
  "GSP33samkaubh_u:898": "yonim anye prapadyante śarīratvāya dehinaḥ /",
  "GSP33samkaubh_u:899": "sthāṇum anye 'nusaṃyanti yathākarma yathāśrutam // KaU_5.7/2,2.7 //",
  "GSP33samkaubh_u:900": "yoniṃ yonidvāraṃ śukrabījasamanvitāḥ santo 'nye kecid avidyāvanto mūḍhāḥ prapadyante śarīratvāya śarīragrahaṇārthaṃ dehino dehavantaḥ,",
  "GSP33samkaubh_u:901": "yoniṃ praviśantīty arthaḥ /",
  "GSP33samkaubh_u:902": "sthāṇuṃ vṛkṣādisthāvarabhāvam anye 'tyantādhamā maraṇaṃ prāpyānusaṃyanty anugacchanti /",
  "GSP33samkaubh_u:903": "yathākarma yady asya karma tadyathākarma yair yādṛśaṃ karmeha janmani kṛtaṃ tadvaśenety etat /",
  "GSP33samkaubh_u:904": "tathā ca yathāśrutaṃ yādṛśaṃ ca vijñānam upārjitaṃ tadanurūpam eva śarīraṃ pratipadyanta ity arthaḥ /",
  "GSP33samkaubh_u:905": "“yathāprajñaṃ hi saṃbhavāḥ” iti śrutyantarāt // KaUBh_5.7/2,2.7 //",
  "GSP33samkaubh_u:906": "ya eṣa supteṣu jāgarti kāmaṃ kāmaṃ puruṣo nirmimāṇaḥ /",
  "GSP33samkaubh_u:907": "tad eva śukraṃ tad brahma tad evāmṛtam ucyate /",
  "GSP33samkaubh_u:908": "tasmiṃl lokāḥ śritāḥ sarve tad u nātyeti kaścana //",
  "GSP33samkaubh_u:909": "etad vai tat // KaU_5.8/2,2.8 //",
  "GSP33samkaubh_u:910": "yatpratijñātaṃ guhyaṃ brahma pravakṣyāmīti tadāha -- ya eṣa supteṣu prāṇādiṣu jāgartiṃ na svapiti /",
  "GSP33samkaubh_u:911": "katham /",
  "GSP33samkaubh_u:912": "kāmaṃ kāmaṃ taṃ tam abhipretaṃ stryādyartham avidyayā nirmimāṇo",
  "GSP33samkaubh_u:913": "niṣpādayañjāgartiṃ puruṣo yaḥ,",
  "GSP33samkaubh_u:914": "tad eva śukraṃ śubhraṃ śuddhaṃ tad brahma nānyad guhyaṃ brahmāsti /",
  "GSP33samkaubh_u:915": "tad evāmṛtam avināśy ucyate sarvaśāstreṣu /",
  "GSP33samkaubh_u:916": "kiñ ca pṛthivyādayo lokās tasminn eva sarve brahmaṇi śritā āśritāḥ sarvalokakāraṇatvāt tasya /",
  "GSP33samkaubh_u:917": "tad u nātyeti kaścanety ādi pūrvavad eva // KaUBh_5.8/2,2.8 //",
  "GSP33samkaubh_u:918": "agnir yathaiko bhuvanaṃ praviṣṭo rūpaṃ rūpaṃ pratirūpo babhūva /",
  "GSP33samkaubh_u:919": "ekas tathā sarvabhūtāntarātmā rūpaṃ rūpaṃ pratirūpo bahiś ca // KaU_5.9/2,2.9 //",
  "GSP33samkaubh_u:920_0": "anekatārkikakubuddhivicālitāntaḥkaraṇānāṃ pramāṇopapannam apy ātmaikatvavijñānam",
  "GSP33samkaubh_u:920_1": "asakṛd ucyamānam apy anṛjubuddhīnāṃ brāhmaṇānāṃ cetasi nādhīyata iti tatpratipādana",
  "GSP33samkaubh_u:920_2": "ādaravatī punaḥ punar āha śrutiḥ -- agnir yathaika eva prakāśātmā san bhuvanaṃ bhavanty",
  "GSP33samkaubh_u:920_3": "asmin bhūtānīti bhuvanam ayaṃ lokas tam imaṃ praviṣṭo 'nupraviṣṭaḥ,",
  "GSP33samkaubh_u:921": "rūpaṃ rūpaṃ prati dārvādidāhyabhedaṃ pratīty arthaḥ,",
  "GSP33samkaubh_u:922": "pratirūpas tatra tatra pratirūpavān dāhyabhedena bahuvidho babhūva /",
  "GSP33samkaubh_u:923_0": "eka eva tathā sarvabhūtāntarātmā rūpaṃ rūpaṃ sarveṣāṃ bhūtānām abhyantara ātmātisūkṣmatvād",
  "GSP33samkaubh_u:923_1": "dārvādiṣv iva sarvadehaṃ prati praviṣṭatvāt pratirūpo babhūva bahiś ca svenāvikṛtena",
  "GSP33samkaubh_u:923_2": "svarūpeṇākāśavat // KaUBh_5.9/2,2.9 //",
  "GSP33samkaubh_u:924": "vāyur yathaiko bhuvanaṃ praviṣṭo rūpaṃ rūpaṃ pratirūpo babhūva /",
  "GSP33samkaubh_u:925": "ekas tathā sarvabhūtāntarātmā rūpaṃ rūpaṃ pratirūpo bahiś ca // KaU_5.10/2,2.10 //",
  "GSP33samkaubh_u:926": "tathānyo dṛṣṭāntaḥ -- vāyur yathaika ity ādi /",
  "GSP33samkaubh_u:927": "prāṇātmanā deheṣv anupraviṣṭo,",
  "GSP33samkaubh_u:928": "rūpaṃ rūpaṃ pratirūpo babhūvety ādi samānam // KaUBh_5.10/2,2.10 //",
  "GSP33samkaubh_u:929": "sūryo yathā sarvalokasya cakṣur na lipyate cākṣuṣair bāhyadoṣaiḥ /",
  "GSP33samkaubh_u:930": "ekas tathā sarvabhūtāntarātmā na lipyate lokaduḥkhena bāhyaḥ // KaU_5.11/2,2.11 //",
  "GSP33samkaubh_u:931_0": "ekasya sarvātmatve saṃsāraduḥkhitvaṃ parasyaiva syād iti prāpta idam ucyate -- sūryo",
  "GSP33samkaubh_u:931_1": "yathā cakṣuṣa ālokenopakāraṃ kurvan mūtrapurīṣādyaśuciprakāśanena taddarśinaḥ sarvalokasya",
  "GSP33samkaubh_u:931_2": "cakṣur api san na lipyate cākṣuṣair aśucyādidarśananimittair ādhyātmikaiḥ pāpadoṣair",
  "GSP33samkaubh_u:931_3": "bāhyaiś cāśucyādisaṃsaṅgadoṣair ekaḥ saṃs tathā sarvabhūtāntarātmā na lipyate lokaduḥkhena bāhyaḥ /",
  "GSP33samkaubh_u:932": "loko hy avidyayā svātmany adhyastayā kāmakarmodbhavaṃ duḥkham anubhavati /",
  "GSP33samkaubh_u:933": "na tu sā paramārthataḥ svātmani /",
  "GSP33samkaubh_u:934": "yathā rajjuśuktikoṣaragaganeṣu sarparajatodakamalāni na rajjvādīnāṃ svato doṣarūpāṇi santi,",
  "GSP33samkaubh_u:935": "saṃsargiṇi viparītabuddhyadhyāsanimittāt tad doṣavadvibhāvyante /",
  "GSP33samkaubh_u:936": "na taddoṣais teṣāṃ lepo viparītabuddhyadhyāsabāhyā hi te /",
  "GSP33samkaubh_u:937": "tathātmani sarvo lokaḥ kriyākārakaphalātmakaṃ vijñānaṃ sarpādisthānīyaṃ viparītamadhyasya tannimittaṃ janmamaraṇādiduḥkham anubhavati,",
  "GSP33samkaubh_u:938": "na tv ātmā sarvalokātmāpi san viparītādhyāropanimittena lipyate lokaduḥkhena /",
  "GSP33samkaubh_u:939": "kuto bāhyo rajjvādivad eva viparītabuddhyadhyāsabāhyo hi sa iti // KaUBh_5.11/2,2.11 //",
  "GSP33samkaubh_u:940": "eko vaśī sarvabhūtāntarātmā ekaṃ rūpaṃ bahudhā yaḥ karoti /",
  "GSP33samkaubh_u:941": "tam ātmasthaṃ ye 'nupaśyanti dhīrās teṣāṃ sukhaṃ śāśvataṃ netareṣām // KaU_5.12/2,2.12 //",
  "GSP33samkaubh_u:942": "kiñ ca sa hi parameśvaraḥ sarvagataḥ svatantra eko na tatsamo 'bhyadhiko vānyo 'sti /",
  "GSP33samkaubh_u:943": "vaśī sarvaṃ hy asya jagadvaśe vartate /",
  "GSP33samkaubh_u:944": "kutaḥ? sarvabhūtāntarātmā /",
  "GSP33samkaubh_u:945_0": "yata ekam eva sadekarasam ātmānaṃ viśuddhavijñānarūpaṃ nāmarūpādyaśuddhopādhibhedavaśena",
  "GSP33samkaubh_u:945_1": "bahudhānekaprakāraṃ yaḥ karoti svātmasattāmātreṇācintyaśaktitvāt tam ātmasthaṃ svaśarīrahṛdayākāśe",
  "GSP33samkaubh_u:945_2": "buddhau caitanyākāreṇābhivyaktam ity etat /",
  "GSP33samkaubh_u:946": "na hi śarīrasyādhāratvam ātmanaḥ /",
  "GSP33samkaubh_u:947": "ākāśavad amūrtatvāt /",
  "GSP33samkaubh_u:948": "ādarśasthaṃ mukham iti yadvat /",
  "GSP33samkaubh_u:949_0": "tam etam īśvaram ātmānaṃ ye nivṛttabāhyavṛttayo 'nupaśyanty ācāryāgamopadeśam anu",
  "GSP33samkaubh_u:949_1": "sākṣād anubhavanti dhīrā vivekinas teṣāṃ parameśvarabhūtānāṃ śāśvataṃ nityaṃ sukham",
  "GSP33samkaubh_u:949_2": "ātmānandalakṣaṇaṃ bhavati,",
  "GSP33samkaubh_u:950": "netareṣāṃ bāhyāsaktabuddhīnām avivekināṃ svātmabhūtam apy avidyāvyavadhānāt // KaUBh_5.12/2,2.12 //",
  "GSP33samkaubh_u:951": "nityo 'nityānāṃ cetanaś cetanānām eko bahūnāṃ yo vidadhāti kāmān /",
  "GSP33samkaubh_u:952": "tam ātmasthaṃ ye 'nupaśyanti dhīrās teṣaṃ śāntiḥ śāśvatī netareṣām // KaU_5.13/2,2.13 //",
  "GSP33samkaubh_u:953": "kiñ ca nityo 'vināśyanityānāṃ vināśinām /",
  "GSP33samkaubh_u:954": "cetanaś cetanānāṃ cetayitṝṇāṃ brahmādīnāṃ prāṇinām agninimittam iva dāhakatvam anagnīnām udakādīnām ātmacaitanyanimittam eva cetayitṛtvam anyeṣām /",
  "GSP33samkaubh_u:955": "kiñ ca sa sarvajñaḥ sarveśvaraḥ kāmināṃ saṃsāriṇāṃ karmānurūpaṃ kāmān karmaphalāni svānugrahanimittāś ca kāmāny eko bahūnām anekeṣāmanāyāsena vidadhāti prayacchatīty etat /",
  "GSP33samkaubh_u:956": "tām ātmasthaṃ ye 'nupaśyanti dhīrās teṣāṃ śāntir uparatiḥ śāśvatī nityā svātmabhūtaiva syān netareṣām anevaṃ vidhānām // KaUBh_5.13/2,1.13 //",
  "GSP33samkaubh_u:957": "tad etad iti manyante 'nirdeśyaṃ paramaṃ sukham /",
  "GSP33samkaubh_u:958": "kathaṃ nu tad vijānīyāṃ kim u bhāti vibhāti vā // KaU_5.14/2,2.14 //",
  "GSP33samkaubh_u:959": "yat tad ātmavijñānasukham anirdeśyaṃ nirdeṣṭum aśakyaṃ paramaṃ prakṛṣṭaṃ prākṛtapuruṣavāṅmanasayor agocaram api san nivṛttaiṣaṇā ye brāhmaṇās ta etat pratyakṣam eveti manyante,",
  "GSP33samkaubh_u:960": "kathaṃ nu kena prakāreṇa tat sukham ahaṃ vijānīyām /",
  "GSP33samkaubh_u:961": "idam ity ātmabuddhiviṣayam āpādayeyaṃ yathā nivṛttaiṣaṇā yatayaḥ /",
  "GSP33samkaubh_u:962": "kim u tad bhāti dīpyate prakāśātmakaṃ tad yato 'smadbuddhigocaratvena vibhāti vispaṣṭaṃ dṛśyate kiṃ vā neti // KaUBh_5.14/2,1.14 //",
  "GSP33samkaubh_u:963": "na tatra sūryo bhāti na candratārakaṃ nemā vidyuto bhānti kuto 'yam agniḥ /",
  "GSP33samkaubh_u:964": "tam eva bhāntam anu bhāti sarvaṃ tasya bhāsā sarvam idaṃ vibhāti // KaU_5.15/2,2.15 //",
  "GSP33samkaubh_u:965": "atrottaram idaṃ bhāti ca vibhāti ceti /",
  "GSP33samkaubh_u:966": "katham? na tatra tasmin svātmabhūte brahmaṇi sarvāvabhāsako 'pi sūryo bhāti tad brahma na prakāśayatīty arthaḥ /",
  "GSP33samkaubh_u:967": "tathā na candratārakam,",
  "GSP33samkaubh_u:968": "nemā vidyuto bhānti,",
  "GSP33samkaubh_u:969": "kuto 'yam asmaddṛṣṭigocaro 'gniḥ /",
  "GSP33samkaubh_u:970": "kiṃ bahunā, yad idam ādikaṃ sarvaṃ bhāti tat tam eva parameśvaraṃ bhāntaṃ dīpyamānam anubhāty anudīpyate /",
  "GSP33samkaubh_u:971": "tathā jalolmukādy agnisaṃyogād agniṃ dahantam anudahati na svatas tadvat /",
  "GSP33samkaubh_u:972": "tasyaiva bhāsā dīptyā sarvam idaṃ sūryādi vibhati /",
  "GSP33samkaubh_u:973": "yata evaṃ tad eva brahma bhāti ca vibhāti ca /",
  "GSP33samkaubh_u:974": "kāryagatena vividhena bhāsā tasya brahmaṇo bhārūpatvaṃ svato 'vagamyate /",
  "GSP33samkaubh_u:975": "na hi svato 'vidyamānaṃ bhāsanam anyasya kartuṃ śaktam /",
  "GSP33samkaubh_u:976": "ghaṭādīnām anyāvabhāsakatvādarśanād bhārūpāṇāṃ cādityādīnāṃ taddarśanāt // KaUBh_5.15/2,2.15 //",
  "GSP33samkaubh_u:977": "iti kaṭhavallyāṃ pañcamavallī bhāṣyam // 5 //",
  "GSP33samkaubh_u:978": "atha ṣaṣṭha vallī /",
  "GSP33samkaubh_u:979": "tūlāvadhāraṇenaiva mūlāvadhāraṇaṃ vṛkṣasya yathā kriyate loke,",
  "GSP33samkaubh_u:980": "evaṃ saṃsārakāryavṛkṣāvadhāraṇena tanmūlasya brāhmaṇaḥ svarūpāvadidhārayiṣayeyaṃ ṣaṣṭhī vally ārabhyate --",
  "GSP33samkaubh_u:981": "ūrdhvamūlo avākśākha eṣo 'śvatthaḥ sanātanaḥ /",
  "GSP33samkaubh_u:982": "tad eva śukraṃ tad brahma tad evāmṛtam ucyate /",
  "GSP33samkaubh_u:983": "tasmiṃl lokāḥ śritāḥ sarve tad u nātyeti kaścana //",
  "GSP33samkaubh_u:984": "etad vai tat // KaU_6.1/2,3.1 //",
  "GSP33samkaubh_u:985": "ūrdhvamūla ūrdhvaṃ mūlaṃ yat tad viṣṇoḥ paramaṃ padam asyeti so 'yam avyaktādisthāvarāntaḥ saṃsāravṛkṣa ūrdhvamūlaḥ /",
  "GSP33samkaubh_u:986": "vṛkṣaś ca vraścanāt /",
  "GSP33samkaubh_u:987_0": "avicchinnajanmajarāmaraṇaśokādyanekānarthātmakaḥ pratikṣaṇam anyathā svabhāvo māyāmarīcyudakagandharvanagarādivad",
  "GSP33samkaubh_u:987_1": "dṛṣṭanaṣṭasvarūpatvād avasāne ca vṛkṣavad abhāvātmakaḥ kadalīstambhavan niḥsāro 'nekaśatapākhaṇḍabuddhivikalpāspadas",
  "GSP33samkaubh_u:987_2": "tattvavijijñāsubhir anirdhāritedantattvo vedāntanirdhāritaparabrahmamūlasāro 'vidyākāmakarmāvyaktabījaprabhavo",
  "GSP33samkaubh_u:987_3": "'parabrahmavijñānakriyāśaktidvayātmakahiraṇyagarbhāṅkuraḥ sarvaprāṇiliṅgabhedaskandhas",
  "GSP33samkaubh_u:987_4": "tat tat tṛṣṇājalāsekodbhūtadarpano buddhīndriyaviṣayapravālāṅkuraḥ śrutismṛtinyāyavidyopadeśapalāśo",
  "GSP33samkaubh_u:987_5": "yajñadānatapodyanekakriyāsupuṣpaḥ sukhaduḥkhavedanānekarasaḥ prāṇyupajīvyānantaphalas",
  "GSP33samkaubh_u:987_6": "tat tṛṣṇāsalilāvasekaprarūḍhajaṭilīkṛtadṛḍhabaddhamūlaḥ satyanāmādisaptalokabrahmādibhūtapakṣikṛtanīḍaḥ",
  "GSP33samkaubh_u:987_7": "prāṇisukhaduḥkhodbhūtaharṣaśokajātanṛtyagītavāditrakṣvelitāsphoṭitahasitākṛṣṭaruditahāhāmuñcamuñcetyādyanekaśabdakṛtatumulībhūtamahāravo",
  "GSP33samkaubh_u:987_8": "vedāntavihitabrahmātmadarśanāsaṅgaśastrakṛtoccheda eṣa saṃsāravṛkṣo 'śvattho 'śvatthavat",
  "GSP33samkaubh_u:987_9": "kāmakarmavāteritanityapracalitasvabhāvaḥ /",
  "GSP33samkaubh_u:988": "svarganarakatiryakpretādibhiḥ śākhābhir avākśākhaḥ /",
  "GSP33samkaubh_u:989": "sanātano 'nāditvāc ciraṃ pravṛttaḥ /",
  "GSP33samkaubh_u:990": "yad asya saṃsāravṛkṣasya mūlaṃ tad eva śukraṃ śubhraṃ śuddhaṃ jyotiṣmac caitanyātmajyotiḥsvabhāvaṃ tad eva brahma sarvamahattvāt /",
  "GSP33samkaubh_u:991": "tad evāmṛtam avināśasvabhāvam ucyate kathyate satyatvāt /",
  "GSP33samkaubh_u:992": "vācārambhaṇaṃ vikāro nāmadheyam anṛtam anyadato martyam /",
  "GSP33samkaubh_u:993": "tasmin paramārthasatye brahmaṇi lokā gandharvanagaramarīcyudakamāyāsamāḥ paramārthadarśanābhāvāvagamanāḥ śritāśritāḥ sarve samastā utpattisthitilayeṣu /",
  "GSP33samkaubh_u:994": "tad u tadbrahma nātyeti nātivartate mṛdādikam iva ghaṭādikāryaṃ kaścana kaścid api vikāraḥ /",
  "GSP33samkaubh_u:995": "etad vai tat // KaUBh_6.1/2,3.1 //",
  "GSP33samkaubh_u:996": "yad idaṃ kiṃca jagat sarvaṃ prāṇa ejati niḥsṛtam /",
  "GSP33samkaubh_u:997": "mahad bhayaṃ vajram udyataṃ ya etad vidur amṛtās te bhavanti // KaU_6.2/2,3.2 //",
  "GSP33samkaubh_u:998": "yad vijñānād amṛtā bhavantīty ucyate,",
  "GSP33samkaubh_u:999": "jagato mūlaṃ tad eva nāsti brahmāsata evedaṃ niḥsṛtam iti tan na /",
  "GSP33samkaubh_u:1000": "yad idaṃ kiñ ca yat kiṃ cedaṃ jagatsarvaṃ prāṇe /",
  "GSP33samkaubh_u:1001": "parasmin brahmaṇi satyejati kampate,",
  "GSP33samkaubh_u:1002": "tata eva niḥsṛtaṃ nirgataṃ satpracalati niyamena ceṣṭate /",
  "GSP33samkaubh_u:1003": "yad evaṃ jagadutpattyādikāraṇaṃ brahma tanmahadbhayam /",
  "GSP33samkaubh_u:1004": "mahac ca tad bhayaṃ ca bibhety asmād iti mahadbhayam /",
  "GSP33samkaubh_u:1005": "vajram udyatam udyatām iva vajram /",
  "GSP33samkaubh_u:1006": "yathā vajrodyatakaraṃ svāminam abhimukhībhūtaṃ dṛṣṭvā bhṛtyā niyamena tac chāsane vartante,",
  "GSP33samkaubh_u:1007": "tathedaṃ candrādityagrahanakṣatratārakādilakṣaṇaṃ jagatseśvaraṃ niyamena kṣaṇam apy aviśrāntaṃ vartata ity uktaṃ bhavati /",
  "GSP33samkaubh_u:1008": "ya etad viduḥ svātmapravṛttisākṣibhūtam ekaṃ brahmāmṛtā amaraṇadharmāṇāste bhavanti // KaUBh_6.2/2,3.2 //",
  "GSP33samkaubh_u:1009": "bhayād asyāgnis tapati bhayāt tapati sūryaḥ /",
  "GSP33samkaubh_u:1010": "bhayād indraś ca vāyuś ca mṛtyur dhāvati pañcamaḥ // KaU_6.3/2,3.3 //",
  "GSP33samkaubh_u:1011": "kathaṃ tadbhayāj jagadvartata ity āha -- bhayād bhītyāsya parameśvarasyāgnis tapati,",
  "GSP33samkaubh_u:1012": "bhayāt tapati sūryo,",
  "GSP33samkaubh_u:1013": "bhayād indraś ca vāyuś ca mṛtyur dhāvati pañcamaḥ /",
  "GSP33samkaubh_u:1014": "na hīśvarāṇāṃ lokapālānāṃ samarthānāṃ satāṃ niyantā ced vajrodyatakaravan na syāt svāmibhayabhītānām iva bhṛtyānāṃ niyatā pravṛtir upapadyate // KaUBh_6.3/2,3.3 //",
  "GSP33samkaubh_u:1015": "iha ced aśakad boddhuṃ prākśarīrasya visrasaḥ /",
  "GSP33samkaubh_u:1016": "tataḥ sargeṣu lokeṣu śarīratvāya kalpate // KaU_6.4/2,3.4 //",
  "GSP33samkaubh_u:1017_0": "tac ceha jīvann eva ced yady aśakac chaknoti śaktaḥ san jānāty etad bhayakāraṇaṃ",
  "GSP33samkaubh_u:1017_1": "brahma boddhum avagantuṃ prak pūrvaṃ śarīrasya visraso 'vasraṃsanāt patanāt saṃsārabandhanād vimucyate /",
  "GSP33samkaubh_u:1018": "na ced aśakadboddhum,",
  "GSP33samkaubh_u:1019": "tato 'navabodhāt sargeṣu,",
  "GSP33samkaubh_u:1020": "sṛjyante yeṣu sraṣṭavyāḥ prāṇina iti sargāḥ pṛthivyādayo lokās teṣu sargeṣu lokeṣu śarīratvāya śarīrabhāvāya kalpate samartho bhavati śarīraṃ gṛhṇātīty arthaḥ //",
  "GSP33samkaubh_u:1021": "tasmāc charīravisraṃsanāt prāgātmāvabodhāya nāstheyaḥ /",
  "GSP33samkaubh_u:1022": "yasmād ihaivātmano darśanam ādarśasthasyeva mukhasya spaṣṭamupapadyate na lokāntareṣu brahmalokād anyatra /",
  "GSP33samkaubh_u:1023": "sa ca duṣprāpaḥ // KaUBh_6.4/2,3.4 //",
  "GSP33samkaubh_u:1024": "katham ity ucyate --",
  "GSP33samkaubh_u:1025": "yathādarśe tathātmani yathā svapne tathā pitṛloke /",
  "GSP33samkaubh_u:1026": "yathāpsu parīva dadṛśe tathā gandharvaloke chāyātapayor iva brahmaloke // KaU_6.5/2,3.5 //",
  "GSP33samkaubh_u:1027": "yathādarśe pratibimbabhūtam ātmānaṃ paśyati loko 'tyantaviviktam,",
  "GSP33samkaubh_u:1028": "tathehātmani svabuddhāvādarśavan nirmalībhūtāyāṃ viviktam ātmano darśanaṃ bhavatīty arthaḥ /",
  "GSP33samkaubh_u:1029": "yathā svapne 'viviktaṃ jāgradvāsanodbhūtam,",
  "GSP33samkaubh_u:1030": "tathā pitṛloke 'viviktam eva darśanam ātmanaḥ karmaphalopabhogāsaktatvāt /",
  "GSP33samkaubh_u:1031": "yathā cāpsv aviviktāvayavam ātmarūpaṃ parīva dadṛśe paridṛśyata iva,",
  "GSP33samkaubh_u:1032": "tathā gandharvaloke 'viviktam eva darśanam ātmanaḥ /",
  "GSP33samkaubh_u:1033": "evañ ca lokāntareṣv api śāstraprāmāṇyād avagamyate /",
  "GSP33samkaubh_u:1034": "chāyātapayor ivātyantaviviktaṃ brahmaloka evaikasmin /",
  "GSP33samkaubh_u:1035": "sa ca duṣprāpo 'tyantaviśiṣṭakarmajñānasādhyatvāt /",
  "GSP33samkaubh_u:1036": "tasmād ātmadarśanāyehaiva yatnaḥ kartavya ity abhiprāyaḥ // KaUBh_6.5/2,3.5 //",
  "GSP33samkaubh_u:1037": "indriyāṇāṃ pṛthagbhāvam udayāstamayau ca yat /",
  "GSP33samkaubh_u:1038": "pṛthag utpadyamānānāṃ matvā dhīro na śocati // KaU_6.6/2,3.6 //",
  "GSP33samkaubh_u:1039_0": "katham asau boddhavyaḥ kiṃ vā tadavabodhe prayojanam ity ucyate -- indriyāṇāṃ śrotrādīnāṃ",
  "GSP33samkaubh_u:1039_1": "svasvaviṣayagrahaṇaprayojanena svakāraṇebhya ākāśādibhyaḥ pṛthagutpadyamānānām atyantaviśuddhāt",
  "GSP33samkaubh_u:1039_2": "kevalāc cinmātrātmasvarūpāt pṛthagbhāvaṃ svabhāvavilakṣaṇātmakatām,",
  "GSP33samkaubh_u:1040": "tathā teṣām evendriyāṇām udayāstamayau cotpattipralayau jāgratsvāpnāvasthāpekṣayā nātmanas tāv iti matvā jñātvā vivekato dhīro dhīmān na śocati /",
  "GSP33samkaubh_u:1041": "ātmano nityaikasvabhāvatvāvyabhicārāc chokakāraṇatvānupapatteḥ /",
  "GSP33samkaubh_u:1042": "tathā ca śrutyantaraṃ “tarati śokam ātmavit” (ChU 7,1.3) iti // KaUBh_6.6/2,3.6 //",
  "GSP33samkaubh_u:1043": "indriyebhyaḥ paraṃ mano manasaḥ sattvam uttamam /",
  "GSP33samkaubh_u:1044": "sattvād adhi mahānātmā mahato 'vyaktam uttamam // KaU_6.7/2,3.7 //",
  "GSP33samkaubh_u:1045": "yasmād ātmana indriyāṇāṃ pṛthagbhāva ukto nāsau bahir adhigantavyo yasmāt pratyagātmā sa sarvasya,",
  "GSP33samkaubh_u:1046": "tat katham ity ucyate -- indriyebhyaḥ paraṃ mana ity ādi /",
  "GSP33samkaubh_u:1047": "arthānām ihendrayasamānajātīyatvād indriyagrahaṇenaiva grahaṇam /",
  "GSP33samkaubh_u:1048": "pūrvavad anyat /",
  "GSP33samkaubh_u:1049": "sattvaśabdād buddhir ihocyate // KaUBh_6.7/2,3.7 //",
  "GSP33samkaubh_u:1050": "avyaktāt tu paraḥ puruṣo vyāpako 'liṅga eva ca /",
  "GSP33samkaubh_u:1051": "yaṃ jñātvā mucyate jantur amṛtatvaṃ ca gacchati // KaU_6.8/2,3.8 //",
  "GSP33samkaubh_u:1052": "avyaktāt tu paraḥ puruṣo vyāpako,",
  "GSP33samkaubh_u:1053": "vyāpakasyāpy ākāśādeḥ sarvasya kāraṇatvād aliṅgo liṅgyate gamyate yena tal liṅgaṃ budhyādi,",
  "GSP33samkaubh_u:1054": "tad avidyamānaṃ yasya so 'yam aliṅga eva ca /",
  "GSP33samkaubh_u:1055": "sarvasaṃsāradharmavarjita ity etat /",
  "GSP33samkaubh_u:1056": "yaṃ jñātvācāryataḥ śāstrataś ca mucyate jantur avidyādihṛdayagranthibhir jīvann eva,",
  "GSP33samkaubh_u:1057": "patite 'pi śarīre 'mṛtatvaṃ ca gacchati /",
  "GSP33samkaubh_u:1058": "so 'liṅgaḥ paro 'vyaktāt puruṣa iti pūrveṇaiva sambandhaḥ // KaUBh_6.8/2,3.8 //",
  "GSP33samkaubh_u:1059": "na saṃdṛśe tiṣṭhati rūpam asya na cakṣuṣā paśyati kaścanainam /",
  "GSP33samkaubh_u:1060": "hṛdā manīṣā manasābhikḷpto ya etad vidur amṛtās te bhavanti // KaU_6.9/2,3.9 //",
  "GSP33samkaubh_u:1061": "kathaṃ tarhi tasyāliṅgasya darśanam upapadyata ity ucyate na san dṛśe san darśanaviṣaye na tiṣṭhati pratyagātmano 'sya rūpam /",
  "GSP33samkaubh_u:1062": "ato na cakṣuṣā sarvendriyeṇa,",
  "GSP33samkaubh_u:1063": "cakṣurgrahaṇasyopalākṣaṇārthatvāt,",
  "GSP33samkaubh_u:1064": "paśyati nopalabhate kaścana kaścid apy enaṃ prakṛtam ātmānam /",
  "GSP33samkaubh_u:1065": "kathaṃ tarhi taṃ paśyed ity ucyate -- hṛdā hṛtsthayā buddhyā /",
  "GSP33samkaubh_u:1066": "manīṣā manasaḥ saṅkalpādirūpasyeṣṭe niyantṛtveneti manīṭ tayā manīṣāvikalpayitryā buddhyā /",
  "GSP33samkaubh_u:1067": "manasā mananarūpeṇa samyag darśanenābhikḷpto 'bhisamarthito 'bhiprakāśita ity etat /",
  "GSP33samkaubh_u:1068": "ātmā jñātuṃ śakya iti vākyaśeṣaḥ /",
  "GSP33samkaubh_u:1069": "tam ātmānaṃ brahmaitad ye vidur amṛtās te bhavanti // KaUBh_6.9/2,3.9 //",
  "GSP33samkaubh_u:1070": "yadā pañcāvatiṣṭhante jñānāni manasā saha /",
  "GSP33samkaubh_u:1071": "buddhiś ca na viceṣṭati tām āhuḥ paramāṃ gatim // KaU_6.10/2,3.10 //",
  "GSP33samkaubh_u:1072": "sā hṛnmanīṭ kathaṃ prāpyata iti tad artho yoga ucyate -- yadā yasmin kāle svaviṣayebhyo nivartitānyātmany eva pañca jñānāni /",
  "GSP33samkaubh_u:1073": "jñānārthatvāc chrotrādīnīndriyāṇi jñānāny ucyante /",
  "GSP33samkaubh_u:1074": "avatiṣṭhante saha manasā yad anugatāni,",
  "GSP33samkaubh_u:1075": "tena saṃkalpādivyāvṛttenāntaḥkaraṇena /",
  "GSP33samkaubh_u:1076": "buddhiś cādhyavasāyalakṣaṇā na viceṣṭati svavyāpāreṣu na viceṣṭate na vyāpriyate,",
  "GSP33samkaubh_u:1077": "tām āhuḥ paramā gatim // KaUBh_6.10/2,3.10 //",
  "GSP33samkaubh_u:1078": "tāṃ yogam iti manyante sthirām indriyadhāraṇām /",
  "GSP33samkaubh_u:1079": "apramattas tadā bhavati yogo hi prabhavāpyayau // KaU_6.11/2,3.11 //",
  "GSP33samkaubh_u:1080": "tām īdṛśīṃ tadavasthāṃ yogam iti manyante viyogam eva santam /",
  "GSP33samkaubh_u:1081": "sarvānarthasaṃyogaviyogalakṣaṇā hīyam avasthā yoginaḥ /",
  "GSP33samkaubh_u:1082": "etasyāṃ hy avasthāyām avidyādhyāropaṇavarjitasvarūpapratiṣṭha ātmā /",
  "GSP33samkaubh_u:1083": "sthirām indrayadhāraṇāṃ sthirām acalām indrayadhāraṇāṃ bāhyāntaḥkaraṇānāṃ dhāraṇam ity arthaḥ /",
  "GSP33samkaubh_u:1084": "apramattaḥ pramādavarjitaḥ samādhānaṃ prati nityaṃ yatnavāṃs tadā tasmin kāle,",
  "GSP33samkaubh_u:1085": "yadaiva pravṛttayogo bhavatīti sāmarthyād avagamyate /",
  "GSP33samkaubh_u:1086": "na hi buddhyādiceṣṭābhāve pramādasaṃbhavo 'sti /",
  "GSP33samkaubh_u:1087": "tasmāt prāg eva buddhyādiceṣṭoparamād apramādo vidhīyate /",
  "GSP33samkaubh_u:1088": "athavā yadaivendriyāṇāṃ sthirā dhāraṇā,",
  "GSP33samkaubh_u:1089": "tadānīm eva niraṅkuśam apramattatvam ity ato 'bhidhīyate 'pramattas tadā bhavatīti /",
  "GSP33samkaubh_u:1090": "kutaḥ /",
  "GSP33samkaubh_u:1091": "yogo hi yasmāt prabhavāpyayāv upajanāpāyadharmaka ity arthaḥ /",
  "GSP33samkaubh_u:1092": "ato 'pāyaparihārāyāpramādaḥ kartavya ity abhiprāyaḥ // KaUBh_6.11/2,3.11 //",
  "GSP33samkaubh_u:1093": "naiva vācā na manasā prāptuṃ śakyo na cakṣuṣā /",
  "GSP33samkaubh_u:1094": "astīti bruvato 'nyatra kathaṃ tad upalabhyate // KaU_6.12/2,3.12 //",
  "GSP33samkaubh_u:1095": "buddhyādiceṣṭāviṣayaṃ ced brahmedaṃ tad iti viśeṣato gṛhyeta,",
  "GSP33samkaubh_u:1096": "buddhyādyuparame ca grahaṇakāraṇābhāvād anupalabhyamānaṃ nāsty eva brahma /",
  "GSP33samkaubh_u:1097": "yad dhi karaṇagocaraṃ tad astīti prasiddhaṃ loke viparītaṃ cāsad iti /",
  "GSP33samkaubh_u:1098": "ataś cānarthako yogo 'anupalabhyamānatvād vā nāstīty upalabdhavyaṃ brahmety evaṃ prāpta idam ucyate /",
  "GSP33samkaubh_u:1099": "satyam /",
  "GSP33samkaubh_u:1100": "naiva vācā na manasā na cakṣuṣā nānyair apīndriyaiḥ prāptuṃ śakyata ity arthaḥ /",
  "GSP33samkaubh_u:1101": "tathāpi sarvaviśeṣarahito 'pi jagato mūlam ity avagatatvād asty eva,",
  "GSP33samkaubh_u:1102": "kāryapravilāpanasyāstitvaniṣṭhatvāt /",
  "GSP33samkaubh_u:1103": "tathā hīdaṃ kāryaṃ sūkṣmatāratamyapāramparyeṇānugamyamānaṃ sadbuddhiniṣṭhām evāvagamayati /",
  "GSP33samkaubh_u:1104": "yadāpi viṣayapravilāpanena pravilāpyamānā buddhis tadāpi sā satpratyayagarbhaiva vilīyate /",
  "GSP33samkaubh_u:1105": "buddhir hi naḥ pramāṇaṃ sadasator yāthātmyāvagame /",
  "GSP33samkaubh_u:1106": "mūlaṃ cej jagato na syād asad anvitam evedaṃ kāryam asad ity evaṃ gṛhyeta,",
  "GSP33samkaubh_u:1107": "na tv etad asti,",
  "GSP33samkaubh_u:1108": "satyasad ity eva tu gṛhyate,",
  "GSP33samkaubh_u:1109": "yathā mṛdādikāryaṃ ghaṭādi mṛdādyanvitam /",
  "GSP33samkaubh_u:1110": "tasmāj jagato mūlam ātmāstīty evopalabdhavyaḥ /",
  "GSP33samkaubh_u:1111": "kasmāt /",
  "GSP33samkaubh_u:1112_0": "astīti bruvato 'stitvavādina āgamārthānusāriṇaḥ śraddadhānād anyatra nāstikavādini",
  "GSP33samkaubh_u:1112_1": "nāsti jagato mūlam ātmā niranvayam evedaṃ kāryam abhāvāntaṃ pravilīyata iti manyamāne viparītadarśini,",
  "GSP33samkaubh_u:1113": "kathaṃ tad brahma tattvata upalabhyate,",
  "GSP33samkaubh_u:1114": "na kathañcanopalabhyata ity arthaḥ // KaUBh_6.12/2,3.12 //",
  "GSP33samkaubh_u:1115": "astīty evopalabdhavyas tattvabhāvena cobhayoḥ /",
  "GSP33samkaubh_u:1116": "astīty evopalabdhasya tattvabhāvaḥ prasīdati // KaU_6.13/2,3.13 //",
  "GSP33samkaubh_u:1117": "tasmād apohyāsadvādipakṣam āsuram astīty evātmopalabdhavyaḥ satkāryabuddhyādyupādhibhiḥ /",
  "GSP33samkaubh_u:1118": "yadā tu tadrahito 'vikriya ātmā kāryaṃ ca kāraṇavyatirekeṇa nāsti “vācārambhaṇaṃ vikāro nāmadheyaṃ mṛttikety eva satyam” (ChU 6,1.4) iti śruteḥ /",
  "GSP33samkaubh_u:1119": "tadā tasya nirupādhikasyāliṅgasya sadasadādipratyayaviṣayatvavarjitasyātmanas tattvabhāvo bhavati /",
  "GSP33samkaubh_u:1120": "tena ca rūpeṇātmopalabdhavya ity anuvartate /",
  "GSP33samkaubh_u:1121": "tatrāpy ubhayoḥ sopādhikanirupādhikayor astitvatattvabhāvayoḥ -- nirdhāraṇārthā ṣaṣṭhī -- pūrvam astīty evopalabdhasyātmanaḥ satkāryopādhikṛtāstitvapratyayenopalabdhasyety arthaḥ /",
  "GSP33samkaubh_u:1122": "paścāt pratyastamitasarvopādhirūpa ātmanas tattvabhāvo viditāviditābhyāmanyo 'dvayasvabhāvo “neti neti” “asthūlam anaṇv ahrasvam” (BĀU 3,8.8)",
  "GSP33samkaubh_u:1123": "“adṛśye 'nātmye 'nirukte 'nilayane” (TaittU 2,7.1)",
  "GSP33samkaubh_u:1124": "ity ādi śrutinirdiṣṭaḥ prasīdatyabhimukhībhavati /",
  "GSP33samkaubh_u:1125": "ātmaprakāśanāya pūrvam astīty upalabdhavata ity etat // KaUBh_6.13/2,3.13 //",
  "GSP33samkaubh_u:1126": "yadā sarve pramucyante kāmā ye 'sya hṛdi śritāḥ /",
  "GSP33samkaubh_u:1127": "atha martyo 'mṛto bhavaty atra brahma samaśnute // KaU_6.14/2,3.14 //",
  "GSP33samkaubh_u:1128": "evaṃ paramārthātmadarśino yadā yasmin kāle sarve kāmāḥ kāmayitavyasyānyasyābhāvāt,",
  "GSP33samkaubh_u:1129": "pramucyante,",
  "GSP33samkaubh_u:1130": "viśīryante,",
  "GSP33samkaubh_u:1131": "ye 'sya prāk pratibodhād viduṣo hṛdi buddhau śritā āśritāḥ /",
  "GSP33samkaubh_u:1132": "buddhir hi kāmānām āśrayo nātmā “kāmaḥ saṅkalpaḥ” (BĀU 1,5.3)",
  "GSP33samkaubh_u:1133": "ity ādiśrutyantarāc ca /",
  "GSP33samkaubh_u:1134": "atha tadā martyaḥ prāk prabodhād āsīt sa prabodhottarakālam avidyākāmakarmalakṣaṇasya mṛtyor vināśād amṛto bhavati,",
  "GSP33samkaubh_u:1135": "gamanaprayojakasya mṛtyor vinaśād gamanānupapatter atrehaiva pradipanirvāṇavatsarvabandhanopaśamād brahma samaśnute brahmaiva bhavatīty arthaḥ // KaUBh_6.14/2,3.14 //",
  "GSP33samkaubh_u:1136": "yadā sarve prabhidyante hṛdayasyeha granthayaḥ /",
  "GSP33samkaubh_u:1137": "atha martyo 'mṛto bhavaty etāvad dhy anuśāsanam // KaU_6.15/2,3.15 //",
  "GSP33samkaubh_u:1138_0": "kadā punaḥ kāmānāṃ mūlato vināśa ity ucyate -- yadā sarve prabhidyante bhedam upayānti",
  "GSP33samkaubh_u:1138_1": "vinaśyanti hṛdayasya buddher iha jīvata eva granthayo granthivad dṛḍhabandhanarūpā",
  "GSP33samkaubh_u:1138_2": "avidyāpratyayā ity arthaḥ /",
  "GSP33samkaubh_u:1139_0": "aham idaṃ śarīraṃ mamedaṃ dhanaṃ sukhī duḥkhī cāham ity evam ādilkṣaṇās tadviparītabrahmātmapratyayopajananād",
  "GSP33samkaubh_u:1139_1": "brahmaivāham asmy asaṃsārīti vinaṣṭeṣv avidyāgranthiṣu tannimittāḥ kāmā mūlato vinaśyanti /",
  "GSP33samkaubh_u:1140": "atha matryo 'mṛto bhavaty etāvad dhy etāvad evaitāvan mātraṃ nādhikam astīty āśaṅkā kartavyā /",
  "GSP33samkaubh_u:1141": "anuśāsanam anuśiṣṭir upadeśaḥ sarvavedāntānām iti vākyaśeṣaḥ // KaUBh_6.15/2,3.15 //",
  "GSP33samkaubh_u:1142": "śataṃ caikā ca hṛdayasya nāḍyas tāsāṃ mūrdhānam abhiniḥsṛtaikā /",
  "GSP33samkaubh_u:1143": "tayordhvam āyann amṛtatvam eti viṣvaṅṅ anyā utkramaṇe bhavati // KaU_6.16/2,3.16 //",
  "GSP33samkaubh_u:1144": "nirastāśeṣaviśeṣavyāpibrahmātmapratipattyā prabhinnasamastāvidyādigranther jīvata eva brahmabhūtasya viduṣo na gatir vidyate “atra brahma samaśnute” (BĀU 4,4.7)",
  "GSP33samkaubh_u:1145": "ity uktatvāt “na tasya prāṇā utkāmanti brahmaiva san brahmāpyeti” (BĀU 4,4.6)",
  "GSP33samkaubh_u:1146": "iti śrutyantarāc ca /",
  "GSP33samkaubh_u:1147": "ye punar mandabrahmavido vidyāntaraśīlinaś ca brahmalokabhājo ye ca tadviparītāḥ saṃsārabhājaḥ,",
  "GSP33samkaubh_u:1148": "teṣām eva gativiśeṣa ucyate prakṛtotkṛṣṭabrahmavidyāphalastutaye /",
  "GSP33samkaubh_u:1149": "kiñ cānyad agnividyā pṛṣṭā pratyuktā ca /",
  "GSP33samkaubh_u:1150": "tasyāś ca phalaprāptiprakāro vaktavya iti mantrārambhaḥ /",
  "GSP33samkaubh_u:1151": "tatra -- śataṃ ca śatasaṅkhyākā ekā ca suṣumnā nāma puruṣasya hṛdayād viniḥsṛtā nāḍyaḥ śirāḥ,",
  "GSP33samkaubh_u:1152": "tāsāṃ madhye mūrdhānaṃ bhittvābhiniḥsṛtā nirgatā ekā suṣumnā nāma /",
  "GSP33samkaubh_u:1153": "tayāntakāle hṛdaya ātmānaṃ vaśīkṛtya yojayet /",
  "GSP33samkaubh_u:1154": "tayā nāḍyor dhvam uparyāyan gacchann ādityadvāreṇāmṛtatvam amaraṇadharmatvam āpekṣikam -- “ābhūtasamplavaṃ sthānam amṛtatvaṃ hi bhāṣyate” (ViP 2,8.17)",
  "GSP33samkaubh_u:1155": "iti smṛteḥ -- brahmaṇā vā saha kālāntareṇa mukhyam amṛtatvam eti bhuktvā bhogān anupamān brahmalokagatān /",
  "GSP33samkaubh_u:1156": "viṣvaṅnānāvidhagatayo 'nyā nāḍya utkramaṇe bhavanti saṃsārapratipattyarthā eva bhavantīty arthāḥ // KaUBh_6.16/2,3.16 //",
  "GSP33samkaubh_u:1157": "aṅguṣṭhamātraḥ puruṣo 'ntarātmā sadā janānāṃ hṛdaye saṃniviṣṭaḥ /",
  "GSP33samkaubh_u:1158": "taṃ svāc charīrāt pravṛhen muñjād iveṣīkāṃ dhairyeṇa /",
  "GSP33samkaubh_u:1159": "taṃ vidyāc chukram amṛtaṃ taṃ vidyāc chukram amṛtam iti // KaU_6.17/2,3.17 //",
  "GSP33samkaubh_u:1160": "idānīṃ sarvavallyarthopasaṃhārārtham āha -- aṅguṣṭhamātraḥ puruṣo 'ntarātmā sadā janānāṃ sambandhini hṛdaye san niviṣṭo yathā vyākhyātaḥ,",
  "GSP33samkaubh_u:1161": "taṃ svādātmīyāc charīrāt pravṛhed udyacchen niṣkarṣet pṛthak kuryād ity arthaḥ /",
  "GSP33samkaubh_u:1162": "kim ivety ucyate -- muñjādiveṣīkāmantasthāṃ dhairyeṇāpramādena /",
  "GSP33samkaubh_u:1163": "taṃ śarīrān niṣkṛṣṭaṃ cinmātraṃ vidyādvijānīyāc chukraṃ śuddham amṛtaṃ yathoktaṃ brahmeti /",
  "GSP33samkaubh_u:1164": "dvir vacanam upaniṣat parisamāpty artham iti śabdaś ca // KaUBh_6.17/2,3.17 //",
  "GSP33samkaubh_u:1165": "mṛtyuproktāṃ naciketo 'tha labdhvā vidyām etāṃ yogavidhiṃ ca kṛtsnam /",
  "GSP33samkaubh_u:1166": "brahmaprāpto virajo 'bhūd vimṛtyur anyo 'py evaṃ yo vid adhyātmam eva // KaU_6.18/2,3.18 //",
  "GSP33samkaubh_u:1167": "vidyāstutyartho 'yam ākhyāyikārthopasaṃhāro 'dhunocyate -- mṛtyuproktām etāṃ yathoktāṃ brahmavidyāṃ yogavidhiṃ ca kṛtsnaṃ samastaṃ sopakaraṇaṃ saphalam ity etat /",
  "GSP33samkaubh_u:1168": "naciketo 'tha varapradānān mṛtyor labdhvā prāpyety arthaḥ /",
  "GSP33samkaubh_u:1169": "kim? brahma prāpto 'bhūn mukto 'bhavad ity arthaḥ /",
  "GSP33samkaubh_u:1170": "katham? vidyāprāptyā virajo vigatadharmādharmo vimṛtyur vigatakāmāvidyaś ca san pūrvam ity arthaḥ /",
  "GSP33samkaubh_u:1171": "na kevalaṃ naciketā evānyo 'pi ya evaṃ naciketovad ātmavid adhyātmam eva nirupacaritaṃ pratyak svarūpaṃ prāpya tattvam evety abhiprāyaḥ /",
  "GSP33samkaubh_u:1172": "nānyad rūpam apratyag rūpam /",
  "GSP33samkaubh_u:1173": "tad evam adhyātmam evam uktaprakāreṇa veda vijānātīty evaṃvit so 'pi virajāḥ san brahma prāpya vimṛtyur bhavatīti vākyaśeṣaḥ // KaUBh_6.18/2,3.18 //",
  "GSP33samkaubh_u:1174": "saha nāv avatu /",
  "GSP33samkaubh_u:1175": "saha nau bhunaktu /",
  "GSP33samkaubh_u:1176": "saha vīryaṃ karavāvahai //",
  "GSP33samkaubh_u:1177": "tejasvi nāvadhītam astu mā vidviṣāvahai // KaU_6.19/2,3.19 //",
  "GSP33samkaubh_u:1178": "oṃ śāntiḥ śāntiḥ śāntiḥ //",
  "GSP33samkaubh_u:1179": "iti kaṭhopaniṣadi dvitīyādhyāye tṛtīyā vallī //",
  "GSP33samkaubh_u:1180": "śiṣyācāryayoḥ pramādakṛtānyāyena vidyāgrahaṇapratipādananimittadoṣapraśamanārtheyaṃ śāntir ucyate -- saha nāv āvām avatu pālayatu vidyāsvarūpaprakāśanena /",
  "GSP33samkaubh_u:1181": "kaḥ? sa eva parameśvara upaniṣat prakāśitaḥ /",
  "GSP33samkaubh_u:1182": "kiñ ca saha nau bhunaktu tatphalaprakāśanena nau pālayatu /",
  "GSP33samkaubh_u:1183": "sahaivāvāṃ vidyākṛtaṃ vīryaṃ sāmathryaṃ karavāvahai niṣpādayāvahai /",
  "GSP33samkaubh_u:1184": "kiñ ca tejasvi nau tejasvi naurāvayor yad adhītaṃ tat svadhītam astu /",
  "GSP33samkaubh_u:1185": "athavā tejasvi nāvāvābhyāṃ yad adhītaṃ tad atīva tejasvi vīryavad astv ity arthaḥ /",
  "GSP33samkaubh_u:1186": "mā vidviṣāvahai śiṣyācāryāv anyonyaṃ pramādakṛtānyāyādhyayanādhyāpanadoṣanimittaṃ dveṣaṃ mā karavāvahai ity arthaḥ /",
  "GSP33samkaubh_u:1187": "śāntiḥ śāntiḥ śāntir iti trir vacanaṃ sarvadoṣopaśamanārtham ity om iti // KaUBh_6.19/2,3.19 //",
  "GSP33samkaubh_u:1188": "iti śrīmat paramahaṃsaparivrājakācāryasya śrī govindabhagavatpūjyapādaśiṣyasya śrī śaṅkarabhagavataḥ kṛtau kāṭhakopaniṣadbhāṣyaṃ samāptam //"
}