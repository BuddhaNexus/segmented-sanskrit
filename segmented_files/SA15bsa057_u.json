{
    "SA15bsa057_u:0_0": "Dharmakīrti: Nyāyabindu Prakaraṇakārikā",
    "SA15bsa057_u:0_1": "Sūtrapāṭhaḥ",
    "SA15bsa057_u:1_0": "1 prathamaḥ pratyakṣaparicchedaḥ",
    "SA15bsa057_u:2_0": "1/1 samyagjñānapūrvikā sarvapuruṣārthasiddhiriti tadvayutpādayate /",
    "SA15bsa057_u:2_1": "1/2 dvividhaṃ samyagjñānam /",
    "SA15bsa057_u:2_2": "1/3 pratyakṣam, anumānaṃ ceti /",
    "SA15bsa057_u:2_3": "1/4 tatra pratyakṣaṃ kalpanāpoḍhamabhrāntam /",
    "SA15bsa057_u:2_4": "1/5 abhilāpasaṃsargayogyapratibhāsapratītiḥ kalpanā",
    "SA15bsa057_u:2_5": "1/6 tayā rahitaṃ timirāśubhramaṇanauyānasambhramādyanāhitavibhramaṃ jñānaṃ pratyakṣam /",
    "SA15bsa057_u:2_6": "1/7 taccaturvidham /",
    "SA15bsa057_u:2_7": "1/8 indriyajñānam / (1)",
    "SA15bsa057_u:2_8": "1/9 svaviṣayānantaraviṣayasahakāriṇendriyajñānena samanantarapratyayena janitaṃ tanmanovijñānam /",
    "SA15bsa057_u:2_9": "1/10 sarvacittacaittānāmātmasaṃvedanam / (3)",
    "SA15bsa057_u:2_10": "1/11 bhūtārthabhāvanāprakarṣaparyantajaṃ yogijñānaṃ ceti / (4)",
    "SA15bsa057_u:2_11": "1/12 tasya viṣayaḥ svalakṣaṇam /",
    "SA15bsa057_u:2_12": "1/13 yasyārthasya sannidhānāsannidhānābhyāṃ jñānapratibhāsabhedastatsvalakṣaṇam /",
    "SA15bsa057_u:2_13": "1/14 tadeva paramārthasat /",
    "SA15bsa057_u:2_14": "1/15 arthakriyāsāmarthyalakṣaṇatvād vastunaḥ /",
    "SA15bsa057_u:2_15": "1/16 anyat sāmānyalakṣaṇam",
    "SA15bsa057_u:2_16": "1/17 so 'numānasya viṣayaḥ /",
    "SA15bsa057_u:2_17": "1/18 atdeva ca pratyakṣaṃ jñānaṃ pramāṇaphalam /",
    "SA15bsa057_u:2_18": "1/19 arthapratītirūpatvāt /",
    "SA15bsa057_u:2_19": "1/20 arthasārūpyamasya pramāṇam /",
    "SA15bsa057_u:2_20": "1/21 tadvaśādarthapratītisiddhareti /",
    "SA15bsa057_u:3_0": "iti prathamaḥ pratyakṣaparicchedaḥ //",
    "SA15bsa057_u:5_0": "dvitīyaḥ svārthānumānaparicchedaḥ",
    "SA15bsa057_u:6_0": "2/1 anumānaṃ dvidhā /",
    "SA15bsa057_u:6_1": "2/2 svārtha parārtha ca /",
    "SA15bsa057_u:6_2": "2/3 tatra svārtha trirūpālliṅgād yadanumeye jñānaṃ tadanumānam /",
    "SA15bsa057_u:6_3": "2/4 pramāṇalakṣaṇavyavasthātrāpi pūrvavat /",
    "SA15bsa057_u:6_4": "2/5 trairūpyaṃ punarliṅgasyānumeye sattvameva,",
    "SA15bsa057_u:6_5": "sapakṣa eva sattvam, asapakṣe cāsattvameva niścitam /",
    "SA15bsa057_u:6_6": "2/6 anumeyo 'tra jijñāsitaviśeṣo dharmī /",
    "SA15bsa057_u:6_7": "2/7 sādhyadharmasāmānyena samāno 'rthaḥ sapakṣa /",
    "SA15bsa057_u:6_8": "2/8 na sapakṣo 'sapakṣaḥ /",
    "SA15bsa057_u:6_9": "2/9 tato 'nyastadviruddhastadabhāvaśceti",
    "SA15bsa057_u:6_10": "2/10 trirūpāṇi ca trīṇyeva liṅgāni /",
    "SA15bsa057_u:6_11": "2/11 anupalabdhiḥ svabhāvaḥ kārya ceti /",
    "SA15bsa057_u:6_12": "2/12 tatrānupalabdhiryathā- na pradeśaviśeṣe kvacid ghaṭaḥ, upalabdhikṣaṇaprāptasyānupalabdheriti /",
    "SA15bsa057_u:6_13": "2/13 upalabdhilakṣaṇaprāptirūpalambhapratyayāntarasākalyaṃ svabhāvaviśeṣaśca /",
    "SA15bsa057_u:6_14": "2/14 yaḥ svabhāvaḥ satsvanyeṣūṣalambhapratyayeṣu san pratyakṣa eva bhavati, sa svabhāvaviśeṣaḥ /",
    "SA15bsa057_u:6_15": "2/15 svabhāvaḥ svasattāmātraprabhāvini sādhyadharme hetuḥ /",
    "SA15bsa057_u:6_16": "2/16 yathā- vṛkṣo 'yaṃ śiśapātvāditi /",
    "SA15bsa057_u:6_17": "2/17 kārya yathā- bahniratra dhūmāditi /",
    "SA15bsa057_u:6_18": "2/18 atra dvau vastusādhanau / ekaḥ pratiṣedhahetuḥ /",
    "SA15bsa057_u:6_19": "2/19 svabhāvapratibandhe hi satyartho 'rtha gamayet /",
    "SA15bsa057_u:6_20": "2/20 tadapratibaddhasya tadavyabhicāraniyamābhāvāt /",
    "SA15bsa057_u:6_21": "2/21 sa ca pratibandhaḥ sādhye 'rthe liṅgasya /",
    "SA15bsa057_u:6_22": "2/22 vastutastādātmyāt tadutpatteśca /",
    "SA15bsa057_u:6_23": "2/23 atatsvabhāvasyātadutpatteśca tatrāpratibaddhasvabhāvatvāt /",
    "SA15bsa057_u:6_24": "2/24 te ca tādātmyatadutpattī svabhāvakāryayoreveti tābhyāmeva vastusiddhiḥ /",
    "SA15bsa057_u:6_25": "2/25 pratiṣedhasiddhirapi yathoktāyā evānupalabdheḥ /",
    "SA15bsa057_u:6_26": "2/26 sati vastuni tasyā asambhavāt /",
    "SA15bsa057_u:6_27": "2/27 anyathā cānupalabdhilakṣaṇaprāpteṣu deśakālasvabhāvaviprakṛṣṭeṣvartheṣvātmapratyakṣanivṛtterabhavaniścayābhāvāt /",
    "SA15bsa057_u:6_28": "2/28 amūḍhasmṛtisaṃskārasyātītasya vartamānasya ca pratipattṛpratyakṣasya nivṛttirabhāvavyavahāraprasādhanī /",
    "SA15bsa057_u:6_29": "2/29 tasyā evābhāvaniścayāt /",
    "SA15bsa057_u:6_30": "2/30 sā ca prayogabhedādekādaśaprakārā /",
    "SA15bsa057_u:6_31": "2/31 svabhāvānupalabdhiryathā- nātra dhūma upalabdhilakṣaṇaprāptasyānupalabdheriti / (1)",
    "SA15bsa057_u:6_32": "2/32 kāryānupalabdhiryathā- nātrāpratibaddhasāmarthyāni dhūmakāraṇāni santi, dhūmābhāvāditi / (2)",
    "SA15bsa057_u:6_33": "2/33 vyāpakānupalabdhiryathā- nātra śiśapā, vṛkṣābhāvāditi / (3)",
    "SA15bsa057_u:6_34": "2/34 svabhāvaviruddhopalabdhiryathā- nātra śītasparśo vahneriti / (4)",
    "SA15bsa057_u:6_35": "2/35 viruddhakāryopalabdhiryathā- nātra śītasparśo dhūmāditi / (5)",
    "SA15bsa057_u:6_36": "2/36 viruddhavyāptopalabdhiryathā- na dhruvabhāvī bhūtasyāpi bhāvasya vināśaḥ,",
    "SA15bsa057_u:6_37": "2/37 kāryaviruddhopalabdhiryathā- nehāpratilbaddhasāmarthyāni śītakāraṇāni santi, vahneriti / (7)",
    "SA15bsa057_u:6_38": "2/38 vyāpakaviruddhopalabdhiryathā- nātra tuṣāraspaśo vahneriti / (8)",
    "SA15bsa057_u:6_39": "2/39 kāraṇānupalabdhiryathā- nātra dhūmo vahnyabhāvāditi / (9)",
    "SA15bsa057_u:6_40": "2/40 kāraṇaviruddhopalabdhiryathā- nāsya romaharṣādiviśeṣāḥ, sannihitadahanaviśeṣatvāditi / (10)",
    "SA15bsa057_u:6_41": "2/41 kāraṇaviruddhakāyapilabdhiryathā- na romaharṣādiviśeṣayuktapuruṣāvānayaṃ pradeśaḥ,",
    "SA15bsa057_u:6_42": "2/42 ime sarve kāryānupalabdhyādayo daśānupalabdhiprayogāḥ svabhāvānupalabdhau saṃgrahamupayānti /",
    "SA15bsa057_u:6_43": "2/43 pāramparyeṇārthāntaravidhipratiṣedhābhyāṃ prayogabhede 'pi /",
    "SA15bsa057_u:6_44": "2/44 prayogadarśanābhyāsāt svayamapyevaṃ vyavacchedapratītirbhavati svārthe 'pyanumāne 'syāḥ prayoganirdeśaḥ /",
    "SA15bsa057_u:6_45_0": "2 /45 sarvatra cāsyāmabhāvavyavahārasādhanyāmanupalabdhau yeṣāṃ svabhāvaviruddhadīnāmupalabdhyā kāraṇādīnāmanupalabdhyā ca",
    "SA15bsa057_u:6_45_1": "pratiṣedha uktasteṣāmupalabdhilakṣaṇaprāptānāmevipalabdhiśca veditavyā /",
    "SA15bsa057_u:6_46": "2/46 anyeṣāṃ virodhakāryakāraṇabhāvāsiddheḥ /",
    "SA15bsa057_u:6_47": "2/47 viprakṛṣṭaviṣayā punaranupalabdhiḥ pratyakṣānumānanivṛttilakṣaṇā saṃśayahetuḥ /",
    "SA15bsa057_u:6_48": "2/48 pramāṇanivṛttāvapyarthābhāvāsiddheriti /",
    "SA15bsa057_u:7_0": "iti dvitīyaḥ svārthānumānaparicchedaḥ //",
    "SA15bsa057_u:9_0": "tṛtīyaḥ parārthānumānaparicchedaḥ",
    "SA15bsa057_u:10_0": "3/1 trirūpaliṅgākhyānaṃ parārthamanumānam /",
    "SA15bsa057_u:10_1": "3/2 kāraṇe kāryopacārāt /",
    "SA15bsa057_u:10_2": "3/3 tad dvividham /",
    "SA15bsa057_u:10_3": "3/4 prayogabhedāt /",
    "SA15bsa057_u:10_4": "3/5 sādhamyavadvaidhamyavacca /",
    "SA15bsa057_u:10_5": "3/6 nānāyorarthataḥ kaścid bhedaḥ /",
    "SA15bsa057_u:10_6": "3/7 anyatra prayogabhedāt /",
    "SA15bsa057_u:10_7": "3/8 tatra sādharmyavatprayogaḥ- yadupalabdhilakṣaṇaprāptaṃ sannopalabhyate so 'sad vyavahāraviṣayaḥ siddhaḥ /",
    "SA15bsa057_u:10_8": "yathā- anyo dṛṣṭaḥ kaścid śaśaviṣāṇādiḥ /",
    "SA15bsa057_u:10_9": "nopalabhyate ca kvacit pradeśaviśeṣe upalabdhilakṣaṇaprāpo ghaṭa ityanupalabdhiprayogaḥ /",
    "SA15bsa057_u:10_10": "3/9 tathā svabhāvahetoḥ prayogaḥ- yat sat tat sarvamanityam,",
    "SA15bsa057_u:10_11": "yathā ghaṭādiriti śuddhasya svabhāvahetoḥ prayogaḥ /",
    "SA15bsa057_u:10_12": "3/10 yadutpattimat tadanityamiti svabhāvabhūtadharmabhedena svabhāvasya prayogaḥ /",
    "SA15bsa057_u:10_13": "3/11 yat kṛtakaṃ tadanityamityupādhibhedena /",
    "SA15bsa057_u:10_14": "3/12 apekṣitaparavyāpāro hi bhāvaḥ svabhāvaniṣpattau kṛtaka iti /",
    "SA15bsa057_u:10_15": "3/13 evaṃ prayatnāntarīyaka- pratyayabhedabheditvādayo 'pi draṣṭavyāḥ /",
    "SA15bsa057_u:10_16": "3/14 sannutpattimān kṛtako vā śabda iti pakṣadharmopadarśanam /",
    "SA15bsa057_u:10_17": "3/15 sarva ete sādhanadharmā yathāsvaṃ pramāṇaiḥ siddhasādhanadharmamātrānubandhe eva sādhyadharme 'vagantavyāḥ /",
    "SA15bsa057_u:10_18": "3/16 tasyaiva tatsvabhāvatvāt /",
    "SA15bsa057_u:10_19": "3/17 svabhāvasya ca hetutvāt /",
    "SA15bsa057_u:10_20": "3/18 vastutastayostādātmyam /",
    "SA15bsa057_u:10_21": "3/19 tanniṣpattāvaniṣpannasya tatsvabhāvatvābhāvāt /",
    "SA15bsa057_u:10_22": "3/20 vyabhicārasambhavācca /",
    "SA15bsa057_u:10_23": "3/21 kāryahetoḥ prayogaḥ - yatra dhūmastatrāgniḥ / yathā mahānasādau / asti ceha dhūma iti /",
    "SA15bsa057_u:10_24": "3/22 ihāpi siddhe eva kāryakāraṇabhāve kāraṇe sādhye kāryaheturvaktavyaḥ /",
    "SA15bsa057_u:10_25": "3/23 vaidharmyavataḥ prayogaḥ- yat sadupalabdhilakṣaṇaprāptaṃ tadupalabhyata eva /",
    "SA15bsa057_u:10_26": "yathā nīlādiviśeṣaḥ / na caivamihopalabdhilakṣaṇaprāptasya sata upalabdhirghaṭasyetyanupalabdhiprayogaḥ /",
    "SA15bsa057_u:10_27": "3/24 asatyanityatve, nāsti sattvamutpattimattvaṃ kṛtakatvaṃ vā /",
    "SA15bsa057_u:10_28": "saṃśca śabda utpattimān kṛtako veti svabhāvahetoḥ prayogaḥ /",
    "SA15bsa057_u:10_29": "3/25 asatyagnau na bhavatyeva dhūmaḥ / atra cāsti dhūma iti kāryahetoḥ prayogaḥ /",
    "SA15bsa057_u:10_30": "3/26 sādharmyeṇāpi hi prayoge 'rthād vaidharmyagatiriti /",
    "SA15bsa057_u:10_31": "3/27 asati tasmin sādhyena hetoranvayābhāvāt /",
    "SA15bsa057_u:10_32": "3/28 tathā vaidharmyeṇāpyanvayagatiḥ /",
    "SA15bsa057_u:10_33": "3/29 asati tasmin sādhyābhāve hetvabhāvasyāsiddheḥ /",
    "SA15bsa057_u:10_34": "3/30 nahi svabhāvapratibandhe 'satyekasya nivṛttāvaparasya niyamena nivṛttiḥ /",
    "SA15bsa057_u:10_35": "3/31 sa ca dviprakāraḥ- sarvasya tādātmyalakṣaṇastadutpatilakṣaṇaścetyuktam /",
    "SA15bsa057_u:10_36": "3/32 tena hi nivṛtti kathayatā pratibandho darśanīyaḥ /",
    "SA15bsa057_u:10_37": "tasmāt nivṛttivacanamākṣiptapratibandhopadarśanameva bhavati /",
    "SA15bsa057_u:10_38_0": "yacca pratibandhopadarśanaṃ tadevānvayavacanamityekenāpi vākyenānvayamukhena vyatirekamukhena vā prayuktena sapakṣāsapakṣayorliṅgasya",
    "SA15bsa057_u:10_38_1": "sadasattvakhyāpanaṃ kṛtaṃ bhavatīti nāvaśayaṃ vākyadvayaprayogaḥ /",
    "SA15bsa057_u:10_39": "3/33 anupalabdhāvapi - yat sad upalabdhilakṣaṇaprāptaṃtadupalabhyata evetyukte,",
    "SA15bsa057_u:10_40": "anupalabhyamānaṃ tādṛśamasaditi pratīreranvayasiddhiḥ /",
    "SA15bsa057_u:10_41": "3/34 dvayorapyanayoḥ prayogayornāvaśyaṃ pakṣanirdeśaḥ /",
    "SA15bsa057_u:10_42": "3/35 yasmāt sādharmyavatprayoge 'pi yadupalabdhilakṣaṇaprāptaṃ sannopalabhyate,",
    "SA15bsa057_u:10_43": "so 'sadvayavahāraviṣayaḥ / nopalabhyate cātropalabdhilakṣaṇaprāpto ghaṭa ityukte sāmarthyādeva neha ghaṭa iti bhavati /",
    "SA15bsa057_u:10_44": "3/36 tathā vaidharmyavatprayoge 'pi- yaḥ sad vyavahāraviṣaya upalabdhilakṣaṇaprāptaḥ sa upalabhyata eva /",
    "SA15bsa057_u:10_45": "na tathātra tādṛśo ghaṭa upalabhyate- ityukte sāmarthyādeva neha sadvayavahāraviṣaya iti bhavati /",
    "SA15bsa057_u:10_46": "3/37 kīdṛśaḥ punaḥ pakṣa iti nirdeśyaḥ?",
    "SA15bsa057_u:10_47": "3/38 svarūpeṇaiva svayamiṣṭo 'nirākṛtaḥ pakṣa iti /",
    "SA15bsa057_u:10_48": "3/39 svarūpeṇeti sādhyatveneṣṭaḥ /",
    "SA15bsa057_u:10_49": "3/40 svarūpeṇaiveti sādhyatvenaiveṣṭo na sādhanatvenāpi /",
    "SA15bsa057_u:10_50": "3/41 yathā śabdasyānityatve sādhye cākṣuṣatvaṃ hetuḥ,",
    "SA15bsa057_u:10_51": "śabde 'siddhatvāt sādhyaṃ bhavatīti na punastadiha sādhyatvenaiveṣṭam,",
    "SA15bsa057_u:10_52": "3/42 svayamiti vādinā /",
    "SA15bsa057_u:10_53": "3/43 yastadā sādhanamāha /",
    "SA15bsa057_u:10_54": "3/44 etena yadyapi kvacicchāstre sthitaḥ sādhanamāha,",
    "SA15bsa057_u:10_55": "tacchāstrakāreṇa tasmin dharmiṇyanekadharmābhyupagame 'pi yastadā tena vādinā dharmaḥ svayaṃ sādhayitu miṣṭaḥ sa eva sādhyo netara ityuktaṃ bhavati /",
    "SA15bsa057_u:10_56": "3/45 iṣṭa iti yatrārthe vivādena sādhanamupanyastaṃ tasya siddhimicchatā so 'nukto 'pi vacanena sādhyo bhavati /",
    "SA15bsa057_u:10_57": "3/46 tadadhikaraṇatvād vivādasya /",
    "SA15bsa057_u:10_58": "3/47 yathā parārthāścakṣurādayaḥ saṅghātatvācchayanāsanādyaṅgavaditi /",
    "SA15bsa057_u:10_59": "atrātmārthā ityanuktāvapyātmārthataiva sādhyā /",
    "SA15bsa057_u:10_60": "tena noktamātrameva sādhyam- ityuktaṃ bhavati /",
    "SA15bsa057_u:10_61": "3/48 anirākṛta iti- etallakṣaṇayoge 'pi yaḥ sādhayitumiṣṭo 'pyarthaḥ pratyakṣānumānapratītisvavacanairnirākriyate,",
    "SA15bsa057_u:10_62": "na sa pakṣa iti pradarśanārtham /",
    "SA15bsa057_u:10_63": "3/49 tatra pratyakṣanirākṛto yathā- aśrāvaṇaḥ śabda iti / (1)",
    "SA15bsa057_u:10_64": "3/50 anumānanirākṛto yathā- nityaḥ śabda iti / (2)",
    "SA15bsa057_u:10_65": "3/51 pratītinirākṛto yathā- acandraḥ śaśīti / (3)",
    "SA15bsa057_u:10_66": "3/52 svavacananirākṛto yathā- nānumānaṃ pramāṇamiti / (4)",
    "SA15bsa057_u:10_67": "3/53 iti catvāraḥ pakṣābhāsa nirākṛtā bhavanti /",
    "SA15bsa057_u:10_68": "3/54 evaṃ siddhasya asiddhasyāpi sādhanatvenābhimatasya,",
    "SA15bsa057_u:10_69": "svayaṃ vādinā tadā sādhayitumaniṣṭasya,",
    "SA15bsa057_u:10_70": "uktamātrasya, nirākṛtasya ca viparyeṇa sādhya iti /",
    "SA15bsa057_u:10_71": "tenaiva svarūpeṇābhimato vādina iṣṭo 'nirākṛtaḥ pakṣa iti pakṣalakṣaṇamanavadyaṃ darśitaṃ bhavati /",
    "SA15bsa057_u:10_72": "3/55 trirūpaliṅgākhyānaṃ parārthānumānamityuktam /",
    "SA15bsa057_u:10_73": "tatra trayāṇāṃ rūpāṇāmekasyāpi rūpasyānukto sādhanābhāsaḥ /",
    "SA15bsa057_u:10_74": "3/56 uktāvapyasiddhau sandehe vā pratipādyapratipādakayo /",
    "SA15bsa057_u:10_75": "3/57 ekasya rūpasya dharmisambandhasyāsiddho sandehe vāsiddho hetvābhāsaḥ /",
    "SA15bsa057_u:10_76": "3/58 yathā - 'anityaḥ śabdaḥ' iti sādhye cākṣuṣatvamubhayāsiddham /",
    "SA15bsa057_u:10_77": "3/59 'cetanāstaravaḥ' iti sādhye sarvatvagapaharaṇe maraṇaṃ prativādyasiddham,",
    "SA15bsa057_u:10_78": "vijñānendriyāyurnirodhalakṣaṇasya maraṇasyānenābhyupagamāt,",
    "SA15bsa057_u:10_79": "3/60 'acetanāḥ sukhādaya' iti sādhye utpattimattvam,",
    "SA15bsa057_u:10_80": "anityatvaṃ va sāṃkhyasya svayaṃ vādino 'siddham /",
    "SA15bsa057_u:10_81": "3/61 tathā svayaṃ tadāśrayaṇasya vā sandehe 'siddhiḥ /",
    "SA15bsa057_u:10_82": "3/62 yathā vāṣpādibhāvena sandihyamāno bhūtasaṅghāto 'gnisiddhāvupadiśyamānaḥ sandigdhāsiddhaḥ /",
    "SA15bsa057_u:10_83": "3/63 yatheha nikuñje mayūraḥ kekāyitāditi /",
    "SA15bsa057_u:10_84": "3/64 tadāpātadeśabhrame /",
    "SA15bsa057_u:10_85": "3/65 dharmyasiddhāvapyasiddhaḥ- yathā sarvagata ātmeti sādhye sarvatropalabhyamānaguṇatvam /",
    "SA15bsa057_u:10_86": "3/66 tathaikasya rūpasyāsapakṣe 'sattvasyasiddhāvanaikāntiko hetvābhāsaḥ /",
    "SA15bsa057_u:10_87": "3/67 yathā śabdasyānityatvādike dharme sādhye prameyatvādiko dharmaḥ sapakṣavipakṣayoḥ sarvatraikadeśe vā vartamānaḥ /",
    "SA15bsa057_u:10_88": "3/68 tathā- asyaiva rūpasya sandehe 'pyanaikāntika eva /",
    "SA15bsa057_u:10_89": "3/69 yathāsarvajñaḥ kaścidvivakṣitaḥ puruṣo rājādimān veti sādhye vaktṛtvādiko dharmaḥ sandigdhavipakṣavyāvṛttikaḥ /",
    "SA15bsa057_u:10_90": "3/70 'sarvajño vaktā nopalabhyate' ityevamprakārasyānupalambhasyādṛśyātmaviṣayatvena sandehahetutvāt /",
    "SA15bsa057_u:10_91": "tato 'sarvajñaviparyād vaktṛtvādervyāvṛttiḥ sandigdhā /",
    "SA15bsa057_u:10_92": "3/71 vaktṛtvasarvajñatvayorvirodhābhāvācca yaḥ sarvajñaḥ sa vaktā na bhavatītyadarśane 'pi vyatireko na sidhyanti,",
    "SA15bsa057_u:10_93": "3/72 dvividho hi padārthānāṃ virodha /",
    "SA15bsa057_u:10_94": "3/73 avikalakāraṇasya bhavato 'nyabhāve 'bhāvād virodhagatiḥ",
    "SA15bsa057_u:10_95": "3/74 śītoṣṇasparśavat /",
    "SA15bsa057_u:10_96": "3/75 parasparaparihārasthitalakṣaṇatayā vā bhāvābhāvavat /",
    "SA15bsa057_u:10_97": "3/76 sa ca dvividho 'pi virodho vaktṛtvasarvajñatvayorna sambhavati /",
    "SA15bsa057_u:10_98": "3/77 na cāviruddhavidheranupalabdhāvapyabhāvagatiḥ /",
    "SA15bsa057_u:10_99": "3/78 rāgādīnāṃ vacanādeśca kāryakāraṇabhāvāsiddheḥ /",
    "SA15bsa057_u:10_100": "3/79 arthāntarasya cākāraṇasya nivṛttau na vacanādernivṛttiḥ /",
    "SA15bsa057_u:10_101": "3/80 iti sandigdhavyatireko 'naikāntiko vacanādiḥ /",
    "SA15bsa057_u:10_102": "3/81 dvayo rūpayorviparyayasiddhau viruddhaḥ /",
    "SA15bsa057_u:10_103": "3/82 kayordvayoḥ?",
    "SA15bsa057_u:10_104": "3/83 sapakṣe sattvasya, asapakṣe cāsattvasya / yathā kṛtatvaṃ prayatnānantarīya katvaṃ ca nityatve sādhye viruddho hetvābhāsaḥ /",
    "SA15bsa057_u:10_105": "3/84 anayoḥ sapakṣe 'sattvam, asapakṣe ca sattvamiti viparyayasiddhiḥ /",
    "SA15bsa057_u:10_106": "3/85 etau ca sādhyaviparyayasādhanād viruddhau /",
    "SA15bsa057_u:10_107": "3/86 nanu ca tṛtīyo 'pīṣṭavighātakṛd viruddhaḥ /",
    "SA15bsa057_u:10_108": "3/87 yathā parārthāścakṣurādayaḥ saṅghātatvāccayanāsanādyaṅgavaditi /",
    "SA15bsa057_u:10_109": "3/88 tadiṣṭāsaṃhatapārārthyaviparyayasādhanād viruddhaḥ /",
    "SA15bsa057_u:10_110": "3/89 sa iha kasmānnoktaḥ?",
    "SA15bsa057_u:10_111": "3/90 anayorevāntarbhāvāt /",
    "SA15bsa057_u:10_112": "3/91 nahyayamābhyāṃ sādhyāviparyayasādhanatvena bhidyate /",
    "SA15bsa057_u:10_113": "3/92 nahīṣṭoktayoḥ sādhyatvena kaścidviśeṣa iti /",
    "SA15bsa057_u:10_114": "3/93 dvayo rūpayorekasyāsiddhāvaparasya ca sandehe 'naikāntika /",
    "SA15bsa057_u:10_115": "3/94 yathā vītarāgaḥ kaścit sarvajño vā, vaktṛtvāditi / vyatireko 'trāsiddhaḥ / sandigdho 'nvayaḥ /",
    "SA15bsa057_u:10_116": "3/95 sarvajñavītarāgayorviprakarṣād vacanādestatra sattvamasattvaṃ vā sandigdham",
    "SA15bsa057_u:10_117": "3/96 anayoreva dvayo rūpayoḥ sandehe 'naikāntikaḥ /",
    "SA15bsa057_u:10_118": "3/97 yathā sātmakaṃ jīvaccharīraṃ prāṇādimattvāditi /",
    "SA15bsa057_u:10_119": "3/98 na hi sātmakanirātmakābhyāmanyo rāśirasti yatrāyaṃ prāṇādirvarteta /",
    "SA15bsa057_u:10_120": "3/99 ātmano vṛttivyavacchedābhyāṃ sarvasaṃgrahāt /",
    "SA15bsa057_u:10_121": "3/100 nāpyanayorekatra vṛttiniścayaḥ /",
    "SA15bsa057_u:10_122": "3/101 sātmakatvenānātmakatvena vā prasiddhe prāṇāderasiddheḥ /",
    "SA15bsa057_u:10_123": "3/102 tasmājjīvaccharīrasambandhī prāṇādiḥ sātmakādanātmakācca sarvasmād vyāvṛttatvenāsiddhestābhyāṃ na vyatiricyate /",
    "SA15bsa057_u:10_124": "3/103 na tatrānveti /",
    "SA15bsa057_u:10_125": "3/104 ekātmanyapyasiddheḥ /",
    "SA15bsa057_u:10_126": "3/105 nāpi sātmakādanātmakācca tasyānvayavyatirekayorabhāvaniścayaḥ /",
    "SA15bsa057_u:10_127": "3/106 ekābhāvaniścayasyāparabhāvaniścayanāntarīyakatvāt /",
    "SA15bsa057_u:10_128": "3/107 anvayavyatirekayoranyonyavyavachedarūpatvāt, tata evānvayavyatirekayoḥ sandehādanaikāntikaḥ /",
    "SA15bsa057_u:10_129": "3/108 sādhyetarayorato niścayābhāvāt /",
    "SA15bsa057_u:10_130": "3/109 evameṣāṃ trayāṇāṃ rūpāṇāmekaikasya dvayordvayorvā rūpayorasiddhau sandehe vā yathāyogamasiddhaviruddhānaikāntikāstrayo hetvābhāsāḥ /",
    "SA15bsa057_u:10_131": "3/110 viruddhāvyabhicāryapi saṃśayaheturuktaḥ / sa iha kasmānnoktaḥ?",
    "SA15bsa057_u:10_132": "3/111 anumānaviṣaye 'sambhavāt /",
    "SA15bsa057_u:10_133": "3/112 na hi sambhavo 'sti kāryasvasvabhāvayoruktalakṣaṇayoranupalambhasya ca viruddhatāyāḥ /",
    "SA15bsa057_u:10_134": "3/113 na cānyo 'vyabhicārī /",
    "SA15bsa057_u:10_135": "3/114 tasmādavastudarśanabalapravṛttamāgamaśrayamanumānamāśritva tadarthavicāreṣu viruddhāvyabhicārī sādhanadoṣa uktaḥ /",
    "SA15bsa057_u:10_136": "3/115 śāstrakārāṇāmartheṣu bhrāntyā viparītasvabhāvopasaṃhārasambhavāt /",
    "SA15bsa057_u:10_137": "3/116 na hyasya sambhavo yathāvasthitavastusthitiṣvātmakāryānupalambheṣu /",
    "SA15bsa057_u:10_138": "3/117 tatrodāharaṇam- yat sarvadeśasthitaiḥ svasambandhibhiryugapadabhisambadhyate tat sarvagatam /",
    "SA15bsa057_u:10_139": "yathākāśam / abhisambadhyate ca sarvadeśāvasthitaiḥ svasambandhibhiryugapat sāmānyamiti /",
    "SA15bsa057_u:10_140": "3/118 tatsambandhisvabhāvamātrānubandhinī taddeśasannihitasvabhāvatā /",
    "SA15bsa057_u:10_141": "3/119 na hi yo yatra nāsti sa taddeśamātmanā vyāpnotīti svabhāvahetuprayogaḥ /",
    "SA15bsa057_u:10_142": "3/120 dvitīyo 'pi prayogaḥ- yadupalabdhilakṣaṇaprāptaṃ sannopalabhyate na tat tatrāsti /",
    "SA15bsa057_u:10_143": "tadyathā- kvacidavidyamānā ghaṭaḥ /",
    "SA15bsa057_u:10_144": "nopalabhyate copalabdhilakṣaṇaprāptaṃ sāmānyaṃ vyaktyantarāleṣviti /",
    "SA15bsa057_u:10_145": "ayamanupalambhaḥ svabhāvaśca parasparaviruddhārthasādhanādekatra saṃśayaṃ janayataḥ /",
    "SA15bsa057_u:10_146": "3/121 trirūpo heturuktaḥ / tāvatā nārthapratītiriti napṛthagdṛṣṭānto nāma sādhanāvayava kaścit /",
    "SA15bsa057_u:10_147": "tena nāsya lakṣaṇaṃ pṛthagucyateḥ gatārthatvāt /",
    "SA15bsa057_u:10_148": "3/122 hetoḥ sapakṣaḥ eva sattvamasapakṣācca sarvato vyāvṛtto rūpamuktamabhadena /",
    "SA15bsa057_u:10_149": "punarviśeṣeṇa kāryasvabhāvayoruktalakṣaṇayorjanmatanmātranubandho daśanīyāvuktau /",
    "SA15bsa057_u:10_150": "tacca darśayatā- yatra dhūmastatrāgniḥ,",
    "SA15bsa057_u:10_151": "asatyagnau na kvacid dhūmā yathā mahānasetarayoḥ /",
    "SA15bsa057_u:10_152": "yatra kṛtakatvaṃ tatrānityatvam,",
    "SA15bsa057_u:10_153": "anityatvābhāve kṛtakatvāsambhavo yathā ghaṭākāśayoriti darśanīyam /",
    "SA15bsa057_u:10_154": "na hyanyathā sapakṣavipakṣayāḥ sadasattve yathoktaprakāre śakye daśayitum /",
    "SA15bsa057_u:10_155": "tatkāryatāniyamaḥ kāryaliṅgasya,",
    "SA15bsa057_u:10_156": "svabhāvaliṅgasya ca svabhāvena vyāptiḥ /",
    "SA15bsa057_u:10_157": "asmiścārthe darśite darśita eva dṛṣṭāntā bhavatiḥ,",
    "SA15bsa057_u:10_158": "etāvanmātrarūpatvān tasyeti /",
    "SA15bsa057_u:10_159": "3/123 etenaiva dṛṣṭāntadoṣā api nirastā bhavanti /",
    "SA15bsa057_u:10_160": "3/124 yathā nityaḥ śabdo 'mūrtatvāt,",
    "SA15bsa057_u:10_161": "karmavat paramāṇuvad ghaṭavaditi /",
    "SA15bsa057_u:10_162": "ete dṛṣṭāntābhāsāḥ sādhyasādhanadharmobhayāvikalāḥ /",
    "SA15bsa057_u:10_163": "3/125 tathā sandigdhasādhyadharmādayaśca /",
    "SA15bsa057_u:10_164": "yathā- rāgādimānayaṃ vacanād rathyāpuruṣavat /",
    "SA15bsa057_u:10_165": "maraṇadharmāyaṃ puruṣo rāgādimattvād rathyāpuruṣavat /",
    "SA15bsa057_u:10_166": "asarvajño 'yaṃ(puruṣo) rāgādimattvād rathyāpuruṣavaditi /",
    "SA15bsa057_u:10_167": "3/126 tathānanvayo 'pradarśitānvayaśca /",
    "SA15bsa057_u:10_168": "yathā- yo vaktā sa rāgādimān,",
    "SA15bsa057_u:10_169": "iṣṭapuruṣavat / anityaḥ śabdaḥ kṛtakatvād ghaṭavaditi /",
    "SA15bsa057_u:10_170": "3/127 tathā viparītānvayaḥ- yadanityaṃ tat kṛtakamiti /",
    "SA15bsa057_u:10_171": "3/128 sādharmyeṇa dṛṣṭāntadoṣāḥ /",
    "SA15bsa057_u:10_172": "3/129 vaidharmyeṇāpi- paramāṇuvat karmavad ākāśavaditi sādhyādyavyatirekiṇaḥ /",
    "SA15bsa057_u:10_173": "3/130 tathā sandigdhasādhyavyatirekādayaḥ /",
    "SA15bsa057_u:10_174": "yathā- asarvajñāḥ kapilādayo 'nāptā vā avidyamānasarvajñatāptatāliṅgabhutapramāṇātiśayaśāsanatvāditi /",
    "SA15bsa057_u:10_175": "atra vaidharmyodāharaṇam- yaḥ sarvajña āpto vā sa jyotirjñānādikamu padiṣṭavān /",
    "SA15bsa057_u:10_176": "yathā- ṛṣabhavardhamānādiriti /",
    "SA15bsa057_u:10_177": "tatrāsarvajñatānāptatayoḥ sādhyadharmayoḥ sandigdho vyatirekaḥ /",
    "SA15bsa057_u:10_178": "3/131 sandigdhasādhanavatireko yathā- na trayividā brāhmaṇe grāhyavacana kaścid vivikṣitaḥ puruṣo rāgādimattvāditi /",
    "SA15bsa057_u:10_179": "atra vedharmyodāharaṇam- ye grāhyavacanā na te rāgādimantaḥ,",
    "SA15bsa057_u:10_180": "tadyathā gautamādayo dharmaśāstrāṇāṃ praṇetāra iti /",
    "SA15bsa057_u:10_181": "gautamādibhyo rāgādimattvasya sādhanadharmasya vyāvṛttiḥ sandigdhā /",
    "SA15bsa057_u:10_182": "3/132 sandigdhobhayavyatireko yathā- avitarāgāḥ kapilādayaḥ,",
    "SA15bsa057_u:10_183": "parigrahāgrahayogāditi / atra vaidharmyaṇodāharanam- yo vītarāgo na tasya parigrahāgraha,",
    "SA15bsa057_u:10_184": "yatharṣabhāderiti / ṛṣabhāderavītarāgatvaparigrahāgrahayogayoḥ sādhyasādhanadharmayoḥ sandigdho vyatiraikaḥ /",
    "SA15bsa057_u:10_185": "3/133 avyatireko yathā- avītarāgo 'yaṃ vaktṛtvāt /",
    "SA15bsa057_u:10_186": "vaidharmyeṇodāharaṇam - yatrāvītarāgatvaṃ nāsti,",
    "SA15bsa057_u:10_187": "na sa vaktā / yathā - upalakhaṇḍa iti / yadyapyupalakhaṇḍādubhayaṃ vyāvṛtta tathāpi sarvo vītarāgo na vakteti vyāptyā vyatiraikāsiddheravyatirakaḥ /",
    "SA15bsa057_u:10_188": "3/134 apradarśitavyatireko yathā- anityaḥ śabdaḥ kṛtakatvādākāśavaditi vaidharmyeṇa /",
    "SA15bsa057_u:10_189": "3/135 viparītavyatireko yathā- yadakṛtaka tannityaṃ bhavatīti",
    "SA15bsa057_u:10_190": "3/136 na hyebhirdṛṣṭāntābhāsairhetoḥ sāmānyalakṣaṇaṃ sapakṣa eva sattvaṃ vipakṣo ca sarvatrāsattvameva niścayena śakyaṃ darśayituṃ viśeṣalakṣaṇaṃ vā /",
    "SA15bsa057_u:10_191": "tadarthāpattyaiṣāṃ nirāso draṣṭavyaḥ /",
    "SA15bsa057_u:10_192": "3/137 dūṣaṇā nyūnatādyuktiḥ /",
    "SA15bsa057_u:10_193": "3/138 ye pūrvaṃ nyūnatādayaḥ sādhanadoṣā uktāsteṣāmudbhāvanaṃ dūṣaṇam /",
    "SA15bsa057_u:10_194": "tena pareṣṭārthasiddhipratibandhāt /",
    "SA15bsa057_u:10_195": "3/139 dūṣaṇābhāsāstu jātayaḥ /",
    "SA15bsa057_u:10_196": "3/140 abhūtadoṣodbhāvanāni jātyuttaraṇīti /",
    "SA15bsa057_u:11_0": "iti tṛtīyaḥ parārthānumānaparicchedaḥ //",
    "SA15bsa057_u:12_0": "nyāyabinduprakaraṇaṃ samāptam"
}