{
    "GK19ksbhm12u:0": "//strīparva//",
    "GK19ksbhm12u:1": "nārāyaṇaṃ namaskṛtya naraṃ caiva narottamam /",
    "GK19ksbhm12u:2": "devīṃ sarasvatīṃ vyāsaṃ tato jayamudīrayet // Bhmj_12.1 //",
    "GK19ksbhm12u:3": "gāndhārī dhṛtarāṣṭraśca rājā vyākulamānasau /",
    "GK19ksbhm12u:4": "hatāvatha sutāndraṣṭuṃ sotkaṇṭhāviva jagmatuḥ // Bhmj_12.2 //",
    "GK19ksbhm12u:5": "tatra tau vilapantau ca kṣipantau ca tanuṃ bhuvi /",
    "GK19ksbhm12u:6": "bhagavānatha cābhyetya pārāśaryo vyalokayat // Bhmj_12.3 //",
    "GK19ksbhm12u:7": "sa dīnaṃ patitaṃ bhūmau hataputraṃ nareśvaram /",
    "GK19ksbhm12u:8": "vidureṇa sahovāca kṛṣṇena ca kṛpākulaḥ // Bhmj_12.4 //",
    "GK19ksbhm12u:9": "abhāvaḥ prākca paścācca dehināṃ satataṃ sthitaḥ /",
    "GK19ksbhm12u:10": "teṣu madhyavikāreṣu kaḥ śnehaṃ kartumarhasi // Bhmj_12.5 //",
    "GK19ksbhm12u:11": "apāre 'sminbhavāmbhodhau bhavanti na bhavanti ca /",
    "GK19ksbhm12u:12": "jalabudbudavatsarve karmayogena jantavaḥ // Bhmj_12.6 //",
    "GK19ksbhm12u:13": "satyaṃ bhūbhāraśāntyarthamajāyata suyodhanaḥ /",
    "GK19ksbhm12u:14": "sa ca yātastathā kṛtvā kastvaṃ tasya sa kastava // Bhmj_12.7 //",
    "GK19ksbhm12u:15": "narendra mā kṛthāḥ śokaṃ pravṛtte 'sminmahālaye /",
    "GK19ksbhm12u:16": "pratīpameti yātānāṃ kaṇikāpi na pārṣadām // Bhmj_12.8 //",
    "GK19ksbhm12u:17": "āyāsāya prayāso 'yaṃ śokavyasanasaṃbhavaḥ /",
    "GK19ksbhm12u:18": "adhunā duḥkhavṛkṣāṇāṃ sneho mūlaṃ nivāryatām // Bhmj_12.9 //",
    "GK19ksbhm12u:19": "namaḥ kālāya yaḥ ko 'pi vidyate mṛtyunā vṛtaḥ /",
    "GK19ksbhm12u:20": "kāyo vārdhakamāyāti svayaṃ yena śarīriṇām // Bhmj_12.10 //",
    "GK19ksbhm12u:21": "ātmāparādhātputrāste kālena kavalīkṛtāḥ /",
    "GK19ksbhm12u:22": "tasmānna pāṇḍaputrebhyaḥ kilbiṣātkroddhamarhasi // Bhmj_12.11 //",
    "GK19ksbhm12u:23": "dharmanityāḥ kṛtadhiyaste dharmeṇa kṣatāstava /",
    "GK19ksbhm12u:24": "pāṇḍavā bhrātaraṃ smṛtvā kāluṣyaṃ teṣu mā kṛthāḥ // Bhmj_12.12 //",
    "GK19ksbhm12u:25": "gāndhārīṃ brūhi sahasā mohe majjati no yathā /",
    "GK19ksbhm12u:26": "eṣaivoktavatī pūrvaṃ jaye dharmo nibandhanam // Bhmj_12.13 //",
    "GK19ksbhm12u:27": "iti teṣāṃ girā kṣipraṃ samohaṃ kauraveśvaram /",
    "GK19ksbhm12u:28": "draṣṭumabhyāyayuḥ pārthā lajjānamraśirodharāḥ // Bhmj_12.14 //",
    "GK19ksbhm12u:29": "āliliṅga tato rājā prajñācakṣuryudhiṣṭhiram /",
    "GK19ksbhm12u:30": "bhīmaṃ māyāmayaṃ paścātkṛṣṇabuddhyā vivardhitam // Bhmj_12.15 //",
    "GK19ksbhm12u:31": "āyayau mārutirdveṣādbhujābhyāṃ tena pīḍitaḥ /",
    "GK19ksbhm12u:32": "prayayau kaṇaśastena sarve vismayamāyayuḥ // Bhmj_12.16 //",
    "GK19ksbhm12u:33": "dharmasūnustato vṛddhāṃ praṇanāma pativratām /",
    "GK19ksbhm12u:34": "gāndhārīṃ bhartṛsādṛśyātsadā vastrāvṛtekṣaṇām // Bhmj_12.17 //",
    "GK19ksbhm12u:35": "adho nipatitastasyāḥ pādayordharmanandanaḥ /",
    "GK19ksbhm12u:36": "dadāhāṅguṣṭhayugalaṃ dṛṣṭikopānalākulaḥ // Bhmj_12.18 //",
    "GK19ksbhm12u:37": "tato hatānāṃ duḥkhārtā vallabhā jagatībhujām /",
    "GK19ksbhm12u:38": "raṇamadhyaṃ pratiyayurgāndhārī ca snuṣākulā // Bhmj_12.19 //",
    "GK19ksbhm12u:39": "vilapya karuṇaṃ tatra vihvalā subalātmajā /",
    "GK19ksbhm12u:40": "babhāṣe keśavaṃ sāsrā divyadṛṣṭiḥ pativratā // Bhmj_12.20 //",
    "GK19ksbhm12u:41": "paśyaitānkṛṣṇa matputrānsīmantinyo raṇe hatān /",
    "GK19ksbhm12u:42": "śocanti yāḥ purā dṛṣṭā na sūryeṇa na cendunā // Bhmj_12.21 //",
    "GK19ksbhm12u:43": "paśyāntaḥpuracārībhirapsarobhirivāvṛtaḥ /",
    "GK19ksbhm12u:44": "saṃmukhaṃ nihataḥ śūro bhagnorustanayo mama // Bhmj_12.22 //",
    "GK19ksbhm12u:45": "hatanāgāṃ hatāśvāṃ ca suyodhanavadhūriyam /",
    "GK19ksbhm12u:46": "kṣmāṃ sapatnīmivālokya paśya mūrcchāmupāgatā // Bhmj_12.23 //",
    "GK19ksbhm12u:47": "labdhasaṃjñā śanaireṣā parimṛjya rajaściram /",
    "GK19ksbhm12u:48": "rājarājasya mahiṣī paripṛcchati vallabham // Bhmj_12.24 //",
    "GK19ksbhm12u:49": "utsaṅge māmivādāya ratnāṃśukavatīṃ gadām /",
    "GK19ksbhm12u:50": "dorbhyāṃ ca bhuvamāliṅgya kathaṃ supto 'si bhūpate // Bhmj_12.25 //",
    "GK19ksbhm12u:51": "na te kanakaparyaṅke vilāsaśayane vṛtā /",
    "GK19ksbhm12u:52": "asminnarapate suptā raktakṣībā kathaṃ śivā // Bhmj_12.26 //",
    "GK19ksbhm12u:53": "eṣaḥ duḥśāsanaḥ śete priyo ramyastavānujaḥ /",
    "GK19ksbhm12u:54": "nipītaṃ rākṣaseneva yasya bhīmena śoṇitam // Bhmj_12.27 //",
    "GK19ksbhm12u:55": "ayaṃ te dayitaḥ putro lakṣmaṇaḥ śatruṇā hataḥ /",
    "GK19ksbhm12u:56": "sajīva iva vaktuṃ tvaṃ nātha kiṃcitsamīhate // Bhmj_12.28 //",
    "GK19ksbhm12u:57": "dantastambhāviva bhraṣṭāvanaṅgaṅganatoraṇau /",
    "GK19ksbhm12u:58": "saralau pātitāvatya(?) manyete kāladantinā // Bhmj_12.29 //",
    "GK19ksbhm12u:59": "ayaṃ te maulirucitaściraṃ mūrdhni sukhoṣitaḥ /",
    "GK19ksbhm12u:60": "rociṣṇuriha vibhraṣṭaḥ spṛṣṭaḥ kāntiparikṣayāt // Bhmj_12.30 //",
    "GK19ksbhm12u:61": "pādābhyāṃ rudhirārdrābhyāṃ raṇasaṃcāriṇastava /",
    "GK19ksbhm12u:62": "vānteva satatā pītā rājacūḍāmaṇicchaviḥ // Bhmj_12.31 //",
    "GK19ksbhm12u:63": "lokapāle tvayi divaṃ yāte nandanakautukāt /",
    "GK19ksbhm12u:64": "dhanyābhimānitevaikā kīrtistvadanuyāyinī // Bhmj_12.32 //",
    "GK19ksbhm12u:65": "bhrājiṣṇuratnavalaye doṣṇi karpūrapāṇḍure /",
    "GK19ksbhm12u:66": "kasyānyasya mahī yātu śeṣaviśrāntinirvṛtim // Bhmj_12.33 //",
    "GK19ksbhm12u:67": "yaḥ sa kaṅkaṇjhāṅkārairvyajanairvijito nṛpaḥ /",
    "GK19ksbhm12u:68": "kravyādapakṣivātene so 'yamadyāpi vījyate // Bhmj_12.34 //",
    "GK19ksbhm12u:69": "iti duryodhanavadhūṃ krośantīṃ kauravastriyaḥ /",
    "GK19ksbhm12u:70": "samākṛṣya viveṣṭante patitāḥ paśya bhūtale // Bhmj_12.35 //",
    "GK19ksbhm12u:71": "itaḥ subhadrā saubhadraṃ putrakaṃ putravatsalā /",
    "GK19ksbhm12u:72": "parimārṣṭi rajodigdhaṃ stanau dātumivodyatā // Bhmj_12.36 //",
    "GK19ksbhm12u:73": "aṅke śaśāṅkasadṛśaṃ kṛtveyaṃ patyuruttarā /",
    "GK19ksbhm12u:74": "vadanaṃ bāṣpadhārābhiḥ prakṣālya paripṛcchati // Bhmj_12.37 //",
    "GK19ksbhm12u:75": "ayi nātha tathā tattaduktvā praṇayapeśalam /",
    "GK19ksbhm12u:76": "bhūmimāliṅgya kiṃ śeṣe priyāmadya vihāya mām // Bhmj_12.38 //",
    "GK19ksbhm12u:77": "gāṇḍīvadhanvanaḥ putraścakrapāṇeḥ svasuḥ sutaḥ /",
    "GK19ksbhm12u:78": "tvaṃ śakrasadṛśaḥ śaurye kathameko hataḥ paraiḥ // Bhmj_12.39 //",
    "GK19ksbhm12u:79": "idaṃ te vadanaṃ kāntaṃ kamalākamalopamam /",
    "GK19ksbhm12u:80": "nūnamāpāsyati smeraṃ dhanyaḥ svargavadhūjanaḥ // Bhmj_12.40 //",
    "GK19ksbhm12u:81": "nanvanaṅgatayānaṅgastvayyabhūnnopamāspadam /",
    "GK19ksbhm12u:82": "so 'yamaṅgavadhātkānta tvayādya saphalīkṛtaḥ // Bhmj_12.41 //",
    "GK19ksbhm12u:83": "śaśāṅkaśaṅkayā śaṅke tvayi tridivagāmini /",
    "GK19ksbhm12u:84": "karoti tārakāpaṅktiḥ kaṇṭhe muktāvalībhramam // Bhmj_12.42 //",
    "GK19ksbhm12u:85": "yāhaṃ tvayā navavadhūḥ pratyālāpaṃ purārthitā /",
    "GK19ksbhm12u:86": "tvāṃ svayaṃ bhāṣyamāṇāṃ māṃ kathaṃ na pratibhāṣase // Bhmj_12.43 //",
    "GK19ksbhm12u:87": "kva nu sarvaguṇagrāmagaṇanīyasya te gatam /",
    "GK19ksbhm12u:88": "dākṣiṇyaṃ svargalalanāsakto yanmāmupekṣase // Bhmj_12.44 //",
    "GK19ksbhm12u:89": "punaḥ kartumaśakye 'smindhātuḥ saubhāgyavarṇane /",
    "GK19ksbhm12u:90": "prahṛtaṃ tvaccharīre yaurdhiktāndagdhavilocanān // Bhmj_12.45 //",
    "GK19ksbhm12u:91": "kusumāyudhatulyasya kusumāyudhataiva te /",
    "GK19ksbhm12u:92": "nūnaṃ raṇe 'bhūttvāṃ vīrāḥ sehire kathamanyathā // Bhmj_12.46 //",
    "GK19ksbhm12u:93": "evaṃ vilāpinīṃ bālāṃ balādākṛṣya putrikām /",
    "GK19ksbhm12u:94": "virāṭapatnyo yāntyetā rudantyaḥ patyurantikam // Bhmj_12.47 //",
    "GK19ksbhm12u:95": "sānujaḥ sa sutāmātyo virāṭanṛpatirhataḥ /",
    "GK19ksbhm12u:96": "vadhūbhirāvṛto bhūmau divīvāpsarasāṃ gaṇaiḥ // Bhmj_12.48 //",
    "GK19ksbhm12u:97": "eṣā droṇaśacchinnaṃ sudoṣṇā bharturānanam /",
    "GK19ksbhm12u:98": "vilokya tāraṃ krośantī ruddhā sakhyeva mūrcchayā // Bhmj_12.49 //",
    "GK19ksbhm12u:99": "kravyādaluptāvayavaṃ paśya karṇaṃ vadhūjanaḥ /",
    "GK19ksbhm12u:100": "parāyaṇaṃ kauravāṇāmāliṅgyāliṅgya śocati // Bhmj_12.50 //",
    "GK19ksbhm12u:101": "nāmni saṃkīrtite yasya prāpurnidrāṃ na śatravaḥ /",
    "GK19ksbhm12u:102": "sa tvamadya hataḥ śeṣe dhikkālasya durantatām // Bhmj_12.51 //",
    "GK19ksbhm12u:103": "jambhārirabhavadyasya varmakuṇḍalayācakaḥ /",
    "GK19ksbhm12u:104": "satyasaṃdhaḥ kathaṃ kaṇaḥ karṇaśeṣīkṛtaḥ khagaiḥ // Bhmj_12.52 //",
    "GK19ksbhm12u:105": "nisargavisaraḥ sargaḥ sarvathā hatavedhasaḥ /",
    "GK19ksbhm12u:106": "kṛtvā yaḥ śakratulyatvaṃ na cakre kalpasākṣiṇam // Bhmj_12.53 //",
    "GK19ksbhm12u:107": "iti prakīrṇābharaṇāḥ krandantyaḥ karṇayoṣitaḥ /",
    "GK19ksbhm12u:108": "dārayanti kucābhogaṃ vṛṣasenasya mātaraḥ // Bhmj_12.54 //",
    "GK19ksbhm12u:109": "paśya jāmātaraṃ kṛṣṇa hataṃ mama jayadratham /",
    "GK19ksbhm12u:110": "bālā śociti matputrī na ca jānāti śocitum // Bhmj_12.55 //",
    "GK19ksbhm12u:111": "eṣa śalyo hataḥ saṃkhye ripuśalyaparākramaḥ /",
    "GK19ksbhm12u:112": "śalyatāmadhunā yātaḥ paśyāntaḥpurayoṣitām // Bhmj_12.56 //",
    "GK19ksbhm12u:113": "paśyāsya kṛṣyate jihvā madrarājasya vāyasaiḥ /",
    "GK19ksbhm12u:114": "rādheyasyaiṣa vidadhe yudhi tejovadhaṃ yayā // Bhmj_12.57 //",
    "GK19ksbhm12u:115": "paśya droṇasya samare vahneḥ śāntārciṣo yathā /",
    "GK19ksbhm12u:116": "saṃskāraḥ kriyate vipraiḥ krimīnutsārya mūrcchitān // Bhmj_12.58 //",
    "GK19ksbhm12u:117": "eṣa bhūriśravā vīraḥ somadattasuto hataḥ /",
    "GK19ksbhm12u:118": "mahiṣyā śocyate vīraśchinnabāhuḥ kirīṭinā // Bhmj_12.59 //",
    "GK19ksbhm12u:119": "raṇayajñamahīyūpe yūpadhvajabhuje tava /",
    "GK19ksbhm12u:120": "nikṛte jiṣṇunā manye yaśo nirlūnamātmanaḥ // Bhmj_12.60 //",
    "GK19ksbhm12u:121": "lakṣmīkareṇukālāne bhūbhārabhujageśvare /",
    "GK19ksbhm12u:122": "śivākṛṣṭe virautīva doṣṇi te kaṅkaṇāvalī // Bhmj_12.61 //",
    "GK19ksbhm12u:123": "candrikābharaṇe harmye tvatpremābharaṇāḥ striyaḥ /",
    "GK19ksbhm12u:124": "āliliṅga purā so 'yaṃ vilāsābharaṇo bhujaḥ // Bhmj_12.62 //",
    "GK19ksbhm12u:125": "arthikalpadrume doṣṇi cchinne 'smiñśatruyoṣitām /",
    "GK19ksbhm12u:126": "vaidhavyadīkṣāgurutāṃ vīra yāsyati ko 'paraḥ // Bhmj_12.63 //",
    "GK19ksbhm12u:127": "haṭhakaṇṭhagrahaḥ prauḍhaḥ ko nāma hariṇīdṛśām /",
    "GK19ksbhm12u:128": "keyūrakāntikalikāṃ karṇapūrīkariṣyati // Bhmj_12.64 //",
    "GK19ksbhm12u:129": "iti pralāpinī vakti vihvalā kamaleśvaram /",
    "GK19ksbhm12u:130": "pravaraṃ bhūriyaśasaṃ bhūriśravasamātmanā // Bhmj_12.65 //",
    "GK19ksbhm12u:131": "hitopadeśavidveṣī śukuniḥ paśya bhakṣyate /",
    "GK19ksbhm12u:132": "śivābhiraśivācāro veśyābhiriva vittavān // Bhmj_12.66 //",
    "GK19ksbhm12u:133": "pṛthivī kṣapitā kṣipraṃ kṣudraiḥ karṇāntagāmibhiḥ /",
    "GK19ksbhm12u:134": "itaḥ pūrvamanenākṣairito bāṇaiḥ kirīṭinā // Bhmj_12.67 //",
    "GK19ksbhm12u:135": "itaḥ sudakṣiṇasyaitāḥ priyāḥ kāmbojabhūpateḥ /",
    "GK19ksbhm12u:136": "hṛdayāni pralāpena dārayantyaśmanāmapi // Bhmj_12.68 //",
    "GK19ksbhm12u:137": "saubhadraśaranirbhinnaṃ rājaputraṃ bṛhadbalam /",
    "GK19ksbhm12u:138": "etāḥ komalakāminyaḥ śotanti śaśirociṣam // Bhmj_12.69 //",
    "GK19ksbhm12u:139": "dhṛṣṭadyumnasutā dīptahemamālāvibhūṣitāḥ /",
    "GK19ksbhm12u:140": "bhāntyete droṇanihatā bhraṣṭā vidyādharā iva // Bhmj_12.70 //",
    "GK19ksbhm12u:141": "kekayo dhṛṣṭaketuśca jayatsenaśca māgadhaḥ /",
    "GK19ksbhm12u:142": "vṛddhaśca rājā drupadaḥ sāmātyasutabāndhavaḥ // Bhmj_12.71 //",
    "GK19ksbhm12u:143": "alāyudho 'lambusaśca bhagadattaḥ śrutāyudhaḥ /",
    "GK19ksbhm12u:144": "vindānuvindāvāvantyau jalasaṃdhaḥ sulocanaḥ // Bhmj_12.72 //",
    "GK19ksbhm12u:145": "pravarāḥ pārthivāścānye hatā vīrāḥ sahasraśaḥ /",
    "GK19ksbhm12u:146": "labdhajīvā ivābhānti kāntābhiḥ parivāritāḥ // Bhmj_12.73 //",
    "GK19ksbhm12u:147": "śaktenāpi tvayā kṛṣṇa yasmātkāmādupekṣitāḥ /",
    "GK19ksbhm12u:148": "sarvakṣayādvā dveṣādvā sarvajñena ca līlayā // Bhmj_12.74 //",
    "GK19ksbhm12u:149": "ṣaṅviṃśe vatsare prāpte vṛṣṇīnāṃ samare mithaḥ /",
    "GK19ksbhm12u:150": "tasmāttāvāpi bhavitā vipulo bāndhavakṣayaḥ // Bhmj_12.75 //",
    "GK19ksbhm12u:151": "tavāpyanucitaḥ ko 'pi vadhaheturbhaviṣyati /",
    "GK19ksbhm12u:152": "ityuktvā tārakaruṇaṃ ruroda subalātmajā // Bhmj_12.76 //",
    "GK19ksbhm12u:153": "tāmuvāca hasankṛṣṇaḥ svecchāsṛṣṭalayodayaḥ /",
    "GK19ksbhm12u:154": "vidhinaitatpurādiṣṭaṃ punaruktaṃ tvayoditam // Bhmj_12.77 //",
    "GK19ksbhm12u:155": "avaśyabhāvini śucaṃ kṣaye 'sminmā vṛthā kṛthāḥ /",
    "GK19ksbhm12u:156": "avaśyaṃ kṣatriyasute hantāhaṃ kila vidviṣām // Bhmj_12.78 //",
    "GK19ksbhm12u:157": "ityuktavati dāśārhe dhṛtarāṣṭro yudhiṣṭhiram /",
    "GK19ksbhm12u:158": "gatiṃ papraccha vīrāṇāṃ parimāṇaṃ ca saṃkṣaye // Bhmj_12.79 //",
    "GK19ksbhm12u:159": "tamabravīddharmarājo lakṣaṇāmadhuraṃ raṇe /",
    "GK19ksbhm12u:160": "viṃśatiśca sahasrāṇi koṭyaḥ ṣaḍadhikāśca ṣaṭ // Bhmj_12.80 //",
    "GK19ksbhm12u:161": "vīrāṇāṃ gaṇanārhāṇāmasminnāyodhane hatāḥ /",
    "GK19ksbhm12u:162": "aprahṛṣṭā hatā ye ca te gandharvapuraṃ gatāḥ // Bhmj_12.81 //",
    "GK19ksbhm12u:163": "bhayātparāṅmukhā ye ca te yakṣatvamupāgatāḥ /",
    "GK19ksbhm12u:164": "ye tvakhaṇḍitasattvasthāste brahmabhuvanaṃ śritāḥ // Bhmj_12.82 //",
    "GK19ksbhm12u:165": "merupārśvaṃ prayātāste ye padbhyāṃ vāhanairhatāḥ /",
    "GK19ksbhm12u:166": "prasādāllomaśasyaitanmuneḥ paśyāmi divyadṛk // Bhmj_12.83 //",
    "GK19ksbhm12u:167": "ityuktvā dharmatanayo hatānāṃ jagatībhujām /",
    "GK19ksbhm12u:168": "bandhūnāṃ cādideśāśu saṃskāraṃ vibhavocitam // Bhmj_12.84 //",
    "GK19ksbhm12u:169": "indrasenamukhāḥ sūtāḥ saṃjayo vidurastathā /",
    "GK19ksbhm12u:170": "yuyutsuśca girā tasya teṣāmantyavidhau yayuḥ // Bhmj_12.85 //",
    "GK19ksbhm12u:171": "mālyairvastrairaṃlakārairbhūṣitāste mahārathāḥ /",
    "GK19ksbhm12u:172": "citānaleṣu nihitāḥ svapratāpamivāviśan // Bhmj_12.86 //",
    "GK19ksbhm12u:173": "athodatiṣṭhannārīṇāṃ saṃhatānāmitastataḥ /",
    "GK19ksbhm12u:174": "mithaḥ kaṇṭhavilagnānāṃ karuṇo rodanadhvaniḥ // Bhmj_12.87 //",
    "GK19ksbhm12u:175": "dhṛtarāṣṭreṇa sahitaḥ sānugo 'tha yudhiṣṭhiraḥ /",
    "GK19ksbhm12u:176": "anuyāto nṛpastrībhiryayau snātumathāpagām // Bhmj_12.88 //",
    "GK19ksbhm12u:177": "śrāvitaḥ karṇavṛttāntaṃ sa mātrā gūḍhasaṃbhavam /",
    "GK19ksbhm12u:178": "bhrātre duḥkhāddadau tasmai bāṣpamiśrāṃ jalāñjalim // Bhmj_12.89 //",
    "GK19ksbhm12u:179": "sa yathāvidhi bandhūnāṃ vidhāya svocitāṃ kriyām /",
    "GK19ksbhm12u:180": "ādideśa nṛpastrīṇāṃ kriyāyau paṭamaṇḍapān // Bhmj_12.90 //",
    "GK19ksbhm12u:181": "tā bhūmipālalalanā saralāyatākṣyo netrāmbunirjharavinirjitatārahārāḥ /",
    "GK19ksbhm12u:182": "bhāgīrathīmatha yayuḥ kalahaṃsamañjukāñcīvirāvipulinorunitambabimbāḥ //",
    "GK19ksbhm12u:183": "iti kṣemendraviracitāyāṃ bhāratamañjaryāṃ strīparva"
}