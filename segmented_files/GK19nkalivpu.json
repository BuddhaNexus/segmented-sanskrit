{
  "GK19nkalivpu:0": "na bhetavyaṃ na boddhavyaṃ na śrāvyaṃ vādino vacaḥ /",
  "GK19nkalivpu:1": "jhaṭiti prativaktavyaṃ sabhāsu vijigīṣubhiḥ // NKv_1 //",
  "GK19nkalivpu:2": "asaṃbhramo vilajjatvam avajñā prativādini /",
  "GK19nkalivpu:3": "hāso rājñaḥ stavaś ceti pañcaite jayahetavas // NKv_2 //",
  "GK19nkalivpu:4": "uccair udghoṣya jetavyaṃ madhyasthaś ced apaṇḍitas /",
  "GK19nkalivpu:5": "paṇḍito yadi tatraiva pakṣapāto 'dhiropyatām // NKv_3 //",
  "GK19nkalivpu:6": "*VAR. 3b: udghoṣya; ed.: udghuṣya (L)",
  "GK19nkalivpu:7": "lobho hetur dhanaṃ sādhyaṃ dṛṣṭāntas tu purohitas /",
  "GK19nkalivpu:8": "ātmotkarṣo nigamanam anumāneṣv ayaṃ vidhis // NKv_4 //",
  "GK19nkalivpu:9": "abhyāsyaṃ lajjamānena tattvaṃ jijñāsunā ciram /",
  "GK19nkalivpu:10": "jigīṣunā hriyaṃ tyaktvā kāryaḥ kolāhalo mahān // NKv_5 //",
  "GK19nkalivpu:11": "pāṭhanair granthanirmāṇaiḥ pratiṣṭhā tāvad āpyate /",
  "GK19nkalivpu:12": "evam ca tathyavyutpattir āyuṣo 'nte bhaven na vā // NKv_6 //",
  "GK19nkalivpu:13": "stotāraḥ ke bhaviṣyanti mūrkhasya jagatītale /",
  "GK19nkalivpu:14": "na stauti cet svayaṃ ca svaṃ kadā tasyāstu nirvṛtis // NKv_7 //",
  "GK19nkalivpu:15": "vācyatāṃ samayo 'tītaḥ spaṣṭam agre bhaviṣyati /",
  "GK19nkalivpu:16": "iti pāṭhayatāṃ granthe kāṭhinyaṃ kutra vartate // NKv_8 //",
  "GK19nkalivpu:17": "agatitvam atiśraddhā jñānābhāsena tṛptatā /",
  "GK19nkalivpu:18": "trayaḥ śiṣyaguṇā hy ete mūrkhācāryasya bhāgyajās // NKv_9 //",
  "GK19nkalivpu:19": "yadi na kvāpi vidyāyāṃ sarvathā kramate matis /",
  "GK19nkalivpu:20": "māntrikās tu bhaviṣyāmo yogino yatayo 'pi vā // NKv_10 //",
  "GK19nkalivpu:21": "avilambena saṃsiddhau māntrikair āpyate yaśas /",
  "GK19nkalivpu:22": "vilambe karmabāhulyaṃ vikhyāpyāvāpyate dhanam // NKv_11 //",
  "GK19nkalivpu:23": "sukhaṃ sukhiṣu duḥkhe 'pi jīvanaṃ duḥkhaśāliṣu /",
  "GK19nkalivpu:24": "anugrahāyate yeṣāṃ te dhanyāḥ khalu māntrikās // NKv_12 //",
  "GK19nkalivpu:25": "*VAR.: 12b em: sukhe sukhiṣu",
  "GK19nkalivpu:26": "yāvad ajñānato maunam ācāro vā vilakṣaṇas /",
  "GK19nkalivpu:27": "tāvan māhātmyarūpeṇa paryavasyati māntrike // NKv_13 //",
  "GK19nkalivpu:28": "cārān vicārya daivajñair vaktavyaṃ bhūbhujāṃ phalam /",
  "GK19nkalivpu:29": "grahacāraparijñānaṃ teṣām āvaśyakaṃ yatas // NKv_14 //",
  "GK19nkalivpu:30": "putra ity eva pitari kanyakety eva mātari /",
  "GK19nkalivpu:31": "garbhapraśneṣu kathayan daivajño vijayī bhavet // NKv_15 //",
  "GK19nkalivpu:32": "āyuspraśne dīrgham āyur vācyaṃ mauhūrtikair janais /",
  "GK19nkalivpu:33": "jīvanto bahumanyante mṛtāḥ prakṣyanti kaṃ punas // NKv_16 //",
  "GK19nkalivpu:34": "sarvaṃ koṭidvayopetaṃ sarvaṃ kāladvayāvadhi /",
  "GK19nkalivpu:35": "sarvaṃ vyāmiśram iva ca vaktavyaṃ daivacintakais // NKv_17 //",
  "GK19nkalivpu:36": "nirdhanānāṃ dhanāvāptiṃ dhaninām adhikaṃ dhanam /",
  "GK19nkalivpu:37": "bruvāṇāḥ sarvathā grāhyā lokair jyautiṣikā janās // NKv_18 //",
  "GK19nkalivpu:38": "śatasya lābhe tāmbūlaṃ sahasrasya tu bhojanam /",
  "GK19nkalivpu:39": "daivajñānām upālambho nityaḥ kāryaviparyaye // NKv_19 //",
  "GK19nkalivpu:40": "api sāgaraparyantā vicetavyā vasuṃdharā /",
  "GK19nkalivpu:41": "deśo hy aratnimātre 'pi nāsti daivajñavarjitas // NKv_20 //",
  "GK19nkalivpu:42": "vārān ke cid grahān ke cit ke cid ṛkṣāṇi jānate /",
  "GK19nkalivpu:43": "tritayaṃ ye vijānanti te vācaspatayaḥ svayam // NKv_21 //",
  "GK19nkalivpu:44": "naimittikāḥ svapnadṛśo devatānām [[amī trayaḥ]] /",
  "GK19nkalivpu:45": "nisargaśatravaḥ sṛṣṭā daivajñānām amī trayas // NKv_22 //",
  "GK19nkalivpu:46": "svasthair asādhyarogaiś ca jantubhir nāsti kiṃ cana /",
  "GK19nkalivpu:47": "kātarā dīrgharogāś ca bhiṣajāṃ bhāgyahetavas // NKv_23 //",
  "GK19nkalivpu:48": "nātidhairyaṃ pradātavyaṃ nātibhītiś ca rogiṇi /",
  "GK19nkalivpu:49": "naiścintyān nādime dānaṃ nairāśyād eva nāntime // NKv_24 //",
  "GK19nkalivpu:50": "bhaiṣajyaṃ tu yathākāmaṃ pathyaṃ tu kaṭhinaṃ vadet /",
  "GK19nkalivpu:51": "ārogyaṃ vaidyamāhātmyād anyathātvam apathyatas // NKv_25 //",
  "GK19nkalivpu:52": "nidānaṃ roganāmāni sātmyāsātmye cikitsitam /",
  "GK19nkalivpu:53": "sarvam apy upadekṣyanti rogiṇaḥ sadane striyas // NKv_26 //",
  "GK19nkalivpu:54": "jṛmbhamāṇeṣu rogeṣu mriyamāṇeṣu jantuṣu /",
  "GK19nkalivpu:55": "rogatattveṣu śanakair vyutpadyante cikitsakās // NKv_27 //",
  "GK19nkalivpu:56": "pravartanārtham ārambhe madhye tv auṣadhahetave /",
  "GK19nkalivpu:57": "bahumānārtham ante ca jihīrṣanti cikitsakās // NKv_28 //",
  "GK19nkalivpu:58": "lipsamāneṣu vaidyeṣu cirād āsādya rogiṇam /",
  "GK19nkalivpu:59": "dāyādāḥ saṃprarohanti daivajñā māntrikā api // NKv_29 //",
  "GK19nkalivpu:60": "rogasyopakrame sāntvaṃ madhye kiṃ cid dhanavyayas /",
  "GK19nkalivpu:61": "śanair anādaras śāntau snāto vaidyaṃ na paśyati // NKv_30 //",
  "GK19nkalivpu:62": "daivajñatvaṃ māntrikatā bhaiṣajyaṃ cāṭukauśalam /",
  "GK19nkalivpu:63": "ekaikam arthalābhāya dvitriyogas tu durlabhas // NKv_31 //",
  "GK19nkalivpu:64": "anṛtaṃ cāṭuvādaś ca dhanayogo mahān ayam /",
  "GK19nkalivpu:65": "satyaṃ vaiduṣyam ity eṣa yogo dāridryakārakas // NKv_32 //",
  "GK19nkalivpu:66": "kātaryaṃ durvinītatvaṃ kārpaṇyam avivekatām /",
  "GK19nkalivpu:67": "sarvaṃ mārjanti kavayaḥ śālīnāṃ muṣṭikiṃkarās // NKv_33 //",
  "GK19nkalivpu:68": "na kāraṇam apekṣante kavayaḥ stotum udyatās /",
  "GK19nkalivpu:69": "kiṃ cid astuvatām teṣāṃ jihvā phuraphurāyate // NKv_34 //",
  "GK19nkalivpu:70": "stutaṃ stuvanti kavayo na svato guṇadarśinas /",
  "GK19nkalivpu:71": "kītaḥ kaś cid alir nāma kiyatī tatra varṇanā // NKv_35 //",
  "GK19nkalivpu:72": "ekaiva kavitā puṃsāṃ grāmāyāśvāya hastine /",
  "GK19nkalivpu:73": "antato 'nnāya vastrāya tāmbūlāya ca kalpate // NKv_36 //",
  "GK19nkalivpu:74": "śabdākhyam aparaṃ brahma saṃdarbheṇa pariṣkṛtam /",
  "GK19nkalivpu:75": "vikrīyate katipayair vṛthānyair viniyujyate // NKv_37 //",
  "GK19nkalivpu:76": "varṇayanti narābhāsān vāṇīṃ labdhvāpi ye janās /",
  "GK19nkalivpu:77": "labdhvāpi kāmadhenuṃ te lāṅgale viniyuñjate // NKv_38 //",
  "GK19nkalivpu:78": "praśaṃsanto narābhāsān pralapanto 'nyathānyathā /",
  "GK19nkalivpu:79": "kathaṃ tarantu kavayaḥ kāmapāramyavādinas // NKv_39 //",
  "GK19nkalivpu:80": "yat sandarbhe yad ullekhe yad vyaṅgye nibhṛtaṃ manas /",
  "GK19nkalivpu:81": "samādher api taj jyāyāḥ śaṃkaro yadi varṇyate // NKv_40 //",
  "GK19nkalivpu:82": "__________________________________________________",
  "GK19nkalivpu:83": "[bandhavaḥ]",
  "GK19nkalivpu:84": "gṛhiṇī bhaginī tasyāḥ śvaśurau śyāla ity api /",
  "GK19nkalivpu:85": "prāṇinām kalinā sṛṣṭāḥ pañca prāṇā ime 'pare // NKv_41 //",
  "GK19nkalivpu:86": "jāmātaro bhāgineyā mātulā dārabāndhavās /",
  "GK19nkalivpu:87": "ajñātā eva gṛhiṇāṃ bhakṣayanty ākhuvad gṛhe // NKv_42 //",
  "GK19nkalivpu:88": "mātulasya balaṃ mātā jāmātur duhitā balam /",
  "GK19nkalivpu:89": "śvaśurasya balaṃ bhāryā svayam evātither balam // NKv_43 //",
  "GK19nkalivpu:90": "jāmātur vakratā tāvad yāvac chyālasya bālatā /",
  "GK19nkalivpu:91": "prabudhyamāne sāralyaṃ prabuddhe 'smin palāyanam // NKv_44 //",
  "GK19nkalivpu:92": "bhāryā jyeṣṭhā śiśuḥ śyālaḥ śvaśrūḥ svātantryavartinī /",
  "GK19nkalivpu:93": "śvaśuras tu pravāsīti jāmātur bhāgyadhoraṇī // NKv_45 //",
  "GK19nkalivpu:94": "bhūṣaṇair vāsanaiḥ pātraiḥ putrāṇām upalālanais /",
  "GK19nkalivpu:95": "sakṛd āgatya gacchantī kanyā nirmārṣṭi mandiram // NKv_46 //",
  "GK19nkalivpu:96": "gṛhiṇī svajanaṃ vakti śuṣkāhāraṃ mitāśanam /",
  "GK19nkalivpu:97": "patipakṣyāṃs tu bahvāśān kṣīrapāṃs taskarān api // NKv_47 //",
  "GK19nkalivpu:98": "bhārye dve putraśālinyau bhaginī pativarjitā /",
  "GK19nkalivpu:99": "aśrāntakalaho nāma yogo 'yaṃ gṛhamedhinām // NKv_48 //",
  "GK19nkalivpu:100": "bhārye dve bahavaḥ putrā dāridryaṃ rogasaṃbhavas /",
  "GK19nkalivpu:101": "jīrṇau ca mātāpitarāv ekaikaṃ narakādhikam // NKv_49 //",
  "GK19nkalivpu:102": "__________________________________________________",
  "GK19nkalivpu:103": "[uttamaṛṇāḥ]",
  "GK19nkalivpu:104": "smṛte sīdanti gātrāṇi dṛṣṭe prajñā vinaśyati /",
  "GK19nkalivpu:105": "aho mahad idaṃ bhūtam uttamarṇābhiśābdhitam // NKv_50 //",
  "GK19nkalivpu:106": "antako 'pi hi jantūnām antakālam apekṣate /",
  "GK19nkalivpu:107": "na kālaniyamaḥ kaś cid uttamārṇasya vidyate // NKv_51 //",
  "GK19nkalivpu:108": "na paśyāmo mukhe daṃṣṭrāṃ na pāśaṃ vā karāñjale /",
  "GK19nkalivpu:109": "uttamārṇam avekṣyaiva tathāpy udvejite manas // NKv_52 //",
  "GK19nkalivpu:110": "__________________________________________________",
  "GK19nkalivpu:111": "[dāridryam]",
  "GK19nkalivpu:112": "śatrau sāntvaṃ pratīkāraḥ sarvarogeṣu bheṣajam /",
  "GK19nkalivpu:113": "mṛtyau mṛtyuñjayadhyānaṃ dāridrye tu na kiṃ cana // NKv_53 //",
  "GK19nkalivpu:114": "śaktiṃ karoti saṃcāre śītoṣṇe marṣayaty api /",
  "GK19nkalivpu:115": "dīpayaty udare vahniṃ dāridryaṃ paramauṣadham // NKv_54 //",
  "GK19nkalivpu:116": "giraṃ skhalantīṃ mīlantīṃ dṛṣṭiṃ pādau visaṃsthulau /",
  "GK19nkalivpu:117": "protsāhayati yācñāyāṃ rājājñeva daridratā // NKv_55 //",
  "GK19nkalivpu:118": "*VAR. 55b: em.: visaṃsthulau; ed.:",
  "GK19nkalivpu:119": "visaṃsphuṭau",
  "GK19nkalivpu:120": "jīryanti rājavidveṣā jīryanty avihitāny api /",
  "GK19nkalivpu:121": "ākiṃcanyabalāḍhyānām antato 'śmāpi jīryati // NKv_56 //",
  "GK19nkalivpu:122": "nāsya corā na piśunā na dāyādā na pārthivās /",
  "GK19nkalivpu:123": "dainyaṃ rājyād api jyāyo yadi tattvaṃ prabudhyate // NKv_57 //",
  "GK19nkalivpu:124": "__________________________________________________",
  "GK19nkalivpu:125": "[dhaninaḥ]",
  "GK19nkalivpu:126": "prakāśayaty ahaṃkāraṃ pravartayati taskarān /",
  "GK19nkalivpu:127": "protsāhayati dāyādāṃl lākṣmīḥ kiṃ cid upasthitā // NKv_58 //",
  "GK19nkalivpu:128": "viḍambayanti ye nityaṃ vidagdhān dhanino janās /",
  "GK19nkalivpu:129": "ta eva tu viḍambyante śriyā kimcidupekṣitās // NKv_59 //",
  "GK19nkalivpu:130": "prāmāṇyabuddhiḥ stotreṣu devatābuddhir ātmani /",
  "GK19nkalivpu:131": "kīṭabuddhir manuṣyeṣu nūtanāyāḥ śriyaḥ phalam // NKv_60 //",
  "GK19nkalivpu:132": "śṛṇvanta eva pṛcchanti paśyanto 'pi na jānate /",
  "GK19nkalivpu:133": "viḍambanāni dhanikāḥ stotrāṇīty eva manvate // NKv_61 //",
  "GK19nkalivpu:134": "āvṛtya śrīmadenāndhān anyonyakṛtasaṃvidas /",
  "GK19nkalivpu:135": "svairaṃ hasanti+pārśvasthā bālonmattapiśācavat // NKv_62 //",
  "GK19nkalivpu:136": "stotavyaiḥ stūyante nityaṃ sevanīyaiś ca sevyate /",
  "GK19nkalivpu:137": "na bibheti na jihreti tathāpi dhaniko janas // NKv_63 //",
  "GK19nkalivpu:138": "kṣaṇamātraṃ grahāveśo yāmamātraṃ surāmadas /",
  "GK19nkalivpu:139": "lakṣmīmadas tu mūrkhāṇām ādeham anuvartate // NKv_64 //",
  "GK19nkalivpu:140": "śrīr māsam ardhamāsaṃ vā ceṣṭitvā vinivartate /",
  "GK19nkalivpu:141": "vikāras tu tadārabdho nityaṃ laśunagandhavat // NKv_65 //",
  "GK19nkalivpu:142": "kaṇṭḥe madaḥ kodravajo hṛdi tāmbūlajo madas /",
  "GK19nkalivpu:143": "lakṣmīmadas tu sarvāṅge putradāramukheṣv api // NKv_66 //",
  "GK19nkalivpu:144": "yatrāsīd asti vā lakṣmīs tatronmadaḥ pravartatām /",
  "GK19nkalivpu:145": "kule 'py avataraty eṣa kuṣṭhāpasmāravat katham // NKv_67 //",
  "GK19nkalivpu:146": "adhyāpayanti śāstrāṇi tṛṇīkurvanti paṇḍitān /",
  "GK19nkalivpu:147": "vismārayanti jātiṃ svāṃ varāṭāḥ pañcaṣā kare // NKv_68 //",
  "GK19nkalivpu:148": "bibhartu bhṛtyān dhaniko dattāṃ vā deyam arthiṣu /",
  "GK19nkalivpu:149": "yāvad yācakasādharmyaṃ tāval loko na mṛṣyati // NKv_69 //",
  "GK19nkalivpu:150": "__________________________________________________",
  "GK19nkalivpu:151": "[piśunāḥ]",
  "GK19nkalivpu:152": "dhanabhāro hi lokasya piśunair eva dhāryate /",
  "GK19nkalivpu:153": "kathaṃ te taṃ laghūkartuṃ yatante 'parathā svatas // NKv_70 //",
  "GK19nkalivpu:154": "śramānurūpaṃ piśune kim upakriyate nṛpais /",
  "GK19nkalivpu:155": "dviguṇaṃ triguṇaṃ caiva kṛtānto lālayiṣyati // NKv_71 //",
  "GK19nkalivpu:156": "Gokarṇe Bhadrakarṇe ca japo duṣkarmanāśanas /",
  "GK19nkalivpu:157": "rājakarṇe japaḥ sadyaḥ sarvakarmavināśanas // NKv_72 //",
  "GK19nkalivpu:158": "na svārthaṃ kimcid icchanti na preryante ca kena cit /",
  "GK19nkalivpu:159": "parārtheṣu pravartante śaṭhāḥ santaś ca tulyavat // NKv_73 //",
  "GK19nkalivpu:160": "kālāntare hy anarthāya gṛdhro gehopari sthitas /",
  "GK19nkalivpu:161": "khalo gṛhasamīpasthaḥ sadyo 'narthāya dehinām // NKv_74 //",
  "GK19nkalivpu:162": "__________________________________________________",
  "GK19nkalivpu:163": "[lobhinaḥ]",
  "GK19nkalivpu:164": "śuṣkopavāso dharmeṣu bhaiṣajyeṣu ca laṅghanam /",
  "GK19nkalivpu:165": "japayajñaś ca yajñeṣu rocate lobhaśālinām // NKv_75 //",
  "GK19nkalivpu:166": "kiṃ vakṣyatīva dhanikād yāvad udvijate 'dhanas /",
  "GK19nkalivpu:167": "kiṃ prakṣyatīti lubdho 'pi tāvad udvijate tatas // NKv_76 //",
  "GK19nkalivpu:168": "sarvam ātithyaśāstrārthaṃ sākṣāt kurvanti lobhinas /",
  "GK19nkalivpu:169": "bhikṣākabalam ekaikaṃ ye hi paśyanti meruvat // NKv_77 //",
  "GK19nkalivpu:170": "dhanapālaḥ piśāco hi datte svāminy upasthite /",
  "GK19nkalivpu:171": "dhanalubdhaḥ piśācas tu na kasmai cana ditsate // NKv_78 //",
  "GK19nkalivpu:172": "dātāro 'rthibhir arthyante dātṛbhiḥ punar arthinas /",
  "GK19nkalivpu:173": "kartṛkarmavyatīhārād aho nimnonnataṃ kiyat // NKv_79 //",
  "GK19nkalivpu:174": "svasminn asati nārthasya rakṣakaḥ saṃbhaved iti /",
  "GK19nkalivpu:175": "niścityaivaṃ svayam api bhuṅkte lubdhaḥ kathaṃ cana // NKv_80 //",
  "GK19nkalivpu:176": "prasthāsyamānaḥ praviśet pratiṣṭheta dine dine /",
  "GK19nkalivpu:177": "vicitrān ullikhed vighnāṃs tiṣṭhāsur atithiś ciram // NKv_81 //",
  "GK19nkalivpu:178": "__________________________________________________",
  "GK19nkalivpu:179": "[dhārmikāḥ]",
  "GK19nkalivpu:180": "pradīyate viduṣy ekaṃ kavau daśa naṭe śatam /",
  "GK19nkalivpu:181": "sahasraṃ dāmbhike loke śrotriye tu na kimcana // NKv_82 //",
  "GK19nkalivpu:182": "ghaṭakaṃ samyagārādhya vairāgyaṃ paramaṃ vahet /",
  "GK19nkalivpu:183": "tāvad arthāḥ prasiddhyanti yāvac cāpalam āvṛtam // NKv_83 //",
  "GK19nkalivpu:184": "ekataḥ sarvaśāstrāṇi tulasīkāṣṭham ekatas /",
  "GK19nkalivpu:185": "vaktavyaṃ kiṃ cid ity uktaṃ vastutas tulasī parā // NKv_84 //",
  "GK19nkalivpu:186": "vismṛtaṃ vāhaṭenedaṃ tulasyāḥ paṭhatā guṇan /",
  "GK19nkalivpu:187": "viśvasaṃmohinī vitta- dāyinīti guṇadvayam // NKv_85 //",
  "GK19nkalivpu:188": "kaupīnaṃ bhasitālepo darbhā+rudrākṣamālikā /",
  "GK19nkalivpu:189": "maunam ekāsikā ceti mūrkhasaṃjīvanāni ṣaṭ // NKv_86 //",
  "GK19nkalivpu:190": "vāsaḥ puṇyeṣu tīrtheṣu prasiddhaś ca mṛto gurus /",
  "GK19nkalivpu:191": "adhyāpanāvṛttayaś ca kīrtanīyā dhanārthibhis // NKv_87 //",
  "GK19nkalivpu:192": "mantrabhraṃśe saṃpradāyaḥ prayogaś cyutasaṃkṛtau /",
  "GK19nkalivpu:193": "deśadharmas tv anācāre pṛcchatāṃ siddham uttaram // NKv_88 //",
  "GK19nkalivpu:194": "yathā jānanti bahavo yathā vakṣyanti dātari /",
  "GK19nkalivpu:195": "tathā dharmaṃ caret sarvaṃ na vṛthā kiṃ cid ācaret // NKv_89 //",
  "GK19nkalivpu:196": "sadā japapaṭo haste madhye madhye 'kṣimīlanam /",
  "GK19nkalivpu:197": "sarvaṃ brahmeti vādaś ca sadyaspratyayahetavas // NKv_90 //",
  "GK19nkalivpu:198": "āmadhyāhnaṃ nadīvāsaḥ samāje devatārcanam /",
  "GK19nkalivpu:199": "satataṃ śuciveṣaś cety etad dambhasya jīvitam // NKv_91 //",
  "GK19nkalivpu:200": "tāvad dīrghaṃ nityakarma yāvat syād draṣṭṛmelanam /",
  "GK19nkalivpu:201": "tāvatsaṃkṣipyate sarvaṃ yāvad draṣṭā na vidyate // NKv_92 //",
  "GK19nkalivpu:202": "ānandabāṣparomāñcau yasya svecchāvaśaṃvadau /",
  "GK19nkalivpu:203": "kiṃ tasya sādhanair anyaiḥ kiṃkarāḥ sarvapārthivās // NKv_93 //",
  "GK19nkalivpu:204": "__________________________________________________",
  "GK19nkalivpu:205": "[durjanāḥ]",
  "GK19nkalivpu:206": "daṇḍyamānā vikurvanti lālyamānās tatas tarām /",
  "GK19nkalivpu:207": "durjanānām ato nyāyyaṃ dūrād eva visarjanam // NKv_94 //",
  "GK19nkalivpu:208": "adānam īṣaddānaṃ ca kimcitkopāya durdhiyām /",
  "GK19nkalivpu:209": "saṃpūrṇadānaṃ prakṛtir virāmo vairakāraṇam // NKv_95 //",
  "GK19nkalivpu:210": "jyāyān asaṃstavo duṣṭair īrṣyāyai saṃstavaḥ punas /",
  "GK19nkalivpu:211": "apatyasaṃbandhavidhiḥ svānarthāyaiva kevalam // NKv_96 //",
  "GK19nkalivpu:212": "jñāteyaṃ jñānahīnatvaṃ piśunatvaṃ daridratā /",
  "GK19nkalivpu:213": "milanti yadi catvāri tad diśe 'pi namo namas // NKv_97 //",
  "GK19nkalivpu:214": "parachidreṣu hṛdayaṃ paravārtāsu ca śravas /",
  "GK19nkalivpu:215": "paramarmāsu vācaṃ ca khalānām asṛjad vidhis // NKv_98 //",
  "GK19nkalivpu:216": "viṣeṇa pucchalagnena vṛścikaḥ prāṇinām iva /",
  "GK19nkalivpu:217": "kalinā daśamāṃśena sarvaḥ kālo 'pi dāruṇas // NKv_99 //",
  "GK19nkalivpu:218": "yatra bhāryāgiro vedā yatra dharmo 'rthasādhanam /",
  "GK19nkalivpu:219": "yatra svapratibhā mānaṃ tasmai śrīkalaye namas // NKv_100 //",
  "GK19nkalivpu:220": "kāmam astu jagat sarvaṃ kālasyāsya vaśaṃvadam /",
  "GK19nkalivpu:221": "kālakālaṃ prapannānāṃ kālaḥ kiṃ naḥ kariṣyati? // NKv_101 //",
  "GK19nkalivpu:222": "kavinā nīlakaṇṭhena kaler etad viḍambanam /",
  "GK19nkalivpu:223": "racitaṃ viduṣāṃ prītyai rājāsthānānumodanam // NKv_102 //",
  "GK19nkalivpu:224": "iti Nīlakaṇṭhaviracitaṃ Kaliviḍambanaṃ saṃpūrṇam"
}