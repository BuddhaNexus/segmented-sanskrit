{
    "T01n894u_001:0": " mahogratārāṣṭakastotram",
    "T01n894u_001:1": " mātarnīlasarasvati praṇamatāṃ saubhāgyasampatprade",
    "T01n894u_001:2": " pratyālīḍhapadasthite śavahṛdi smerānanāmbhoruhe |",
    "T01n894u_001:3": " phullendīvaralocanatrayayute kartīkapālotpale",
    "T01n894u_001:4": " khaḍgaṃ cādadhatī tvameva śaraṇaṃ tvāmīśvarīmāśraye || 1 ||",
    "T01n894u_001:5": " vācāmīśvari bhaktakalpalatike sarvārthasiddhīśvari",
    "T01n894u_001:6": " sadyaḥ prākṛtagadyapadyaracanāsarvārthasiddhiprade |",
    "T01n894u_001:7": " nīlendīvaralocanatrayayute kāruṇyavārāṃnidhe",
    "T01n894u_001:8": " saubhāgyāmṛtavarṣaṇena kṛpayā siñca tvamasmādṛśam || 2 ||",
    "T01n894u_001:9": " kharve garvasamahapūritatano sarpādibhūṣojjvale",
    "T01n894u_001:10": " vyāghratvakparivītasundarakaṭivyādhūtaghaṇṭāṅkite |",
    "T01n894u_001:11": " sadyaḥkṛttagaladrajaḥparilasanmuṇḍadvayīmūrdhaja-",
    "T01n894u_001:12": " granthiśreṇinṛmuṇḍadāmalalite bhīme bhayaṃ nāśaya || 3 ||",
    "T01n894u_001:13": " māyānaṅgavikārarūpalalanābindvardhacandrātmike",
    "T01n894u_001:14": " huṃphaṭkāramayi tvameva śaraṇaṃ mantrātmike mādṛśaḥ |",
    "T01n894u_001:15": " mūrtiste janani tridhāmaghaṭitā sthūlātisūkṣmā parā",
    "T01n894u_001:16": " vedanāṃ nahi gocarā kathamapi prāptāṃ nu tāmāśraye || 4 ||",
    "T01n894u_001:17": " tvatpādāmbujasevayā sukṛtino gacchanti sāyujyatāṃ",
    "T01n894u_001:18": " tasya śrīparameśvarī trinayanabrahmādisaumyātmanaḥ |",
    "T01n894u_001:19": " saṃsārāmbudhimajjane paṭutanūn devendramukhyān surān",
    "T01n894u_001:20": " mātastvatpadasevane hi vimukhān ko mandadhīḥ sevate || 5 ||",
    "T01n894u_001:21": " mātastvatpadapaṅkajadvayarajomudrāṅkakoṭīriṇa-",
    "T01n894u_001:22": " ste devāsurasaṃgare vijayino niḥśaṅkamaṅke gatāḥ |",
    "T01n894u_001:23": " devo'haṃ bhuvane na me sama iti sparddhāṃ vahantaḥ pare",
    "T01n894u_001:24": " tattulyā niyataṃ tathā ciramamī nāśaṃ vrajanti svayam || 6 ||",
    "T01n894u_001:25": " tvannāmasmaraṇāt palāyanaparā draṣṭuṃ ca śaktā na te",
    "T01n894u_001:26": " bhūtapretapiśācarākṣasagaṇā yakṣāśca nāgādhipāḥ |",
    "T01n894u_001:27": " daityā dānavapuṅgavāśca khacarā vyāghrādikā jantavo",
    "T01n894u_001:28": " ḍākinyaḥ kupitāntakāśca manujā mātaḥ kṣaṇaṃ bhūtale || 7 ||",
    "T01n894u_001:29": " lakṣmīḥ siddhagaṇāśca pādukamukhāḥ siddhāstathā vāriṇāṃ",
    "T01n894u_001:30": " stambhaścāpi raṇāṅgaṇe gajaghaṭāstambhastathā mohanam |",
    "T01n894u_001:31": " mātastvatpadasevayā khalu nṛṇāṃ siddhyanti te te guṇāḥ",
    "T01n894u_001:32": " kāntiḥ kāntatarā bhavecca mahatī mūḍho'pi vācaspatiḥ || 8 ||",
    "T01n894u_001:33": " tārāṣṭakamidaṃ ramyaṃ bhaktimān yaḥ paṭhennaraḥ |",
    "T01n894u_001:34": " prātarmadhyāhnakāle ca sāyāhne niyataḥ śuciḥ || 9 ||",
    "T01n894u_001:35": " labhate kavitāṃ divyāṃ sarvaśāstrārthavid bhavet |",
    "T01n894u_001:36": " lakṣmīmanaśvarāṃ prāpya bhuktvā bhogān yathepsitān || 10 ||",
    "T01n894u_001:37": " kīrti kāntiṃ ca nairujyaṃ sarveṣāṃ priyatāṃ vrajet |",
    "T01n894u_001:38": " vikhyātiṃ caiva lokeṣu prāpyānte mokṣamāpnuyāt || 11 ||",
    "T01n894u_001:39": " śrīmahogratārāṣṭakastotraṃ samāptam |"
}