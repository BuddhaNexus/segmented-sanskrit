{
  "GK19kskala_u:0": "Kṣemendra: Kalāvilāsa",
  "GK19kskala_u:1": "asti viśālaṃ kamalālulitapariṣvaṅgamaṅgalāyatanam &",
  "GK19kskala_u:2": "śrīpativakṣaḥsthalamiva ratnojjvalamujjvalaṃ nagaram // 1.1 //",
  "GK19kskala_u:3": "maṇibhūbimbitamuktāpralambanivahena yatra śeṣāhiḥ &",
  "GK19kskala_u:4": "bhavanāni bibharti sadā bahudhātmānaṃ vibhajyeva // 1.2 //",
  "GK19kskala_u:5": "vighno'bhisārikāṇāṃ bhavanagaṇaḥ sphāṭikaprabhāvikaṭaḥ &",
  "GK19kskala_u:6": "yatra virājati rajanītimirapaṭaprakaṭaluṇṭhākaḥ // 1.3 //",
  "GK19kskala_u:7": "yatra trinayananayanajvalanajvālāvalīśalabhavṛttiḥ &",
  "GK19kskala_u:8": "jīvati mānasajanmā śaśivadanāvadanakāntipīyūṣaiḥ // 1.4 //",
  "GK19kskala_u:9": "ratilulitalalitalalanāklamajalalavavāhino muhuryatra &",
  "GK19kskala_u:10": "ślathakeśakusumaparimalavāsitadehā vahantyanilāḥ // 1.5 //",
  "GK19kskala_u:11": "navabisakisalayakavalanakaṣāyakalahaṃsakalaravo yatra &",
  "GK19kskala_u:12": "kamalavaneṣu prasarati lakṣmyā iva nūpurārāvaḥ // 1.6 //",
  "GK19kskala_u:13": "nṛtyanmugdhamayūrā marakatadhārāgṛhāvalī satatam &",
  "GK19kskala_u:14": "sendrāyudhadhananivahā prāvṛṇmūrteva yatrāste // 1.7 //",
  "GK19kskala_u:15": "śaśikiraṇaprāvaraṇasphāṭikaharmyeṣu hariṇaśāvākṣyaḥ &",
  "GK19kskala_u:16": "yatra vibhānti sudhāmbudhidugdhataraṅgitthitā ivāpsarasaḥ // 1.8 //",
  "GK19kskala_u:17": "tatrābhūdabhibhūtaprabhūtamāyānikāyaśatadhūrtaḥ &",
  "GK19kskala_u:18": "sakalakalānilayānāṃ dhuryaḥ śrīmūladevākhyaḥ // 1.9 //",
  "GK19kskala_u:19": "nānādigdeśāgatadhūrtairupajīvyamānamativibhavaḥ &",
  "GK19kskala_u:20": "sa prāpa vipulasaṃpadam ātmaguṇaiścakravartīva // 1.10 //",
  "GK19kskala_u:21": "bhuktottaraṃ sahṛdayair āsthānīsaṃsthitaṃ kadācittam &",
  "GK19kskala_u:22": "abhyetya sārthavāho dattamahārhopahāramaṇikanakaḥ // 1.11 //",
  "GK19kskala_u:23": "praṇato hiraṇyaguptaḥ sahitaḥ putreṇa candraguptena &",
  "GK19kskala_u:24": "prāptāsanasatkāraḥ provāca mhūrtaviśrāntaḥ // 1.12 //",
  "GK19kskala_u:25": "atiparicayasapratibhā tava purato mādṛśāmiyaṃ vāṇī &",
  "GK19kskala_u:26": "grāmyāṅganeva nagare na tathā pragalbhyamāyāti // 1.13 //",
  "GK19kskala_u:27": "pihitabṛhaspatidhiṣaṇo ruciraḥ prajñāmarīcinicayaste &",
  "GK19kskala_u:28": "tīkṣṇāṃśoriva sahajaḥ proṣitatimirāḥ karotyāśāḥ // 1.14 //",
  "GK19kskala_u:29": "ājanmārjitabahuvidhamaṇimauktikakanakapūrṇakoṣasya &",
  "GK19kskala_u:30": "eko mamaiṣa sūnuḥ saṃjātaḥ paścime vayasi // 1.15 //",
  "GK19kskala_u:31": "mohasthānaṃ bālyaṃ yauvanamapi madanamānasonmādam &",
  "GK19kskala_u:32": "anilāvalolanalinīdalajalacapalāśca vittacayāḥ // 1.16 //",
  "GK19kskala_u:33": "hāriṇyo hariṇadṛśaḥ satataṃ bhogābjamadhukarā dhūrtāḥ &",
  "GK19kskala_u:34": "patitā paraṃparaiṣā doṣāṇāṃ mama sutasyāsya // 1.17 //",
  "GK19kskala_u:35": "dhūrtakarakandukānāṃ vāravadhūcaraṇanūpuramaṇīnām &",
  "GK19kskala_u:36": "dhanikagṛhotpannānāṃ muktirnāstyeva mugdhānām // 1.18 //",
  "GK19kskala_u:37": "ajñātadeśakālāś capalamukhāḥ paṅgavo'pi saplutayaḥ &",
  "GK19kskala_u:38": "navavihagā iva mugdhā bhakṣyante dhūrtamārjāraiḥ // 1.19 //",
  "GK19kskala_u:39": "āśritajanatanayo'yaṃ tava vidvannijasutādhikaḥ satyam &",
  "GK19kskala_u:40": "na yathā prayāti nāśaṃ tathāsya buddhiṃ prayaccha parām // 1.20 //",
  "GK19kskala_u:41": "iti vinayanamraśirasā tena vaco yuktamuktamavadhārya &",
  "GK19kskala_u:42": "tamuvāca mūladevaḥ prītiprasaraiḥ prasāritauṣṭhāgraḥ // 1.21 //",
  "GK19kskala_u:43": "āstāmeṣa sutaste mama bhavane nija iva prayatnaparaḥ &",
  "GK19kskala_u:44": "jñāsyati mayopadiṣṭaṃ śanakaiḥ sakalaṃ kalāhṛdayam // 1.22 //",
  "GK19kskala_u:45": "iti tasya śāsanena svasutaṃ niḥkṣaipya tadgṛhe matimān &",
  "GK19kskala_u:46": "natvātha sārthavāhaḥ prayayau nijamandiraṃ muditaḥ // 1.23 //",
  "GK19kskala_u:47": "atha śithilakiraṇajālo dhūmarakāntirnirambarastaraṇiḥ &",
  "GK19kskala_u:48": "abhavadadṛkṣyaḥ śanakaiḥ dhūrtairiva nirjitaḥ kitavaḥ // 1.24 //",
  "GK19kskala_u:49": "astamite divasakare timirabharadviradasaṃsaktā &",
  "GK19kskala_u:50": "sindūrapaṭalapāṭalakāntirivāgre babhau sandhyā // 1.25 //",
  "GK19kskala_u:51": "tyaktāpi pratidivasaṃ divasadyutiranujagāma divasakaram &",
  "GK19kskala_u:52": "na tu raktāpi hi sandhyā hṛdayaṃ jānāti kaḥ strīṇām // 1.26 //",
  "GK19kskala_u:53": "gaganāṅgaṇakamalavane sandhyārāge gate śanaiḥ kvāpi &",
  "GK19kskala_u:54": "aprāptasthitivikalaṃ babhrāma bhramaravibhramaṃ timiram // 1.27 //",
  "GK19kskala_u:55": "tīkṣṇāṃśuvirahamohaiḥ timirairiva mīlitā babhūva mahī &",
  "GK19kskala_u:56": "tīvro'pi janasya sadāyātaḥ khalu vallabho bhavati // 1.28 //",
  "GK19kskala_u:57": "rajanī rarāja sitataratārakamuktākalāpakṛtaśobhā &",
  "GK19kskala_u:58": "śabararamaṇīva paricitatimiramayūracchadābharaṇā // 1.29 //",
  "GK19kskala_u:59": "atha pathikavadhūdahanaḥ śanakairudabhūnniśākarālokaḥ &",
  "GK19kskala_u:60": "kumudaprabodhadūto vyasanaguruścakravākīṇām // 1.30 //",
  "GK19kskala_u:61": "manmathasitātapatraṃ digvanitāsphaṭikadarpaṇo vimalaḥ &",
  "GK19kskala_u:62": "virarāja rajaniramaṇīsitatilako yāminīnāthaḥ // 1.31 //",
  "GK19kskala_u:63": "nijakaramṛṇālavallīvalayavilāsī lalāsa sitakāntiḥ &",
  "GK19kskala_u:64": "gaganataṭinītaṭānte rajanikaro rājahaṃsa iva // 1.32 //",
  "GK19kskala_u:65": "śyāmā śuśubhe śaśinā tayā manobhūrmadhūtsavastena &",
  "GK19kskala_u:66": "madamuditamānasānāṃ tenāpi mṛgīdṛśāṃ līlā // 1.33 //",
  "GK19kskala_u:67": "dhūrtāḥ samṛddhisacivā vicchāyāṃ padminīṃ parityajya &",
  "GK19kskala_u:68": "phullāni viviśuralayaḥ sānandāḥ kumudavṛndāni // 1.34 //",
  "GK19kskala_u:69": "jyotsnābhasmasmerā sulalitaśaśiśakalapeśalakapālā &",
  "GK19kskala_u:70": "tārāsthipaṭalahārā śuśubhe kāpālikīva niśā // 1.35 //",
  "GK19kskala_u:71": "tasminprauḍhaniśākarakiraṇaprakaraprakāśitāśeṣe &",
  "GK19kskala_u:72": "nijamaṇibhavanodyāne nirvartitabhāvanāsamādhānaḥ // 1.36 //",
  "GK19kskala_u:73": "sphaṭikāsanopaviṣṭaḥ saha śaśinā nirvibhāgamitreṇa &",
  "GK19kskala_u:74": "kandalimukhyaiḥ śiṣyaiḥ parivāritapādapīṭhāntaḥ // 1.37 //",
  "GK19kskala_u:75": "provāca mūladevo vīkṣya ciraṃ sārthavāhasutamagre &",
  "GK19kskala_u:76": "kurvandaśanamayūkhaiḥ lajjālīnāmiva jyotsnām // 1.38 //",
  "GK19kskala_u:77": "śṛṇu putra vañcakānāṃ sakalakalāhṛdayasāramatikuṭilam &",
  "GK19kskala_u:78": "jñāte bhavanti yasmin kṣaṇarucicapalāḥ śriyo'pyacalāḥ // 1.39 //",
  "GK19kskala_u:79": "eko'sminbhavagahane tṛṇapallavavalayajālasaṃcchannaḥ &",
  "GK19kskala_u:80": "kūpaḥ patanti yasmin mugdhakuraṅgā nirālambe // 1.40 //",
  "GK19kskala_u:81": "so'yaṃ nidhānakumbho dambho nāṃa svabhāvagambhīraḥ &",
  "GK19kskala_u:82": "kuṭilaiḥ kuhakabhujaṃgaiḥ saṃvṛtavadanaḥ sthito loke // 1.41 //",
  "GK19kskala_u:83": "māyārahasyamantraścintāmaṇirīpsitārthānām &",
  "GK19kskala_u:84": "dambhaḥ prabhāvakārī dhūrtānāṃ śrīvaśīkaraṇam // 1.42 //",
  "GK19kskala_u:85": "matsyāsyevāpsu sadā dambhasya jñāyate gatiḥ kena &",
  "GK19kskala_u:86": "nāsya karau na ca pādau na śiro durlakṣya evāsau // 1.43 //",
  "GK19kskala_u:87": "mantrabalena bhujaṃgā mugdhakuraṅgāśca kūṭayantreṇa &",
  "GK19kskala_u:88": "sthalajālena vihaṅgā gṛhyante mānavāśca dambhena // 1.44 //",
  "GK19kskala_u:89": "janahṛdayavipralambho māyāsthambho jagajjayārambhaḥ &",
  "GK19kskala_u:90": "jayati sadānupalambho māyārambhodayo dambhaḥ // 1.45 //",
  "GK19kskala_u:91": "satatāvartabhrānte duḥsahamāyāsahasrakuṭilāre &",
  "GK19kskala_u:92": "mūlaṃ dambho nābhirvipulatare cakrikācakre // 1.46 //",
  "GK19kskala_u:93": "nayananimīlanamūlaḥ suciraṃ snānārdracūlajalasiktaḥ &",
  "GK19kskala_u:94": "dambhataruḥ śucikusumaḥ sukhaśataśākhāśataiḥ phalitaḥ // 1.47 //",
  "GK19kskala_u:95": "vrataniyamairbakadambhaḥ saṃvṛtaniyamaiśca kūrmajo dambhaḥ &",
  "GK19kskala_u:96": "nibhṛtagatinayananiyamairghoro mārjārajo dambhaḥ // 1.48 //",
  "GK19kskala_u:97": "bakadambho dambhapatirdambhanarendraśca kūrmajo dambhaḥ &",
  "GK19kskala_u:98": "mārjāradambha eva prāpto dambheṣu cakravartitvam // 1.49 //",
  "GK19kskala_u:99": "nīcanakhaśmaśrukacaścūlī jaṭilaḥ pralambakūrco vā &",
  "GK19kskala_u:100": "bahumṛttikāpiśācaḥ parimitabhāṣī prayatnapādatraḥ // 1.50 //",
  "GK19kskala_u:101": "sthūlagranthipavitrakapṛṣṭhārpitahemavallīkaḥ &",
  "GK19kskala_u:102": "kakṣārpitapatapallavaruddhabhujo bhāṇḍahasta iva // 1.51 //",
  "GK19kskala_u:103": "aṅgulibhaṅgavikalpana vividhavivādapravṛttapāṇḍityaḥ &",
  "GK19kskala_u:104": "japacapaloṣṭhaḥ sajane dhyānaparo nagararathyāsu // 1.52 //",
  "GK19kskala_u:105": "sābhinayāñcitaculakairācamanaiḥ suciramajjanaistīrthe &",
  "GK19kskala_u:106": "saṃruddhasakalalokaḥ punaḥ punaḥ karṇakoṇasaṃsparśī // 1.53 //",
  "GK19kskala_u:107": "sītkṛtadantaninādāveditahemantaduḥsahasnānaḥ &",
  "GK19kskala_u:108": "vistīrṇatilakacarcāsūcitasarvopacārasurapūjaḥ // 1.54 //",
  "GK19kskala_u:109": "śirasā bibarti kusumaṃ vinipatitāṃ kākadṛṣṭim iva racayan &",
  "GK19kskala_u:110": "evaṃ rūpaṃ puruṣo yo yaḥ sa sa dāmbhiko jñeyaḥ // 1.55 //",
  "GK19kskala_u:111": "nirguṇalokapraṇataḥsaguṇe stabdhaḥ svabandhuṣu dveṣī &",
  "GK19kskala_u:112": "purajanakaruṇābandhuḥ kīrtyārthī dāṃbhiko dhūrtaḥ // 1.56 //",
  "GK19kskala_u:113": "kāryopayogakāle praṇataśirāścāṭuśatakārī &",
  "GK19kskala_u:114": "sabhrūbhaṅgo maunī kṛtakāryo dāmbhikaḥ krūraḥ // 1.57 //",
  "GK19kskala_u:115": "stambhitavibudhasamṛddhirdaityo yo'bhūtpurā jambhaḥ &",
  "GK19kskala_u:116": "dambhaḥ so'yaṃ nivasati bhūmitale bhūtadeheṣu // 1.58 //",
  "GK19kskala_u:117": "śucidambhaḥ śamadambhaḥ snātakadambhaḥ samādhidambhaśca &",
  "GK19kskala_u:118": "niḥspṛhadambhasya tulāṃ yānti tu naite śatāṃśena // 1.59 //",
  "GK19kskala_u:119": "śaucācāravivādī mṛtkṣayakārī svabāndhavasparśī &",
  "GK19kskala_u:120": "śucidambhena jano'yaṃ viśvāmitratvamāyāti // 1.60 //",
  "GK19kskala_u:121": "saṃhṛtabahuvidhasattvo niḥkṣepadraviṇavāribahutṛṣṇaḥ &",
  "GK19kskala_u:122": "satatamahiṃsādambho vaḍavāgniḥ sarvabhakṣo'yam // 1.61 //",
  "GK19kskala_u:123": "muṇḍo jaṭilo nagnaśchatrī daṇḍī kaṣāyacārī vā &",
  "GK19kskala_u:124": "bhasmasmeraśarīro diśi diśi bhogī vijṛmbhate dambhaḥ // 1.62 //",
  "GK19kskala_u:125": "khalvāṭaḥ sthūlavapuḥ śuṣkatanurmunisamānarūpo vā &",
  "GK19kskala_u:126": "śāṭakaveṣṭitaśīrṣaścaityonnataśikharaveṣṭano vāpi // 1.63 //",
  "GK19kskala_u:127": "lobhaḥ pitātivṛddho jananī māyā sahodaraḥ kūṭaḥ &",
  "GK19kskala_u:128": "kuṭilākṛtiśca gṛhiṇī putro dambhasya huṃkāraḥ // 1.64 //",
  "GK19kskala_u:129": "bhagavānpurā svayaṃbhūḥ kṛtvā bhuvanāni bhūtasargaṃ ca &",
  "GK19kskala_u:130": "viratavyāpāratayā suciraṃ cintānvitastasthau // 1.65 //",
  "GK19kskala_u:131": "dṛṣṭvā sa martyaloke divyadṛśā mānuṣānnirālambān &",
  "GK19kskala_u:132": "ārjavayogaviśeṣādaprāptadhanādisaṃbhogān // 1.66 //",
  "GK19kskala_u:133": "mīlitanayanaḥ kṣaipraṃ sthitvā māyāmaye samādhāne &",
  "GK19kskala_u:134": "asṛjannṛṇāṃ (nṝṇāṃ?) vibhūtyai dambhaṃ saṃbhāvanādhāram // 1.67 //",
  "GK19kskala_u:135": "bibhrāṇaḥ kuśapūlīṃ pustakamāle kamaṇḍaluṃ śūnyam &",
  "GK19kskala_u:136": "nijahṛdayakuṭilaśṛṅgaṃ daṇḍaṃ kṛṣṇājinaṃ khanitraṃ ca // 1.68 //",
  "GK19kskala_u:137": "sthūlatarakuśapavitrakalāñchitakarṇaḥ pavitrapāṇiśca &",
  "GK19kskala_u:138": "suvyaktamuṇḍamastakakuśaveṣṭitacūlamūlasitakusumaḥ // 1.69 //",
  "GK19kskala_u:139": "kāṣṭhastabdhagrīvo japacapaloṣṭhaḥ samādhilīnākṣaḥ &",
  "GK19kskala_u:140": "rudrākṣavalayahasto mṛtparipūrṇaṃ vahanpātram // 1.70 //",
  "GK19kskala_u:141": "nayanāñcalaiḥ sakopairbhrukuṭīhuṃkāravadanasaṃjñābhiḥ &",
  "GK19kskala_u:142": "bahuvidhakadarthanābhiḥ kathitākhilahṛdayavāñchito maunī // 1.71 //",
  "GK19kskala_u:143": "rakṣanparasaṃsparśaṃ śaucārthī brahmaloke'pi &",
  "GK19kskala_u:144": "dambhaḥ puro'sya tasthāvutthita evāsanākāṅkṣī // 1.72 //",
  "GK19kskala_u:145": "ākalpena sumahatā sahasāsya vaśīkṛtāḥ paraṃ tena &",
  "GK19kskala_u:146": "saptarṣayo'pi tasmai praṇatāstasthuḥ kṛtāñjalayaḥ // 1.73 //",
  "GK19kskala_u:147": "taṃ dṛṣṭvā parameṣṭhī līlākṛtasakalasargavargo'pi &",
  "GK19kskala_u:148": "gauravavismayaharṣairniḥspandāndolitastasthau // 1.74 //",
  "GK19kskala_u:149": "tasyātitīvraniyamādgraste'gastye'tivismayeneva &",
  "GK19kskala_u:150": "alpatapovratalajjākuñcitapṛṣṭhe vasiṣṭhe ca // 1.75 //",
  "GK19kskala_u:151": "atisaralanijamunivrataparigatakutse ca kūṇite kautse &",
  "GK19kskala_u:152": "ḍambararahitātmataponirādare nārade vihite // 1.76 //",
  "GK19kskala_u:153": "nijajānusaṃdhiśikhare jamadagnau magnavadane ca &",
  "GK19kskala_u:154": "traste viśvāmitre valitagule gālavebhṛgau magne // 1.77 //",
  "GK19kskala_u:155": "sucirotthitamatikopādāsanakamale niviṣṭadṛṣṭiṃ ca &",
  "GK19kskala_u:156": "śūlaprotamivāgre niḥspandamamandagarvagurugātram // 1.78 //",
  "GK19kskala_u:157": "jñātvā tamāsanārthinamavadaddevaścaturmukhaḥ prītyā &",
  "GK19kskala_u:158": "vikasannijadaśānarucā vihasanniva vāhanaṃ haṃsaṃ // 1.79 //",
  "GK19kskala_u:159": "upaviśa putra mamāṅke niyamena mahīyasāticitreṇa &",
  "GK19kskala_u:160": "arho'si guṇagaṇodgatagauravasaṃvādinānena // 1.80 //",
  "GK19kskala_u:161": "ityukto viśvasṛjā tasyāṅkamaśaṅkayā sasaṃkocaḥ &",
  "GK19kskala_u:162": "abhyukṣya vārimuṣṭyā kṛcchreṇopāviśaddambhaḥ // 1.81 //",
  "GK19kskala_u:163": "dambha uvāca // noccairvācyamavaśyaṃ yadi vācyaṃ hastapadmena &",
  "GK19kskala_u:164": "ācchādya vaktrarandhraṃ spṛṣṭo na syāṃ yathāsyavātāṃśaiḥ // 1.82 //",
  "GK19kskala_u:165": "tattasya śaucamatulaṃ dṛṣṭvā smerānano brahmā &",
  "GK19kskala_u:166": "dambho'sīti jagāda prāyo hastāgramākampya // 1.83 //",
  "GK19kskala_u:167": "uttiṣṭhāḷsakalajalanidhiparikhāvalimekhalāṃ mahīmakhilām &",
  "GK19kskala_u:168": "avatīrya bhuṅkṣvā bhogānvibudhairapi tattvato na vijñātaḥ // 1.84 //",
  "GK19kskala_u:169": "ityādarādvisṛṣṭo vidhinā saṃsārasāgaragatānām &",
  "GK19kskala_u:170": "kaṇṭḥe śīlāṃ nibadhnanmartyānāmavatatāra mahīm // 1.85 //",
  "GK19kskala_u:171": "atha martyalokametya bhrāntvā dambho vanāni nagarāṇi &",
  "GK19kskala_u:172": "viniveśya gauḍaviṣaye nijajayaketuṃ jagāma diśaḥ // 1.86 //",
  "GK19kskala_u:173": "vacane bāhlīkānāṃ vrataniyame prācyadākṣaiṇātyānāṃ &",
  "GK19kskala_u:174": "adhikāre vīrāṇāṃ dambhaḥ sarvatra gauḍānām // 1.87 //",
  "GK19kskala_u:175": "ete dambhasahāyāḥ pratigrahaśrāddhasiddhacūrṇena &",
  "GK19kskala_u:176": "kurvanti ye prabhāte yatastato bhasmanā tilakam // 1.88 //",
  "GK19kskala_u:177": "tūrṇaṃ sahasrabhāgairbhuvanatalae saṃvibhajya bhūtāni &",
  "GK19kskala_u:178": "mūrtaḥ satataṃ nivasati dambho vadane'dhikaraṇabhaṭṭānām // 1.89 //",
  "GK19kskala_u:179": "guruhṛdayamaviśādagre bālakahṛdayaṃ tapasvihṛdayaṃ ca &",
  "GK19kskala_u:180": "kuṭilaṃ niyogihṛdayaṃ dīkṣaitahṛdayaṃ svayaṃ dambhaḥ // 1.90 //",
  "GK19kskala_u:181": "tadanu ca gaṇakacikitsakasevakavaṇijāṃ sahemakārāṇām &",
  "GK19kskala_u:182": "naṭabhaṭagāyanavācakacakracarāṇāṃ ca hṛdayāni // 1.91 //",
  "GK19kskala_u:183": "aṃśaiḥ praviśya hṛdayaṃ vividhavikāraiḥ samastajantūnām &",
  "GK19kskala_u:184": "dambho viveśa paścādantaramiha pakṣaivṛkṣāṇām // 1.92 //",
  "GK19kskala_u:185": "matsyārthī carati tapaḥ suciraṃ niḥspanda ekapādena &",
  "GK19kskala_u:186": "tīrtheṣu bakatapasvī tena vihaṅgāngato dambhaḥ // 1.93 //",
  "GK19kskala_u:187": "vipulajaṭāvalkalinaḥ śītātapavātakarśitāḥ satatam &",
  "GK19kskala_u:188": "vṛkṣā jalārthino yaddambhasya vijṛmbhitaṃ tadapi // 1.94 //",
  "GK19kskala_u:189": "evaṃ vicāraṇīyaḥ sarvagataḥ sarvahṛtsadā dambhaḥ &",
  "GK19kskala_u:190": "jñāte tasminvividhe viphalā māyāvināṃ māyā // 1.95 //",
  "GK19kskala_u:191": "dambhavikāraḥ purato vañcakacakrasya kalpavṛkṣo'yam &",
  "GK19kskala_u:192": "vāmanadambhena purā hariṇā trailokyamākrāntam // 1.96 //",
  "GK19kskala_u:193": "sargaḥ 2",
  "GK19kskala_u:194": "lobhaḥ sadā vicintyo lubdhebhyaḥ sarvato bhayaṃ dṛṣṭam &",
  "GK19kskala_u:195": "kāryākāryavicāro lobhākṛṣṭasya nāstyeva // 2.1 //",
  "GK19kskala_u:196": "māyāvinimayavibhramanihnavavaicityakūṭakapaṭānām &",
  "GK19kskala_u:197": "sañcayadurgapiśācaḥ sarvaharo mūlakāraṇāṃ lobhaḥ // 2.2 //",
  "GK19kskala_u:198": "sattvapraśamatapobhiḥ sattvadhanaiḥ śāstravedibhirvijitaḥ &",
  "GK19kskala_u:199": "lobho'vaṭaṃ praviṣṭaḥ kuṭilaṃ hṛdayaṃ kirāṭānām // 2.3 //",
  "GK19kskala_u:200": "krayavikrayakūṭatulālāghavaniḥkṣeparakṣaṇavyājaiḥ &",
  "GK19kskala_u:201": "ete hi divasacaurā muṣṇanti mudā janaṃ vaṇijaḥ // 2.4 //",
  "GK19kskala_u:202": "hṛtvā dhanaṃ janānāṃ dinamakhilaṃ vividhakūṭamāyābhiḥ &",
  "GK19kskala_u:203": "vitarati gṛhe kirāṭaḥ kaṣṭena varāṭakatritayam // 2.5 //",
  "GK19kskala_u:204": "ākhyāyikānurāgī vrajati sadā puṇyapustakaṃ śrotum &",
  "GK19kskala_u:205": "daṣṭa iva kṛṣṇasarpaiḥ phalāyate dānadharmebhyaḥ // 2.6 //",
  "GK19kskala_u:206": "dvādaśyāṃ pitṛdivase saṃkramaṇe somasūryayorgrahaṇe &",
  "GK19kskala_u:207": "suciraṃ snānaṃ kurute na dadāti kapardikāmekām // 2.7 //",
  "GK19kskala_u:208": "dattvā diśi diśi dṛṣṭiṃ yācakacakito'vaguṇṭhanaṃ kṛtvā &",
  "GK19kskala_u:209": "caura iva kuṭilacārī palāyate vikaṭarathyābhiḥ // 2.8 //",
  "GK19kskala_u:210": "na dadāti prativacanaṃ vikrayakāle śaṭho vaṇiṅmaunī &",
  "GK19kskala_u:211": "niḥkṣepapāṇipuruṣaṃ dṛṣṭvā saṃbhāṣaṇāṃ kurute // 2.9 //",
  "GK19kskala_u:212": "uttiṣṭhati namati vaṇik pṛcchati kuśalaṃ dadāti ca sthānaṃ &",
  "GK19kskala_u:213": "niḥkṣepapāṇipuruṣaṃ dṛṣṭvā dharmyāṃ kathāṃ kuruteka // 2.10 //",
  "GK19kskala_u:214": "kaścidvadati tametya draviṇaṃ niḥkṣipya hanta gantāsmi &",
  "GK19kskala_u:215": "bhrātaḥ paraṃ prabhāte viṣṭidinaṃ kiṃ karomyadya // 2.11 //",
  "GK19kskala_u:216": "tacchrutvā vikasitadṛgvadati sa mithyaiva nāṭayankhedam &",
  "GK19kskala_u:217": "kārye prasāritākṣaḥ punaḥ punaḥ pārśvamavalokya // 2.12 //",
  "GK19kskala_u:218": "tvadadhīnaṃ sthānamidaṃ kiṃ tu ciraṃ nyāsapālanaṃ kaṭhinam &",
  "GK19kskala_u:219": "viṣamau ca deśakālau sādhostava tadapi dāso'ham // 2.13 //",
  "GK19kskala_u:220": "bhadrāḷ na dūṣitaiṣā niḥkṣepakṣemakāriṇī śastā &",
  "GK19kskala_u:221": "ityanubhūtaṃ bahuśaḥ kāryajñaistvaṃ tu jānāsi // 2.14 //",
  "GK19kskala_u:222": "viṣṭidine kimapi purāḷnyastaṃ kenāpi mitreṇa &",
  "GK19kskala_u:223": "tūrṇaṃ punaśca śanakairnītaṃ kṣemeṇa kuśalena // 2.15 //",
  "GK19kskala_u:224": "ityādi mugdhabuddherasamannjasavarṇanaṃ rahaḥ kṛtvā &",
  "GK19kskala_u:225": "gṛhṇāti kanakanikaraṃ nṛtyaṃstattanmanorathaiḥ pāpaḥ // 2.16 //",
  "GK19kskala_u:226": "tatsaṃcūrṇanajātaiḥ krayavikrayalābharāśibhiranantaiḥ &",
  "GK19kskala_u:227": "bhāṇḍapratibhāṇḍacayairupahasati dhanādhināthaṃ saḥ // 2.17 //",
  "GK19kskala_u:228": "pūrṇāḥ kadaryavaṇijāṃ niḥsaṃbhogā nidhānadhanakumbhāḥ &",
  "GK19kskala_u:229": "sīdanti kucataṭā iva duḥkhaphalā bālavidhavānām // 2.18 //",
  "GK19kskala_u:230": "dānopabhogavirahitahiraṇyarakṣākṛtakṣaṇāḥ satatam &",
  "GK19kskala_u:231": "saṃsārajīrṇamandiraviṣayaviṣamamahāmūṣakā vaṇijaḥ // 2.19 //",
  "GK19kskala_u:232": "aṭati samutkaṭaveṣṭitavikaṭapaṭasphuṭaphaṭāṭopaḥ &",
  "GK19kskala_u:233": "kuṭilaḥ kaṇṭakanicitaḥ purapatināmā vidhivyālaḥ // 2.20 //",
  "GK19kskala_u:234": "atha puruṣaḥ sa digantaṃ bhrāntvā kenāpi daivayogena &",
  "GK19kskala_u:235": "naṣṭadhano janarahitaḥ prāptaḥ sucirānnijaṃ deśam // 2.21 //",
  "GK19kskala_u:236": "pṛcchati kamapi saśaṅkaḥ sa kirāṭaḥ kva nu gato mahāsattvaḥ &",
  "GK19kskala_u:237": "tamupetya vadati kaścittasyādya sakhe vibhūtiranyaiva // 2.22 //",
  "GK19kskala_u:238": "vividhanavāṃśukamṛgamadacandanakarpūramaricapūgaphalaiḥ &",
  "GK19kskala_u:239": "khaṭikāhastaḥ sa sadā gaṇayati koṭīrmuhūrtena // 2.23 //",
  "GK19kskala_u:240": "asminmeruviśāle varabhavane rucirabhittikṛtacitre &",
  "GK19kskala_u:241": "purapatināpyanuyāto vasati sukhaṃ sa hi mahājano yatra // 2.24 //",
  "GK19kskala_u:242": "śrutvaitadatulavismayalolitamauliḥ sa tadgṛhaṃ gatvā &",
  "GK19kskala_u:243": "dvāre sthagitastiṣṭhati niṣpratibho jīrṇakarpaṭaḥ suciram // 2.25 //",
  "GK19kskala_u:244": "taṃ tuṅgabhavanavalabhījālāntarato vaṇikparijñāya &",
  "GK19kskala_u:245": "nocchvasiti naṣṭacetastāḍita iva mūrdhni vajreṇa // 2.26 //",
  "GK19kskala_u:246": "upasṛtya mandamandaṃ kathamapi saṃprāptanirjanāvasaraḥ &",
  "GK19kskala_u:247": "taṃ yācate sa puruṣo draviṇaṃ svaṃ prakaṭitābhikyaḥ // 2.27 //",
  "GK19kskala_u:248": "taṃ vadati so'nyadṛṣṭiḥ sabhrūbhaṅgaṃ vidhūtahastāgraḥ &",
  "GK19kskala_u:249": "vañcakavacanaḥ pāpo vṛttikṣīṇaḥ kuto'yamāyātaḥ // 2.28 //",
  "GK19kskala_u:250": "kastvaṃ kasya kuto vā darśanamapi na smarāmi kiṃ kathanaiḥ &",
  "GK19kskala_u:251": "ahaha kadā kutra tvaṃ vada kasya kimarpitaṃ kena // 2.29 //",
  "GK19kskala_u:252": "paśyata kaṣṭhamaniṣṭaḥ kalikālaḥ kīdṛśo'yamāyātaḥ &",
  "GK19kskala_u:253": "matto'rthameṣa vāñchati loko jānāti vā sarvam // 2.30 //",
  "GK19kskala_u:254": "haraguptakule'smākaṃ niḥkṣepagrahaṇamapyasaṃbhāvyam &",
  "GK19kskala_u:255": "kiṃ punarapahnavodgataghoramahāpātakasparśaḥ // 2.31 //",
  "GK19kskala_u:256": "tadapi satatābhiśaṃsī pratyākhyeyo janaḥ kathaṃ mahatām &",
  "GK19kskala_u:257": "kathaya dinaṃ taddivase likhitaṃ sarvaṃ svayaṃ paśya // 2.32 //",
  "GK19kskala_u:258": "vṛddho'haṃ nyastabharaḥ putre sarvaṃ mamāsti likhitaṃ hi &",
  "GK19kskala_u:259": "iti tena vinaṣṭadhṛtiḥ sa visṛṣṭastatsutāntikaṃ prāptaḥ // 2.33 //",
  "GK19kskala_u:260": "tāto jānāti suto jānāti pitaiva likhati sakalaṃ yat &",
  "GK19kskala_u:261": "iti tasya bhavati suciraṃ gatāgataṃ kandukasyeva // 2.34 //",
  "GK19kskala_u:262": "rājakuladvāragate tasminprāptapravāsadattārthe &",
  "GK19kskala_u:263": "sahate naraptikopaṃ tyajati kirāṭo na rūpakasyāṃśam // 2.35 //",
  "GK19kskala_u:264": "paripīḍitaḥ sa rājñā vividhairapi yātanauśastraḥ &",
  "GK19kskala_u:265": "mama haste niḥkṣiptaṃ kiṃcinnāstīti vaktyeva // 2.36 //",
  "GK19kskala_u:266": "evaṃ svabhāvalubdhāsva bhavanti dhanalavaṇavāribahutṛṣṇāḥ &",
  "GK19kskala_u:267": "tṛṇalavamiva nijadehaṃ tyajanti leśaṃ na vittasya // 2.37 //",
  "GK19kskala_u:268": "devaṃ dhanādhināthaṃ vaiśravaṇaṃ sakalasaṃpadāṃ nilayam &",
  "GK19kskala_u:269": "śukraḥ provāca purā vittārthī bālamittramabhyetya // 2.38 //",
  "GK19kskala_u:270": "pūrṇaḥ sakhe tavāyaṃ vibhavo vijitāmarāsuraiśvaryaḥ &",
  "GK19kskala_u:271": "harṣaṃ vidadhāti paraṃ suhṛdāṃ śokaṃ ca śatrūṇām // 2.39 //",
  "GK19kskala_u:272": "tvayi suhṛdi vittanāthe niḥsvo'haṃ bahukuṭumbasaṃbhāraḥ &",
  "GK19kskala_u:273": "samaduḥkhasukhaṃ mittraṃ svādhīnatayoditaṃ praśaṃsanti // 2.40 //",
  "GK19kskala_u:274": "yaśasi vihitādarāṇāmarthibhirupajīvyamānavibhavānām &",
  "GK19kskala_u:275": "abhijātavaṃśajānāṃ suhṛdupabhogyāḥ śriyo mahatām // 2.41 //",
  "GK19kskala_u:276": "upanatamatipuṇyacayaiḥ saṃpūrṇaṃ rakṣitaṃ ca yatnena &",
  "GK19kskala_u:277": "saṃpadi vipadi trāṇaṃ bhavati nidhānaṃ ca mittraṃ ca // 2.42 //",
  "GK19kskala_u:278": "ityuktaḥ sapra~ayaṃ daityācāryeṇa nirjane dhanadaḥ &",
  "GK19kskala_u:279": "tamuvāca vicintya ciraṃ saṃruddhaḥ snehalobhābhyām // 2.43 //",
  "GK19kskala_u:280": "jānānami bālamittraṃ tvāmahamatyantasaṃbhṛtasneham &",
  "GK19kskala_u:281": "kiṃ tu na jīvitajīvaṃ draviṇalavaṃ tyaktumīśo'smi // 2.44 //",
  "GK19kskala_u:282": "snehārthī bandhujanaḥ kāryairbahubhirbhavanti mittrāṇi &",
  "GK19kskala_u:283": "dārāḥ sutāśca sulabhā dhanamekaṃ durlabhaṃ loke // 2.45 //",
  "GK19kskala_u:284": "atisāhasamatiduṣkaram atyāścaryaṃ ca dānamarthānām &",
  "GK19kskala_u:285": "yo'pi dadāti śarīraṃ na dadāti sa vittaleśamapi // 2.46 //",
  "GK19kskala_u:286": "ityāśāparihāraiḥ pratyākhyāto dhanādhināthena &",
  "GK19kskala_u:287": "bhagnamukho lulitamatirlajjāvaktro yayau śukraḥ // 2.47 //",
  "GK19kskala_u:288": "sa vicintya gṛhe suciraṃ sacivaiḥ saha māyayā mahāyogī &",
  "GK19kskala_u:289": "hartuṃ draviṇamaśeṣaṃ viveśa hṛdayaṃ dhaneśasya // 2.48 //",
  "GK19kskala_u:290": "śukrāviṣṭaśarīro vaiśravaṇaḥ sakalamadbutatyāgaḥ &",
  "GK19kskala_u:291": "tatkṛtasaṃketebhyaḥ pradadau vittaṃ dvijātibhyaḥ // 2.49 //",
  "GK19kskala_u:292": "kauberaṃ dhanamakhilaṃ hṛtvā yāte'tha dānavācārye &",
  "GK19kskala_u:293": "suciraṃ dhanādhināthaḥ śuśoca vijñāya tāṃ māyām // 2.50 //",
  "GK19kskala_u:294": "hastanyastalalāṭaḥ saha śaṅkhamukundapadmādyaiḥ &",
  "GK19kskala_u:295": "saṃcintya śukravikṛtiṃ sa jagādoṣṇaṃ viniḥśvasya // 2.51 //",
  "GK19kskala_u:296": "suhṛdā marmajñena vyājānmāyāvinātilubdhena &",
  "GK19kskala_u:297": "dhūrtena vañcito'haṃ daityāśrayadurjayena śukreṇa // 2.52 //",
  "GK19kskala_u:298": "adhunā dravyavihīnaḥ kṣaṇena tṛṇalāghavaṃ prāptaḥ &",
  "GK19kskala_u:299": "kathayāmi kasya duḥkhaṃ karomi kiṃ vā kva gacchāmi // 2.53 //",
  "GK19kskala_u:300": "dhanarahitaṃ tyajati jano janarahitaṃ paribhavāḥ samāyānti &",
  "GK19kskala_u:301": "paribhūtasya śarīre vyasanavikāro mahābhārah // 2.54 //",
  "GK19kskala_u:302": "dayiteṣu śarīravatāṃ bata dharmalatālavāleṣu &",
  "GK19kskala_u:303": "draviṇeṣu jīviteṣu ca sarvaṃ yāti prayāteṣu // 2.55 //",
  "GK19kskala_u:304": "vidvānsubhago mānī viśrutakarmā kulonnataḥ śūraḥ &",
  "GK19kskala_u:305": "vittena bhavati sarvo vittahīnastu sadguṇo'pyaguṇaḥ // 2.56 //",
  "GK19kskala_u:306": "iti duḥsahadhanavirahakleśānalaśoṣitāśayo dhanapaḥ &",
  "GK19kskala_u:307": "suciraṃ vimṛṣya sacivairdevaṃ śarvaṃ yayau śaraṇam // 2.57 //",
  "GK19kskala_u:308": "prākpratipannasakho'sau viśvaśaraṇyo maheśvarastena &",
  "GK19kskala_u:309": "vijñapto nijavrttaṃ dūtaṃ visasarja śukrāya // 2.58 //",
  "GK19kskala_u:310": "dūtāhūtaṃ sahasā prāptaṃ śukraṃ dhanaprabhāśukram &",
  "GK19kskala_u:311": "añjaliviracitamukuṭaṃ provāca puraḥsthitaṃ purajit // 2.59 //",
  "GK19kskala_u:312": "mittramayaṃ draviṇapatirbhavatā bata vañcitaḥ kṛtajñena &",
  "GK19kskala_u:313": "mittradrohe prasarati na hi nāma janaḥ kṛtaghno'pi // 2.60 //",
  "GK19kskala_u:314": "agaṇitayaśasā tyaktasthitinā kriyate'tha yākṛtajñena &",
  "GK19kskala_u:315": "snigdhe suhṛdi sarāge mitre tava vañcanā na yuktā sā // 2.61 //",
  "GK19kskala_u:316": "etatkiṃ śrutasadṛśaṃ tvadvratayogyaṃ kulānurūpaṃ vā &",
  "GK19kskala_u:317": "kṛtavānasi yatsumate paribhūtaguṇodayaṃ karma // 2.62 //",
  "GK19kskala_u:318": "kimayaṃ sunayābhyāsaḥ praśamo vā gurujanopadeśo vāḷ &",
  "GK19kskala_u:319": "mativibhavaḥ sahajo vā vañcakatāṃ yena yāto'si // 2.63 //",
  "GK19kskala_u:320": "kasya na dayitaṃ vittaṃ cittaṃ hriyate na kasya vittena &",
  "GK19kskala_u:321": "kiṃ tu yaśodhanalubdhā vāñchanti na duṣkṛtairarthān // 2.64 //",
  "GK19kskala_u:322": "mā mā malinaya vimalaṃ bhṛgukulamamalaṃ malena lobhena &",
  "GK19kskala_u:323": "lobhajalado hi śatrurviśadayaśorājahaṃsānām // 2.65 //",
  "GK19kskala_u:324": "tyaktvā kīrtimanantāmanilākulatṛṇalavopamānarthān &",
  "GK19kskala_u:325": "gṛhṇāti yaḥ sa madhye dhūrtānāṃ kīdṛśo dhūrtaḥ // 2.66 //",
  "GK19kskala_u:326": "utsṛjya sādhuvṛttaṃ kutilādhiyā vañcitaḥ paro yena &",
  "GK19kskala_u:327": "ātmaiva mūḍhamatinā kṛtasukṛto vañcitastena // 2.67 //",
  "GK19kskala_u:328": "niyatā dūṣitayaśasāṃ bata kisalayakomalā prakṛtyaiva &",
  "GK19kskala_u:329": "apavādaviṣatarūtthairāmodairmūrchitā lakṣmīḥ // 2.68 //",
  "GK19kskala_u:330": "na hi nāma sajjanānāṃ śuddhayaśaḥsphaṭikakadarpaṇo vimalaḥ &",
  "GK19kskala_u:331": "paribhavaduḥkhitajanatāniḥśvāsairmalinatāmeti // 2.69 //",
  "GK19kskala_u:332": "asamañjasamatimalinaṃ mohadvyaktiṃ samāgataṃ karma &",
  "GK19kskala_u:333": "tasya viśuddhiḥ kriyatāṃ paravittasamarpaṇenaiva // 2.70 //",
  "GK19kskala_u:334": "apavādadhūlidhūsaramamalayaśo mṛjyatāṃ svahastena &",
  "GK19kskala_u:335": "asmadvacanaṃ kriyatāṃ paradhanamutsṛjyatāmetat // 2.71 //",
  "GK19kskala_u:336": "ityuktaḥ sānunayaṃ tribhuvanagurūṇāpi devadevena &",
  "GK19kskala_u:337": "paradhananibaddhatṛṣṇaḥ provāca kṛtāñjaliḥ śukraḥ // 2.72 //",
  "GK19kskala_u:338": "bhagavanbhavataḥ śāsanamamarendrakirīṭakoṭiviśrāntam &",
  "GK19kskala_u:339": "laṅghayati ko nu mohāddaurgatyaṃ sattvahāri yadi na syāt // 2.73 //",
  "GK19kskala_u:340": "yasya kṣīṇasya gṛhe bhṛtyā dārāḥ sutāśca sīdanti &",
  "GK19kskala_u:341": "kāryākāryavicāṛo draviṇādāneṣu kastasya // 2.74 //",
  "GK19kskala_u:342": "mitramayaṃ dhananātho vipadi trāṇaṃ vicintitaḥ satatam &",
  "GK19kskala_u:343": "vṛddhiṃ yātaḥ sumahānāśābandhaśca me hṛdaye // 2.75 //",
  "GK19kskala_u:344": "abhyetya yācito'pi tyaktvā lajjāṃ mayāḷvihatalajjaḥ &",
  "GK19kskala_u:345": "cicchedaiṣa mamāśāṃ sahasā pratiṣedhaśastreṇa // 2.76 //",
  "GK19kskala_u:346": "tena prahatamaśastraṃ dāho'nagniśca nirviṣaṃ maraṇam &",
  "GK19kskala_u:347": "vihitaṃ śaṭhena mohādāśābhaṅghaḥ kṛto yena // 2.77 //",
  "GK19kskala_u:348": "tasmānmamaiṣa śatruḥ sukṛtasama śātruvañcanāpāpam &",
  "GK19kskala_u:349": "riktasya nirapavādo vyājenopārjito'pyarthaḥ // 2.78 //",
  "GK19kskala_u:350": "aṇu dhanamapi na tyājyaṃ mama bhavatā jñāpite satyam &",
  "GK19kskala_u:351": "vittaṃ jīvitamagryaṃ jīvitahānirdhanatyāgaḥ // 2.79 //",
  "GK19kskala_u:352": "iti saṃbhāṣiṇamasakṛddaityaguruṃ prārthitaṃ punarbahuśāḥ &",
  "GK19kskala_u:353": "kavalīcakāra sahasā pratiṣedharuṣā virūpākṣaḥ // 2.80 //",
  "GK19kskala_u:354": "jaṭharāntare purāreḥ pralayānalavipulabhīṣaṇāboge &",
  "GK19kskala_u:355": "prakvāthyamānakāyaḥ śukraścukrośa sākrośaḥ // 2.81 //",
  "GK19kskala_u:356": "tyaja dhanamiti viṣamadṛśā punaḥ punaḥ prerito'vadacchukraḥ &",
  "GK19kskala_u:357": "nidhanaṃ mamāstu bhagavandhanadadhanaṃ na tyajāmi kiṃcidapi // 2.82 //",
  "GK19kskala_u:358": "atha dhāraṇāpravṛddhajvalanajvālāsahasravikarāle &",
  "GK19kskala_u:359": "śukraścukrośa bhṛśaṃ ghoragabhīre harodare patitaḥ // 2.83 //",
  "GK19kskala_u:360": "tamuvāca devedevastyajya durgrahadagdha paravittam &",
  "GK19kskala_u:361": "asminnudaramahodadhivaḍavāgnau mā gamaḥ pralayam // 2.84 //",
  "GK19kskala_u:362": "so'vadadatiśayatāpasphuṭitāsthivasāpravāhabahalāgnau &",
  "GK19kskala_u:363": "paramiha maraṇaṃ śreyo draviṇakaṇaṃ na tyajāmi socchvāsaḥ // 2.85 //",
  "GK19kskala_u:364": "punarapi ghoratarodgatakālānaladhāraṇānalajvalitaḥ &",
  "GK19kskala_u:365": "śukraścakre devyāḥ stotraṃ kṣaṇaleśaśeṣāyuḥ // 2.86 //",
  "GK19kskala_u:366": "stotrapadārādhitayā gauryā praṇayaprasādite rudre &",
  "GK19kskala_u:367": "tadvacasā labdhadhṛtiḥ śukradvāreṇa niryayau śukraḥ // 2.87 //",
  "GK19kskala_u:368": "evaṃ svabhāvalubdhāstīvratarāṃ yātanāmapi sahante &",
  "GK19kskala_u:369": "na tu saṃtyajanti vittaṃ kauṭilyamivādhamaḥ sahajam // 2.88 //",
  "GK19kskala_u:370": "tasmāllobhasamutthā kapaṭakalā kuṭilavartinī māyā &",
  "GK19kskala_u:371": "lubdhahṛdayeṣu nivasati nālubdho vañcanaṃ kurute // 2.89 //",
  "GK19kskala_u:372": "sargaḥ 3",
  "GK19kskala_u:373": "kāmaḥ kamanīyatayā kimapi nikāmaṃ karoti saṃmoham &",
  "GK19kskala_u:374": "viṣāmiva viṣamaṃ sahasā madhuratayā jīvanaṃ harati // 3.1 //",
  "GK19kskala_u:375": "ete hi kāmakalitāḥ parimalalīnālivalayahuṃkāraiḥ &",
  "GK19kskala_u:376": "sūcitadānāḥ kariṇo badhyante kṣipramabalābhiḥ // 3.2 //",
  "GK19kskala_u:377": "pādāghātāḥ śitāṅkuśaghaṭanā nigaḍādisaṃrodham &",
  "GK19kskala_u:378": "viṣayamuṣitaḥ karīndraḥ kiṃ na smaravañcitaḥ sahate // 3.3 //",
  "GK19kskala_u:379": "dīrghavyasananiruddho bhrūbhaṅgajño vidheyatāṃ yātaḥ &",
  "GK19kskala_u:380": "viṣayavivaśo manuṣyaḥ keliśikhaṇḍīva nartyate strībhiḥ // 3.4 //",
  "GK19kskala_u:381": "raktākarṣaṇasaktā māyābhirmohatimirarajanīṣu &",
  "GK19kskala_u:382": "nāryaḥ piśācikā iva haranti hṛdayāni mugdhānām // 3.5 //",
  "GK19kskala_u:383": "rāgimṛgavāgurāṇāṃ hṛdayadvipabandhaśṛṅkhalaughānām &",
  "GK19kskala_u:384": "vyasananavavallarīṇāṃ strīṇāṃ na mucyate vaśagaḥ // 3.6 //",
  "GK19kskala_u:385": "saṃsāracitramāyāṃ śambaramāyāṃ vicittimāyāṃ ca &",
  "GK19kskala_u:386": "yo jānāti jitātmā so'pi na jānāti yoṣitāṃ māyām // 3.7 //",
  "GK19kskala_u:387": "kusumasukumāradehā vajraśilākaṭhinahrdayasadbhāvāḥ &",
  "GK19kskala_u:388": "janayanti kasya nāntarvicitracaritāḥ striyo moham // 3.8 //",
  "GK19kskala_u:389": "anuraktajanaviraktā namrotsiktā viraktarāgiṇyaḥ &",
  "GK19kskala_u:390": "vañcanavacanāsaktā nāryaḥ sadbhāvaśaṅkinyaḥ // 3.9 //",
  "GK19kskala_u:391": "jātaḥ sa eva loke bahujanadṛṣṭā vilāsakuṭilāṅgī &",
  "GK19kskala_u:392": "dhairyadhvaṃsapatākā yasya na patnī prabhurgehe // 3.10 //",
  "GK19kskala_u:393": "vijitasya madavikāraiḥ strībhirmūkasya naṣṭasaṃjñasya &",
  "GK19kskala_u:394": "gṛhadhūlipaṭalamakhilaṃ vadane niḥkṣipyate bhartuḥ // 3.11 //",
  "GK19kskala_u:395": "kṛtakāparisphuṭākṣarakāmakalābhiḥ svabhāvamugdheva &",
  "GK19kskala_u:396": "tilakāya candrabimbaṃ mugdhapatiṃ yācate prauḍha // 3.12 //",
  "GK19kskala_u:397": "svairavihāragatāgatakhinnāyāstīrthadarśanavyājaiḥ &",
  "GK19kskala_u:398": "bhartā vilāsavijitaścaraṇau mṛdnāti capalāyāḥ // 3.13 //",
  "GK19kskala_u:399": "nayanavikārairanyaṃ vacanairanyaṃ viceṣṭitairanyam &",
  "GK19kskala_u:400": "ramayati suratenānyaṃ strī bahurūpā svabhāvena // 3.14 //",
  "GK19kskala_u:401": "nijapayicapalakurāṅgī paratarubhṛṅgī svabhāvamātaṅgī &",
  "GK19kskala_u:402": "mithyāvibhramabhṛṅgī kuṭilabhujaṅgī nijā kasya // 3.15 //",
  "GK19kskala_u:403": "bahuvidhataruṇanirargalasaṃbhogasukhārthabhoginī veśyā &",
  "GK19kskala_u:404": "dhanyeti vadanti sadā socchvāsā nirjane nāryaḥ // 3.16 //",
  "GK19kskala_u:405": "capalā tiṣṭhati harmye gāyati rathyāvalokinī svairam &",
  "GK19kskala_u:406": "dhāvatyakāraṇaṃ vāḷhasati sphaṭikāśmamāleva // 3.17 //",
  "GK19kskala_u:407": "paśuriva vaktuṃ kartuṃ kiṃcidayaṃ mama patirna jānāti &",
  "GK19kskala_u:408": "uktveti gṛhe svajanaṃ puruṣavyāpāramaṅganā kurute // 3.18 //",
  "GK19kskala_u:409": "pratyutthānaṃ kurute vyavahāragatāgataiḥ svayaṃ yāti &",
  "GK19kskala_u:410": "uccairvadati ca gṛhe gṛhiṇī jīvanmṛtasyaiva // 3.19 //",
  "GK19kskala_u:411": "īrṣyāluvṛddhabhāryā sevakapatnī niyogibhāryā vā &",
  "GK19kskala_u:412": "kārukuśīlavanārī lubdhavadhūḥ sārthavāhavanitā vā // 3.20 //",
  "GK19kskala_u:413": "goṣṭhīviharaṇaśīlā taruṇajane vatsalā prakṛtyaiva &",
  "GK19kskala_u:414": "paraguṇagaṇane saktā nijapatidoṣābhidhāyinī satatam // 3.21 //",
  "GK19kskala_u:415": "alpadhanā bahubhogā rūpavatī vikṛtarūpabhāryā vā &",
  "GK19kskala_u:416": "mugdhavadhūḥ sakalakalāmānavatī nīcasaṃgamodvignā // 3.22 //",
  "GK19kskala_u:417": "dyūtamadhupānasaktā dīrghakathāgītarāgiṇī kuśalā &",
  "GK19kskala_u:418": "bahupuṃścalīvayasyā śūrajane prakṛtipakṣapātaiva // 3.23 //",
  "GK19kskala_u:419": "tyaktagṛhavyāpārā bahuvidhaveṣā nirargalābhyāsā &",
  "GK19kskala_u:420": "pratyuttarasapratibhā satyavihīnā svabhāvanirlajjā // 3.24 //",
  "GK19kskala_u:421": "kuśalānāmayavārtāpraśnaparā prītipeśalālāpā &",
  "GK19kskala_u:422": "vijane vividhakṛīḍāḍambaraśauṇḍā prakāśasāvitrī // 3.25 //",
  "GK19kskala_u:423": "kratutīrthasuraniketanagaṇakabhiṣagbandhugehagamanaparā &",
  "GK19kskala_u:424": "bhojanapānabahuvyayayātrotsavakāriṇī svatantreva // 3.26 //",
  "GK19kskala_u:425": "bhikṣutāpasabhaktā svajanaviraktā manoramāsaktā &",
  "GK19kskala_u:426": "darśanadīkṣāraktā dayitaviraktā samādhisaṃyuktā // 3.27 //",
  "GK19kskala_u:427": "goṣṭhīrañjanamitrā vijñeyā naṣṭacāritrā (kulakam) // 3.28 //",
  "GK19kskala_u:428": "satatānuraktadoṣā mohitajanatā bahugrahāścapalāḥ &",
  "GK19kskala_u:429": "saṃdhyāḥ striyaḥ piśācyo raktacchāyāharāḥ krūrāḥ // 3.29 //",
  "GK19kskala_u:430": "kasya na vahanayogyo mugdhadhiyastucchasādhane lagnāḥ &",
  "GK19kskala_u:431": "prītatayā praśamarucaścapalāsu strīṣu ye'dāntāḥ // 3.30 //",
  "GK19kskala_u:432": "śṛṅgāraśauryakatthanamasamañjasadānavarṇanā vividhāḥ &",
  "GK19kskala_u:433": "etāvadeva tāsāmamantrayantraṃ vaśīkaraṇam // 3.31 //",
  "GK19kskala_u:434": "kalikālatimirarajanīrajanicarīṇāṃ sahasramāyānām &",
  "GK19kskala_u:435": "strīṇāṃ nṛśamsacaritaiḥ kasya na saṃjāyate kampaḥ // 3.32 //",
  "GK19kskala_u:436": "nirjitadhanapativibhavo babhūva bhuvi viśruto vaṇiṅnāthaḥ &",
  "GK19kskala_u:437": "dhanadatto nāma purā ratnānāmāśrayaḥ payodhiriva // 3.33 //",
  "GK19kskala_u:438": "tasyābhavadvibhūtirmūrteva manobhuvaḥ sulalitāṅgī &",
  "GK19kskala_u:439": "tanayā nayanavilāsairvijitāśā vasumatī nāma // 3.34 //",
  "GK19kskala_u:440": "pradadau sa tāmaputraḥ putrapade vinihitāṃ priyāṃ putrīṃ &",
  "GK19kskala_u:441": "vaṇije vibhavakulodayatulyāya samudradattāya // 3.35 //",
  "GK19kskala_u:442": "ramamāṇaḥ sa tayā saha hariṇākṣyā śvasuramandire suciram &",
  "GK19kskala_u:443": "prayayau kadācidagre dvīpāyātasya sārthasya // 3.36 //",
  "GK19kskala_u:444": "patyau yāte taruṇī janakagṛhe harmyaśikharamārūḍhā &",
  "GK19kskala_u:445": "vilalāsa vilāsamahī kelivilolā sakhībhiḥ sā // 3.37 //",
  "GK19kskala_u:446": "saudhe manmatharūpaṃ pṛthunayanā pathi dadarśa puruṣaṃ sā &",
  "GK19kskala_u:447": "yaṃ dṛṣtvaiva gatāsyāḥ kvāpi dhṛtiḥ kumatikupiteva // 3.38 //",
  "GK19kskala_u:448": "sā tena capalanayanā sahasā muṣiteva hāritavicārā &",
  "GK19kskala_u:449": "abhavadaśaktā nitarāṃ saṃvaraṇe smaravikārasya // 3.39 //",
  "GK19kskala_u:450": "śīlaṃ pālasya capale mā pātaya nimnageva kulakūlam &",
  "GK19kskala_u:451": "iti tāmvadadivoccaiḥ kampākulamukharamekhalā suciram // 3.40 //",
  "GK19kskala_u:452": "sā kṛtvāḷviditakathāṃ rahasi sakhīmānināya taṃ taruṇam &",
  "GK19kskala_u:453": "calitaṃ hi kāminīnāṃ dhartuṃ śaknoti kaścittam // 3.41 //",
  "GK19kskala_u:454": "kāmaṃ kāmavikāsaiḥ suratavilāsaiḥ sunarmaparihāsaiḥ &",
  "GK19kskala_u:455": "sahajapremanivāsairmumude sā svairiṇī tena // 3.42 //",
  "GK19kskala_u:456": "atha kṛtanijadhanakṛtyastvaritaṃ dayitāvilokanotkaṇṭhaḥ &",
  "GK19kskala_u:457": "aviśatsamudradattaḥ śvaśurāvāsaṃ mahārambhaḥ // 3.43 //",
  "GK19kskala_u:458": "vipulamahotsavalīlāvyagrajanairbhogasaṃpadāṃ nicayaiḥ &",
  "GK19kskala_u:459": "ativāhya dinaṃ dayitāsahitaḥ śayyāgṛhaṃ sa yayau // 3.44 //",
  "GK19kskala_u:460": "viracitavarataraśayane baddhavitāne manoramasthāne &",
  "GK19kskala_u:461": "jṛmbhitasaurabhadhūpe suragṛharūpe pradīptamaṇidīpe // 3.45 //",
  "GK19kskala_u:462": "tatra sa madhumadavilulitalocanakamalāṃ priyāṃ samāliṅgya &",
  "GK19kskala_u:463": "madagaja iva navanalinīṃ bheje ratilālasaḥ śayyām // 3.46 //",
  "GK19kskala_u:464": "sāpi hṛdayāntarasthitaparapuruṣadhyānabaddhalakṣaiva &",
  "GK19kskala_u:465": "tasthau nimīlitākṣī dhyānaparā yoginīva ciram // 3.47 //",
  "GK19kskala_u:466": "āliṅganaparicumbananīvivimokṣeṣu bahutarocchvāsā &",
  "GK19kskala_u:467": "patyau saṅkucitāṅgī sasmāra tameva śīlaharam // 3.48 //",
  "GK19kskala_u:468": "praṇayakupiteti matvā mugdhapatistāṃ samudradatto'pi &",
  "GK19kskala_u:469": "praṇipatya cāṭukāraiḥ kimapi yayāce prasādāya // 3.49 //",
  "GK19kskala_u:470": "parapuruṣarāgiṇīnāṃ vimukhīnāṃ praṇayakāmavāmānām &",
  "GK19kskala_u:471": "puruṣapaśavo vimūḍhā rajyante yoṣitāmadhikam // 3.50 //",
  "GK19kskala_u:472": "kiṃ kriyate kāmo'yaṃ paragatakāmaḥ svatantrakāmaśca &",
  "GK19kskala_u:473": "dhanaśataraktāyāmapi saṃdhyāyāṃ bhāskaro rāgī // 3.51 //",
  "GK19kskala_u:474": "gūḍhopavananikuñje nyastaṃ sā vallabhaṃ sasaṃketam &",
  "GK19kskala_u:475": "saṃcintya ciraṃ svapatiṃ viṣamiva saṃmūrchitā mene // 3.52 //",
  "GK19kskala_u:476": "nidrāmudritanayane praṇayaśrānte samudradatte sā &",
  "GK19kskala_u:477": "utthāya racitaveṣā śanakairgamanonmukhī tasthau // 3.53 //",
  "GK19kskala_u:478": "cauraḥ kṣaṇe ca tasminmugdhamattajanaṃ praviśya tadbhavanam &",
  "GK19kskala_u:479": "gamanotsukāmapaśyanmukharābharaṇāmalakṣyastām // 3.54 //",
  "GK19kskala_u:480": "atrāntare śaśāṅkaḥ śanakaiḥ surarājavallabhāṃ kakubham &",
  "GK19kskala_u:481": "cakita ivāśu cakampe mīlitatarāṃ samāliṅgya // 3.55 //",
  "GK19kskala_u:482": "saṃkocitakamalāyāḥ kumudavijṛmbhāvirājamānāyāḥ &",
  "GK19kskala_u:483": "prasasāra tuhinakiraṇo yāminyāḥ kapaṭahāsa iva // 3.56 //",
  "GK19kskala_u:484": "raviparitāpaśrāntāṃ vīkṣya divaṃ prasaradindusānandām &",
  "GK19kskala_u:485": "jahasuriva kumudavṛndairalikulakuṃkāraniebharā vāpyaḥ // 3.57 //",
  "GK19kskala_u:486": "jagrāha rajaniramaṇī śaśikarahṛtatimirakañcukāvaraṇā &",
  "GK19kskala_u:487": "lajjānviteva purataḥ kumudāmodākulālipaṭalapaṭam // 3.58 //",
  "GK19kskala_u:488": "suptajane'tha niśārdhe candrāloke ca vipulatāṃ yāte &",
  "GK19kskala_u:489": "tamasīva nirviśaṅkā sāḷśanakairupavanaṃ prayayau // 3.59 //",
  "GK19kskala_u:490": "atha sā viveśa vivaśā viṣamaśaraploṣitā nijopavanam &",
  "GK19kskala_u:491": "channaṃ bhūṣaṇalobhādanuyātā vismitena caureṇa // 3.60 //",
  "GK19kskala_u:492": "tatra dadarśa vibhūṣitamujjvalalalitāṃśukaṃ lasatkusumam &",
  "GK19kskala_u:493": "śaṅkājanakaṃ vipine pakṣibhirupalakṣitaṃ dayitam // 3.61 //",
  "GK19kskala_u:494": "hṛdayadayitāviyogajvalanajvālāvalītaptam &",
  "GK19kskala_u:495": "diṅmukhavilasitarucinā candreṇa karānalairdagdham // 3.62 //",
  "GK19kskala_u:496": "cirasaṅketasthityā muktāśaṃ priyatamāpunarmilane &",
  "GK19kskala_u:497": "vṛkṣālambitavallīvalayālambena vigalitaprāṇam // 3.63 //",
  "GK19kskala_u:498": "taṃ dṛṣṭvaiva vilīnā vilapantī vyasanaśokasaṃtrāsaiḥ &",
  "GK19kskala_u:499": "nipapāta vallarīva kvaṇadalivalayākulā tanvī // 3.64 //",
  "GK19kskala_u:500": "saṃmohamīlitākṣī sthitvā suciraṃ mahīṃ samāliṅgya &",
  "GK19kskala_u:501": "śanakairavāptajīvā vilalāpa laghusvaraiḥ svairam // 3.65 //",
  "GK19kskala_u:502": "hā hā nayanānanda kva nu te viśadendusundaraṃ vadanam &",
  "GK19kskala_u:503": "drakṣyāmi mandapuṇyā kimidaṃ kvāhaṃ kva me kāntaḥ // 3.66 //",
  "GK19kskala_u:504": "iti taruṇakaruṇamabalā vilapya pāśaṃ vimucya yatnena &",
  "GK19kskala_u:505": "aṅke dhṛtvāsya mukhaṃ cucumba jīvaṃ kṣipantīva // 3.67 //",
  "GK19kskala_u:506": "sā tasya vadanakamalaṃ nijavadane mohitā kṛtvā &",
  "GK19kskala_u:507": "tāmbūlagarbhamakarotprakaṭitasākārarāgeva // 3.68 //",
  "GK19kskala_u:508": "atha tasyāḥ kusumotkaramṛgamadadhūpādisaurabhāhūtaḥ &",
  "GK19kskala_u:509": "āviśya śavakaśarīraṃ nāsāṃ ciccheda vetālaḥ // 3.69 //",
  "GK19kskala_u:510": "sā prāpya cāpalocitamanayaphalaṃ chinnanāsikā gatvā &",
  "GK19kskala_u:511": "bhavanaṃ praviśya bhartustāraṃ hāheti cukrośa // 3.70 //",
  "GK19kskala_u:512": "pratibaddhe sakalajane nādatraste samudradatte ca &",
  "GK19kskala_u:513": "sā nāsikā mameyaṃ bhartrā chinneti cakranda // 3.71 //",
  "GK19kskala_u:514": "śvaśurādibandhuvargaiḥ pṛṣṭaḥ kupitaiḥ samudradatto'pi &",
  "GK19kskala_u:515": "vikrītaḥ paradeśe mūka ivoce na kiṃcidapi // 3.72 //",
  "GK19kskala_u:516": "atha cāsya suprabhāte bandhubhirāvedite nṛpasabhāyām &",
  "GK19kskala_u:517": "tatrābhūnnṛpakopo bahudhanadaṇḍaḥ samudradattasya // 3.73 //",
  "GK19kskala_u:518": "cauro'pi nikhilavṛttaṃ pratyakṣamavekṣya vismayāviṣṭaḥ &",
  "GK19kskala_u:519": "āvedya bhūpapurataḥ prāpya ca kalayādisatkāram // 3.74 //",
  "GK19kskala_u:520": "udyāne śavavadane tasyāstāṃ nāsikāṃ ca saṃdarśya &",
  "GK19kskala_u:521": "niṣkāraṇasuhṛducitāṃ śuddhiṃ vidadhe samudradattasya // 3.75 //",
  "GK19kskala_u:522": "ityetāḥ kuṭilatarāḥ krūrācārā gatatrapāścapalāḥ &",
  "GK19kskala_u:523": "yo nāma vetti sa strībhirnaiva vañcyate matimān // 3.76 //",
  "GK19kskala_u:524": "sargaḥ 4",
  "GK19kskala_u:525": "tatrāpi veśayoṣāḥ kuṭilatarāḥ kūṭarāgahṛtalokāḥ &",
  "GK19kskala_u:526": "kapaṭacaritena yāsāṃ vaiśravaṇaḥ śramaṇatāmeti // 4.1 //",
  "GK19kskala_u:527": "hāriṇyaścaṭulatarā bahulataraṅgāśca nimnagāminyaḥ &",
  "GK19kskala_u:528": "nadya iva jaladhimadhye veśyāhṛdaye kalāścatuḥṣaṣṭiḥ // 4.2 //",
  "GK19kskala_u:529": "veśakalā nṛtyakalā gītakalā vakravīkṣaṇakalā ca &",
  "GK19kskala_u:530": "kāmaparijñānakalā grahaṇakalā mitravañcanakalā ca // 4.3 //",
  "GK19kskala_u:531": "pānakalā kelikalā suratakalāliṅganāntarakalā ca &",
  "GK19kskala_u:532": "cumbanakalā parakalā nirlajjāvegasaṃbhramakalā ca // 4.4 //",
  "GK19kskala_u:533": "īrṣyākalikelikalā ruditakalā mānasaṃkṣayakalā ca &",
  "GK19kskala_u:534": "svedabhramakampakalā punarekāntaprasādhanakalā // 4.5 //",
  "GK19kskala_u:535": "netranimīlananiḥsahanispandakalā mṛtopamakalā ca &",
  "GK19kskala_u:536": "virahāsaharāgakalā kopapratiṣedhaniścayakalā ca // 4.6 //",
  "GK19kskala_u:537": "nijajananīkalahakalā sadgṛhagamanotsavekṣaṇakalā ca &",
  "GK19kskala_u:538": "haraṇakalā jātikalā kelikalā caurapārthivakalā ca // 4.7 //",
  "GK19kskala_u:539": "gauravaśaithilyakalā niṣkāraṇadoṣabhāṣaṇakalā ca &",
  "GK19kskala_u:540": "śūlakalābhyaṅgakalā nidrākṣirajasvalāmbarakalā ca // 4.8 //",
  "GK19kskala_u:541": "rūkṣakalā tīkṣṇakalā galahastagṛhārgalārpaṇakalā ca &",
  "GK19kskala_u:542": "saṃtyaktakāmukāhṛtidarśanayātrāstutikalā ca // 4.9 //",
  "GK19kskala_u:543": "tīrthopavanasurālayaviharaṇahelākalā gṛhakalā ca &",
  "GK19kskala_u:544": "vaśyauṣadhamantrakalā vṛkṣakalā keśarañjanakalā ca // 4.10 //",
  "GK19kskala_u:545": "bhikṣukatāpasabahuvidhapuṇyakalā dvīpadarśanakalā ca &",
  "GK19kskala_u:546": "khinnā kalātriṣaṣṭyā paryante kuṭṭanīkalā veśyā // 4.11 //",
  "GK19kskala_u:547": "ajñātanāmavarṇeṣu ātmāpi yayārpyate dhanāṃśena &",
  "GK19kskala_u:548": "tasyā api sadbhāvaṃ mṛgayante moghasaṃkalpāḥ // 4.12 //",
  "GK19kskala_u:549": "nikhilajanavañcanārjita malinadhanaṃ rāgadagdhahrdayānām &",
  "GK19kskala_u:550": "khādati guṇagaṇabhagno nagno hīno 'thavā kaścit // 4.13 //",
  "GK19kskala_u:551": "nīcasturagāroho hastipakaḥ khalataro 'thavā śilpī &",
  "GK19kskala_u:552": "vañcitasakalajanānāṃ tāsāmapi vallabho bhavati // 4.14 //",
  "GK19kskala_u:553": "rājā vikramasiṃho balavadbhirbhūmipaiḥ purā vijitaḥ &",
  "GK19kskala_u:554": "mānī yayau vidarbhānguṇayaśasā mantriṇā sahitaḥ // 4.15 //",
  "GK19kskala_u:555": "tatra sa veśyābhavanaṃ praviśya bhuvi viśrutāṃ vilāsavatīm &",
  "GK19kskala_u:556": "bheje gaṇikāṃ bahudhanabhogyām apy alpavibhavo 'pi // 4.16 //",
  "GK19kskala_u:557": "taṃ rājalakṣaṇocitabhājanānubhujaṃ vilokyapṛthusattvam &",
  "GK19kskala_u:558": "vividhamaṇikanakakoṣaṃ cakre sā tadvyayādhīnam // 4.17 //",
  "GK19kskala_u:559": "sahajamanurāgamadrutam aucityaṃ vīkṣya bhūpatis tasyāḥ &",
  "GK19kskala_u:560": "vismayavivaśaḥ premṇā jagāda vijane mahāmātmyam // 4.18 //",
  "GK19kskala_u:561": "citramiyaṃ bahu vittaṃ kṣapayati veśyāpi matkṛte tṛṇavat &",
  "GK19kskala_u:562": "prītipadavīvisṛṣṭo veśyānāṃ dhananibandhano rāgaḥ // 4.19 //",
  "GK19kskala_u:563": "mithyā dhanalavalobhād anurāgaṃ darśayanti bandhakyaḥ &",
  "GK19kskala_u:564": "tadapi dhanaṃ visṛjati yā kastasyāḥ premṇi saṃdehaḥ // 4.20 //",
  "GK19kskala_u:565": "iti vacanaṃ bhūmipateḥ śrutvā vihasya sāsūyaḥ &",
  "GK19kskala_u:566": "tamuvāca kasya rājan veśyācarite 'sti viśvāsaḥ // 4.21 //",
  "GK19kskala_u:567": "etāḥ satyavihīnā dhanalavalīnāḥ sukhakṣaṇādhīnāḥ &",
  "GK19kskala_u:568": "veśyā viśanti hṛdayaṃ mukhamadhurā nirvicārāṇām // 4.22 //",
  "GK19kskala_u:569": "prathamasamāgamasukhadā madhye vyasanapravāsakāriṇyaḥ &",
  "GK19kskala_u:570": "paryante duḥkhaphalāḥ puṃsāmāśāśca veśyāśca // 4.23 //",
  "GK19kskala_u:571": "adyāpi hariharādibhiḥ amarairapi tattvato na vijñātāḥ &",
  "GK19kskala_u:572": "bhramavibhramabahumohā veśyāḥ saṃsāramāyāśca // 4.24 //",
  "GK19kskala_u:573": "iti sacivavaco nṛpatiḥ śrutvā kṛtvā ca saṃvidaṃ tena &",
  "GK19kskala_u:574": "mithyāmṛtamātmānaṃ cakre veśyāparīkṣāyai // 4.25 //",
  "GK19kskala_u:575": "tasminkuṇapaśarīre vinyaste mantriṇā cittāvahnau &",
  "GK19kskala_u:576": "sahasaiva vilāsavatī vahnibhuvaṃ bhūṣitā prayayau // 4.26 //",
  "GK19kskala_u:577": "tāṃ prabalajvalitojjvalavahnijvālānipātasāvegām &",
  "GK19kskala_u:578": "dorbhyāmāliṅgya nṛpo jīvāmītyabhidhānmuditaḥ // 4.27 //",
  "GK19kskala_u:579": "tattasyāḥ prema dṛḍhaṃ satyaṃ ca vicārya saṃbhṛtasnehaḥ &",
  "GK19kskala_u:580": "rājā nininda mantriṇam asakṛdveśyaguṇābhimukhaḥ // 4.28 //",
  "GK19kskala_u:581": "atha veśyādhanasaṃcayamātmādhīnaṃ mahīpatir vipulam &",
  "GK19kskala_u:582": "ādāya gajaturaṃgamabhaṭavikaṭāmādade senām // 4.29 //",
  "GK19kskala_u:583": "sambhṛtavipulabalaughaiḥ jitvā vasudhādhipānsa bhūpālaḥ &",
  "GK19kskala_u:584": "nijamāsasāda maṇḍalam indurivānandakṛtpūrṇaḥ // 4.30 //",
  "GK19kskala_u:585": "sā cāntaḥpurakāntāmūrdhni kṛtvā bhūbhujā vilāsavatī &",
  "GK19kskala_u:586": "śuśubhe śrīriva cāmarapavanākulitālakā tanvī // 4.31 //",
  "GK19kskala_u:587": "sātha kadācinnarapatimekānte viracitāñjaliḥ praṇatā &",
  "GK19kskala_u:588": "ūce nātha mayā tvaṃ kalpataruḥ sevitaściraṃ dāsyā // 4.32 //",
  "GK19kskala_u:589": "yadi nāma kutracidahaṃ yātā te hetutāṃ vibho lakṣmyāḥ &",
  "GK19kskala_u:590": "tanmama saphalāmāśāmarhasi kartuṃ prasādena // 4.33 //",
  "GK19kskala_u:591": "puṇyaphalaprāpyānāṃ hṛtapararajasāṃ svabhāvavimalānām &",
  "GK19kskala_u:592": "tīrthānāmiva mahatāṃ na hi nāma samāgamo viphalaḥ // 4.34 //",
  "GK19kskala_u:593": "abhavanmama ko'pi yuvā dayito dhanajīvitādhikaḥ praṇayī &",
  "GK19kskala_u:594": "baddhaḥ sa vidarbhapure daivavaśāccorarūpeṇa // 4.35 //",
  "GK19kskala_u:595": "tanmuktaye mayā tvaṃ śaktataraḥ sevito mahīnāthaḥ &",
  "GK19kskala_u:596": "adhunā kriyatāmucitaṃ sattvasya kulasya śauryasya // 4.36 //",
  "GK19kskala_u:597": "iti vañcanāmavāpto vismita iva tadvaco nṛpaḥ śrutvā &",
  "GK19kskala_u:598": "suciraṃ vilokya vasudhāṃ sasmārāmātyavacanaṃ saḥ // 4.37 //",
  "GK19kskala_u:599": "atha tāṃ tathaiva rājāśvāsya vidarbheṣu bhūbhujaṃ jitvā &",
  "GK19kskala_u:600": "bandhanamuktenāsyāścoreṇa samāgamaṃ cakre // 4.38 //",
  "GK19kskala_u:601": "ityevaṃ bahuhṛdayā bahujihvā bahukarāśca bahumāyāḥ &",
  "GK19kskala_u:602": "tattvena satyarahitāḥ ko jānāti sphuṭaṃ veśyāḥ // 4.39 //",
  "GK19kskala_u:603": "varṇanadayitaḥ kaściddhanadayito dāsakarmadayito'nyaḥ &",
  "GK19kskala_u:604": "rakṣādayitaścānyo veśyānāṃ narmadayito'nyaḥ // 4.40 //",
  "GK19kskala_u:605": "sargaḥ 5",
  "GK19kskala_u:606": "moho nāma janānāṃ sarvaharo harati buddhimevādau &",
  "GK19kskala_u:607": "gūḍhataraḥ sa ca nivasati kāyasthānāṃ mukhe ca lekhe ca // 5.1 //",
  "GK19kskala_u:608": "raudrakalā iva pūrṇā niṣpannā sasyasaṃpattiḥ &",
  "GK19kskala_u:609": "grastā kṣaṇena dṛṣṭā niḥśeṣā divirarāhukalayeva // 5.2 //",
  "GK19kskala_u:610": "jñātāḥ saṃsārakalā yogibhirapayātarāgasaṃmohaiḥ &",
  "GK19kskala_u:611": "na jñātā divirakalā kenāpi bahuprayatnena // 5.3 //",
  "GK19kskala_u:612": "kūṭakalāśataśibiraiḥ janadhanavivaraiḥ kṣayakṣapātimiraiḥ &",
  "GK19kskala_u:613": "diviraireva samastā grastā janatā na kālena // 5.4 //",
  "GK19kskala_u:614": "ete hi kālapuruṣāḥ pṛthutaradaṇḍaprapātahatalokāḥ &",
  "GK19kskala_u:615": "gaṇanāgaṇanapiśācāḥ caranti bhūrjadhvajā loke // 5.5 //",
  "GK19kskala_u:616": "kasteṣāṃ viśvāsaṃ yamamahiṣaviṣāṇakoṭikuṭilānām &",
  "GK19kskala_u:617": "vrajati na yasya viṣaktaḥ kaṇṭhe pāśaḥ kṛtāntena // 5.6 //",
  "GK19kskala_u:618": "kalamāgranirgatamaṣī binduvyājena sāñjanāśrukaṇaiḥ &",
  "GK19kskala_u:619": "kāyasthakhanyamānā roditi khinneva rājyaśrīḥ // 5.7 //",
  "GK19kskala_u:620": "aṅkanyāsairviṣamaiḥ māyāvanitālakāvalīkuṭilaiḥ &",
  "GK19kskala_u:621": "ko nāma jagati racitaiḥ kāyasthairmohito na janaḥ // 5.8 //",
  "GK19kskala_u:622": "māyāprapañcasaṃcayavañcitaviśvairvināśitaḥ satatam &",
  "GK19kskala_u:623": "viṣayagrāmagrāsaiḥ kāyasthairindriyairlokaḥ // 5.9 //",
  "GK19kskala_u:624": "kuṭilā lipivinyāsā dṛśyante kālapāśasaṃkāśāḥ &",
  "GK19kskala_u:625": "kāyasthabhūrjaśikhare maṇḍalalīnā iva vyālāḥ // 5.10 //",
  "GK19kskala_u:626": "ete hi citraguptāḥ citradhiyo guptahāriṇo divirāḥ &",
  "GK19kskala_u:627": "rekhāmātravināśāt sahitaṃ kurvanti ye rahitam // 5.11 //",
  "GK19kskala_u:628": "loke kalāḥ prasiddhāḥ svalpatarāḥ saṃcaranti divirāṇām &",
  "GK19kskala_u:629": "gūḍhakalāḥ kila teṣāṃ jānāti kaliḥ kṛtānto vā // 5.12 //",
  "GK19kskala_u:630": "vakralipinyāsakalā sakalāṅkanimīlanakalā &",
  "GK19kskala_u:631": "satatapraveśasaṃgrahalopakalā vyayavivardhanakalā ca // 5.13 //",
  "GK19kskala_u:632": "grāhyaparicchedakalā deyadhanādānakāraṇakalā ca &",
  "GK19kskala_u:633": "utkocairharaṇakalā paryantabhuvaṃ palāyanakalā ca // 5.14 //",
  "GK19kskala_u:634": "śeṣasthavivekakalā calarāśisamagrabhakṣaṇakalā ca &",
  "GK19kskala_u:635": "utpannagopanakalā naṣṭaviśīrṇapradarśanakalā ca // 5.15 //",
  "GK19kskala_u:636": "krayamāṇairbharaṇakalā yojanacaryādibhiḥ kṣayakalā ca &",
  "GK19kskala_u:637": "ekatra pañcadaśyāṃ luṇṭhicikitsāsamāsanakalā ca // 5.16 //",
  "GK19kskala_u:638": "niḥśeṣabhūrjadāhād āgamanāśaśca paryante &",
  "GK19kskala_u:639": "yena vinā vyavahārī bhūryāgrahaṇe nirālokaḥ // 5.17 //",
  "GK19kskala_u:640": "sakalaṅkasya kṣayiṇo navanavarūpasya vṛddhibhājaśca &",
  "GK19kskala_u:641": "divirasya kalāḥ kuṭilāḥ ṣoḍaśa doṣākarasyaitāḥ // 5.18 //",
  "GK19kskala_u:642": "kūṭasthāḥ kāyasthāḥsarvanakāreṇa siddhamantreṇa &",
  "GK19kskala_u:643": "gurava iva viditamāyāvṛtticchedaṃ kṣaṇena kurvanti // 5.19 //",
  "GK19kskala_u:644": "hāritadhanapaśuvasanaḥ cauryabhayādbandhubhiḥ parityaktaḥ &",
  "GK19kskala_u:645": "babhrāma mahīmakhilāṃ tīvravyasanaḥ purā kitavaḥ // 5.20 //",
  "GK19kskala_u:646": "sa kadācidetya puṇyaiḥ ujjayinīṃ tatra majjanaṃ kṛtvā &",
  "GK19kskala_u:647": "vicaranvijane puraharamandiramavalokayāmāsa // 5.21 //",
  "GK19kskala_u:648": "śūnyāyatane gatvā varadaṃ devaṃ sadā mahākālam &",
  "GK19kskala_u:649": "upalepanakusumaphalaiḥ nirvyāpāraḥ siṣeve saḥ // 5.22 //",
  "GK19kskala_u:650": "stotrajapagītadīpaiḥ vipuladhyānair niśāsu nirnidraḥ &",
  "GK19kskala_u:651": "tasthau tatra sa suciraṃ duḥsahadaurgatyanāśāya // 5.23 //",
  "GK19kskala_u:652": "tasya kadācidbhaktyā śubhaśatakṛtayā prasāditaḥ sahasā &",
  "GK19kskala_u:653": "bhavabhayahārī bhagavān bhūtapatiḥ saṃbabhāṣe tam // 5.24 //",
  "GK19kskala_u:654": "putra gṛhāṇetyukte devena kapālamālikāśikhare &",
  "GK19kskala_u:655": "ekaṃ kapālamasakṛt cakre saṃjñāṃ purārāteḥ // 5.25 //",
  "GK19kskala_u:656": "ardhokte sthagitavaraḥ saṃpīḍanasaṃjñayā kapālasya &",
  "GK19kskala_u:657": "tūṣṇīṃ cakāra rudro dāridryātkitavapuṇyānām // 5.26 //",
  "GK19kskala_u:658": "snātuṃ yāte tasmin vijane devaḥ kapālamavadattat &",
  "GK19kskala_u:659": "dantāṃśupaṭalapālīṃ gaṅgāmiva darśayannagre // 5.27 //",
  "GK19kskala_u:660": "asya kitavasya sādhoḥ bhaktasya cirasthitasya varadāne &",
  "GK19kskala_u:661": "kasmāttvayā mamaiṣā vihitā saṃpīḍanaiḥ saṃjñā // 5.28 //",
  "GK19kskala_u:662": "iti bhagavatā kapālaṃ pṛṣṭaṃ provāca sasmitaṃ śanakaiḥ &",
  "GK19kskala_u:663": "viṣamanayanoṣmavigalan maulīndusudhārasairjīvat // 5.29 //",
  "GK19kskala_u:664": "śṛṇu bhagavanyena mayā vijñapto'si svabhāvasaralātman &",
  "GK19kskala_u:665": "sulabho'pi bodhyate vā niṣkāraṇamīśvaraḥ kena // 5.30 //",
  "GK19kskala_u:666": "eṣa kitavo'tiduḥkhī dāridryādviratasakalanijakṛtyaḥ &",
  "GK19kskala_u:667": "prāsāde'sminracayati lepanabalikusumadhūpārgham // 5.31 //",
  "GK19kskala_u:668": "duḥkhī bhavati tapasvī dhanarahitaḥ sādaro bhavati dharme &",
  "GK19kskala_u:669": "bhraṣṭādhikāravibhavaḥ sarvapraṇataḥ priyaṃvado bhavati // 5.32 //",
  "GK19kskala_u:670": "arcayati devaviprān japati ciraṃ vetti nirdhano mitram &",
  "GK19kskala_u:671": "kaṭhino'pi lohapiṇḍaḥ taptaḥ karmaṇyatāṃ eti // 5.33 //",
  "GK19kskala_u:672": "vyasanaparitaptahṛdayaḥ tiṣṭhati sarvaḥ sadācāre &",
  "GK19kskala_u:673": "vibhavamadamohitānāṃ karmasmaraṇe kathā kaiva // 5.34 //",
  "GK19kskala_u:674": "aiśvaryārthī bhagavannrthī āśāpāśena lambamāno 'sau &",
  "GK19kskala_u:675": "kurute parāṃ saparyāṃ prāptārtho dṛśyate na punaḥ // 5.35 //",
  "GK19kskala_u:676": "svārthārthinaḥ prayattā prāptārthāḥ sevakāḥ sadā viphalāḥ &",
  "GK19kskala_u:677": "na hi nāma jagati kaścit kṛtakāryaḥ sevako bhavati // 5.36 //",
  "GK19kskala_u:678": "deva prāsāde'smin phalajalakusumādibhogasāmagrīm &",
  "GK19kskala_u:679": "pūrṇe yāte kitave vijane nānye kariṣyanti // 5.37 //",
  "GK19kskala_u:680": "tasmātpuṇyopanataṃ kitavaṃ saṃrakṣa sevakaṃ satatam &",
  "GK19kskala_u:681": "varadānamasya bhagavan nirvāsanamātmapūjāyāḥ // 5.38 //",
  "GK19kskala_u:682": "śrutvaitadvakrataraṃ vacanaṃ pṛthuvismayasmeraḥ &",
  "GK19kskala_u:683": "taṃ papraccha pinākī kastvaṃ tattvena kiṃ karma // 5.39 //",
  "GK19kskala_u:684": "iti pṛṣṭaṃ punarūce sapadi kapālaṃ vicintya sadbhāvam &",
  "GK19kskala_u:685": "magadhānāmahamabhavaṃ kāyasthakule svakarmaṇo vimukhaḥ // 5.40 //",
  "GK19kskala_u:686": "snānajapavratanirataḥ tīrtharato viditasarvaśāstrārthaḥ &",
  "GK19kskala_u:687": "tyaktvā bhāgīrathyāṃ śarīrakaṃ tvatpadaṃ prāptaḥ // 5.41 //",
  "GK19kskala_u:688": "ākarṇyavaṃ bhagavān ūce kāyastha eva satyaṃ tvam &",
  "GK19kskala_u:689": "citraṃ kauṭilyakalāṃ na tyajasi kapālaśeṣo'pi // 5.42 //",
  "GK19kskala_u:690": "ityuktvā smitakiraṇaiḥ kurvannāśālatāḥ kusumaśubhrāḥ &",
  "GK19kskala_u:691": "snātvāgatāya tasmai kitavāya varaṃ dadau varadaḥ // 5.43 //",
  "GK19kskala_u:692": "kṛtvā tatkitavahitaṃ paśyata evāśu tasya śaśimauliḥ &",
  "GK19kskala_u:693": "niṣkāsitavāṃstacchira uttamatamamuṇḍamālikāpaṅkteḥ // 5.44 //",
  "GK19kskala_u:694": "ityevaṃ kuṭilakalāṃ sahajāṃ malināṃ janakṣaye niratām &",
  "GK19kskala_u:695": "yamadaṃṣṭrāmiva muñcati kāyastho nāsthiśeṣo'pi // 5.45 //",
  "GK19kskala_u:696": "susthaḥ ko nāma janaḥ satatāśucibhāvadūṣitakalānām &",
  "GK19kskala_u:697": "doṣakṛtāṃ śakṛtāmiva kāyasthānāmavaṣṭambhaiḥ // 5.46 //",
  "GK19kskala_u:698": "asuraracitaprayatnād vijñātā diviravañcanā yena &",
  "GK19kskala_u:699": "saṃrakṣaitā matimatā ratnavatī vasumatī tena // 5.47 //",
  "GK19kskala_u:700": "sargaḥ 6: madavarṇanam",
  "GK19kskala_u:701": "ekaḥ sakalajanānāṃ hṛdayeṣu kṛtāspado madaḥ śatruḥ &",
  "GK19kskala_u:702": "yenāviṣṭaśarīro na śṛṇoti na paśyati stabdhaḥ // 6.1 //",
  "GK19kskala_u:703": "vijitātmanāṃ janānām abhavadyaḥ kṛtayuge damo nāma &",
  "GK19kskala_u:704": "so'yaṃ viparītatayā madaḥ sthitaḥ kaliyuge puṃsām // 6.2 //",
  "GK19kskala_u:705": "maunaṃ vadananikūṇanam ūrdhvekṣaṇamanyalakṣyatā cākṣṇoḥ &",
  "GK19kskala_u:706": "gātravilepanaveṣṭanam agryaṃ rūpaṃ madasyaitat // 6.3 //",
  "GK19kskala_u:707": "śauryamado rūpamadaḥ śṛṅgāramadaḥ kulonnatimadaśca &",
  "GK19kskala_u:708": "vibhavamadamūlajātā madavṛkṣā dehināmante // 6.4 //",
  "GK19kskala_u:709": "śūlārūḍhasamāno vātastabdhopamo'tha bhūtasamaḥ &",
  "GK19kskala_u:710": "bahubhoge vibhavamadaḥ praśamajvarasaṃnipātasamaḥ // 6.5 //",
  "GK19kskala_u:711": "śauryamado bhujadarśī rūpamado darpaṇādidarśī ca &",
  "GK19kskala_u:712": "kāmamadaḥ strīdarśī vibhavamadastveṣa jātyandhaḥ // 6.6 //",
  "GK19kskala_u:713": "antaḥsukharasamūrcchāmīlitanayanaḥ samāhitadhyānaḥ &",
  "GK19kskala_u:714": "dhanamada eṣa narāṇām ātmārāmopamaḥ ko'pi // 6.7 //",
  "GK19kskala_u:715": "unmādayatyaviṣaye vividhavikāraḥ samastaguṇahīnaḥ &",
  "GK19kskala_u:716": "mūḍhamadastvanyo'yaṃ jayati vicitro nirālambaḥ // 6.8 //",
  "GK19kskala_u:717": "stambhānna paśyati bhuvaṃ khecaradarśī sadā tapasvimadaḥ &",
  "GK19kskala_u:718": "bhaktimado'dbhutakārī vismṛtadehaścalaḥ prakṛtyaiva // 6.9 //",
  "GK19kskala_u:719": "ākoparaktanayanaḥ paravāṅmātrāsahaḥ pralāpī ca &",
  "GK19kskala_u:720": "viṣamaḥ śrutamadanāmā dhātukṣobho nṛṇāṃ mūrtaḥ // 6.10 //",
  "GK19kskala_u:721": "satatabhrukuṭikarālaḥ paruṣākrośī haṭhābhighātaparaḥ &",
  "GK19kskala_u:722": "adhikāramadaḥ puṃsāṃ sarvāśī rākṣasaḥ krūraḥ // 6.11 //",
  "GK19kskala_u:723": "pūrvapuruṣapratāpaprathitakathāvismṛtānyanijakṛtyaḥ &",
  "GK19kskala_u:724": "kulamada ekaḥ puṃsāṃ sudīrghadarśī mahājñānaḥ // 6.12 //",
  "GK19kskala_u:725": "varjitasakalasparśaḥ sarvāśucibhāvanānnirālambaḥ &",
  "GK19kskala_u:726": "ākāśe'pi salepaḥ śaucamado nityasaṃkocaḥ // 6.13 //",
  "GK19kskala_u:727": "sāvadhayaḥ sarvamadā nijanijamūlakṣaye vinaśyanti &",
  "GK19kskala_u:728": "varamada ekaḥ kuṭilo vijṛmbhate niravadhirbhogī // 6.14 //",
  "GK19kskala_u:729": "pānamadastu jaghanyaḥ sarvajugupsāspadaṃ mahāmohaḥ &",
  "GK19kskala_u:730": "kṣaṇiko'pi harati sahasā varṣasahasrārjitaṃ śīlam // 6.15 //",
  "GK19kskala_u:731": "vidyāvati vipravare gavi hastini bhūpatau śvapāke ca &",
  "GK19kskala_u:732": "madyamadaḥ samadarśī svaparavibhāgaṃ na jānāti // 6.16 //",
  "GK19kskala_u:733": "vigalitasadasadbhedaḥ samakāñcanaloṣṭapāṣāṇaḥ &",
  "GK19kskala_u:734": "prāpto yogidaśāmapi narake kṣībaḥ svayaṃ patati // 6.17 //",
  "GK19kskala_u:735": "roditi gāyati vihasati gāyati vilapaty uccair upaiti saṃmoham &",
  "GK19kskala_u:736": "bhajate vividhavikārān saṃsārādarśamaṇḍalaḥ kṣībaḥ // 6.18 //",
  "GK19kskala_u:737": "parapaticumbanasaktāṃ paśyati dayitāṃ na yāti saṃtāpam &",
  "GK19kskala_u:738": "kṣībo'tigāḍharāgaṃ pītvā madhu vītarāgaḥ kim // 6.19 //",
  "GK19kskala_u:739": "visṛjati vasanaṃ dūre vyasanaṃ gṛhṇāti duḥsahaṃ kṣībaḥ &",
  "GK19kskala_u:740": "añjalipātre pibati ca nijamūtravijṛmbhitaṃ candram // 6.20 //",
  "GK19kskala_u:741": "cyavanaḥ purā maharṣiḥ yauvanamaśviprayogato labdhvā &",
  "GK19kskala_u:742": "yajñe svayaṃ kṛtajñaḥ tau cakre somapānārhau // 6.21 //",
  "GK19kskala_u:743": "kruddhastametya śakraḥ provāca mune na vetsi kimapi tvam &",
  "GK19kskala_u:744": "bhiṣajāvapaṅktiyogyo somārhāvaśvinau yasya // 6.22 //",
  "GK19kskala_u:745": "iti bahuśaḥ surapatinā pratiṣiddho'pi svatejasā cyavanaḥ &",
  "GK19kskala_u:746": "na cacāla niścitātmā nijakṛtyādaśvinoḥ prītyā // 6.23 //",
  "GK19kskala_u:747": "tatkopodyatavajraṃ jambhārerāyataṃ bhujastambham &",
  "GK19kskala_u:748": "astambhayanmunīndraḥ prabhāvasaṃbhāvanāpātram // 6.24 //",
  "GK19kskala_u:749": "asṛjacca tadvadhāya pralambakāyopamaṃ caturdaṃṣṭram &",
  "GK19kskala_u:750": "yojanasahasravipulaṃ kṛtyārūpaṃ mahāsuraṃ ghoram // 6.25 //",
  "GK19kskala_u:751": "tenāviṣṭaḥ sahasā bhīto vajrī tamāyayau śaraṇam &",
  "GK19kskala_u:752": "somo'stu devabhiṣajoḥ iti covāca praṇaṣṭadhṛtiḥ // 6.26 //",
  "GK19kskala_u:753": "munirapi karuṇāsindhuḥ bhītaṃ praṇataṃ mahendramāśvāsya &",
  "GK19kskala_u:754": "madamutsasarja ghoraṃ dyūtastrīpānamṛgayāsu // 6.27 //",
  "GK19kskala_u:755": "so'yamasuraḥ pramāthī muninā kruddhena nirmito hṛdaye &",
  "GK19kskala_u:756": "nivasati śarīrabhājāṃ stambhākāro guṇairbaddhaḥ // 6.28 //",
  "GK19kskala_u:757": "maune śrīmattānāṃ niḥspandadṛśi pravṛddhavibhavānām &",
  "GK19kskala_u:758": "bhrūbhaṅgamukhavikāre dhanikānāṃ bhrūyuge viṭādīnām // 6.29 //",
  "GK19kskala_u:759": "jihvāsu dūtaviduṣāṃ rūpavatāṃ daśanavasanakeśeṣu &",
  "GK19kskala_u:760": "vaidyānāmoṣṭhapuṭe grīvāyāṃ guṇiniyogigaṇakānām // 6.30 //",
  "GK19kskala_u:761": "skandhataṭe subhaṭānāṃ hṛdaye vaṇijāṃ kareṣu śilpavatām &",
  "GK19kskala_u:762": "galapatrāṅgulibhaṅge chātrāṇāṃ stanataṭeṣu taruṇīnām // 6.31 //",
  "GK19kskala_u:763": "udare śrāddhārhāṇāṃ jaṅghāsu ca lekhahārapuruṣāṇām &",
  "GK19kskala_u:764": "gaṇḍeṣu kuñjarāṇāṃ barhe śikhināṃ gateṣu haṃsānām // 6.32 //",
  "GK19kskala_u:765": "ityevaṃ madanāmā madāgraho bahuvikāradṛḍhamohaḥ &",
  "GK19kskala_u:766": "aṅge kāṣṭhībhūto vasati sadā sarvabhūtānām // 6.33 //",
  "GK19kskala_u:767": "iti mahākaviśrīkṣemendraviracite kalāvilāse madavarṇananāma ṣaṣṭhaḥ sargaḥ",
  "GK19kskala_u:768": "sargaḥ 7: gāyanavarṇanam",
  "GK19kskala_u:769": "artho nāma janānāṃ jīvitamakhilakriyākalāpasya &",
  "GK19kskala_u:770": "tamapi haranty atidhūrtāḥ ślakṣṇagalā gāyanā loke // 7.1 //",
  "GK19kskala_u:771": "niḥśeṣaṃ kamalākarakoṣaṃ jagdhvāpi kumudamāsvādya &",
  "GK19kskala_u:772": "kṣīṇā gāyanabhṛṅgā mātaṅgapraṇayatāṃ yānti // 7.2 //",
  "GK19kskala_u:773": "ghaṭapaṭaśakaṭaskandhā bahuḍimbhā muktakeśakakalāpāḥ &",
  "GK19kskala_u:774": "ete yonipisācā bhūpabhujo gāyanā loke // 7.3 //",
  "GK19kskala_u:775": "tamasi varākaś cauro hāhākāreṇa yāti saṃtrastaḥ &",
  "GK19kskala_u:776": "gāyanacauraḥ prakaṭaṃ hāhākṛtvaiva harati sarvasvam // 7.4 //",
  "GK19kskala_u:777": "pā pā dha dha ni ni ga ma sā dhā dhā mā mā sa mā sa gā dhā mā &",
  "GK19kskala_u:778": "kṛtvā svarapadapālīṃ gāyanadhūrtāś caranty ete // 7.5 //",
  "GK19kskala_u:779": "kuṭilāvartabhrāntaiḥ veṣavikāraiś ca mukhavikāraiś ca &",
  "GK19kskala_u:780": "gāyati gāyanasaṃgho mardalahastaś ciraṃ maunī // 7.6 //",
  "GK19kskala_u:781": "āmantraṇajayaśabdaiḥ pratipadahuṃkāraghargharārāvaiḥ &",
  "GK19kskala_u:782": "svayamuktasādhuvādaiḥ antarayati gāyano gītam // 7.7 //",
  "GK19kskala_u:783": "jalapatite saktukaṇe matsyairbhukte'sti kāpi dharmāptiḥ &",
  "GK19kskala_u:784": "gāyanadattāsu paraṃ koṭiṣvapi nāsti phalaleśaḥ // 7.8 //",
  "GK19kskala_u:785": "mugdhadhanānāṃ vidhinā ruddhānāmandhakūpakoṣeṣu &",
  "GK19kskala_u:786": "vihito vivṛtamahāsyo gāyananāmā praṇālaughaḥ // 7.9 //",
  "GK19kskala_u:787": "naitat prakaṭitadaśanā gāyanadhūrtāḥ sadaiva gāyanti &",
  "GK19kskala_u:788": "ete gatānugatikān hasanti dhūrtā gṛhītārthān // 7.10 //",
  "GK19kskala_u:789": "prātargāyanadhūrtā bhavanti dhīrāḥ sahārakeyūrāḥ &",
  "GK19kskala_u:790": "madhyāhne dyūtajitā nagnā bhagnā nirādhārāḥ // 7.11 //",
  "GK19kskala_u:791": "stutivāgurānibaddhaiḥ vacanaśaraiḥ kapaṭakūṭaracanābhiḥ &",
  "GK19kskala_u:792": "gītairgāyanalubdhā mugdhamṛgāṇāṃ haranti sarvasvam // 7.12 //",
  "GK19kskala_u:793": "naṣṭasvarapadagītaiḥ kṣaṇena lakṣāni gāyano labdhvā &",
  "GK19kskala_u:794": "dāsyāḥ sutena dattaṃ kimiti vadarduḥkhito yāti // 7.13 //",
  "GK19kskala_u:795": "varjitasādhudvijavaravṛddhāyāḥ sakalaśokakalitāyāḥ &",
  "GK19kskala_u:796": "śāpo'yameva lakṣmyā gāyanabhojyaiva yat satatam // 7.14 //",
  "GK19kskala_u:797": "devaḥ purā surāṇām adhinātho nāradaṃ cirāyātam &",
  "GK19kskala_u:798": "papraccha lokavṛttaṃ mahītale bhūmipālānām // 7.15 //",
  "GK19kskala_u:799": "so'vadaravanipatīnāṃ jayināṃ bahudānadharmayajñānām &",
  "GK19kskala_u:800": "caratā mayā nṛloke surapatiyogyāḥ śriyo dṛṣṭāḥ // 7.16 //",
  "GK19kskala_u:801": "te tu tvāṃ spardhante vibhavairvaruṇaṃ dhanādhināthaṃ ca &",
  "GK19kskala_u:802": "śatamakhasaṃjñāmasakṛd bahutarayajñā hasanty eva // 7.17 //",
  "GK19kskala_u:803": "śrutvā tarmunivacanaṃ jātadveṣaḥ śatakratuḥ kopāt &",
  "GK19kskala_u:804": "hartuṃ dhanaṃ piśācān visasarja bhuvaṃ narendrāṇām // 7.18 //",
  "GK19kskala_u:805": "te gītanāmamantrāḥ surapatidiṣṭāḥ piśācasaṃghātāḥ &",
  "GK19kskala_u:806": "hartuṃ sakalanṛpāṇāṃ dhanamakhilaṃ bhūtalaṃ prayayuḥ // 7.19 //",
  "GK19kskala_u:807": "māyādāsaḥ prathamaṃ ḍambaradāsaś ca vajradāsaś ca &",
  "GK19kskala_u:808": "jh[kṣ?]ayadāsaluṇṭhadāsau kharaharadāsaḥ prasiddhadāsaś ca // 7.20 //",
  "GK19kskala_u:809": "vāḍavadāsaś cāṣṭau te gatvā martyalokamatibhayadāḥ &",
  "GK19kskala_u:810": "vivṛtāsyaghorakuharā gāyanasṛṣṭiṃ sasarjurativikaṭām // 7.21 //",
  "GK19kskala_u:811": "yairetairhṛtavibhavā diśi diśi hṛta[?]sakalalokasarvasvāḥ &",
  "GK19kskala_u:812": "yajñādiṣu bhūpatayo jātāḥ śithilodyamāḥ sarve // 7.22 //",
  "GK19kskala_u:813": "ete hi karṇavivaraiḥ praviśya gītacchalena bhūpānām &",
  "GK19kskala_u:814": "sahasā haranti hṛdayaṃ karṇapiśācā mahāghorāḥ // 7.23 //",
  "GK19kskala_u:815": "tasmāreṣāṃ rāṣṭre na dadāti vikāriṇāṃ praveśaṃ yaḥ &",
  "GK19kskala_u:816": "tasya sakalārthasaṃpadyajñavatī bhūmirādhīnā // 7.24 //",
  "GK19kskala_u:817": "naṭanartakacakracarāḥ kuśīlavāścāraṇā viṭāścaiva &",
  "GK19kskala_u:818": "aiśvaryaśāliśalabhāḥ caranti tebhyaḥ śriyaṃ rakṣet // 7.25 //",
  "GK19kskala_u:819": "gāyanasaṃghasyaikyād uttiṣṭhati gītaniḥsvanaḥ sumahān &",
  "GK19kskala_u:820": "asthāne dattāyā lakṣmyā iva saṃbhramākrandaḥ // 7.26 //",
  "GK19kskala_u:821": "sargaḥ 8",
  "GK19kskala_u:822": "tatrāpi hemakārā haraṇakalāyoginaḥ pṛthudhyānāḥ &",
  "GK19kskala_u:823": "ye dhāmni bahulalakṣmyāḥ śūnyatvaṃ darśayanty eva // 8.1 //",
  "GK19kskala_u:824": "sāraṃ sakaladhanānāṃ saṃpatsu vibhūṣaṇaṃ vipadi rakṣā &",
  "GK19kskala_u:825": "ete haranti pāpāḥḷ satataṃ tejaḥ paraṃ hema // 8.2 //",
  "GK19kskala_u:826": "sahasaiva dūṣayanti sparśena suvarṇamupahatacchāyām &",
  "GK19kskala_u:827": "nityāśucayaḥ pāpāḥ caṇḍālā hemakārāś ca // 8.3 //",
  "GK19kskala_u:828": "masṛṇakaṣāśmani nikaṣo mandarucikramagatā kalā teṣām &",
  "GK19kskala_u:829": "yeṣāṃ paruṣakaṣāśmani vikrayakāle'pi lābhakalā // 8.4 //",
  "GK19kskala_u:830": "sopasnehaḥ svedyaḥ sikthakamudro'pi bālukāprāyaḥ &",
  "GK19kskala_u:831": "soṣmā ca yuktibhedāt tulopalānāṃ kalāḥ pañca // 8.5 //",
  "GK19kskala_u:832": "dvipuṭā sphoṭavipākā suvarṇarasapāyinī sutāmrakalā &",
  "GK19kskala_u:833": "sīsamalakācacūrṇagrahaṇaparā ṣaṭkalā mūṣā // 8.6 //",
  "GK19kskala_u:834": "vakramukhī viṣamapuṭā suṣiratalā nyastapāradā mṛdvī &",
  "GK19kskala_u:835": "pakṣakaṭā granthimatī sikthakalā bahuguṇā puronamrā // 8.7 //",
  "GK19kskala_u:836": "vātabhrāntā tanvī gurvī vā paruṣavātadhṛtacūrṇā &",
  "GK19kskala_u:837": "nirjīvanā sajīvā ṣoḍaśa hemnastulāsu kalāḥ // 8.8 //",
  "GK19kskala_u:838": "mandaḥ sāvego vā madhyacchinnaḥ saśabdlphūtkāraḥ &",
  "GK19kskala_u:839": "pātī śīkarakārī phūtkāraḥ ṣaṭkalāsteṣām // 8.9 //",
  "GK19kskala_u:840": "jvālāvalayī dhūmo visphoṭī mandakaḥ sphuliṅgī ca &",
  "GK19kskala_u:841": "pūrvadhṛtatāmracūrṇas teṣāṃ api ṣaṭkalo vahniḥ // 8.10 //",
  "GK19kskala_u:842": "praśnaḥ kathā vicitrā kaṇḍūyanamaṃśukāntarākṛṣṭiḥ &",
  "GK19kskala_u:843": "dinavelārkanirīkṣaṇamatihāso makṣikākṣepaḥ // 8.11 //",
  "GK19kskala_u:844": "kautukadarśanamasakṛtsvajanakaliḥ salilapātrabhaṅgaśca &",
  "GK19kskala_u:845": "bahirapi gamanaṃ bahuśo dvādaśa ceṣṭākalās teṣām // 8.12 //",
  "GK19kskala_u:846": "ghaṭitasyopari pākaḥ kṛtrimavarṇaprakāśanotkarṣī &",
  "GK19kskala_u:847": "tanugomayāgnimadhye lavaṇakṣārānulepena // 8.13 //",
  "GK19kskala_u:848": "sāmānyalohapātrādbhūminyaste'pi kāntalohatale &",
  "GK19kskala_u:849": "dhāvati vadanena tulā riktāpi muhuḥ supūrṇeva // 8.14 //",
  "GK19kskala_u:850": "pratibaddhe jatuyogye prakṣiptanighūḍhakanakakaṇam &",
  "GK19kskala_u:851": "tulitaṃ pūraṇakāle sukhena hartuṃ samāyāti // 8.15 //",
  "GK19kskala_u:852": "ujjvalane'pi ca teṣāṃ pātanamatisukaramaśmakāle ca &",
  "GK19kskala_u:853": "sadṛśavicitrābharaṇe parivartanalāghavaprasāraśca // 8.16 //",
  "GK19kskala_u:854": "pūrṇādāne ghaṭane nekṣā māṣārpaṇaṃ prabhāyogaḥ &",
  "GK19kskala_u:855": "kālāharaṇavināśaḥ pratipūraṇayācanaṃ bahuśleṣaḥ // 8.17 //",
  "GK19kskala_u:856": "ekādaśa yuktikālasteṣāmetāḥ samāsena &",
  "GK19kskala_u:857": "ekaiva kalā mahatī niśi gamanaṃ sarvamādāya // 8.18 //",
  "GK19kskala_u:858": "etā hemakārāṇāṃ vicāralabhyāḥ kalāścatuḥṣaṣṭiḥ &",
  "GK19kskala_u:859": "anyā gūḍhāśca kalāḥ sahasranetro'pi no vetti // 8.19 //",
  "GK19kskala_u:860": "meruḥ sthito'tidūre manuṣyabhūmiṃ cirātparityajya &",
  "GK19kskala_u:861": "bhīto'vaśyaṃ cauryādghorāṇāṃ hemakārāṇām // 8.20 //",
  "GK19kskala_u:862": "kanakaśilāśatasaṃdhiprasṛtamahāvivarakoṭisaṃghātaiḥ &",
  "GK19kskala_u:863": "utkīrṇanikhilaśikharaḥ purā kṛto mūṣakairmeruḥ // 8.21 //",
  "GK19kskala_u:864": "tatrākhilākhusenānikhātanakharāvalekhanotkhātaiḥ &",
  "GK19kskala_u:865": "śithilitamūlaḥ sahasā babhūva meruḥ purā niyatam // 8.22 //",
  "GK19kskala_u:866": "mūṣakanakharotkhātaḥ sumeruruccaistarāṃ śuśubhe &",
  "GK19kskala_u:867": "uddhatasuvarṇadhūlīpaṭalaiḥ kapilā bahuḥ kakubhaḥ // 8.23 //",
  "GK19kskala_u:868": "tasmiñjarjaraśikhare vivarodaradalitakanakakūṭataṭe &",
  "GK19kskala_u:869": "kalpāntāgamaśaṅkābhayamāvirabhūdamartyānām // 8.24 //",
  "GK19kskala_u:870": "āha ca divyadṛśā tadvilokya sarvaṃ surānāthāgastyaḥ &",
  "GK19kskala_u:871": "ete te brahmaghnā niśācārāstridaśasaṃgare nihatāḥ // 8.25 //",
  "GK19kskala_u:872": "jātā mūṣakarūpā merunipāte kṛtārambhāḥ &",
  "GK19kskala_u:873": "vadhyāḥ punarapi bhavatāmāśramabhaṅgān munīnāṃ ca // 8.26 //",
  "GK19kskala_u:874": "śrutvaitanmunivacanaṃ dhūmena bilāvalīṃ samāpūrya &",
  "GK19kskala_u:875": "śāpena pūrvadagdhāñjagdhustridaśā mahāmūṣān // 8.27 //",
  "GK19kskala_u:876": "ete ta eva mūṣāḥ suvarṇkārāḥ kṣitau punarjātāḥ &",
  "GK19kskala_u:877": "janmābhyāsādaniśaṃ kāñcanacūrṇaṃ nikarṣanti // 8.28 //",
  "GK19kskala_u:878": "tasmānmahīpatīnāmasaṃbhave garadacoradasyūnām &",
  "GK19kskala_u:879": "ekaḥ suvarṇakāro nigrāhyaḥ sarvathā nityam // 8.29 //",
  "GK19kskala_u:880": "sargaḥ 9: nānādhūrtavarṇanam",
  "GK19kskala_u:881": "vāñcakamāyā mahatī mahītale jaladhimekhale nikhile &",
  "GK19kskala_u:882": "naṣṭadhiyāṃ matsyānāṃ jālālī dhīvarairvihitā // 9.1 //",
  "GK19kskala_u:883": "sarvasvameva paramaṃ prāṇā yeṣāṃ kṛte prayatno'yam &",
  "GK19kskala_u:884": "vaidyā vedyāḥ satataṃ yeṣāṃ haste sthitāste'pi // 9.2 //",
  "GK19kskala_u:885": "ete hi dehadāhād virahā iva duḥsahā bhiṣajaḥ &",
  "GK19kskala_u:886": "grīṣmadivasā ivogrā bahutṛṣṇaḥ śoṣayanty eva // 9.3 //",
  "GK19kskala_u:887": "vividhauṣadhaparivatairyogaiḥ jijñāsayā svavidyāyāḥ &",
  "GK19kskala_u:888": "hatvā nṛṇāṃ sahasraṃ paścādvaidyo bhavetsiddhaḥ // 9.4 //",
  "GK19kskala_u:889": "vinyasya rāśicakraṃ grahacintāṃ nāṭayarmukhavikāraiḥ &",
  "GK19kskala_u:890": "anuvadati cirārgaṇako yat kiṃcit prāśnikenoktam // 9.5 //",
  "GK19kskala_u:891": "gaṇayati gagane gaṇakaḥ candreṇa samāgamaṃ viśākhāyāḥ &",
  "GK19kskala_u:892": "vividhabhujaṃgakrīḍāsaktāṃ gṛhiṇīṃ na jānāti // 9.6 //",
  "GK19kskala_u:893": "prathamaṃ svavittamakhilaṃ kanakārthī bhasmasāt kṛtvā &",
  "GK19kskala_u:894": "paścāt sadhanānrasikān vināśayaty eṣa varṇikānipunaḥ // 9.7 //",
  "GK19kskala_u:895": "śatavedhī siddho me sahasravedhī raso'pi niryātaḥ &",
  "GK19kskala_u:896": "iti vadati dhātuvādī nagno malinaḥ kṛśo rūkṣaḥ // 9.8 //",
  "GK19kskala_u:897": "tāmraghaṭopamaśīrṣo dhūrto hi rasāyanī jarājīrṇaḥ &",
  "GK19kskala_u:898": "keśotpādanakathayā khalvāṭāneva muṣṇāti // 9.9 //",
  "GK19kskala_u:899": "prahlādanaśucitārakaśambararamaṇījane 'pi baddhāśaḥ &",
  "GK19kskala_u:900": "bilvādibhiratikāmī hutvā dhūmāndhatāmeti // 9.10 //",
  "GK19kskala_u:901": "khecaryaḥ sukhasādhyā yatnādyadi labhyate nabhaḥkusumam &",
  "GK19kskala_u:902": "uktāḥ prayogavidbhiḥ maśakāsthiṣu siddhayo bahudhā // 9.11 //",
  "GK19kskala_u:903": "kṛṣṇāśvaśakṛdvṛtyā paśyati gagane surendrabhavanāni &",
  "GK19kskala_u:904": "maṇḍūkavasālipto bhavati pumārvallabho'psarasām // 9.12 //",
  "GK19kskala_u:905": "ity uktvā punarāśāṃ diśi diśi vilasanti dhūrtasaṃghātāḥ &",
  "GK19kskala_u:906": "yairvividhasiddhilubdhāḥ kṣaiptāḥ śataśo narāḥ śvabhre // 9.13 //",
  "GK19kskala_u:907": "vaśyākarṣaṇayogī pathi pathi rakṣāṃ dadāti nārīṇām &",
  "GK19kskala_u:908": "ratikāmatantramūlaṃ mūlaṃ mantraṃ na jānāti // 9.14 //",
  "GK19kskala_u:909": "bahavo rathyāguravo laghudīkṣāḥ svalpayogamutpādya &",
  "GK19kskala_u:910": "vyādhā iva vardhante mugdhānāṃ draviṇadāraharāḥ // 9.15 //",
  "GK19kskala_u:911": "hastasthā dhanarekhā vipulatarāsyā patiś ca calacittaḥ &",
  "GK19kskala_u:912": "mṛdnāti kulavadhūnām ity uktvā kamalakomalaṃ pāṇim // 9.16 //",
  "GK19kskala_u:913": "baddhe'ṅguṣṭhe salile paśyati vividhaṃ janabhramaṃ kanyā &",
  "GK19kskala_u:914": "na prāpyate ca coro moho'sāv indrajālasya // 9.17 //",
  "GK19kskala_u:915": "khādati pibati ca dhūrtaḥ pralāpakārī nṛṇāṃ talāghātaiḥ &",
  "GK19kskala_u:916": "ceṭāveśaṃ kṛtvā nirmantrakṣudradhūpena // 9.18 //",
  "GK19kskala_u:917": "kakṣapuṭe nāgārjunalikhitā yuktir vidhīyatāṃ dhūpe &",
  "GK19kskala_u:918": "yo hartuṃ mohāditi dhūrto'gnau kṣipati paravittam // 9.19 //",
  "GK19kskala_u:919": "yakṣīputrāś corā vijñeyāḥ kūṭadhūpakartāraḥ &",
  "GK19kskala_u:920": "yeṣāṃ pratyakṣaphalaṃ dārirdyaṃ rājabhaṅgaś ca // 9.20 //",
  "GK19kskala_u:921": "bahutaradhanena vaṇijā putrī sā putravargṛhītaiva &",
  "GK19kskala_u:922": "madadhīneti kathābhiḥ kanyārthaṃ bhujyate dhūrtaḥ // 9.21 //",
  "GK19kskala_u:923": "cintyaḥ sveṅitavādī marmajño hṛdayacaura evāsau &",
  "GK19kskala_u:924": "tiṣṭhati paraprayukto mithyābadhiro'thavā mūkaḥ // 9.22 //",
  "GK19kskala_u:925": "bhasmasmerā veśyā vṛddhāḥ śramaṇāḥ sadaivatā gaṇikāḥ &",
  "GK19kskala_u:926": "etāḥ kulanārīṇāṃ caranti dhanaśīlahāriṇyaḥ // 9.23 //",
  "GK19kskala_u:927": "vidhavā taruṇī sadhanā vāñcati divyaṃ bhavadvidhaṃ ramaṇam &",
  "GK19kskala_u:928": "dhūrto jaḍamity uktvā sarvasvaṃ tasya bhakṣayati // 9.24 //",
  "GK19kskala_u:929": "pratyahavetanayuktāḥ karmasu ye kāryśilpino dhūrtāḥ &",
  "GK19kskala_u:930": "vilasantikarmavighnaiḥ vijñeyāḥ kālacaurāste // 9.25 //",
  "GK19kskala_u:931": "akṣavyājairvividhaiḥ gaṇanahastādilāghavair nipuṇāḥ &",
  "GK19kskala_u:932": "dhūrtāś caranti gūḍhaṃ prasiddhakitavā videśeṣu // 9.26 //",
  "GK19kskala_u:933": "bhojanamātrotpattiḥ bahuvyayo dyūtamadyaveśyābhiḥ &",
  "GK19kskala_u:934": "vijñeyo gṛhacauro bandhujano veśmadāso vā // 9.27 //",
  "GK19kskala_u:935": "kṛtakaṃ śāstramasatyaṃ sākṣārdṛṣṭaś ca kena paralokaḥ &",
  "GK19kskala_u:936": "iti vadati yaḥ sa śaṅkyo niraṅkuśo mattamātaṅgaḥ // 9.28 //",
  "GK19kskala_u:937": "bahulābhalubdhamanasāṃ haranti ye duḥsahena lābhena &",
  "GK19kskala_u:938": "ṛṇadhanamadhikavidagdhā vijñeyā lābhacorāste // 9.29 //",
  "GK19kskala_u:939": "adhikaraṇāmbudhimadhye jvalanti vaḍavāgnayaḥ satatabhakṣāḥ &",
  "GK19kskala_u:940": "janadhanaghanamanaso ye bhaṭṭākhyā nyāyacorāste // 9.30 //",
  "GK19kskala_u:941": "vibhavāmbhoruhamadhupā duḥsahavipadanilavegavimukhā ye &",
  "GK19kskala_u:942": "suhṛdaste sukhacaurāḥ caranti lakṣmīlatāhūtāḥ // 9.31 //",
  "GK19kskala_u:943": "yadyat kiṃcirapūrvaṃ paricaritaṃ kalpanādasaṃbaddham &",
  "GK19kskala_u:944": "varṇayati harṣakārī bahuvacanaḥ karṇacauro'sau // 9.32 //",
  "GK19kskala_u:945": "doṣeṣu guṇastutibhiḥ śraddhāmutpādya caturavacanā ye &",
  "GK19kskala_u:946": "kurvantyabhinavasṛṣṭiṃ sthiticaurāste nirācārāḥ // 9.33 //",
  "GK19kskala_u:947": "ātmaguṇakhyātiparāḥ paraguṇamācchādya vipulayatnena &",
  "GK19kskala_u:948": "prabhavanti paramadhūrtā guṇacaurāste vimūḍhahṛdayeṣu // 9.34 //",
  "GK19kskala_u:949": "vallabhatāmupayātāḥ paravāllabhyaṃ vicitrapaiśunyaiḥ &",
  "GK19kskala_u:950": "ye nāśayanti dhūrtā mātsaryārvṛtticaurāste // 9.35 //",
  "GK19kskala_u:951": "śamadamabhaktivihīnas tīvravratadurgrahagrastaḥ &",
  "GK19kskala_u:952": "abhibhavati pratipattyā sādhujanaṃ kīrticauro'sau // 9.36 //",
  "GK19kskala_u:953": "deśāntarasaṃbhavibhiḥ bhogavarairvarṇanāramyaiḥ &",
  "GK19kskala_u:954": "ye'pi nayanti videśaṃ paśusadṛśārdeśacaurāste // 9.37 //",
  "GK19kskala_u:955": "nānāhāsavikāraiḥ bahuvaidagdhyaiḥ sanamavaicirtyaḥ &",
  "GK19kskala_u:956": "ramayati divasamaśeṣaṃ prakṛtivyāpāracauro' sau // 9.38 //",
  "GK19kskala_u:957": "bhakṣaitanijabahuvibhavāḥ paravibhavakṣapaṇadīkṣaitāḥ paścāt &",
  "GK19kskala_u:958": "aniśaṃ veśyāveśastutimukharamukhā viṭāś cintyāḥ // 9.39 //",
  "GK19kskala_u:959": "atiśucitayā na vittaṃ gṛhṇāti karoti cāgryamadhikāram &",
  "GK19kskala_u:960": "yo niyamasalilamatsyaḥ parihāryo niḥspṛhaniyogī // 9.40 //",
  "GK19kskala_u:961": "rathyāvaṇijaḥ pāpāḥ svayametya gṛheṣu yatprayacchanti &",
  "GK19kskala_u:962": "tatsvakarārpitamakhilaṃ bhavati paraṃ kācaśakalamapi // 9.41 //",
  "GK19kskala_u:963": "chandānuvartino ye śvabhrāpāte'pi sādhuvādaparāḥ &",
  "GK19kskala_u:964": "sarvasvahāriṇaste madhurā viṣavdviśantyantaḥ // 9.42 //",
  "GK19kskala_u:965": "tava narapatiḥ prasādī guṇagaṇanaparaḥ paraṃ vijane &",
  "GK19kskala_u:966": "uktveti rājadāsaiḥ sevakalokaḥ sadā muṣitaḥ // 9.43 //",
  "GK19kskala_u:967": "svapne mayābjahastāḷdṛṣṭā śrīstvadgṛhaṃ praviṣṭā sā &",
  "GK19kskala_u:968": "māsopaviṣṭatuṣṭā devī śrīḥ sādarā prāha // 9.44 //",
  "GK19kskala_u:969": "madbhaktaste dāsyati sarvaṃ tattvaṃ mayā labdhaḥ &",
  "GK19kskala_u:970": "ityuktvā saralāṇāṃ vilasanti gṛhe gṛhe dhūrtāḥ // 9.45 //",
  "GK19kskala_u:971": "puraviplavanagarodayayajñavivāhotsavādijanasaṃghe &",
  "GK19kskala_u:972": "praviśanti bandhuveṣāḥ pare'pi sarvāpahārāya // 9.46 //",
  "GK19kskala_u:973": "parijanapānāvasare pibati na madyaṃ niśāsu jāgarti &",
  "GK19kskala_u:974": "dhyānaparaḥ sevārthī kimapi ca kartuṃ kṛtodyogaḥ // 9.47 //",
  "GK19kskala_u:975": "na dadāti prativacanaṃ dadāti vā gadgadākṣarairviṣamam &",
  "GK19kskala_u:976": "naṣṭamukhaḥ socchvāsaḥ pravepate tatkṣaṇaṃ coraḥ // 9.48 //",
  "GK19kskala_u:977": "yaścādhikapariśuddhiṃ prārthayate raṭati yaśca sāṭopah &",
  "GK19kskala_u:978": "ghorāpahnavakārī śaṅkāyatanaṃ sa pāpaḥ syāt // 9.49 //",
  "GK19kskala_u:979": "pratyakṣe'pi parokṣe kṛtamakṛtaṃ kathitamapyanuktaṃ ca &",
  "GK19kskala_u:980": "yaḥ kurute nirvikṛtiḥ sa paraṃ puṃsāṃ bhayasthānam // 9.50 //",
  "GK19kskala_u:981": "kṛtakṛtakamugdhabhāvaḥ ṣaṇḍha iva strīsvabhāvasaṃlāpaḥ &",
  "GK19kskala_u:982": "vicarati yaḥ strīmadhye sa kāmadevo gṛhe dhūrtaḥ // 9.51 //",
  "GK19kskala_u:983": "satatamadhomukhadṛṣṭiḥ koṣagṛhe mūṣakaścintyaḥ &",
  "GK19kskala_u:984": "vilikhankoṣaniyuktaḥ koṣagṛhe mūṣakaścintyaḥ // 9.52 //",
  "GK19kskala_u:985": "tiṣṭhati yaḥ sakaladinaṃ gṛhadāsaḥ prītaveśmabhavaneṣu &",
  "GK19kskala_u:986": "gṛhadīrghakathāḥ kathayansa caraḥ sarvātmanā tyājyaḥ // 9.53 //",
  "GK19kskala_u:987": "nindye bahudaṇḍārhe karmaṇi yaḥ sarvathā pratārayati &",
  "GK19kskala_u:988": "ājīvabhītibhojyastena nibaddhaḥ sthiro rāśih // 9.54 //",
  "GK19kskala_u:989": "dṛṣṭvā guhyamaśeṣaṃ tasya rahasyaṃ ca līlayā labdhvā &",
  "GK19kskala_u:990": "dhūrtena mugdhlokastena śilāpaṭṭake likhitaḥ // 9.55 //",
  "GK19kskala_u:991": "rājaviruddhaṃ dravyaṃ rūpaṃ vā kūṭalekhyamanyadvā &",
  "GK19kskala_u:992": "niḥkṣipya yātyalakṣyaṃ dhūrto dhanināṃ vināśāya // 9.56 //",
  "GK19kskala_u:993": "kṣudraḥ kṣīno'pi gṛhe labdhāsvādaḥ kṛto dhanairyena &",
  "GK19kskala_u:994": "śastraviṣapāśahastaḥ sa pāśahasto dhṛtastena // 9.57 //",
  "GK19kskala_u:995": "lajjādhanaḥ kulīnaḥ saṃbhāvitaśuddhaśīlamaryādah &",
  "GK19kskala_u:996": "nārīkriyate dhūrtaiḥ prāyeṇa sagarbhanārībhiḥ // 9.58 //",
  "GK19kskala_u:997": "dṛṣṭābhiradṛṣṭābhiḥ krūrābhiḥ kṛtakavacanamudrābhiḥ &",
  "GK19kskala_u:998": "dhūrto muṣṇāti vadhūṃ mugdhāṃ viproṣite patyau // 9.59 //",
  "GK19kskala_u:999": "sajane'pi sādhuveṣā vidhṛtābharaṇāśca helayā dhūrtāḥ &",
  "GK19kskala_u:1000": "dhīrā haranti sakalaṃ dṛṣṭe hāso'nyathāḷlābhaḥ // 9.60 //",
  "GK19kskala_u:1001": "deśe kṛtvā sphīte kumbhadhano ḍambarairgṛhaṃ pūrṇam &",
  "GK19kskala_u:1002": "niḥkṣepalakṣahārī varṣeṇa palāyate dhūrtaḥ // 9.61 //",
  "GK19kskala_u:1003": "śucitarakanakavibhūṣaṇatanuvastrāḥ saṃbhrameṇa pūjyante &",
  "GK19kskala_u:1004": "ripubhagnarājaputravyājena gṛhe gṛhe dhūrtāḥ // 9.62 //",
  "GK19kskala_u:1005": "ādāya devavṛṣabhaṃ puṇyaṃ chāgaṃ dhūrtavikrītaṃ &",
  "GK19kskala_u:1006": "mugdhasya duḥkhapākaḥ samarghalābhodito harṣaḥ // 9.63 //",
  "GK19kskala_u:1007": "sādhikṣepatyāgo mahatāṃ saṃpatsu yaḥ kṛtāsūyaḥ &",
  "GK19kskala_u:1008": "tasmai bhayena vittaṃ rikto 'pi dadāti yatnena // 9.64 //",
  "GK19kskala_u:1009": "niḥsārabhūrjasāraiḥ kṛtvā yuktaṃ mahāsārtham &",
  "GK19kskala_u:1010": "dhūrto diśi diśi viṃcarandhanikasahasrāṇi muṣṇāti // 9.65 //",
  "GK19kskala_u:1011": "dhūrto vasanvideśeṣūddiśya surāpagāgayāyātrām &",
  "GK19kskala_u:1012": "mṛtabandhūnāmārthe draviṇaṃ gṛhṇāti mugdhebhyaḥ // 9.66 //",
  "GK19kskala_u:1013": "muṣṇāti sārtharamaṇī śāṭīmādāya nidrayā mugdhān &",
  "GK19kskala_u:1014": "dhūrtena kūṭarūpaṃ dattvā niśi vañcyate sāpi // 9.67 //",
  "GK19kskala_u:1015": "badhiraṃ vāḷmūkaṃ vāḷvaṇijaṃ niḥkṣipya bhāṇḍaśālāyām &",
  "GK19kskala_u:1016": "dhūrto nayati tvarayā bahumūlyaṃ varṇakadravyam // 9.68 //",
  "GK19kskala_u:1017": "kiṃcitparicayamātraiḥ kiṃciddhārṣṭyaiḥ sakalpanaiḥ kiṃcit &",
  "GK19kskala_u:1018": "kiṃcidvivādakalahaiḥ sarvajño vañcakaś carati // 9.69 //",
  "GK19kskala_u:1019": "mithyāḍambaradhanikaḥ pustakavidvānkathājñānī &",
  "GK19kskala_u:1020": "varṇanaśūraścapalaḥ caturmukho jṛmbhate dhūrtaḥ // 9.70 //",
  "GK19kskala_u:1021": "sarvāvayavavidhūnanakṛtasaṃketān visṛjya geheṣu &",
  "GK19kskala_u:1022": "bhoktuṃ vrajati digantānsvecchācārī mahādhūrtaḥ // 9.71 //",
  "GK19kskala_u:1023": "śatavārṣikamāmalakaṃ bhuktvā śrīparvatādahaṃ prāptaḥ &",
  "GK19kskala_u:1024": "dhūrto vadati gurūṇāṃ purataḥ śakunaṃ smarāmīti // 9.72 //",
  "GK19kskala_u:1025": "etā leśena mayā kathitā māyāścatuḥṣaṣṭiḥ &",
  "GK19kskala_u:1026": "ko veda vañcakānāṃ māyānāṃ śatasahasrāṇi // 9.73 //",
  "GK19kskala_u:1027": "iti mahākaviśrīkṣemendraviracite kalāvilāse nānādhūrtavarṇanaṃ nāma navamaḥ",
  "GK19kskala_u:1028": "sargaḥ",
  "GK19kskala_u:1029": "sargaḥ 10",
  "GK19kskala_u:1030": "etā vañcakamāyā vijñeyā na tu punaḥ svayaṃ sevyāḥ &",
  "GK19kskala_u:1031": "dharmyaḥ kalākalāpo viduṣāmayam īpsito bhūtyaiḥ // 10.1 //",
  "GK19kskala_u:1032": "dharmasya kalā jyeṣṭhā bhūtadayākhyā paropakāraśca &",
  "GK19kskala_u:1033": "dānaṃ kṣamānasūyā satyamalobhaḥ prasādaśca // 10.2 //",
  "GK19kskala_u:1034": "arthasya sadotthānaṃ niyamaparīpālanaṃ kriyājñānam &",
  "GK19kskala_u:1035": "sthānatyāgaḥ paṭutānudvegaḥ strīṣvaviśvāsaḥ // 10.3 //",
  "GK19kskala_u:1036": "kāmasya veṣaśobhā peśalatā cārutā guṇotkarṣaḥ &",
  "GK19kskala_u:1037": "nānāvidhāśca līlāścittajñānaṃ ca kāntānām // 10.4 //",
  "GK19kskala_u:1038": "mokṣasya vivekaratiḥ praśamastṛṣṇākṣayaśca saṃtoṣaḥ &",
  "GK19kskala_u:1039": "saṅgatyāgaḥ svalayasthānaṃ pramaprakāśaśca // 10.5 //",
  "GK19kskala_u:1040": "etāścatuṣṭayakalā dvātriṃśatkramadhṛtāḥ samastā vā &",
  "GK19kskala_u:1041": "saṃsāravañcakānāṃ vidyā vidyāvatāmeva // 10.6 //",
  "GK19kskala_u:1042": "mātsaryasya tyāgaḥ priyavāditvaṃ sadhairyamakrodhaḥ &",
  "GK19kskala_u:1043": "vairāgyaṃ ca parārthe sukhasya siddhāḥ kalāḥ pañca // 10.7 //",
  "GK19kskala_u:1044": "satsaṅgaḥ kāmajayaḥ śaucaṃ gurusaṃvena sadācāraḥ &",
  "GK19kskala_u:1045": "śrutamamalaṃ yaśasi ratirmūlakalāḥ sapta śīlasya // 10.8 //",
  "GK19kskala_u:1046": "tejaḥ sattvaṃ buddhir vyavasāyo nītiriṅgitajñānam &",
  "GK19kskala_u:1047": "prāgalbhyaṃ susahāyaḥ kṛtajñatā mantrarakṣaṇaṃ tyāgaḥ // 10.9 //",
  "GK19kskala_u:1048": "anurāgaḥ pratipattirmitrārjanamānṛśaṃsyamastambhaḥ &",
  "GK19kskala_u:1049": "āśritajanavātsalyaṃ saptadaśakalāḥ prabhāvasya // 10.10 //",
  "GK19kskala_u:1050": "maunamalaulyamayācñā mānasya ca jīvitaṃ kalātritayam &",
  "GK19kskala_u:1051": "etāḥ kalā vidagdhaiḥ svagatāḥ kāryāścatuḥṣaṣṭiḥ // 10.11 //",
  "GK19kskala_u:1052": "śaktavirodhe gamanaṃ tatpraṇatirvā balodaye vairam &",
  "GK19kskala_u:1053": "ārtasya dharmacaryāḷduḥkhe dhairyaṃ sukheṣvanutsekaḥ // 10.12 //",
  "GK19kskala_u:1054": "vibhaveṣu saṃvibhāgaḥ satsu ratirmantrasaṃśaye prajñā &",
  "GK19kskala_u:1055": "nindyeṣu parāṅmukhatā bheṣajametatkalādaśakam // 10.13 //",
  "GK19kskala_u:1056": "guruvacanaṃ satyānāṃ kāryāṇāṃ godvijātisurapūjā &",
  "GK19kskala_u:1057": "lobhaḥ pāpatamānāṃ krodhaḥ sarvopatāpajanakānām // 10.14 //",
  "GK19kskala_u:1058": "prājña sarvaguṇānāṃ yaśasvitā vipulavittavibhāvānām &",
  "GK19kskala_u:1059": "sevā duḥkhatamānāmāśā pṛthukālabhujagapāśānām // 10.15 //",
  "GK19kskala_u:1060": "dānaṃ ratnanidhīnāṃ nirvairatvaṃ sukhapradeśānām &",
  "GK19kskala_u:1061": "yācñā mānaharāṇāṃ dāridryaṃ copatāpasārthānām // 10.16 //",
  "GK19kskala_u:1062": "dharmaḥ patheyānāṃ satyaṃ mukhapadmapāvanakarāṇām &",
  "GK19kskala_u:1063": "vyasanaṃ rogagaṇānām ālasyaṃ gṛhasamṛddhināśānām // 10.17 //",
  "GK19kskala_u:1064": "niḥspṛhatā ślāghyānāṃ priyavacanaṃ sarvamadhurāṇām &",
  "GK19kskala_u:1065": "darpastimirakarāṇāṃ dambhaḥ sarvopahāsapātrāṇām // 10.18 //",
  "GK19kskala_u:1066": "adrohaḥ śaucānām acāpalaṃ vrataviśeṣaniyamānām &",
  "GK19kskala_u:1067": "paiśunyamapriyāṇāṃ vṛtticchedo nṛśamsacaritānām // 10.19 //",
  "GK19kskala_u:1068": "kāruṇyaṃ puṇyānāṃ kṛtajñatā puruṣacihnānām &",
  "GK19kskala_u:1069": "māyā mohamatīnāṃ kṛtaghnatā narakapātahetūnām // 10.20 //",
  "GK19kskala_u:1070": "madanaścalacaurāṇāṃ strīvacanaṃ jñātibhedānām &",
  "GK19kskala_u:1071": "krūraścaṇḍālānāṃ māyāvī kaliyugāvatārāṇām // 10.21 //",
  "GK19kskala_u:1072": "śāstraṃ maṇidīpānām upadeśaścābhiṣekāṇām &",
  "GK19kskala_u:1073": "vṛddhatvaṃ kleśānāṃ rogitvaṃ maraṇatulyaduḥkhānām // 10.22 //",
  "GK19kskala_u:1074": "sneho viṣamaviṣāṇāṃ veśyārāgo visarpakuṣṭhānām &",
  "GK19kskala_u:1075": "bhāryā gṛhasārāṇāṃ putraḥ paralokabandhūnām // 10.23 //",
  "GK19kskala_u:1076": "śātruḥ śalyaśatānāṃ duṣputraḥ kulavināśānām &",
  "GK19kskala_u:1077": "tāruṇyaṃ ramaṇīnāṃ rūpaṃ ruciropacāraveṣāṇām // 10.24 //",
  "GK19kskala_u:1078": "saṃtoṣo rājyānāṃ satsaṅgaścakravartivibhāvānām &",
  "GK19kskala_u:1079": "cintā śoṣakarāṇāṃ vidveṣaḥ koṭarāgnidāhānām // 10.25 //",
  "GK19kskala_u:1080": "maitrī visrambhānāṃ niryantraṇatā mahārhabhogānām &",
  "GK19kskala_u:1081": "saṃkoco vyādhīnāṃ kauṭilyaṃ nirjalāndhakūpānām // 10.26 //",
  "GK19kskala_u:1082": "ārjavamamalakarāṇāṃ vinayo vararatnamukuṭānām &",
  "GK19kskala_u:1083": "dyūtaṃ durvyasanānāṃ strījitatā marutaṭīpiśācānām // 10.27 //",
  "GK19kskala_u:1084": "tyāgo maṇivalayānāṃ śrutamujjvalakarṇaratnānām &",
  "GK19kskala_u:1085": "khalamaitrī capalānāṃ durjanasevā vṛthāprayāsānām // 10.28 //",
  "GK19kskala_u:1086": "nirvṛtirudyānānāṃ priyadarśanamamṛtavarṣāṇām &",
  "GK19kskala_u:1087": "tattvaratirlabhyānāṃ mūrkhasabhā sadvivekanāśānām // 10.29 //",
  "GK19kskala_u:1088": "kulajaḥ saphalatarūṇāṃ saubhāgyaṃ kṛtayugāvatārāṇām &",
  "GK19kskala_u:1089": "rājakulaṃ śaṅkyānāṃ strīhṛdayaṃ prakṛtikuṭilānām // 10.30 //",
  "GK19kskala_u:1090": "aucityaṃ stutyānāṃ guṇarāgaścandanādilepānām &",
  "GK19kskala_u:1091": "kanyāḷśokakarāṇāṃ buddhivihīno 'nukampyānām // 10.31 //",
  "GK19kskala_u:1092": "vibhavaḥ saubhāgyānāṃ janarāgaḥ kīrtikandānām &",
  "GK19kskala_u:1093": "madyaṃ vetālānām mṛgayā gajagahanayakṣāṇām // 10.32 //",
  "GK19kskala_u:1094": "praśamaḥ svāsthyakarāṇām ātmaratistīrthasevānām &",
  "GK19kskala_u:1095": "lubdhaḥ phalarahitānām ācāravivarjitaḥ śmaśānānām // 10.33 //",
  "GK19kskala_u:1096": "nītiḥ strīrakṣaṇānām indriyavijayaḥ prabhāvāṇām &",
  "GK19kskala_u:1097": "īrṣyā yakṣmaśatānām ayaśaḥ kusthamaraṇānām // 10.34 //",
  "GK19kskala_u:1098": "mātā maṅgalyānāṃ janakaḥ sukṛtotsavopadeśānām &",
  "GK19kskala_u:1099": "ghātastīkṣṇatarāṇāṃ chedastīkṣṇāsiśastrāṇām // 10.35 //",
  "GK19kskala_u:1100": "praṇatirmanyuharāṇāṃ sauhārdaṃ kṛcchrayācñānām &",
  "GK19kskala_u:1101": "mānaḥ puṣṭikarāṇāṃ kīrtiḥ saṃsārasārāṇām // 10.36 //",
  "GK19kskala_u:1102": "prabhubhaktirnītānāṃ yudhi nidhanaṃ saukhyavīthīnām &",
  "GK19kskala_u:1103": "vinayaḥ kalyāṇānāmutsāhaḥ sarvasiddhīnām // 10.37 //",
  "GK19kskala_u:1104": "puṇyaṃ prāpyatamānāṃ jñānaṃ paramaprakāśānām &",
  "GK19kskala_u:1105": "kīrtiḥ samsāre'smin sāratarā sarvalokānām // 10.38 //",
  "GK19kskala_u:1106": "jñeyaḥ kalākalāpe kuśalaḥ sarvārthatattvavijñānī &",
  "GK19kskala_u:1107": "pravarataro loke'smin brāhmaṇa iva sarvavarṇānām // 10.39 //",
  "GK19kskala_u:1108": "ityuktaṃ śatametad yo vetti śubhāśubhodayakalānām &",
  "GK19kskala_u:1109": "tasyaiva vyavahāre dṛṣṭā dṛṣṭaprayojanā lakṣmīḥ // 10.40 //",
  "GK19kskala_u:1110": "uktveti mūladevo visṛjya śiṣyānkṛtocitācāraḥ &",
  "GK19kskala_u:1111": "kiraṇakalikāvikāsāṃ nināya nijamandire rajanīm // 10.41 //",
  "GK19kskala_u:1112": "kelīmayaḥ smitavilāsakalābhirāmaḥ sarvāśrayāntarakalāprakaṭapradīpaḥ &",
  "GK19kskala_u:1113": "lokopadeśaviṣayaḥ sukathāvicitro bhūyātsatāṃ dayita eṣa kalāvilāsaḥ // 10.42 //",
  "GK19kskala_u:1114": "kalāvilāsaḥ kṣemendrapratibhāmbhodhinirgataḥ &",
  "GK19kskala_u:1115": "śaśīva mānasānandaṃ karotu satataṃ satām // 10.43 //",
  "GK19kskala_u:1116": "iti mahākaviśrīkṣemendraviracite kalāvilāse sakalakalānirūpaṇaṃ nāma daśamaḥ",
  "GK19kskala_u:1117": "sargaḥ"
}