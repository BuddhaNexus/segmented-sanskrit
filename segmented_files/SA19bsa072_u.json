{
  "SA19bsa072_u:0": "Tarkabhāṣā",
  "SA19bsa072_u:1": "pratyakṣam",
  "SA19bsa072_u:2": "maṅgalācaraṇam",
  "SA19bsa072_u:3": "guruṃ praṇamya lokeśaṃ śiśunāmalpamedhasām /",
  "SA19bsa072_u:4": "dharmakīrtimataṃ śrutyai tarkabhāṣā prakāśyate //",
  "SA19bsa072_u:5": "pramāṇasāmānyalakṣaṇam",
  "SA19bsa072_u:6": "iha khalu prekṣāpūrvakāriṇo 'rthijanāḥ sarvapuruṣārthasiddhinimittaṃ pramāṇamanusarantīti pramāṇamādau vyutpādyate /",
  "SA19bsa072_u:7": "pramāṇaṃ samyagjñānamapūrvagocaram /",
  "SA19bsa072_u:8": "pramīyate 'rtho 'neneti pramāṇam /",
  "SA19bsa072_u:9": "tadeva samyagjñānam, sandehaviparyāsadoṣarahitatvāt /",
  "SA19bsa072_u:10": "avisaṃvādakaṃ jñānaṃ loke samyag jñānamabhidhīyate /",
  "SA19bsa072_u:11": "na ca saṃśayaviparyāsajñānayoravisaṃvādakatvamasti /",
  "SA19bsa072_u:12": "yathā sthāṇurvā puruṣo veti jñānasya, marīcikāsu vā jalajñānasya /",
  "SA19bsa072_u:13": "apūrvo gocaro asyetyapūrvagocaram /",
  "SA19bsa072_u:14": "gocaro viṣayo ghaṭādiḥ /",
  "SA19bsa072_u:15": "tasmādutpannaṃ tadarthaprāpaṇayogyaṃ jñānaṃ pramāṇam // pramāṇasya kāryam",
  "SA19bsa072_u:16": "nanu jñānaṃ kartṛ puruṣaṃ prayojyamartha karmabhūtaṃ yadi kadācinna prāpayati tatkathamaprāpakatvāt pramāṇaṃ syāt? ucyate /",
  "SA19bsa072_u:17": "na hi jñānena puruṣo gale pādukānyāyena balādarthe pravartayitavyaḥ /",
  "SA19bsa072_u:18": "api tvevaṃbhūtamidaṃ vatusvarūpaṃ nānyathetyanenākāreṇa niścayo janayitavyaḥ /",
  "SA19bsa072_u:19": "sa cettena kṛtaḥ, etāvataivāsya prāmāṇyamaviruddham /",
  "SA19bsa072_u:20": "puruṣastu tatra prayojanavaśāt pravartatāmṛte prayojanaṃ na pravartatām,",
  "SA19bsa072_u:21": "artho vā yogipiśācādibhirapahriyatām /",
  "SA19bsa072_u:22": "jñānasya kimāyātam? //",
  "SA19bsa072_u:23": "kṣaṇikaṃ sannapi pramāṇasya saṃgatiḥ",
  "SA19bsa072_u:24": "nanvavisaṃvādakatvena jñānasya prāmāṇyam /",
  "SA19bsa072_u:25": "avisaṃvādakatvaṃ ca dṛṣṭārthaprāpaṇāt /",
  "SA19bsa072_u:26": "na ca yad dṛṣṭaṃ tatprāpyate, kṣaṇikatvāt kiṃ ca, rūpaṃ dṛṣṭa, prāpyate ca spraṣṭavyam /",
  "SA19bsa072_u:27": "tato 'nyad dṛṣṭamanyat prāpyata ityapratītaprāpaṇāt kathaṃ prāmāṇyamasya saṃgacchatām /",
  "SA19bsa072_u:28": "na,",
  "SA19bsa072_u:29": "yadi nāma vastuto 'nyadeva prāpyate tathāpi dṛṣṭameva mayā prāptamityekatvādhyavasāyāt pratītaprāpaṇamabhidhīyate /",
  "SA19bsa072_u:30": "yattu marīcikādijalajñānaṃ tadaprāpaṇayogyatvādapramāṇameva //",
  "SA19bsa072_u:31": "arthakriyāsthitiḥ",
  "SA19bsa072_u:32": "nanvidaṃ prāpaṇayogyamidaṃ netyarthakriyā prāptimantareṇa niścetumaśakyam /",
  "SA19bsa072_u:33": "jñānotpattimātreṇa tu na bhrāntābhrāntayorbhedo 'vadhāryate /",
  "SA19bsa072_u:34": "tataśca kathaṃ tatsamyagjñānamiti cet? naiṣa doṣaḥ /",
  "SA19bsa072_u:35": "yaddyapi jñānamātrodayād vaiśiṣṭyamanayoravadhārayituṃ na śakyate,",
  "SA19bsa072_u:36": "tathāpi jñānaviśeṣodayāddyathaikasya vaiśiṣṭayaṃ tathocyate /",
  "SA19bsa072_u:37": "tathā hi - yadi nāma mandabuddhirutpattivaśādavisaṃvādakatvaṃ jñānasya nāvadhārayituṃ samarthaḥ,",
  "SA19bsa072_u:38": "tathāpi dāhapākāvagāhanasnānapānonmajjanāddyarthakriyāṃ dūrato 'nubhavato narasya darśanenoccalad dhūmādidarśanena cāvadhārayati /",
  "SA19bsa072_u:39": "amandabuddhistu paṭutarapratyakṣeṇaivāvadhārayati, na tvarthakriyāprāptyā /",
  "SA19bsa072_u:40": "yadyavisaṃvādalakṣaṇaṃ prāmāṇyaṃ tadā śrotrajñānasyādhigatārthāprāpakatvāt kathaṃ prāmāṇyamini cet? na /",
  "SA19bsa072_u:41": "arthasvarūpapratītirhi prāmāṇyam /",
  "SA19bsa072_u:42": "tacca bāhyārthakriyāprāptimantareṇāpi sambhavati / yaduktam-",
  "SA19bsa072_u:43": "pramāṇamavisaṃvādi jñānamarthakriyāsthitiḥ /",
  "SA19bsa072_u:44": "avisaṃvādanam iti /",
  "SA19bsa072_u:45": "śabdasya śrutimātreṇaiva caritārthatvāt śrutireva tatrārthakriyāsthitiḥ /",
  "SA19bsa072_u:46": "yathā ravicandrāmbudacitrādīnāṃ darśanamevārthakriyāsthitiḥ / taduktam-",
  "SA19bsa072_u:47": "jñeyasvarūpasaṃvittiriṣṭā tatra kriyāsthitiḥ iti /",
  "SA19bsa072_u:48": "prathamaṃ tu prekṣāvānarthakriyārthitayā jalānalādāvarthakriyāsandehādeva pravartate /",
  "SA19bsa072_u:49": "yadi nāma tasyaiva nāsti sandeho me vartata iti tathāpi sādhakabādhakapramāṇābhāvādyuktaḥ sandeho bhavan kena vāryate iti / tasmāt",
  "SA19bsa072_u:50": "sthitametat- āsāditanirantarārthakriyāvyavahārāt paṭutarapratyakṣodayādevārtha pravartate,",
  "SA19bsa072_u:51": "mandabuddhistu tādrūpyānumānāditi /",
  "SA19bsa072_u:52": "ata eva tu pratyakṣasya svataḥ prāmāṇyam /",
  "SA19bsa072_u:53": "kasyacittu parataḥ /",
  "SA19bsa072_u:54": "yogijñānasya svasaṃvedanasya ca svata eva prāmāṇyam /",
  "SA19bsa072_u:55": "anumānasya tu niścayātmakatvāt svata eva pramāṇyam /",
  "SA19bsa072_u:56": "apūrvagocaram",
  "SA19bsa072_u:57": "tenāyamarthaḥ- prathamata eva yadvijñānaṃ viṣaye pravṛttaṃ tadeva pramāṇam,",
  "SA19bsa072_u:58": "na tu tatraiva paścādbhāvi jñānāntaramapi,",
  "SA19bsa072_u:59": "gṛhitagrāhitvena tasyāprāmāṇyāt /",
  "SA19bsa072_u:60": "yathā ghaṭaṃ nirvikalpakena jñānena dṛṣṭvā paścāttasminneva viṣaye ghaṭo 'yamiti savikalpakaṃ jñānaṃ smaraṇarūpam,",
  "SA19bsa072_u:61": "yathā vā parvatādau dhūmaṃ dṛṣṭvā vahniratretyanumānajñānānantaraṃ punarapi tatraiva vahniratretyanumānajñānam /",
  "SA19bsa072_u:62": "indriyādera apramāṇam",
  "SA19bsa072_u:63": "samyagjñānaṃ pramāṇamityukte sāmarthyājjaḍasvabhāvasyendriyādeḥ paricchedakatvābhāvāt prāmāṇyaṃ nirastam paricchedakatvaṃ hi boddhṛtvam /",
  "SA19bsa072_u:64": "tacca jñānasyaiva nijarūpam /",
  "SA19bsa072_u:65": "tatkathamajñānātmana indriyādeḥ svarūpaṃ bhavitumarhatīti //",
  "SA19bsa072_u:66": "pramāṇasya dvaividhyam, pratyakṣaśabdanirvacanaṃ ca",
  "SA19bsa072_u:67": "tad dvividhaṃ pratyakṣamanumānaṃ ceti /",
  "SA19bsa072_u:68": "pratigatamakṣaṃ pratyakṣam /",
  "SA19bsa072_u:69": "akṣamindriyaṃ cakṣuḥ śrotraghrāṇajihvākāyākhyam /",
  "SA19bsa072_u:70": "tasmādutpannaṃ jñānaṃ pratyakṣamabhidhīyate /",
  "SA19bsa072_u:71": "nanu yadyakṣāśritaṃ jñānaṃ pratyakṣaṃ tadā mānasādi vakṣyamāṇaṃ jñānatrayamindriyādanutpatteḥ pratyakṣaṃ na syāt?",
  "SA19bsa072_u:72": "atrocyate- pratigatamakṣamiti yaduktaṃ tatpratyakṣaśabdasyāvyutpattimātranimittaṃ pratipāditam /",
  "SA19bsa072_u:73": "pravṛttinimittaṃ tu pratyakṣaśabdasāyārthasākṣātkāritvameva ruḍhivaśādavagantavyaṃ paṅkajavat /",
  "SA19bsa072_u:74": "tataḥ svasaṃvedanādikamapi jñānaṃ svasaṃvedanarūpamartha sākṣātkarotīti pratyakṣaśabdavācyaṃ siddhyatīti //",
  "SA19bsa072_u:75": "anumānaśabdanirvacanam",
  "SA19bsa072_u:76": "mīyate 'rtho 'neneti mānam /",
  "SA19bsa072_u:77": "anuḥ paścādarthe /",
  "SA19bsa072_u:78": "paścānmānamanumānam /",
  "SA19bsa072_u:79": "liṅgagrahaṇaliṅgaliṅgisambandhasmaraṇayoḥ paścāt yadvijñānaṃ parvatādau dharmiṇi parokṣavastvālambakaṃ tadevānumānaśabdenābhidhīyate /",
  "SA19bsa072_u:80": "etacca ruḍhivaśādavagantavyam /",
  "SA19bsa072_u:81": "pramāṇasaṃkhyāvipratipattiḥ",
  "SA19bsa072_u:82": "dvividhavacanena ekaṃ trīṇi catvāri pañca ṣaḍhiti vipratipattayo nirasyante /",
  "SA19bsa072_u:83": "tathā hi pratyakṣamevaikaṃ pramāṇamiti cārvākaḥ / pratyakṣamanumānaṃ śābdaṃ ceti sāṃkhyaḥ /",
  "SA19bsa072_u:84": "pratyakṣamanumānamupamānaṃ śābdaṃ ceti naiyāyikaḥ /",
  "SA19bsa072_u:85": "pratyakṣamanumānaṃ śābdamupamānamarthapattiriti prābhākaraḥ /",
  "SA19bsa072_u:86": "pratyakṣamanumānaṃ śābdamupamānamarthapattirabhāvaśceti mīmāṃsakaḥ /",
  "SA19bsa072_u:87": "dvividhavacanena dvitve prāpte pratyakṣamanumānaṃ ceti punaryaduktaṃ tadanyathādvitvanirāsārtham /",
  "SA19bsa072_u:88": "tathā hi vaiyāka raṇo brūte pratyakṣaṃ śābdaṃ ceti pramāṇadvayam //",
  "SA19bsa072_u:89": "cārvākābhimatānumānāpramāṇyanirasanam",
  "SA19bsa072_u:90": "tatra anumānasya prāmāṇyamavaśyamabhyupagantavyaṃ cārvākeṇeti pratipādyate /",
  "SA19bsa072_u:91": "tathā hi - sa khalu pratyakṣalakṣaṇaṃ parapratipādanāya praṇayati /",
  "SA19bsa072_u:92": "parasya ca buddhirna pratyakṣā /",
  "SA19bsa072_u:93": "kiṃ tarhi kāyavāgvyāpārādikāryādanumeyā /",
  "SA19bsa072_u:94": "tato 'nena kāryaliṅgajamanumānaṃ balādabhyupagataṃ syāt /",
  "SA19bsa072_u:95": "paralokaniṣedhāya cānupalambhākhyaṃ sādhanamācaṣṭe /",
  "SA19bsa072_u:96": "ato 'sau svayamevānumānena pramāṇena vyavaharati,",
  "SA19bsa072_u:97": "nānumānaṃ pramāṇamiti ca bruvan kathaṃ nāma nonmattaścārvākaḥ syāt?",
  "SA19bsa072_u:98": "śabdopamānārthāpatyabhāvānāṃ pramāṇāntaratvanirasanam",
  "SA19bsa072_u:99": "śābdaṃ ca jñānaṃ bāhyārthāvisaṃvādakatvena pramāṇameṣṭavyam /",
  "SA19bsa072_u:100": "avisaṃvādakatvaṃ ca sambandhamantareṇa na saṃgacchate /",
  "SA19bsa072_u:101": "na ca śabdānāṃ bāhyārthena saha kaścitsambandho 'sti /",
  "SA19bsa072_u:102": "tathā hi - śabdārthayoḥ sambandho bhavan tādātmyaṃ tadutpattirarvā bhavet /",
  "SA19bsa072_u:103": "tatra na tāvāttādātmyaṃ śabdārthayoḥ, atyantabhedena pratibhāsanāt /",
  "SA19bsa072_u:104": "tādātmyaṃ hyekatvamabhidhīyate bhinnapratibhāsayorapyekatve svīkriyamāṇe gavāśvādīnāmapyekatvaprasaṅgaḥ /",
  "SA19bsa072_u:105": "nāpi tadutpattiḥ /",
  "SA19bsa072_u:106": "nāpi tadutpattiḥ, anvayavyatirekābhāvāt /",
  "SA19bsa072_u:107": "tasmāt tadutpattirityevaṃ vaktuṃ na śakyate /",
  "SA19bsa072_u:108": "tathā hi - śabdavyāpāramantareṇa svahetoreva mṛtpiṇḍadaṇḍasalilakulālacakrādeḥ sakāśādutpadyamāno ghaṭādirartho dṛśyate /",
  "SA19bsa072_u:109": "śabdo 'pi bāhyārtha vinaiva puruṣecchāmātreṇa tālvādivyāpārādevotpadyate /",
  "SA19bsa072_u:110": "atha tādātmyatadutpattibhyāmanya eva vācyāvācakatvalakṣaṇaḥ śabdārthayoḥ vāstavaḥ sambandhadho 'sti /",
  "SA19bsa072_u:111": "evaṃ tarhyasaṃketavido 'pi puruṣasya śabdāduccaritānniyatārthapratītiḥ prāptā,",
  "SA19bsa072_u:112": "yogyatā mātreṇaiva pradīpāt ghaṭādipratītivat na caitadasti /",
  "SA19bsa072_u:113": "tathā hi - abhinavo nālikeradvīpādāyātaḥ pumānagniśabdaṃ śrutvāpyagniśabdānna kiñcidartha pratyetīti /",
  "SA19bsa072_u:114": "atha tāṃstān saṃketānapekṣya tattadarthapratyāyanayogya evāyaṃ śabdo jāyata ityucyate /",
  "SA19bsa072_u:115": "tanna /",
  "SA19bsa072_u:116": "na hyevamasya prāmāṇyamavatiṣṭhate /",
  "SA19bsa072_u:117": "sarvatra saṃketasya yogyatvāt /",
  "SA19bsa072_u:118": "tato na jñāyate kiṃ vivakṣitārthamāha, āhosvidanyaṃ veti /",
  "SA19bsa072_u:119": "astu vā anya eva kaścitsambandhaḥ /",
  "SA19bsa072_u:120": "tathā ca so 'pi kena sambandhena tayoḥ sambaddha iti praṣṭavyaḥ /",
  "SA19bsa072_u:121": "anyena caturthena sambandheneti cet, caturtho 'pi teṣu kena sambandhena sambaddhaḥ?",
  "SA19bsa072_u:122": "pañcamena kenaciccet, so 'pi kenetyanavasthāyāṃ antyāsiddhau pūrveṣāmapyasiddhiḥ /",
  "SA19bsa072_u:123": "athāsambaddha eva śabdārthayoḥ samvandha iti cet /",
  "SA19bsa072_u:124": "tanna /",
  "SA19bsa072_u:125": "yo na sambaddhaḥ sa kathaṃ sambandho bhavati ghaṭasyeva paṭaḥ /",
  "SA19bsa072_u:126": "atha vaktavyaṃ sambandhasya tādṛśa eva svabhāvaḥ,",
  "SA19bsa072_u:127": "yena sambandhāntaranirapekṣa evaṃ paraṃ sambadhnāti? taduyuktam /",
  "SA19bsa072_u:128": "pramāṇasiddhe hi svabhāve nottaramabhidhīyate /",
  "SA19bsa072_u:129": "yathāgnerevāyamīdṛśaḥ svabhāvo yaduta dāhakatvaṃ nāma nānyasyākāśādeḥ /",
  "SA19bsa072_u:130": "sambandhasiddhau tu pramāṇaṃ kiñcinnirupayanto na paśyāmaḥ /",
  "SA19bsa072_u:131": "na caivaṃ vaktavyaṃ śabdaśaktisvabhāvādeva śabdānāṃ niyatārthāvyabhicāritvamiti /",
  "SA19bsa072_u:132": "tathā hi - yadi ghaṭa ityayaṃ śabdaḥ svabhāvādeva kambugrīvākāraṃ vārisaṃdhāraṇasamartha padārthamabhidadhāti,",
  "SA19bsa072_u:133": "tatkathaṃ saṃketāntaramapekṣya puruṣecchayā turagādikamabhidadhyāt /",
  "SA19bsa072_u:134": "na hi śālibījaṃ svahetoraṅkurajananasvabhāvamutpannaṃ saṃketāntamapekṣya gardabhaṃ janayituṃ samartha syāt /",
  "SA19bsa072_u:135": "nāpyāptapraṇītaśabdānāṃ prāmāṇyamabhidhātumucitam /",
  "SA19bsa072_u:136": "āptatvasyaiva niścetumaśakyatvāt /",
  "SA19bsa072_u:137": "tathā hi - āptatvaṃ kṣiṇadoṣatvamucyate /",
  "SA19bsa072_u:138": "kṣīṇadoṣatā ca paracittavṛttiḥ kācidabhidhīyate /",
  "SA19bsa072_u:139": "paracittavṛttīnāṃ durlakṣyatvāt, kāyavāgvyāpārādikāryaliṅgasyānyathāpi vṛttidarśanāt /",
  "SA19bsa072_u:140": "sarāgā api vītarāgā iva ceṣṭanta iti nyāyātkathamāptatvaṃ niścīyatāmiti /",
  "SA19bsa072_u:141": "samvandhadūṣaṇena ca vaidikaśabdānāṃ prāmāṇyaṃ nirastamiti pṛthaṅnoktam /",
  "SA19bsa072_u:142": "kathaṃ tarhi sarvo 'yamasandigdho laukiko vyavahāra iti cet /",
  "SA19bsa072_u:143": "tathā tathā saṃketena vivakṣāvaśāditi na kācit kṣatiḥ /",
  "SA19bsa072_u:144": "yathoktam 'vakturabhiprāyaṃ sūcayeyuḥ śabdā iti //",
  "SA19bsa072_u:145": "naiyāyikasammatasyopamānapramāṇasya nirasanam",
  "SA19bsa072_u:146": "naiyāyikasyopamānaprapañcaḥ /",
  "SA19bsa072_u:147": "yaḥ pratipattā gāṃ jānāti na gavayam, sa ca apadiṣṭaḥ svāminā araṇyaṃ gatvā gavayamānayeti /",
  "SA19bsa072_u:148": "sa ca gavayaśabdavācyamarthamajānāno vanecaramanyaṃ tajjñaṃ puruṣaṃ pṛṣṭavān, kīdṛśo gavaya iti /",
  "SA19bsa072_u:149": "sa cāha yādṛśī gaustādṛśo gavaya iti /",
  "SA19bsa072_u:150": "tasyāraṇyagatasya preṣyapuruṣasya atideśa vākyārthasmaraṇasahakāri gavayasārūpyajñānaṃ kartṛ ayamasau gavayaśabdavācyo 'rtha iti pratipattiṃ phalasvarūpāṃ janayatpramāṇam /",
  "SA19bsa072_u:151": "etaccāyuktam /",
  "SA19bsa072_u:152": "yatprāmāṇyaṃ nāma viṣayavattayāṃ vyāptam /",
  "SA19bsa072_u:153": "na cāsya nipuṇamapi nirupayanto viṣayaṃ saṃpaśyāmaḥ /",
  "SA19bsa072_u:154": "tathā hi - samākhyā nāma sambandhaḥ tasya viṣayo varṇyate /",
  "SA19bsa072_u:155": "sa ca paramārthato nāsti /",
  "SA19bsa072_u:156": "dṛśyatve tasyānupalambhena bādhā /",
  "SA19bsa072_u:157": "adṛśyatve tasya sattāsādhakaṃ pramāṇaṃ nekṣyate /",
  "SA19bsa072_u:158": "kiṃ ca - sa hi sambandhaḥ sambadhibhyāṃ bhinno 'bhinno vā /",
  "SA19bsa072_u:159": "yadā bhinnastadā tayoḥ sambandhaḥ kena sambandheneti vācyam /",
  "SA19bsa072_u:160": "sambandhāntarakalpanāyāmanavasthā /",
  "SA19bsa072_u:161": "athābhinnastadā sambandhināveva kevalau /",
  "SA19bsa072_u:162": "na samākhyā nāma sambandhaḥ kaścit /",
  "SA19bsa072_u:163": "atha sambaddhabuddhijanakatvaṃ sambandhaḥ /",
  "SA19bsa072_u:164": "tanna yuktam /",
  "SA19bsa072_u:165": "yataḥ sambaddhāvetāviti buddhiḥ svahetubalāt sambaddhavastudvayādapi sambhāvyamānā na sambandhāntaramākṣiptuṃ prabhavati //",
  "SA19bsa072_u:166": "mīmāṃsakasammatasyopamānapramāṇasya nirasanam",
  "SA19bsa072_u:167": "evaṃ mīmāṃsakopavarṇitasyāpi prāmāṇyaṃ nirākartavyam /",
  "SA19bsa072_u:168": "tathā hi, sādṛśyaviśiṣṭaḥ piṇḍaḥ piṇḍaviśiṣṭaṃ vā sādṛśyamupamānasya viṣayastena varṇyate /",
  "SA19bsa072_u:169": "na ca sadṛśavastuno 'tiriktaṃ sādṛśyaṃ vyavasthāpayituṃ śakyate, pramāṇenāpratītatvāt /",
  "SA19bsa072_u:170": "tathā hi - yadi sadṛśādatiriktaṃ sādṛśyaṃ dṛśyaṃ syāt tadā dṛśyānulambhagrastametat /",
  "SA19bsa072_u:171": "athādṛśyaṃ tadā tatpratibaddhaliṅgābhāvāt anumānādapi kathaṃ tatsiddhiḥ /",
  "SA19bsa072_u:172": "sādṛśyapratyayastu svahetostathotpannena sadṛśavastunāpi kriyamāṇo ghaṭata iti na tatpratyayādapi tatsiddhiryuktā /",
  "SA19bsa072_u:173": "upamānādeva sādṛśyasiddhiriti cet? na /",
  "SA19bsa072_u:174": "yataḥ pramāṇāntarasiddhayoreva sādṛśyapiṇḍaoyoryo viśeṣaṇaviṣeṣyabhāvastasyopamānaviṣayatvaṃ tena vādinā parikalddhapyate /",
  "SA19bsa072_u:175": "tatkathaṃ sādṛśyamātrasyāpyupamānāt siddhiriti //",
  "SA19bsa072_u:176": "arthāpattipramāṇanirasanam",
  "SA19bsa072_u:177": "arthāpatterapi prāmāṇyaṃ pṛthaṅnopapadyate /",
  "SA19bsa072_u:178": "tathā hi pratyakṣādipratīto yo 'rthaḥ sa yena vinā nopapadyate tasyārthasya kalpanamarthāpattirityarthāpatterlakṣaṇam /",
  "SA19bsa072_u:179": "atredaṃ cintyate - yo 'sau pramāṇadṛṣṭo 'rthaḥ,",
  "SA19bsa072_u:180_0": "tasya yadi parikalpyamānena parokṣārthena saha kaścittādāmyalakṣaṇaḥ tadutpattilakṣaṇo",
  "SA19bsa072_u:180_1": "va pratibandho 'sti tadā svabhāvaliṅgajā kāryaliṅgajā vāsau pratipattirityarthāpattiranumānameva /",
  "SA19bsa072_u:181": "atha nāsti pratibandhaḥ,",
  "SA19bsa072_u:182": "tadānīmarthāpattiḥ pramāṇameva na bhavati,",
  "SA19bsa072_u:183": "asambandhāt ghaṭātpaṭapratītivaditi //",
  "SA19bsa072_u:184": "abhāvapramāṇanirasanam",
  "SA19bsa072_u:185": "abhāvasya svarūpameva tāvannopalabhāmahe, kuta eva tasya prāmāṇyaṃ bhaviṣyati /",
  "SA19bsa072_u:186": "tathā hi -",
  "SA19bsa072_u:187": "pratyakṣādipramāṇānāmanutpattirabhāvākhyaṃ pramāṇaṃ mīmāṃsakairabhidhīyate /",
  "SA19bsa072_u:188": "tatra keyamanutpattiḥ?",
  "SA19bsa072_u:189": "kiṃ prasajyavṛtyā pramāṇānutpattimātram?",
  "SA19bsa072_u:190": "atha paryudāsavṛtyā vastvantaram?",
  "SA19bsa072_u:191": "vastvantaramapi jaḍarūpaṃ, jñānarūpaṃ vā?",
  "SA19bsa072_u:192": "jñānamapi kiṃ jñānamātram ekajñānasaṃsargivastuno jñānaṃ vā?",
  "SA19bsa072_u:193": "tatra na tāvat prasajyarūpo 'bhāvo yujyate /",
  "SA19bsa072_u:194": "tasya sarvaśaktiśūnyatvāt paricchedakatvaṃ vā kathaṃ bhavet? ata eva kenāpi na tatpratidyate /",
  "SA19bsa072_u:195": "yadāha paṇḍitacakracūḍāmaṇiḥ- nābhāvaḥ kasyacitpratipattiḥ pratipattiheturvā /",
  "SA19bsa072_u:196": "tasyāpi kathaṃ pratipattiḥ iti /",
  "SA19bsa072_u:197": "nāpi jaḍarūpam, jaḍasya paricchedakatvābhāvāt /",
  "SA19bsa072_u:198": "na hi jaḍarūpaṃ śakaṭādikaṃ ghaṭaṃ paricchinattīti kvāpi dṛṣṭaṃ śrutaṃ veti /",
  "SA19bsa072_u:199": "nāpi jñānamātram,",
  "SA19bsa072_u:200": "deśakālasvabhāvaviprakṛṣṭasyāpi sumeruśaṃkhacakravartipiśācāderapi jñānamātrādabhāvapramāṇādabhāvaprasaṅgāt /",
  "SA19bsa072_u:201": "athaikajñānasaṃsargibhūtalādivastujñānamabhāvo 'bhidhīyate tadā pratyakṣaviśeṣasyaivābhāvapramāṇanāmaka raṇānnāsmākaṃ kācid vipratipattiriti /",
  "SA19bsa072_u:202": "sthitametat- pratyakṣamanumānaṃ ceta dvividhameva pramāṇamiti //",
  "SA19bsa072_u:203": "pratyakṣalakṣaṇam",
  "SA19bsa072_u:204": "tatra pratyakṣaṃ kalpanāpoḍhamabhrāntam /",
  "SA19bsa072_u:205": "pūrvoparamanusandhāya śabdasaṅkīrṇākārā pratītirjalpākārā vā kalpanā /",
  "SA19bsa072_u:206": "yathā vijñapuruṣasya so 'yaṃ ghaṭa iti pratītiḥ /",
  "SA19bsa072_u:207": "bālamūkatiryagādīnāmantarjalpākārā parāmarśarūpā vā pratītiḥ /",
  "SA19bsa072_u:208": "tathā coktam - abhilāpasaṃsargayogyapratibhāsapratītiḥ kalpanā // iti //",
  "SA19bsa072_u:209": "nanu bālamūkādīnāmantarjalpākāraṃ kalpanājñānamastīti kuto niścetavyamiti ceta,",
  "SA19bsa072_u:210": "vikalpakāryādiṣṭāpādānaparihārāt /",
  "SA19bsa072_u:211": "dṛṣṭaṃ cedaṃ kārya bālamūkādau, īptisatārthasvīkaraṇamanīpsitārthatyajanaṃ nāma /",
  "SA19bsa072_u:212": "bālamūkādivijñānasya kalpanātva sūcanena bhattoktālocanājñānaṃ savikalpakamiti pratipāditaṃ bhavati /",
  "SA19bsa072_u:213": "kiṃ punaḥ kāraṇaṃ kalpanāvibhramātmakaṃ ca jñānaṃ pratyakṣaṃ na syāditi ceta? na /",
  "SA19bsa072_u:214": "arthasvarūpasākṣākāri hi jñānaṃ pratyakṣamiti sarvoṣāṃ prasiddham /",
  "SA19bsa072_u:215": "na ca kalpanāvibhramāvartharūpaṃ sākṣātkartu samarthau /",
  "SA19bsa072_u:216": "tathā hi - arthagrāhakaṃ jñānamarthasya kāryam /",
  "SA19bsa072_u:217": "artho hi grāhyatvāt jñānasya kāraṇam / yathoktam -",
  "SA19bsa072_u:218": "bhinnakālaṃ kathaṃ grāhyamiti cet grāhyatāṃ viduḥ /",
  "SA19bsa072_u:219": "hetutvameva yuktijñā jñānākārārpaṇakṣamam // iti //",
  "SA19bsa072_u:220": "kalpanājñānamarthamantareṇa vāsanāmātrādevopajāyamānaṃ kathamarthasya kāryaṃ syāt,",
  "SA19bsa072_u:221": "arthena saha anvayavyatirekābhāvāt /",
  "SA19bsa072_u:222": "na hi yadantareṇāpi yadbhavati tattasya kāryam, atiprasaṅgāt /",
  "SA19bsa072_u:223": "yadi punaḥ kalpanājñānamarthādupajāyeta, tenāpi tadā ghaṭādirartho dṛśyeta /",
  "SA19bsa072_u:224": "tataścāndhasyāpi rūpadarśanaprasaṅgaḥ, na cāsti / ata evoktam -",
  "SA19bsa072_u:225": "śābdyāṃ buddhāvarthasya pratyakṣa iva pratibhāsābhāvād nāsti kalpanāyā arthasākṣātkāritvam iti //",
  "SA19bsa072_u:226": "etena yaduktaṃ pareṇaḥ",
  "SA19bsa072_u:227": "na so 'sti pratyayo loke yaḥ śabdānugamādṛte /",
  "SA19bsa072_u:228": "anuviddhamiva jñānaṃ sarva śabdena bhāsate // iti //",
  "SA19bsa072_u:229": "tannirastam /",
  "SA19bsa072_u:230": "tathāhi - ghaṭe purovartini uccāryamāṇe tatsamīpavarti bhūtalādijñānamuccāraṇarahitamanubhūyata eva /",
  "SA19bsa072_u:231": "na ca tathā tatra śabdānugato 'sti /",
  "SA19bsa072_u:232": "na ca vikalpadvayaṃ sakṛditi nyāyāt //",
  "SA19bsa072_u:233": "bhrāntajñānam",
  "SA19bsa072_u:234": "bhrāntamapi jñānaṃ nārthasākṣātkāri /",
  "SA19bsa072_u:235": "bhrāntaṃ hyarthakriyāsamarthae vastuni viparyastamucyate /",
  "SA19bsa072_u:236": "arthakriyākṣamaṃ ca vastusvarūpaṃ deśakālākāraniyataṃ,",
  "SA19bsa072_u:237": "tatkathaṃ viparītapratibhāsinā bhrāntena jñānena sākṣātkriyate /",
  "SA19bsa072_u:238": "yadāha ācāryaḥ- 'timirāśubhramaṇanauyānasaṃkṣobhādyanāhitavibhramaṃ jñānaṃ pratyakṣam ' // iti //",
  "SA19bsa072_u:239": "etena kāmalinaḥ śukle śaṃkhe pītapratibhāsi jñānaṃ,",
  "SA19bsa072_u:240": "bhramādalātādau cakrādinirbhāsi jñānaṃ,",
  "SA19bsa072_u:241": "gacchantyāṃ nāvi sthitasya caladavṛkṣādibhrāntijñānaṃ,",
  "SA19bsa072_u:242": "gāḍhamarmaprahārahatasya jvalatstambhādipratibhāsi jñānaṃ ca,",
  "SA19bsa072_u:243": "na pratyakṣamityuktaṃ bhavati /",
  "SA19bsa072_u:244": "nanu yadi nāma tajjñānaṃ na pratyakṣaṃ kathaṃ tato vastuprāptiriti cet? na tato vastuprāptiḥ /",
  "SA19bsa072_u:245": "kiṃ tarhi, jñānāntarādeveti kecit /",
  "SA19bsa072_u:246": "pratyakṣasya cāturvidhyam",
  "SA19bsa072_u:247": "taccaturvidhaṃ- indriyajñānaṃ mānasaṃ svasaṃdanaṃ yogijñānaṃ ceti /",
  "SA19bsa072_u:248": "indriyapratyakṣam",
  "SA19bsa072_u:249": "cakṣurādīndriyapañcakāśrayeṇotpadyamānaṃ bāhyarūpādipañcaviṣayālambanamindriyapratyakṣam /",
  "SA19bsa072_u:250": "tatra cakṣurvijñānaṃ rūpaviṣayam /",
  "SA19bsa072_u:251": "śrotravijñānaṃ ca śabdaviṣayam /",
  "SA19bsa072_u:252": "ghrāṇavijñānaṃ gandhaviṣayam /",
  "SA19bsa072_u:253": "jihvāvijñānaṃ rasaviṣayam /",
  "SA19bsa072_u:254": "kāyavijñānaṃ sparśaviṣayam /",
  "SA19bsa072_u:255": "indriyapratyakṣasya vyapadeśaḥ",
  "SA19bsa072_u:256": "indriyapratyakṣamiti vyapadeśasyāsādhāraṇakāraṇatvaṃ nimittam /",
  "SA19bsa072_u:257": "yathā bherīśabdo yavāṅkara iti /",
  "SA19bsa072_u:258": "idaṃ ca pratyakṣaṃ yatraiva svānurūpaṃ vikalpaṃ janayati tatraiva pramāṇam,",
  "SA19bsa072_u:259": "sāṃvyāvahārika pramāṇādhikārāditi //",
  "SA19bsa072_u:260": "mānasapratyakṣam",
  "SA19bsa072_u:261": "svaviṣayānantaraviṣayasahakāriṇendriyajñānena samanantarapratyayena janitaṃ manovijñānaṃ mānasam /",
  "SA19bsa072_u:262": "svaśabdenendriyajñānamabhimatam,",
  "SA19bsa072_u:263": "svasya viṣayo bāhyo ghaṭādiḥ,",
  "SA19bsa072_u:264": "svaviṣayasyānantaraḥ,",
  "SA19bsa072_u:265": "svaviṣayānantaraḥ indriyajñānaviṣayādanyo ghaṭādirdvitīyakṣaṇaḥ /",
  "SA19bsa072_u:266": "tena sahakāriṇā saha militvā,",
  "SA19bsa072_u:267": "indriyajñānenopādānena samanantarapratyayasaṃjñakena yajjanitaṃ tanmānasaṃ pratyakṣamucyate /",
  "SA19bsa072_u:268": "tato yaduktaṃ pareṇātraḥ 'gṛhītagrāhitvamandhabadhirādyabhāvo yogijñānasyāpi mānasatvaprasaṅgaḥ avyavahāritvaṃ ca' iti /",
  "SA19bsa072_u:269": "tannirastam /",
  "SA19bsa072_u:270": "tathā hi - dvitīyakṣaṇagrahaṇāt gṛhītagrāhitvasya nirāsaḥ /",
  "SA19bsa072_u:271": "indriyajñānajanitaṃ hi mānasam /",
  "SA19bsa072_u:272": "andhādīnāṃ rūpādiviṣayālambanakamindriyajñānameva nāsti, kutastajjanitaṃ mānasaṃ bhaviṣyati?",
  "SA19bsa072_u:273": "ato nāstyandhabadhirādyabhāvadoṣaḥ /",
  "SA19bsa072_u:274": "samanantarapratyayaviśeṣaṇena yogijñānasya mānasapratyakṣaprasaṅgo nirastaḥ /",
  "SA19bsa072_u:275": "samanantarapratyayaśabdaḥ svasantānavartinyupādānajñāne ruḍhyā prasiddhaḥ /",
  "SA19bsa072_u:276": "tato bhinnasantānavartiyogijñānamapekṣya pṛthagjanacittānāṃ samanantarapratyayavyapadeśo nāstīti /",
  "SA19bsa072_u:277": "avyavahāritvaṃ punarasya dūṣaṇaṃ nopapadyate, sūkṣmakālabhāvitvena pṛthagjanairdurlakṣyatvāt /",
  "SA19bsa072_u:278": "vyavahārāṅgetvena cānabhyupagamāt /",
  "SA19bsa072_u:279": "āgamaprasiddhaṃ hi mānasapratyakṣam /",
  "SA19bsa072_u:280": "na tvasya niścāyakaṃ kiñcidasti /",
  "SA19bsa072_u:281": "yathoktaṃ bhagavatā-",
  "SA19bsa072_u:282": "`dvābhyāṃ bhikṣavo rūpaṃ gṛhyate, cakṣuṣā tadākṛṣṭenamanasā ca' iti //",
  "SA19bsa072_u:283": "nanu ca vyavahārānupayuktamupadarśayituṃ kiṃ prayojanam,",
  "SA19bsa072_u:284": "īdṛglakṣaṇayuktaṃ yadi mānasaṃ pratyakṣaṃ syāt,",
  "SA19bsa072_u:285": "na kaściddoṣaḥ syādityāgamasyāpi viśuddhiranena pratipāditeti prayojanam //",
  "SA19bsa072_u:286": "svasaṃvedanapratyakṣam",
  "SA19bsa072_u:287": "cittacaittānāṃ svasaṃvedanatvasamarthanam",
  "SA19bsa072_u:288": "sarvacittacaittānāmātmasaṃvedanaṃ svasaṃvedanam /",
  "SA19bsa072_u:289": "cittaṃ vastumātragrāhakaṃ jñānam /",
  "SA19bsa072_u:290": "citte bhāvāḥ caittāḥ, vastuno viśeṣarūpagrāhakā sukhaduḥkhopakṣālakṣaṇāḥ /",
  "SA19bsa072_u:291": "teṣāṃ sarvacittacaittānāmātmā saṃvidyate yena rūpeṇa tatsvarūpamātmasvarūpasākṣatkāritvāt svasaṃvedanaṃ pratyakṣaṃ kalpanāpoḍhamabhrāntaṃ cocyate /",
  "SA19bsa072_u:292": "atra kecidāhuḥ - na ca cittacaittānāṃ svasaṃvedanaṃ ghaṭate, svātmani kriyāvirodhāt /",
  "SA19bsa072_u:293": "na ca suśikṣito 'pi naṭavaṭuḥ svaskandhamāroḍhuṃ śaknoti /",
  "SA19bsa072_u:294": "na hi tīkṣṇāpyasidhārā svamātmānaṃ chinatti /",
  "SA19bsa072_u:295": "na hi prajjvalito 'pi vahniskandha ātmānaṃ dahati /",
  "SA19bsa072_u:296": "tathā cittacaittamapi kathamātmānaṃ vedayatu vedyavedakabhāvo hi karmakartṛbhāvaḥ /",
  "SA19bsa072_u:297": "karmakartṛtvaṃ ca loke bhedenaiva prasiddham, vṛkṣasūtradhārayoriva /",
  "SA19bsa072_u:298": "atrocyate, na karmakartṛbhāvena vedyavedakatvaṃ jñāne varṇyate /",
  "SA19bsa072_u:299": "kiṃ tarhi? vyavasthāpyavyavasthāpakabhāvena /",
  "SA19bsa072_u:300": "yathā pradipa ātmānaṃ prakāśayati tathā jñānamapi jaḍapadārthavilakṣaṇaṃ svahetoreva prakāśasvabhāvamupajāyamānaṃ svasaṃvedanaṃ vyavasthāpyate / tathā coktam -",
  "SA19bsa072_u:301": "vijñānaṃ jaḍarūpebhyo vyāvṛttamupajāyate /",
  "SA19bsa072_u:302": "iyamevātmasaṃvittirasya yājaḍarūpatā // iti //",
  "SA19bsa072_u:303": "alaṅkārakāreṇāpyuktam -",
  "SA19bsa072_u:304": "kalpitaḥ karmakartrādiḥ paramārtho na vidyate /",
  "SA19bsa072_u:305": "ātmānamātmanaivātmā nihantīti nirucyate // iti //",
  "SA19bsa072_u:306": "na ca cittacaittānāṃ jñānāntareṇa prakāśyatvaṃ yujyate /",
  "SA19bsa072_u:307": "tathā hi - na tāvatsamānakālabhāvinā jñānāntareṇa cittacaittaṃ prakāśyata iti ghaṭate,",
  "SA19bsa072_u:308": "upakāryopakārakatvābhāvāt,",
  "SA19bsa072_u:309": "savyetaragoviṣāṇayoriva /",
  "SA19bsa072_u:310": "nāpi bhinnakālabhāvinā, kṣaṇikatvāt, prakāśitavyasyaivābhāvāt /",
  "SA19bsa072_u:311": "api ca yadi jñānaṃ svasaṃvedanaṃ na syāt,",
  "SA19bsa072_u:312": "tadā jñāto 'rtho iti durghaṭaḥ syāt,",
  "SA19bsa072_u:313": "'nāgṛhītaviśeṣaṇā buddhirviśeṣye varttate' iti nyāyāt /",
  "SA19bsa072_u:314": "tathā hi - artho viśeṣyaḥ, jñāta iti viśeṣaṇam, jñāto jñānena viśeṣita iti /",
  "SA19bsa072_u:315": "jñānaṃ cetsvayaṃ na bodharūpeṇa pratītaṃ, tatkathaṃ jñānena viśeṣito 'rthaḥ pratīyatām /",
  "SA19bsa072_u:316": "na hi daṇḍāgrahaṇe daṇḍino grahaṇaṃ yuktisaṅgatam /",
  "SA19bsa072_u:317": "yaccoktaṃ trilocanena -",
  "SA19bsa072_u:318": "cakṣuṣo 'grahaṇe 'pi cākṣuṣaṃ rūpaṃ pratīyate, tathā",
  "SA19bsa072_u:319": "jñānānavabodhe 'pi jñāto 'rtha iti ghaṭiṣyate // iti //",
  "SA19bsa072_u:320": "tadasādhu /",
  "SA19bsa072_u:321": "prastute 'nupayogāt /",
  "SA19bsa072_u:322": "na hi cakṣū rūpasya viśeṣaṇam /",
  "SA19bsa072_u:323": "kiṃ tarhi? cakṣurvijñānāsaṃvedane kathaṃ jñāyatāmiti codyamakṣatameva //",
  "SA19bsa072_u:324": "yatpunarjñānasya parokṣatvapratipādanāya bhaṭṭenoktam -",
  "SA19bsa072_u:325": "yathā ca rūpādiprakāśanyathānupapatyā indriyasiddhiḥ, tathā jñānasyāpi siddhiriti /",
  "SA19bsa072_u:326": "tathā hi tatra bhāṣyam -",
  "SA19bsa072_u:327": "na hi kaścidajñāte 'rthe buddhimupalabhate / jñāte tvanumānādavagacchati iti //",
  "SA19bsa072_u:328": "vārtikaṃ ca -",
  "SA19bsa072_u:329": "tasya jñānaṃ tu jñātatāvaśāt / iti /",
  "SA19bsa072_u:330": "jñātatā ca viṣayaprākaṭyamucyate /",
  "SA19bsa072_u:331": "tadapi cāyuktam /",
  "SA19bsa072_u:332": "prākaṭyasyāpi jñānāt pṛthaktve viṣayarūpatāyāṃ vyaktau jaḍarūpatā, jaḍasya prakāśāyogāt /",
  "SA19bsa072_u:333": "viṣayādarthāntaratve jaḍatāyāṃ tasyāpi svataḥ prakāśāyogāt /",
  "SA19bsa072_u:334": "prākaṭayāntareṇa nu prakāśane 'navasthā syāt /",
  "SA19bsa072_u:335": "jñānasvabhāvatve prākaṭayasyāpi parokṣatvaprasaṅgaḥ /",
  "SA19bsa072_u:336": "tato 'vaśyaṃ jñānasya svasaṃvedanatvamabhidheyam /",
  "SA19bsa072_u:337": "anubhavaprasiddhaṃ ca svasaṃvedanatva kathamapahnuyeta?",
  "SA19bsa072_u:338": "taduktam - apratyakṣopalambhasya nārthadṛṣṭiḥ prasiddhayati / iti /",
  "SA19bsa072_u:339": "alaṅkārakāro 'pyāha -",
  "SA19bsa072_u:340": "parokṣaṃ yadi tat jñānaṃ jñātamityeva tatkutaḥ /",
  "SA19bsa072_u:341": "parokṣasya svarūpaṃ kastasya lakṣayituṃ kṣamaḥ // iti //",
  "SA19bsa072_u:342": "nanu sarvajñānānāṃ svasaṃvedanapratyakṣatve ghaṭo 'yamityādivikalpajñānasya nirvikalpakatvaṃ,",
  "SA19bsa072_u:343": "pītaśaṅkhādijñānasyābhrāntatvaṃ ca kathaṃ na bhavet?",
  "SA19bsa072_u:344": "ucyate - vikalpajñānamapi svātmani nirvikalpameva /",
  "SA19bsa072_u:345": "ghaṭo 'yamityanena bāhyamevārtha vikalpayati, na tvātmānam / taduktam -",
  "SA19bsa072_u:346": "śabdārthagrāhi yadyatra jñānaṃ tattatra kalpanā /",
  "SA19bsa072_u:347": "svarūpaṃ ca na śabdārthastatrādhyakṣamato 'khilam // iti //",
  "SA19bsa072_u:348": "bhrāntamapyātmanyabhrāntaṃ svaprakāśarūpeṇaivāvabhāsanāt /",
  "SA19bsa072_u:349": "asadviṣayatvācca bhrāntirucyate /",
  "SA19bsa072_u:350": "taduktam - svarūpe sarvamabhrāntaṃ pararūpe viparyayaḥ / iti //",
  "SA19bsa072_u:351": "tasmādanyathā prakāśāsiddheḥ yadyamī prakāśante,",
  "SA19bsa072_u:352": "tadā svahetoreva prakāśasvabhāvādutpannāḥ santaḥ prakāśanta iti svīkartavyam //",
  "SA19bsa072_u:353": "yogipratyakṣanirūpaṇam",
  "SA19bsa072_u:354": "bhūtārthabhāvanāprakarṣaparyantajaṃ yogijñānaṃ ceti /",
  "SA19bsa072_u:355": "yogaḥ samādhiḥ, cittaikāgratālakṣaṇaḥ /",
  "SA19bsa072_u:356": "niśśeṣavastutatvavivecikā prajñā /",
  "SA19bsa072_u:357": "yogo 'syāstīti yogī /",
  "SA19bsa072_u:358": "yogino yat jñānaṃ tatpratyakṣam /",
  "SA19bsa072_u:359": "kīdṛśaṃ taditi cet? bhūtārthabhāvanāprakarṣaparyantajam /",
  "SA19bsa072_u:360": "bhūtārthaḥ pramāṇopapannārthaḥ /",
  "SA19bsa072_u:361": "bhāvanā punaḥ punaścetasi samāropaḥ /",
  "SA19bsa072_u:362": "bhūtārthabhāvanāprakarṣaparyantājjātaṃ yadvijñānaṃ tat kalpanāpoḍhabhrāntam /",
  "SA19bsa072_u:363": "bhūtārthaścaturāryasatya duḥkhasamudayanirodhamārgasaṃjñakam,",
  "SA19bsa072_u:364": "pañcaskandhasvabhāvaṃ kṣaṇikaśūnyanirātmakaduḥkhādirūpatayā pratipattavyam /",
  "SA19bsa072_u:365": "yatsat tat kṣaṇikamityādyanumānena pramāṇopapannamupagantavyamiti //",
  "SA19bsa072_u:366": "nanu bhāvanā vikalpaḥ, vikalpaścāvastuviṣayaḥ, tatkathaṃ vastunaḥ sphuṭībhāvo bhavatu /",
  "SA19bsa072_u:367": "kathaṃ vā vikalpo nirvikalpatāṃ vrajet?",
  "SA19bsa072_u:368": "kṣaṇikaṃ ca citaṃ kathamekāgrībhavati?",
  "SA19bsa072_u:369": "viśeṣaśca kasya kena vā kriyatām?",
  "SA19bsa072_u:370": "śarīrī ca rāgādivirahānmuktaśceti sarvamasaṃgatam /",
  "SA19bsa072_u:371": "atrocyate - avastuviṣayo 'pi vikalpo vastvadhyavasyatīti bhāvanāto vastuna evātra sphuṭībhāvaḥ /",
  "SA19bsa072_u:372": "na ca vikalpa eva nirvikalpakaḥ, kiṃ tu vikalpānnirvikalpakasyodayaḥ /",
  "SA19bsa072_u:373": "anubhavasiddhaṃ caitat bhāvayatāṃ nirvikalpakapratibhāsanaṃ, kāmaśokādivat /",
  "SA19bsa072_u:374": "na hi dṛṣṭe kiñcidanupapannaṃ nāma /",
  "SA19bsa072_u:375": "kṣaṇikamapi cittaṃ sajātīyakṣaṇeṣu grahaṇapravīṇatvāt ekāgramucyate /",
  "SA19bsa072_u:376": "kṣaṇikatvanaiva viśeṣotpattiḥ, na tu nityatvena, nityasyānādheyātiśayatvāt yaduktam -",
  "SA19bsa072_u:377": "nityaṃ tamāhurvidvāṃso yaḥ svabhāvo na naśyati /",
  "SA19bsa072_u:378": "tasya śaktiraśaktirvā yā svabhāvena saṃsthitā /",
  "SA19bsa072_u:379": "nityavādapi kiṃ tasya kastāṃ kṣapayituṃ kṣamaḥ // iti //",
  "SA19bsa072_u:380": "yattu śarīritve sukhaduḥkhayorbhāvādanugrahanigrahāt śarīrī rāgādivirahānmukta śceti vighaṭanamuktaṃ, tadayuktam /",
  "SA19bsa072_u:381": "na hi śarīraṃ rāgādihetuḥ, kiṃ tu avidyā /",
  "SA19bsa072_u:382": "anitye nityamiti,",
  "SA19bsa072_u:383": "anātmanyātmeti,",
  "SA19bsa072_u:384": "duḥkhe sukhamiti,",
  "SA19bsa072_u:385": "aśucau śuciteti,",
  "SA19bsa072_u:386": "caturvipayāsasvabhāvā mithyopalabdhiḥ /",
  "SA19bsa072_u:387": "ata eva viṣayasukhatṛṣṇā syāt /",
  "SA19bsa072_u:388": "ātmānaṃ nityaṃ paśyata eva sukhābhikāṅkṣaṇādisukhaheturātmīyaḥ syāt /",
  "SA19bsa072_u:389": "eṣu cā 'saṅgo rāgaḥ /",
  "SA19bsa072_u:390": "etatpratibandhāśca dveṣādayaḥ /",
  "SA19bsa072_u:391": "tasmādavidyaiva mūlaṃ rāgāderna tu śarīram /",
  "SA19bsa072_u:392": "satyapi śarīre yadyavidyā na syāt, kuta eva rāgādiyogāḥ?",
  "SA19bsa072_u:393": "tasmājjīvaccharīre satyapi avidyāvirahāt sarvasaṅgavirahalakṣaṇā muktirvītarāgāṇāṃ bhavatīti sarvaṃ susthitam /",
  "SA19bsa072_u:394": "pratyakṣasya svalakṣaṇāviṣayatvasamarthanam",
  "SA19bsa072_u:395": "tasya viṣayaḥ svalakṣaṇam /",
  "SA19bsa072_u:396": "tasya caturvidhasya pratyakṣasya svalakṣaṇaṃ viṣayo boddhavyaḥ /",
  "SA19bsa072_u:397": "svalakṣaṇamityasādhāraṇaṃ vastusvarūpaṃ deśakālākāraniyatam /",
  "SA19bsa072_u:398_0": "etenaitaduktaṃ bhavati- ghaṭādirudakādyāharaṇasamartho deśakālākāraniyataḥ puraḥ",
  "SA19bsa072_u:398_1": "prakāśamāno 'nityatvādyanekadharmāntarodāsīnaḥ pravṛttiviṣayaḥ sajātīyavijātīyavyāvṛttaḥ",
  "SA19bsa072_u:398_2": "svalakṣaṇamityarthaḥ /",
  "SA19bsa072_u:399": "ayogānyogavyavacchedayoḥ bhedaḥ",
  "SA19bsa072_u:400": "nanu yadi svalakṣaṇameva pratyakṣasya viṣayo na sāmānyaṃ tadānīṃ dhūmadahanasāmānyayorvyāptiḥ kathaṃ pratyakṣeṇa gṛhyatām? nāyaṃ doṣaḥ /",
  "SA19bsa072_u:401": "yato 'yogavyavacchedena svalakṣaṇaṃ tasya viṣaya eva,",
  "SA19bsa072_u:402": "na tvanyayogavyavacchedena svalakṣaṇameva tasya viṣaya iti /",
  "SA19bsa072_u:403": "kiṃ tarhi, sāmānyamapyasya viṣayaḥ /",
  "SA19bsa072_u:404": "pramāṇa phala vyavasthā",
  "SA19bsa072_u:405": "dvividho hi pramāṇasya viṣayaḥ grāhyo 'dhyavaseyaśca /",
  "SA19bsa072_u:406": "tatra pratyakṣasya pratibhāsamānaṃ svalakṣaṇam eko grāhyaḥ /",
  "SA19bsa072_u:407": "adhyavaseyastu pratyakṣapṛṣṭhabhāvino vikalpasya pratibhāsamānaṃ sāmānyameva /",
  "SA19bsa072_u:408": "tacca sāmānyaṃ dvividham, ūrdhvatālakṣaṇaṃ tiryaglakṣaṇaṃ ceti /",
  "SA19bsa072_u:409": "tatraikasyāmeva ghaṭādivyaktau sajātīyavyāvṛttāyāmanekakṣaṇasamudāyaḥ sāmānyaṃ ūrdhvatālakṣaṇaṃ sādhanapratyakṣasya viṣayaḥ /",
  "SA19bsa072_u:410": "vijātīyavyāvṛttāstvanekavyaktayaḥ tiryaksāmānyaṃ vyāptigrāhakapratyakṣasya viṣayaḥ /",
  "SA19bsa072_u:411": "anumānasya tu sāmānyaṃ grāhyaṃ, adhyavaseyastu svalakṣaṇameva /",
  "SA19bsa072_u:412": "pratyakṣasya svalakṣaṇaviṣayapratipādane paroktāḥ ṣaṭ padārthā na viṣayā ityuktam yathā - avayavidravyaṃ,",
  "SA19bsa072_u:413": "guṇaḥ,",
  "SA19bsa072_u:414": "karma,",
  "SA19bsa072_u:415": "sāmānyaṃ,",
  "SA19bsa072_u:416": "viśeṣaḥ, samavāyaśceti /",
  "SA19bsa072_u:417": "na caiṣāṃ pratyakṣe jñāne pratibhāso 'sti /",
  "SA19bsa072_u:418": "na cāpratibhāsamāno viṣayo yujyate, atiprasaṅgāt /",
  "SA19bsa072_u:419": "tathā hi - ghaṭādau paridṛśyamāne pūrvāparādibhāgaṃ vihāya nānyatkiñcidekamavayavidravyamupalabhāmahe /",
  "SA19bsa072_u:420": "yadāha nyāyaparameśvaraḥ -",
  "SA19bsa072_u:421": "bhāgā eva hi bhāsante sanniviṣṭāstathā tathā /",
  "SA19bsa072_u:422": "tadvānnaiva punaḥ kaścidvibhāgaḥ sampratīyate // iti //",
  "SA19bsa072_u:423": "evaṃ guṇakarmādīnāṃ ca duṣaṇaṃ pratyetabyam //",
  "SA19bsa072_u:424": "pramāṇaphalāvabodhaḥ",
  "SA19bsa072_u:425": "nanu pramitirūpāṃ kriyāṃ phalabhūtāṃ niṣpādayajjñānaṃ pramāṇamiti prasiddham /",
  "SA19bsa072_u:426": "tatra kāsau pramitiḥ, yāṃ janajjñānaṃ pramāṇamiti cet?",
  "SA19bsa072_u:427": "ucyate - iha nīlāderarthāt jñānaṃ dvirūpamutpadyate nīlākāraṃ, nīlabodhasvabhāvaṃ ca /",
  "SA19bsa072_u:428": "tatrānīlākāravyāvṛtyā nīlākāraṃ jñānaṃ pramāṇam /",
  "SA19bsa072_u:429": "anīlabodhavyāvṛtyā nīlabodharūpaṃ pramitiḥ /",
  "SA19bsa072_u:430": "saiva phalam / yathoktam -",
  "SA19bsa072_u:431": "arthasārūpyamasya pramāṇam, arthādhigatiḥ pramāṇaphalam / iti //",
  "SA19bsa072_u:432": "etacca vikalpapratyayena bhinnaṃ vyavasthāpyate paramārthatastu nāstyeva bhedaḥ /",
  "SA19bsa072_u:433": "yathoktam -",
  "SA19bsa072_u:434": "tadeva pratyakṣaṃ jñānaṃ pramāṇaphalam / iti //",
  "SA19bsa072_u:435": "pramāṇatatphalayorabhedaḥ",
  "SA19bsa072_u:436": "sākāraṃ cedaṃ jñānameṣṭavyam /",
  "SA19bsa072_u:437": "yadi punaḥ sākāraṃ jñānaṃ neṣyate,",
  "SA19bsa072_u:438": "tadānākāratvena sarvatra viṣaye tulyatvāt vibhāgena viṣayavyavasthā na sidhyati /",
  "SA19bsa072_u:439": "yatpunaḥ kecidāhuḥ - pūrvaṃ jñānaṃ pramāṇaṃ uttaraṃ jñānaṃ pramāṇaphalamiti, tanna yuktam /",
  "SA19bsa072_u:440": "tathā hi prathamakṣaṇabhāvi tāvajjñānaṃ pramāṇaphalabhūtasya dvitīyajñānasyānutpatteḥ,",
  "SA19bsa072_u:441": "phalabhūtajñānotpattau ca pūrvasya kṣaṇikatvena vināśāt kathaṃ ghaṭādiviṣayaṃ jñānaṃ pramāṇaṃ bhavati?",
  "SA19bsa072_u:442": "nāpi samānakālabhāvi jñānaṃ phalamucitam, upakāryopakārakatvābhāvāt, savyetaragoviṣāṇayoriva /",
  "SA19bsa072_u:443": "[tasmāt paramārthataḥ pramāṇaphalayornāsti bhedaḥ /",
  "SA19bsa072_u:444": "kālpanikastu vyāvṛttikṛto bhedaḥ vikalpabuddhau vyavasthāpyate] //",
  "SA19bsa072_u:445": "iti tarkabhāṣāyāṃ pratyakṣaparicchedaḥ prathamaḥ samāptaḥ //",
  "SA19bsa072_u:446": "svārthānumānam",
  "SA19bsa072_u:447": "anumānasya dvaividhyam svārthānumānalakṣaṇam",
  "SA19bsa072_u:448": "anumānaṃ dvividham - svārthaṃ parārthaṃ ca /",
  "SA19bsa072_u:449": "svasmai yattat svārthamanumānaṃ jñānātmakam /",
  "SA19bsa072_u:450": "parvatādau dharmiṇi dhūmādikaṃ dṛṣṭvā yasya pratipattuḥ vahnijñānamutpadyate,",
  "SA19bsa072_u:451": "sa eva tena jñānena parokṣamarthaṃ pratipadyate nānya iti svārthānumānamucyate /",
  "SA19bsa072_u:452": "parasmai yattat parārtham /",
  "SA19bsa072_u:453": "parārthānumānaṃ vacanātmakam /",
  "SA19bsa072_u:454": "trirūpaliṅgapratipādakaṃ vacanaṃ paraṃ pratipādayati jñāpayatīti kṛtvā vacanamapyanumānaśabdenocyate,",
  "SA19bsa072_u:455": "upacārāt,",
  "SA19bsa072_u:456": "yathā āyurghṛtamiti /",
  "SA19bsa072_u:457": "anumānasya kāryam",
  "SA19bsa072_u:458": "tatra svārtha trirūpaliṅgādyadanumeye jñānam /",
  "SA19bsa072_u:459": "rūpatrayayuktālliṅgādanumeye parokṣaviṣaye yad jñānaṃ rpatipatturutpadyate, tat svārthānumānam /",
  "SA19bsa072_u:460": "tacca dharmaviśeṣa sambandhitayā sādhyāvinābhāvitvaniścaya ityeke /",
  "SA19bsa072_u:461": "agnyadhyavasāya ityanye /",
  "SA19bsa072_u:462": "liṅgasya trirūpatvam",
  "SA19bsa072_u:463": "samprati liṅgasya trirūpatvamucyate - anumeye satvameva niścitam /",
  "SA19bsa072_u:464": "anumeye parvatādau dharmiṇi liṅgasyāstitvameva niścitaṃ, tadekaṃ rūpaṃ pakṣadharmatāsaṃjñakam /",
  "SA19bsa072_u:465": "atra sattvagrahaṇenāsiddhasya nirāsaḥ,",
  "SA19bsa072_u:466": "yathā - anityaśśabdaścākṣuṣatvāt,",
  "SA19bsa072_u:467": "cākṣuṣatvaṃ cakṣurvijñānagrāhyatvamucyate,",
  "SA19bsa072_u:468": "tacca śabde dharmiṇi nāsti /",
  "SA19bsa072_u:469": "evakāreṇa pakṣaikadeśāsiddhasya nirāsaḥ, yathā digambaraprayogaḥ - cetanāstaravaḥ svāpāt /",
  "SA19bsa072_u:470": "patrasaṅkocalakṣaṇo hi svāpaḥ, sa ca sarveṣu taruṣvasiddhaḥ /",
  "SA19bsa072_u:471": "niścitagrahaṇena sandigdhāsiddhasya nirāsaḥ,",
  "SA19bsa072_u:472": "yathā - agniratra vāṣpāditvena sandihyamānād bhūtasaṃghātāt /",
  "SA19bsa072_u:473": "satvaśabdātpaścādevakāreṇa asādhāraṇasya nirāsaḥ, yathā- anityaśśabdaḥ śrāvaṇatvāt ghaṭavat //",
  "SA19bsa072_u:474": "sapakṣanirūpaṇam",
  "SA19bsa072_u:475": "sapakṣa eva sattvaṃ niścitamiti vartate /",
  "SA19bsa072_u:476": "samānaḥ pakṣaḥ sapakṣaḥ /",
  "SA19bsa072_u:477": "pakṣeṇa saha sadṛśo dṛṣṭāntadharmītyarthaḥ /",
  "SA19bsa072_u:478": "sapakṣa eva satvaṃ niścitamityanvayasaṃjñakaṃ dvitīyaṃ rūpam /",
  "SA19bsa072_u:479": "atra sattvagrahaṇena viruddhasya nirāsaḥ, yathā - śabdo nityaḥ kṛtakatvāt ghaṭavat /",
  "SA19bsa072_u:480": "kṛtakatva hi nityatvavipakṣeṇānityatvena vyāptamiti viruddhamucyate /",
  "SA19bsa072_u:481": "evakāreṇa sādhāraṇasya nirāsaḥ, yathā - nityaśśabdaḥ prameyatvāt ghaṭavat /",
  "SA19bsa072_u:482": "prameyatvaṃ hi vikalpaviṣayīkṛtatvam,",
  "SA19bsa072_u:483": "tacca sapakṣe ākāśādau vipakṣe ca ghaṭādau sarvatrāstīti sādhāraṇamucyate /",
  "SA19bsa072_u:484": "sattvaśabdāt pūrvasminnevakāreṇa sarvasapakṣāvyāpino 'pi prayatnānantarīyakasya hetutvaṃ kathitam /",
  "SA19bsa072_u:485": "yathā - anityaśśabdaḥ prayatnānantarīyakatvādghaṭavadvidyudvat /",
  "SA19bsa072_u:486": "niścitagrahaṇena sandigdhānvayasya nirāsaḥ, yathā - asarvajño 'yaṃ kaścit vaktṛtvādiṣṭapuru ṣavat /",
  "SA19bsa072_u:487": "iṣṭapuruṣe sapakṣe ca vaktṛtvamasarvajñatvena vyāptamavyāptaṃ vā na jñāyate //",
  "SA19bsa072_u:488": "vipakṣanirūpaṇam",
  "SA19bsa072_u:489": "asapakṣe cāsattvameva niścitam /",
  "SA19bsa072_u:490": "na sapakṣo 'sapakṣaḥ /",
  "SA19bsa072_u:491": "tatrāsattvameva niścitaṃ vyatirekasaṃjñakaṃ tṛtīyaṃ rūpam /",
  "SA19bsa072_u:492": "atrāpyasattvagrahaṇena viruddhasya nirāsaḥ /",
  "SA19bsa072_u:493": "yathā nityaśśabdaḥ kṛtakatvādghaṭavat /",
  "SA19bsa072_u:494": "viruddho hi vipakṣe 'sti /",
  "SA19bsa072_u:495": "evakāreṇa sādhāraṇasya vipakṣaikadeśavṛtternirāsaḥ /",
  "SA19bsa072_u:496": "prayatnānantarīyakatve sādhye anityatvaṃ vipakṣaikadeśe vidhudādāvasti /",
  "SA19bsa072_u:497": "ākāśādau nāsti /",
  "SA19bsa072_u:498": "tato niyamenāsya nirāsaḥ /",
  "SA19bsa072_u:499": "asattvavacanātpūrvasminnavadhāraṇe ayamarthaḥ syāt /",
  "SA19bsa072_u:500": "vipakṣa eva yo nāsti sa hetuḥ /",
  "SA19bsa072_u:501": "tathā ca prayatnānantarīyakatvaṃ sapakṣe 'pi nāsti, tato na hetuḥ syāt, tataḥ pūrva na kṛtamiti /",
  "SA19bsa072_u:502": "niścitagrahaṇena sandigdhavipakṣavyāvṛttikasya nirāsaḥ /",
  "SA19bsa072_u:503": "yathāvītarāgo 'yaṃ puruṣo vaktṛtvāt, rathyāpuruṣavat /",
  "SA19bsa072_u:504": "yatrāvītarāgatvaṃ nāsti tatra vaktṛtvamapi nāsti, yathopalakhaṇḍe /",
  "SA19bsa072_u:505": "yadi nāma pāṣaṇakhaṇḍādubhayaṃ vyāvṛttaṃ tathāpi na jñāyate kimavītarāgatvanivṛttyā pāṣaṇakhaṇḍādbaktṛtvaṃ nivṛttaṃ,",
  "SA19bsa072_u:506": "ahosvit svata eveti /",
  "SA19bsa072_u:507": "tataḥ sandigdhavyatireko 'yamanaikāntikaḥ /",
  "SA19bsa072_u:508": "asattvaśabdātpaścādevakāreṇa vipakṣaikadeśavṛtternirāsaḥ /",
  "SA19bsa072_u:509": "yathā - prayatnānantarīyakaśśabdo 'nityatvāt /",
  "SA19bsa072_u:510": "anityatvaṃ vipakṣādākāśānnivṛttaṃ, na vidyutaḥ /",
  "SA19bsa072_u:511": "tato vipakṣaikadeśavṛttitvamasya //",
  "SA19bsa072_u:512": "trirūpaprayogasya prayojanam",
  "SA19bsa072_u:513": "nanu sapakṣa eva sattyamityukte sāmārthyādevāsapakṣe cāsattvamiti gamyate /",
  "SA19bsa072_u:514": "tatkimarthamubhayorupādanamiti cet? vipakṣaniyamārthamiti pūrvavṛddhāḥ /",
  "SA19bsa072_u:515": "te ca trividha eva vipakṣo bhavatīti manyante /",
  "SA19bsa072_u:516": "sādhyābhāvamātraṃ, sādhyādanyaḥ, sādhyena saha viruddhaśca prayoganiyamārthamiti kecit /",
  "SA19bsa072_u:517": "anvayaprayogo vyatirekaprayogo vā niyamavānekaḥ prayoktavyo na dvāvapīti /",
  "SA19bsa072_u:518": "sādharmyavaidharmyaprayogasūcanārthamiti kecit /",
  "SA19bsa072_u:519": "triliṅgabhedanirūpaṇam",
  "SA19bsa072_u:520": "trirūpāṇi ca trīṇyeva liṅgāni /",
  "SA19bsa072_u:521": "trīṇi rūpāṇi yeṣāṃ tāni trirūpāṇi trīṇyeva liṅgāni /",
  "SA19bsa072_u:522": "kāryaṃ trirūpaṃ liṅgam /",
  "SA19bsa072_u:523": "svābhāvastrirūpaṃ liṅgam /",
  "SA19bsa072_u:524": "anupalabdhistrirūpaṃ liṅgam /",
  "SA19bsa072_u:525": "sādhanaṃ jñāpakaṃ heturvyāpyaṃ ceti liṅgāparanāmāni /",
  "SA19bsa072_u:526": "kāryahetunirūpaṇam",
  "SA19bsa072_u:527": "tatra kāryaṃ yathā - yatra dhūmastatrāgniryathā mahānase, dhūmaścātreti /",
  "SA19bsa072_u:528": "vyāptipakṣadharmatāsaṃjñakaṃ dvayavayavameva sādhanavākyaṃ saugatānām /",
  "SA19bsa072_u:529": "anye tu pratijñāhetudṛṣṭāntopanayanigamanaṃ ceti pañcāvayavaṃ sādhanavākyamāhuḥ /",
  "SA19bsa072_u:530": "upanyāsaścedṛśaḥ - agniratra,",
  "SA19bsa072_u:531": "dhūmāt,",
  "SA19bsa072_u:532": "yatra dhūmastatrāgniryathā mahānase,",
  "SA19bsa072_u:533": "tathā cāyaṃ, tasmādagniriti /",
  "SA19bsa072_u:534": "etaccāyuktam /",
  "SA19bsa072_u:535": "pratijñāvacanamātrātsambandharahitāt sādhyapratipatterayogāt /",
  "SA19bsa072_u:536": "sambandhābhāvastu śabdārthayoḥ sambandhadūṣaṇe pratipāditatvānna punarucyate /",
  "SA19bsa072_u:537": "pratijñāmantareṇa pañcapyantahetuprayogo 'pyayuktaḥ /",
  "SA19bsa072_u:538": "hetuṃ vinopanayadṛṣṭāntāvapyayuktau /",
  "SA19bsa072_u:539": "yatra pratijñaiva nāsti tatra pratijñāyāḥ punarvacanaṃ nigamanaṃ kuto bhaviṣyatīti sarvamāmūlaṃ viśīrṇam /",
  "SA19bsa072_u:540": "kāryasambandhanirapaṇam",
  "SA19bsa072_u:541": "ayaṃ ca kāryaheturviṣayabhedena trividhaḥ /",
  "SA19bsa072_u:542": "agnyādau sādhye dhūmādiḥ trividhapratyakṣānupalambhena niścetavyaḥ /",
  "SA19bsa072_u:543": "cakṣurādau sādhye jñānaṃ kādācitkāryotpādānniścīyate /",
  "SA19bsa072_u:544": "rūpādau sādhye rasādirekasāmagryadhīnatayā niścīyate, yathā mātuluṅgaphale rasādrūpānumānam /",
  "SA19bsa072_u:545": "na rūpādrasānumānam /",
  "SA19bsa072_u:546": "atra rūpe janayitavye pūrvakaṃ rūpamupādānam /",
  "SA19bsa072_u:547": "rasastu sahakārikāraṇam /",
  "SA19bsa072_u:548": "pūrvapuñjāduttarapuñjasyotpattau nyāya eṣaḥ /",
  "SA19bsa072_u:549": "nanūpādānasahakārikāraṇayoranvayavyatirekānuvidhānasya kāryaṃ prati tulyatvātko bhedaḥ?",
  "SA19bsa072_u:550": "ucyate, yadvikriyayā yanniṣpattirekasantāne tatkāryaṃ pratipūrvakamupādānam /",
  "SA19bsa072_u:551": "yatsantānāntare viśeṣodayanimittaṃ tatsahakārikāraṇam /",
  "SA19bsa072_u:552": "yathā śālyaṅkure janayitavye śālibījamupādānam, kṣitisalilādi tatra sahakāri /",
  "SA19bsa072_u:553": "tadevaṃ kāryahetustadutpattisambandhād gamaka iti sthitam //",
  "SA19bsa072_u:554": "svabhāvahetunirūpaṇam",
  "SA19bsa072_u:555": "svabhāvo yathā - svabhāvaḥ svasattāmātrabhāvini sādhyadharme yo heturucyate sa tasya sādhyasya dharmasya svabhāvo boddhavyaḥ /",
  "SA19bsa072_u:556": "yathā- vṛkṣavyavahārayogyo 'yaṃ śiṃśapāvyavahārayogyatvāt /",
  "SA19bsa072_u:557": "ayamiti puraḥ paridṛśyamānaḥ padārtho dharmī /",
  "SA19bsa072_u:558": "śiṃśapāvyavahārayogyatvāditi hetuḥ /",
  "SA19bsa072_u:559": "śiṃśapāvyavahārayogyatvāditi ko 'rthaḥ?",
  "SA19bsa072_u:560": "śākhāpatravarṇasaṃsthānaviśeṣavyavahārayogyatvādityarthaḥ /",
  "SA19bsa072_u:561": "vṛkṣavyavahārayogyatvaṃ sādhyam /",
  "SA19bsa072_u:562": "nanvekatve sādhyasādhanabhāvo na yuktaḥ, pratijñārthaikadeśatvāt? na /",
  "SA19bsa072_u:563": "abhede 'pi kaścitpratipattā śiṃśapāvyavahāraṃ kṛtvā tatra vṛkṣavyavahāraṃ prāk kṛtamapi vyāmohāt kiñcidāropya punarna karoti /",
  "SA19bsa072_u:564": "sa idāniṃ svabhāvahetunā vyavahāryate /",
  "SA19bsa072_u:565": "tasmādetayoḥ paramārthata ekatve 'pi vikalpabuddhau vyāvṛttisamāśrayeṇa samutpannāyāṃ bhedena pratibhāsanāt sādhyasādhanatvaṃ na virudhyata iti //",
  "SA19bsa072_u:566": "anupalabdhihetunirūpaṇam",
  "SA19bsa072_u:567": "anupalabdhiryathā - nāstīha pradeśe ghaṭaḥ, upalabdhilakṣaṇaprāptasyānupalabdheḥ /",
  "SA19bsa072_u:568": "upalabdhilakṣaṇaprāptasyeti dṛśyasyetyarthaḥ /",
  "SA19bsa072_u:569": "nanvasataḥ kathaṃ dṛśyatā?",
  "SA19bsa072_u:570": "ekendriyajñānagrāhyo pradeśādāvupalabhyamāne yadi ghaṭaḥ syāt dṛśya eva bhavediti /",
  "SA19bsa072_u:571": "upalambhapratyayāntarasākalyāt dṛśtayā sambhāvitaḥ, na tu dṛśya eva /",
  "SA19bsa072_u:572": "tasyānupalabdheriti hetuḥ /",
  "SA19bsa072_u:573": "sa caikajñānasaṃsargipadārthādekajñānasaṃsargipadārthopalambhādvā niścīyata iti tadubhayaṃ karmakartṛbhāvena paryudāsavṛttyā anupalabdhirucyate,",
  "SA19bsa072_u:574": "na tu prasajyavṛttyā upalabdhinivṛttimātram /",
  "SA19bsa072_u:575": "taddhi svayameva na kiñciditi kathaṃ sādhanaṃ syāt /",
  "SA19bsa072_u:576": "nāpi pratiṣedhyādanyasya jñānamātram, rūpopalambhādapi nāraṅgarasaniṣedhaprasaṅgāt /",
  "SA19bsa072_u:577": "tasmānniṣedhyādanyadviśiṣṭameva vastudvayaṃ pradeśaḥ pradeśajñānaṃ vānupalabdhiriti sthitam /",
  "SA19bsa072_u:578": "abhāvo 'sādhyaḥ",
  "SA19bsa072_u:579": "ata evābhāvo na sādhyate /",
  "SA19bsa072_u:580": "tasya ghaṭaviviktapradeśagrāhiṇā pratyakṣeṇaiva siddhatvāt /",
  "SA19bsa072_u:581": "abhāvavyavahārastu mṛḍhaṃ prati anulambhena sādhyate /",
  "SA19bsa072_u:582_0": "tathā hi - kaścinmūḍho rajaḥprabhṛtiṣu sāṃkhyaprasiddheṣu guṇeṣvanupalambhena pravarttitābhāvabyavahāro",
  "SA19bsa072_u:582_1": "'pi punaḥ sarvaṃ sarvatrāstīti svasiddhāntābhyāsāt kvāpi pradeśādau ghaṭānupalambhe",
  "SA19bsa072_u:582_2": "satyapi nābhāvavyavahāraṃ karotītyanupalambhena trividho vyavahāraḥ kāryate /",
  "SA19bsa072_u:583": "tatra niḥ śaṅkagamanāgamanalakṣaṇaḥ kāyiko vyavahāraḥ /",
  "SA19bsa072_u:584": "ghaṭo nāstīti vācikaḥ /",
  "SA19bsa072_u:585": "īdṛśa eva antarjalpākāro mānasikaśceti /",
  "SA19bsa072_u:586": "anupalabdhertādātmyatadutpattisambandhanirūpaṇam anupalambhasya karmadharmapakṣe sādhyena saha [sādṛśye] tādātmyalakṣaṇa eva sambandho boddhavyaḥ /",
  "SA19bsa072_u:587": "kartṛdharmapakṣe tu tadutpattiḥ /",
  "SA19bsa072_u:588": "tathā hi - ghaṭaviviktapradeśaḥ pradeśajñānaṃ vānupalabdhirityuktam /",
  "SA19bsa072_u:589": "asadvyavahārayogyatvaṃ ca tasya svabhāvaḥ [na kārya] jñānaṃ tu pradeśasya kāryamiti //",
  "SA19bsa072_u:590": "anupalabdhervyapadeśaḥ",
  "SA19bsa072_u:591": "nanu yadyanupalabdherapi tādātmyatadutpattī eva sambandhau,",
  "SA19bsa072_u:592": "kathaṃ tarhi kāryasvabhāvābhyāmanupalabdherbhedaḥ?",
  "SA19bsa072_u:593": "pratiṣedhasādhanāt bhedau na vastutaḥ /",
  "SA19bsa072_u:594": "yathoktamācāryeṇa - atra dvau vastusādhanau, ekaḥ pratiṣedhahetuḥ iti /",
  "SA19bsa072_u:595_0": "upalabdhilakṣaṇaprāptatvaviśiṣṭena deśavipakṛṣṭe sumervādau kālaviprakṛṣṭe bhaviṣyacchaṅkhacakravartyādau",
  "SA19bsa072_u:595_1": "svabhāvaviprakṛṣṭe piśācādāvanupalambhamātrasambhave 'pi nābhāvavyavahāra ityuktaṃ bhavati /",
  "SA19bsa072_u:596": "anupalabdhervartamānakāle anāgatakāle ca pramāṇam",
  "SA19bsa072_u:597": "iyaṃ cānupalabdhirvartamānakāle pramāṇaṃ viśiṣṭasmaraṇasadbhāve 'tītakāle ca,",
  "SA19bsa072_u:598": "anāgatakāletvanupalabdhiḥ svayameva sandigdharūpā /",
  "SA19bsa072_u:599": "tato na pramāṇam /",
  "SA19bsa072_u:600": "[anayānulabdhyābhāvavyahāraḥ sādhyate, na tvabhāvaḥ /",
  "SA19bsa072_u:601": "tasya pratyakṣeṇaiva siddhatvādityuktaṃ prāk] yathāhanyāyavādī -",
  "SA19bsa072_u:602": "amūḍhasmṛtisaṃskārasyātītasya vartamānasya ca pratipattṛpratyakṣasya",
  "SA19bsa072_u:603": "nivṛttiranupalabdhi rabhāvavyavahārasādhanī iti /",
  "SA19bsa072_u:604": "anupalabdhibhedāḥ",
  "SA19bsa072_u:605": "tatra yadā dūratvānniṣedhyasyāyogyadeśatvaṃ syāt,",
  "SA19bsa072_u:606": "tadā dṛśyānupalabdhiḥ sākṣātprayoktuṃ na śakyata iti kāryānupalabdhyādayaḥ prayujyante /",
  "SA19bsa072_u:607": "ata eveyaṃ prayogabhedena ṣoḍaśadhā bhavati /",
  "SA19bsa072_u:608": "(1) tatra svabhāvānupalabdhiryathā - nāstyatra dhūmaḥ, upalabdhilakṣaṇaprāptasyānupalabdheḥ /",
  "SA19bsa072_u:609": "pratiṣedhyasya dhūmasya yaḥ svabhāvaḥ tasyehānupalabdhiḥ /",
  "SA19bsa072_u:610": "(2) kāryānupalabdhiryathā - nehāpratibaddhasāmarthyāni dhūmakāraṇāni santi, dhūmābhāvāt /",
  "SA19bsa072_u:611": "pratiṣedhyānāṃ hi dhūmakāraṇānāṃ kārya dhūmaḥ, tasyehānupalabdhiḥ /",
  "SA19bsa072_u:612": "(3) kāraṇānupalabdhiryathā - nāstyatra dhūmaḥ dahanābhāvāt /",
  "SA19bsa072_u:613": "pratiṣedhyasya dhūmasya kāraṇaṃ dahanaḥ, tasyehānupalabdhiḥ /",
  "SA19bsa072_u:614": "(4) vyāpakānupalabdhiryathā - nātra śiṃśapā, vṛkṣābhāvāt /",
  "SA19bsa072_u:615": "pratiṣedhyāyāḥ śiṃpāyāḥ vyāpako vṛkṣaḥ, tāsyehānupalabdhiḥ /",
  "SA19bsa072_u:616": "(5) svabhāvaviruddhopalabdhiryathā - nātra śītasparśaḥ, vahneriti /",
  "SA19bsa072_u:617": "pratiṣedhyasy śītasparśasya yaḥ svabhāvaḥ tasya viruddho vahniḥ tasya cehopalabdhiḥ /",
  "SA19bsa072_u:618": "(6) kāryaviruddhopalabdhiryathā - nehāpratibaddhasāmarthyāni śītakāraṇāni santi, vahneriti /",
  "SA19bsa072_u:619": "antyadaśāprāptameva kāraṇaṃ kāryaṃ janayati, na sarvaṃ kāraṇām, tato viśeṣaṇopādānam /",
  "SA19bsa072_u:620": "pratiṣedhyānāṃ śītakāraṇānāṃ kāryaṃ śītaṃ, tasya viruddho vahniḥ, tasyehopalabdhiḥ /",
  "SA19bsa072_u:621": "(7) kāraṇaviruddhopalabdhiryathā - nāsya romaharṣādiviśeṣāḥ santi, sannihitadahanaviśeṣatvāt /",
  "SA19bsa072_u:622": "pratiṣedhyānāṃ romaharṣādiviśeṣāṇāṃ kāraṇaṃ śīta,",
  "SA19bsa072_u:623": "tasya viruddho dahanaviśeṣaḥ,",
  "SA19bsa072_u:624": "tasya cehopalabdhiḥ /",
  "SA19bsa072_u:625": "(8) vyāpakaviruddhopalabdhiryathā - nātra tuṣārasparśaḥ, dahanāt /",
  "SA19bsa072_u:626": "pratiṣedhyasya tuṣārasparśasya vyāpakaṃ śītaṃ, tasya viruddho dahanaviśeṣaḥ tasyehopalabdhiḥ /",
  "SA19bsa072_u:627": "(9) svabhāvaviruddhakāryopalabdhiryathā, nātra śītasparśaḥ, dhūmāt /",
  "SA19bsa072_u:628": "pratiṣedhyasya śītasparśasya yaḥ svabhāvastasya viruddho 'gniḥ,",
  "SA19bsa072_u:629": "tasya kārya dhūmaḥ,",
  "SA19bsa072_u:630": "tasya cehopalabdhiḥ /",
  "SA19bsa072_u:631": "(10) kāryaviruddhakāryopalabdhiryathā - nehāpratibaddhasāmarthyāni śītakāraṃṇāni santi dhūmāditi /",
  "SA19bsa072_u:632": "pratiṣedhyānāṃ śītakāraṇānāṃ kāryaṃ śītaṃ,",
  "SA19bsa072_u:633": "tasya viruddho vahniḥ,",
  "SA19bsa072_u:634": "tasya kāryaṃ dhūmaḥ,",
  "SA19bsa072_u:635": "tasya cehopalabdhiḥ /",
  "SA19bsa072_u:636": "(11)",
  "SA19bsa072_u:637": "kāraṇaviruddhakāryopalabdhiryathā - na romaharṣādiviśeṣayukta sparśavānayaṃ pradeśo dhūmāditi /",
  "SA19bsa072_u:638": "pratiṣedhyānāṃ hi romaharṣādisparśaviśeṣāṇāṃ kāraṇaṃ śītam,",
  "SA19bsa072_u:639": "tasya viruddho 'gniḥ,",
  "SA19bsa072_u:640": "tasya kāryaṃ dhūmaḥ,",
  "SA19bsa072_u:641": "tasya cehopalabdhiḥ /",
  "SA19bsa072_u:642": "(12) vyāpakaviruddhakāryopalabdhiryathā - nātra tuṣārasparśaḥ, dhūmāditi /",
  "SA19bsa072_u:643": "niṣedhyasya tuṣārasparśasya vyāpakaṃ śītam,",
  "SA19bsa072_u:644": "tasya viruddho 'gniḥ,",
  "SA19bsa072_u:645": "tasya kāryaṃ dhūmaḥ,",
  "SA19bsa072_u:646": "tasya cehopalabdhiḥ /",
  "SA19bsa072_u:647": "(13) svabhāvaviruddhavyāptopalabdhiryathā - nātra vahniḥ, tuṣārasparśāt /",
  "SA19bsa072_u:648": "pratiṣedhyasya hi vahneryaḥ svabhāvastasya viruddhaṃ śītam,",
  "SA19bsa072_u:649": "tena vyāptastuṣārasparśaḥ,",
  "SA19bsa072_u:650": "tasya cehopalabdhiḥ /",
  "SA19bsa072_u:651": "(14)",
  "SA19bsa072_u:652": "kāryaviruddhavyāptopalabdhiryathā - nehāpratibaddhasāmarthyāni vahnikāraṇāni santi, tuṣārasparśāditi /",
  "SA19bsa072_u:653": "pratiṣedhyānāṃ vahnikāraṇānāṃ kāryaṃ vahniḥ,",
  "SA19bsa072_u:654": "tasya viruddhaṃ śītam,",
  "SA19bsa072_u:655": "tena vyāptastuṣārasparśaḥ,",
  "SA19bsa072_u:656": "tasya cehopalabdhiḥ /",
  "SA19bsa072_u:657": "(15) kāraṇaviruddhavyāptopalabdhiryathā - nātra dhūmastuṣārasparśāditi /",
  "SA19bsa072_u:658": "pratiṣedhyasya dhūmasya yatkāraṇamagniḥ,",
  "SA19bsa072_u:659": "tasya viruddhaṃ śītam,",
  "SA19bsa072_u:660": "tena vyāptastuṣārasparśaḥ,",
  "SA19bsa072_u:661": "tasya cehopalabdhiḥ /",
  "SA19bsa072_u:662": "(16) vyāpakaviruddhavyāptopalabdhiryathā - nāyaṃ nityaḥ, kadācitkāryakāritvāt /",
  "SA19bsa072_u:663": "pratiṣedhyasya nityatvasya niratiśayatvaṃ vyāpakaṃ,",
  "SA19bsa072_u:664": "tasya viruddhaṃ sātiśayatvaṃ,",
  "SA19bsa072_u:665": "tena vyāptaṃ kadācitkāryakāritvaṃ,",
  "SA19bsa072_u:666": "tasya cehopalabdhiḥ /",
  "SA19bsa072_u:667": "ete ca kāryānupalabdhyādayaḥ pañcadaśa prayogāḥ svabhāvānupalabdhisvabhāvā eva pratipattavyāḥ /",
  "SA19bsa072_u:668": "prayuktibhedena paraṃ bhedaḥ /",
  "SA19bsa072_u:669": "tatra svabhāvānupalambhenāsad vyavahārayogyatvaṃ sādhyate, na tvābhāvaḥ /",
  "SA19bsa072_u:670": "tasya ca pratyakṣeṇaiva siddhatvāt /",
  "SA19bsa072_u:671": "aparaiśca sarvairabhāvo 'bhāvabyavahāraśca sādhyate, teṣāṃ parokṣaviṣayatvāt //",
  "SA19bsa072_u:672": "iti tarkabhāṣāyāṃ svārthānumānaparicchedo dvitīyaḥ samāptaḥ //",
  "SA19bsa072_u:673": "parārthānumānam",
  "SA19bsa072_u:674": "parārthānumānalakṣaṇam",
  "SA19bsa072_u:675": "trirūpaliṅgākhyānaṃ parārthānumānam /",
  "SA19bsa072_u:676": "anvayavyatirekapakṣadharmatāsaṃjñakāni trīṇi rūpāṇi,",
  "SA19bsa072_u:677": "yena vacanena prakhyāpyante tadvacanamupacārādanumānaśabdenocyate //",
  "SA19bsa072_u:678": "tasya dvaividhyam",
  "SA19bsa072_u:679": "tad dvividham sādharmyavadvaidharmyavacca /",
  "SA19bsa072_u:680": "sādhyadharmidṛṣṭāntadhamiṇorhetu sattākṛtaṃ sādṛśyaṃ sādharmyam /",
  "SA19bsa072_u:681": "tadyasyāsti tat sādharmyavat sādhanavākyam /",
  "SA19bsa072_u:682": "sādhyadharmidṛṣṭāntadharmiṇorhetusattākṛtaṃ vaisādṛśyaṃ vaidharmyam /",
  "SA19bsa072_u:683": "tadyasyāsti tadvaidharmyavata sādhanavākyam /",
  "SA19bsa072_u:684": "svabhāvahetossādharmyavatprayoganirūpaṇam,",
  "SA19bsa072_u:685": "saṃskṛtasya sarvasya kṣaṇika tvasamarthanaṃ ca tatra svabhāvahetoḥ sādharmyavantaṃ prayogaṃ darśayituṃ sautrāntikamatamāśritya bhagavatā yaduktaṃ -",
  "SA19bsa072_u:686": "`saṃskṛtaṃ kṣaṇikaṃ sarvaṃ' iti /",
  "SA19bsa072_u:687": "tad vyutpādyate /",
  "SA19bsa072_u:688": "sametya sambhūya hetupratyayaiḥ kṛtaṃ vastujātaṃ saṃskṛtam /",
  "SA19bsa072_u:689": "kṣaṇikamiti utpattikṣaṇa eva sattvāt /",
  "SA19bsa072_u:690": "sarvasaṃkṛtavināśanirūpaṇam",
  "SA19bsa072_u:691": "`sarvaṃ tāvat ghaṭādikaṃ vastu mudgarādisannidhau nāśaṃ gacchat dṛśyate /",
  "SA19bsa072_u:692": "tatra yena svarūpeṇa antyāvasthāyāṃ ghaṭādikaṃ vinaśyati taccet svarūpamutpannamātrasya vidyate tadānīmutpādānantarameva tena vinaṣṭavyamiti vyaktamasya kṣaṇikatvam /'",
  "SA19bsa072_u:693": "athedṛśa eva svabhāvastasya svahetorjātaḥ, yat kiyantaṃ kālaṃ sthitvā vinaśyatīti /",
  "SA19bsa072_u:694": "`evaṃ tarhi mudgarādisannidhāne ca eṣa eva asya svabhava iti punarapyanena tāvantameva kālaṃ sthātavyam,",
  "SA19bsa072_u:695": "punarapyevamiti naiva vinaśyediti /",
  "SA19bsa072_u:696": "tasmāt kṣaṇadvayasthāyitvenāpyutpattau prathamakṣaṇavad dvitīyakṣaṇe 'pi kṣaṇadvayasthāyitvāt punaraparaṃ kṣaṇadvayamavatiṣṭheta /",
  "SA19bsa072_u:697": "evaṃ tṛtīye 'pi kṣaṇe tatsvabhāvatvānnaiva vinaśyatīti /'",
  "SA19bsa072_u:698": "syādetat, sthāvarameva tadvastu svahetorjātam, balena virodhakena mudgarādinā vināśyata iti?",
  "SA19bsa072_u:699": "tadasat,",
  "SA19bsa072_u:700": "kathaṃ punaretadyujyate,",
  "SA19bsa072_u:701": "na ca tadvinaśyati sthāvaratvāt,",
  "SA19bsa072_u:702": "vināśaśca tasya virodhina balena kriyata iti?",
  "SA19bsa072_u:703": "na hyetatsambhavati jīvati devadatto maraṇaṃ cāsya bhavatīti /",
  "SA19bsa072_u:704": "atha vinaśyati, kathaṃ tarhyavinaśvaraṃ tadvastu svahetorjātam?",
  "SA19bsa072_u:705": "na hi mriyate cāmaraṇadharmā ceti yujyate vaktum /",
  "SA19bsa072_u:706": "tasmādanaśvaratve kadācidapi naśāyogāt,",
  "SA19bsa072_u:707": "dṛṣṭatvācca nāśasya,",
  "SA19bsa072_u:708": "naśvarameva tadvastu svahetorupajāta ityaṅgīkurmaḥ /",
  "SA19bsa072_u:709": "tasmādutpannamātrameva vinaśyati /",
  "SA19bsa072_u:710": "tatha ca kṣaṇakṣayitvaṃ siddhaṃ bhavati /",
  "SA19bsa072_u:711": "prayogaḥ punarevaṃ kartavyaḥ - yadyat vinaśvarasvarūpaṃ tattadanantarānavasthāyi yathā antyakṣaṇavartighaṭasya svarūpam /",
  "SA19bsa072_u:712": "vinaśvararūpaṃ ca rūpādikamudayakāla iti svabhāvahetuḥ /",
  "SA19bsa072_u:713": "nirviśeṣaṇasvabhāvahetoḥ prayogaḥ",
  "SA19bsa072_u:714": "yadi kṣaṇakṣayiṇo bhāvāḥ, kathaṃ tarhi sa evāyamiti pratyabhijñānaṃ syāt? ucyate -",
  "SA19bsa072_u:715": "nirantarasadṛśāparāparotpādādavidyānubandhācca pūrvakṣaṇavināśakāla eva tatsadṛśaṃ kṣaṇāntaramudayate /",
  "SA19bsa072_u:716": "tenākāreṇa vailakṣaṇyasyābhāvād bhāvena cāvyavadhānāt bhede 'pi sa evāyamityabhedādhyavasāyapratyayaḥ pṛthagjanānāṃ prasūyate /",
  "SA19bsa072_u:717": "atyantabhinneṣvapi ca lūnapunarjātakuśakeśādiṣvapi dṛṣṭa eva sa evāyamiti pratyayaḥ /",
  "SA19bsa072_u:718": "tathehāpi kiṃ na sambhāvyate?",
  "SA19bsa072_u:719": "tasmātsarva saṃskṛtaṃ kṣaṇikamiti siddhamevaitat nirviśeṣaṇasya svabhāvahetorayaṃ prayoga iti //",
  "SA19bsa072_u:720": "tathāparo 'pi nirviśeṣaṇaprayogaḥ - yatsat tatsarvamanityaṃ, yathā ghaṭaḥ /",
  "SA19bsa072_u:721": "santaścāmī pramāṇapratītāḥ /",
  "SA19bsa072_u:722": "tathāparo 'pi vedasya pauruṣayatvasādhanāya svabhāvahetuḥ /",
  "SA19bsa072_u:723": "yadvākyaṃ tatpauruṣeyaṃ, yathā rathyāpuruṣa vākyam / vākyaṃ cedam -",
  "SA19bsa072_u:724": "`agnihotraṃ juhuyātsvargakāma' iti /",
  "SA19bsa072_u:725": "saviśeṣaṇasvabhāvahetoḥ prayogaḥ",
  "SA19bsa072_u:726": "saviśeṣaṇaprayogo yathā - yadyadutpattimat tatsarvamanityaṃ, yathā ghaṭaḥ /",
  "SA19bsa072_u:727": "utpattimāṃśca śabdaḥ /",
  "SA19bsa072_u:728": "anutpannebhyo vyāvṛtto bhāva utpanna ucyate /",
  "SA19bsa072_u:729": "yadā saiva vyāvṛttirvyāvṛttyantaravyavacchedena vyatiriktocyate bhāvasyotpattiriti tadā kalpitena bhedena svabhāvabhūtadharmeṇa viśiṣṭaḥ svabhāvo hetuḥ /",
  "SA19bsa072_u:730": "bhinnaviśeṣaṇasvabhāvahetoḥ prayogaḥ",
  "SA19bsa072_u:731": "tathā bhinnaviśeṣaṇasya prayogaḥ - yatkṛtakaṃ tadanityaṃ yathā ghaṭaḥ, kṛtakaśca śabdaḥ /",
  "SA19bsa072_u:732": "nanu citraguriti bhinnaviśeṣaṇasya prayogaḥ,",
  "SA19bsa072_u:733": "yathā cātra citragośabde bhinnaviśeṣaṇavācako 'sti na tathā kṛtakaśabde bhinnaviśeṣaṇavācakaṃ kimapyasti /",
  "SA19bsa072_u:734": "tatkathaṃ bhinnaviśeṣaṇasyodāharaṇamiti ced?",
  "SA19bsa072_u:735": "ucyate - apekṣitaparavyāpāro hi svabhāvaniṣpattau bhāvaḥ kṛtakaḥ ityucyate /",
  "SA19bsa072_u:736": "tatraḥ kṛtakaśabdaḥ paravyāpārasāpekṣaṃ svabhābaṃ prakṛtyaiva vadan bhinnaviśeṣaṇamevāha //",
  "SA19bsa072_u:737": "prayuktabhinnaviśeṣaṇasvabhāvahetoḥ prayogaḥ",
  "SA19bsa072_u:738": "prayuktabhinnaviśeṣaṇasya svabhāvasya prayogaḥ - yaḥ pratyayabhedabhedī sa kṛtakaḥ,",
  "SA19bsa072_u:739": "yathā dhūmaḥ,",
  "SA19bsa072_u:740": "pratyayabhedabhedī ca śabdaḥ /",
  "SA19bsa072_u:741": "pratyayaḥ kāraṇaṃ, tasya bhedastena bhettuṃ śīlaṃ yasya sa pratyayabhedabhedī /",
  "SA19bsa072_u:742": "kāraṇamahattvena mahattvaṃ kāraṇālpatvenālpatvaṃ yasyetyarthaḥ pratyayabhedabhediśabdasya bhinnaviśeṣaṇavācakasyātra prayuktatvāt prayuktabhinnaviśeṣaṇo 'yam /",
  "SA19bsa072_u:743": "svabhāvahetoḥ nānāprabhedadarśanaṃ ca vyāmohanivṛttaye dharmabhedakalpanayāpi svabhāvahetureva prayujyata iti pratipādayitum /",
  "SA19bsa072_u:744": "svabhāvahetorvaidharmyavatprayoganirūpaṇam",
  "SA19bsa072_u:745": "svabhāvahetorvaidharmyavān prayogo yathā - yadyadānantarānavasthāyi na bhavati na tattadā vinaśvararūpaṃ, yathākāśam /",
  "SA19bsa072_u:746": "vinaśvararūpaṃ ca rūpādikamudayakāle /",
  "SA19bsa072_u:747": "vyatirekaprayoge sādhanābhāvena sādhyābhāvasya vyāptatvāt sādhyābhāvaḥ sādhanābhāve niyato bhavatīti boddhavyam /",
  "SA19bsa072_u:748": "tathāparo 'pi vaidharmyavān prayogaḥ - yatra kṣaṇikatvaṃ nāsti tatra sattvamapi nāsti,",
  "SA19bsa072_u:749": "yathā gaganāravinde /",
  "SA19bsa072_u:750": "saṃśca śabdaḥ /",
  "SA19bsa072_u:751": "tathā yatrānityatvaṃ nivṛttaṃ tatrotpattimattvamapi, yathā kūrmaromṇi /",
  "SA19bsa072_u:752": "utpattimāṃśca śabdaḥ /",
  "SA19bsa072_u:753": "yatrānityatvaṃ nivṛttaṃ tatra kṛtakamapi, yathā śaśaśriṅge /",
  "SA19bsa072_u:754": "kṛtakaśca śabdaḥ /",
  "SA19bsa072_u:755": "yatra kṛtakatvaṃ nāsti tatra pratyayabhedabheditvamapi nāsti, yathā gagane /",
  "SA19bsa072_u:756": "pratyayabhedabhedī ca śabda iti //",
  "SA19bsa072_u:757": "kāryahetoḥ sādharmyavadvaidharmyavatprayoganirūpaṇam",
  "SA19bsa072_u:758": "kāryahetoḥ sādharmyavān prayogo yathā - yatra yatra dhūmastatra tatrāgniḥ,",
  "SA19bsa072_u:759": "yathā mahānase, dhūmaścātra /",
  "SA19bsa072_u:760": "kāryaheturapi pratyakṣānupalambhābhyāṃ siddha eva kāryakāraṇabhāve sati kāraṇe sādhye prayoktavyaḥ /",
  "SA19bsa072_u:761": "vaidharmyaprayogo yathā asatyagnau na bhavatyeva dhūmaḥ yathā - mahāhrade /",
  "SA19bsa072_u:762": "asti ceha dhūma iti /",
  "SA19bsa072_u:763": "anupalabdhessādharmyavad prayogaḥ",
  "SA19bsa072_u:764": "anupalabdheḥ sādharmyavan prayogo 'vayavinirākaraṇāya yathā - yadyatropalabdhilakṣaṇaprāptaṃ sannopalabhyate tattatrāsadvyavahārayogyam,",
  "SA19bsa072_u:765": "yathā naraśirasi śṛṅgam /",
  "SA19bsa072_u:766": "nopalabhyate cātropalabdhilakṣaṇaprāptaḥ parābhimato 'vayavī ghaṭaśabdavācyeṣu kapāleṣu /",
  "SA19bsa072_u:767": "vaidharmyavatprayoganirūpaṇam",
  "SA19bsa072_u:768": "anupalabdhervaidharmyavān prayogo yathā - yatsadupalabdhilakṣaṇaprāptaṃ tadupalabhyata eva,",
  "SA19bsa072_u:769": "yathā nīlādiviśeṣaḥ /",
  "SA19bsa072_u:770": "neha upalabdhilakṣaṇaprāptasya sata upalabdhirghaṭasyeti /",
  "SA19bsa072_u:771": "sādhyasādhanayorvyāptiḥ",
  "SA19bsa072_u:772": "sarvatra sādharmyavati sādhanavākye sādhyena sādhanaṃ vyāptam /",
  "SA19bsa072_u:773": "baidharmyavati [punaḥ] sādhanavākye sādhanābhāvena sādhyābhāvo vyāpta iti pratipattavyam /",
  "SA19bsa072_u:774": "sādhanasya ca sādhye",
  "SA19bsa072_u:775": "niyatatvakathanaṃ sādhyābhāvasya sādhanābhāve niyatatvakathanaṃ nāma vyāptirabhidhīyate /",
  "SA19bsa072_u:776": "tataḥ pramāṇena vyāptisiddhau satyāṃ nedaṃ kvāpi śaṅkanīyaṃ sādhanaṃ ca syāta,",
  "SA19bsa072_u:777": "sādhyaṃ ca tatra dharmiṇi na syāditi /",
  "SA19bsa072_u:778": "parāṅgīkṛteśvarasādhakānumānasya nirasanam",
  "SA19bsa072_u:779": "yatra pramāṇena sarvopasaṃhāravatī vyāptireva na siddhā, tatra śaṅkāprasaro 'nivāryaḥ /",
  "SA19bsa072_u:780": "yatheśvarasiddhau kāryatvānumāne /",
  "SA19bsa072_u:781": "tathā hi teṣāṃ sādhanopanyāsaḥ /",
  "SA19bsa072_u:782": "ihānyaḥ sarvajño bhagavān bhavatu vā mā bhūt, īśvaraḥ punassarvajñaḥ śakyate sādhayitum /",
  "SA19bsa072_u:783": "tathā hi, loke trayaḥ khalu bhāvāḥ kecinniścitakartṛkāḥ, yathā ghaṭādayaḥ /",
  "SA19bsa072_u:784": "kecinniścitakartṛnivṛttayaḥ, yathā vyomādayaḥ /",
  "SA19bsa072_u:785": "anye punaḥ sandigdhakartṛkāḥ, yathā kṣityādayaḥ /",
  "SA19bsa072_u:786": "na punaretebhyo 'nyaḥ prakāro 'sti /",
  "SA19bsa072_u:787": "tatra ye dṛśyamānotpattayo vanaspatyādayo ye ca cirotpannā viśvambharādayaḥ te sarve sandigdhakartṛtvena vyavatiṣṭhamānā buddhimatkartṛkāḥ kāryatvāt, ghaṭādivat /",
  "SA19bsa072_u:788": "nāyamasiddho hetuḥ, kāryatvasya sarvoṣāṃ pramāṇasiddhatvāt /",
  "SA19bsa072_u:789": "nāpi viruddhaḥ, sapakṣe bhāvāt /",
  "SA19bsa072_u:790": "na cānaikāntaḥ, sādhyaviparyaye bādhakapramāṇasadbhāvāt /",
  "SA19bsa072_u:791": "tathāhi - kārya tāvat buddhimataḥ kumbhakārādupajāyamānaṃ bhūyodarśanasahāyena mānasa pratyakṣeṇopalabdham /",
  "SA19bsa072_u:792": "tadyadi buddhimantareṇāpi syāt tadānīṃ buddhimataḥ sakāśātkadācidapi nopajāyeta /",
  "SA19bsa072_u:793": "kāraṇābhāve kāryasya sakṛdapyutpādāyogāt /",
  "SA19bsa072_u:794": "tasmānnedaṃ kvāpi śaṅkanīyaṃ kāryaṃ ca syāt na buddhimaddhetukamiti /",
  "SA19bsa072_u:795": "atredamabhidhīte - sādhanaṃ khalu sarvatra sādhyasādhanayoḥ sarvopasaṃhareṇa pramāṇena vyāptau siddhāyāṃ sādhyaṃ gamayediti sarvavādisammatam /",
  "SA19bsa072_u:796": "tatra yadi dṛsyaśarīraviśiṣṭena buddhimatā vyāptirgṛhyate tadā tathābhūtasādhyamantareṇāpi jāyamāne tṛṇādau kāryatvasya darśanāt prameyatvādivat sādhāraṇānaikāntiko 'yaṃ hetuḥ /",
  "SA19bsa072_u:797": "tṛṇādayaḥ pakṣīkṛtā ityapi na vaktavyam /",
  "SA19bsa072_u:798": "na hi vyabhicāraviṣaya eva pakṣo bhavitumarhati-",
  "SA19bsa072_u:799": "`sandigdhe hetuvacanāt vyasto hetoranāśraya' iti nyāyāt /",
  "SA19bsa072_u:800": "athāśakyārohaṇe 'pi parvate dahanamantareṇa ca dhūmadarśanāt,",
  "SA19bsa072_u:801": "evaṃ dhūme 'pi vyabhicāro vaktuṃ sulabha eva? tanna /",
  "SA19bsa072_u:802": "aśakyārohaṇatvena parvate dahanasya draṣṭumaśakyatvāt yuktaṃ tatra sandigdhaviṣayatvam /",
  "SA19bsa072_u:803": "prastute tu dṛśyaśarīraviśiṣṭena buddhimatā vyāptau gṛhyamāṇāyāṃ dṛśyānupalambhena buddhimato bādho bhavatīti yuktam /",
  "SA19bsa072_u:804": "atha dṛśyaśarīreṇa buddhimanmātreṇa vā vyāptiravagamyate tadā adṛśyasya buddhimanmātrasya vā sādhyasya dṛśyānupalambhena vyatirekāsiddheḥ sandigdhavipakṣavyāvṛttiko 'yaṃ hetuḥ /",
  "SA19bsa072_u:805": "sādhyābhāvaprayuktasya sādhānābhāvasya [kāśadāva] siddhatvena vyāpterabhāvāt tathā coktam jñānaśrīmitrapādaiḥ /",
  "SA19bsa072_u:806": "kāryatvasya vipakṣavṛttihataye sambhāvyate 'tīndriyaḥ /",
  "SA19bsa072_u:807": "kartā cedvayatirekasiddhividhurā vyāptiḥ kathaṃ sidhyati //",
  "SA19bsa072_u:808": "dṛśyo 'tha vyatirekasiddhimanasā kartā samāśrīyate /",
  "SA19bsa072_u:809": "tattyogo 'pi tadā tṛṇādikamiti vyaktaṃ vipakṣekṣaṇam //",
  "SA19bsa072_u:810": "trilocanābhyupagatasya vahnidhūmayoḥ svābhāvavika sambandhavādasya nirasanam",
  "SA19bsa072_u:811": "yacca trilocanenoktam-",
  "SA19bsa072_u:812": "`yathā svābhāvikaḥ sambandho dhūmādīnāṃ vahnayādibhissaha tathā",
  "SA19bsa072_u:813": "kāryatvasya buddhimatā sārdham, tadupādheranupalabhyamānatvāt,",
  "SA19bsa072_u:814": "kvacidvyabhicārasyādarśanāt' iti /",
  "SA19bsa072_u:815": "tanna yuktam /",
  "SA19bsa072_u:816": "yato 'rthāntaraṃ kiñcidapekṣaṇīyamupādhiśabdenābhidhīyate /",
  "SA19bsa072_u:817": "na cārthāntaramavaśyaṃ dṛśyaṃ syāt /",
  "SA19bsa072_u:818": "adṛśyamapi deśakālasvabhāvaviprakṛsṭam sambhāvyate /",
  "SA19bsa072_u:819": "ato dhūmasya dahanena saha sambandhe bhaviṣyatyupādhiḥ /",
  "SA19bsa072_u:820": "na copalabhyata iti kathamadarśanamātreṇa nāstyevetyucyate /",
  "SA19bsa072_u:821": "yadapyuktaṃ vyabhicārasyādarśanāditi sādhanaṃ, tadapi sandigdhāsiddham /",
  "SA19bsa072_u:822": "pratyayāntaravaikalyenāhatya vyabhicārasyādarśane 'pi sarvatra niṣeddhumaśakyatvāt /",
  "SA19bsa072_u:823": "na caitāvatā prāmaṇikalokayātrātikramaḥ /",
  "SA19bsa072_u:824": "prāmāṇikaireva sādhakabādhakapramāṇābhāve saṃśayasya vihitatvāt /",
  "SA19bsa072_u:825": "na ca caivaṃ saṃśayena sarvatrapravṛttiprasaṅgaḥ,",
  "SA19bsa072_u:826": "pramāṇādarthasandehācca pravṛtterupapatteḥ / yadapyuktam -",
  "SA19bsa072_u:827": "`yathānyatvāviśeṣe 'pi bauddhānāṃ kiñcideva vastu kāryaṃ syāt,",
  "SA19bsa072_u:828": "kiñcideva kāraṇaṃ, na sarva, tathā mamāpyanyatvāviśeṣe 'pi kiñcideva",
  "SA19bsa072_u:829": "dhūmādikaṃ vastu svābhāvika sambandhena sambaddhaṃ na sarvam' iti /",
  "SA19bsa072_u:830": "tanna yuktam /",
  "SA19bsa072_u:831": "yathā dhūmākhyaṃ vastu dahanāyattamiti pramāṇasiddhiṃ tathā kiṃ svābhāvikasambandho 'pi pramāṇasiddhaḥ, yenaivamucyate?",
  "SA19bsa072_u:832": "kiñca svābhāvikasambandha iti ko 'rthaḥ?",
  "SA19bsa072_u:833": "kiṃ svato bhūtaḥ, svahetorvā bhūtaḥ ahetuko vā iti trayo vikalpāḥ /",
  "SA19bsa072_u:834": "tatra na tāvadādyaḥ pakṣaḥ, svātmani kriyāvirodhāt /",
  "SA19bsa072_u:835": "nāpi dvitīyaḥ, tadutpattisambandhasvīkāraprasaṅgāt /",
  "SA19bsa072_u:836": "athāhetukaḥ, tadā deśakālasvabhāvaniyamābhāvādatīvāsaṅgataḥ svābhāvikasambandhavādaḥ /",
  "SA19bsa072_u:837": "kiñca sādharmyeṇa vaidharmyeṇa vā dṛṣṭāntamātramastīti na vyāptisiddhiḥ /",
  "SA19bsa072_u:838": "yadṛcchayā militayorapi karabhagadarbhayostathābhāvaprasaṅgāt /",
  "SA19bsa072_u:839": "tasmānnidarśanaṃ nāma [dṛṣṭānta ucyate /",
  "SA19bsa072_u:840": "sa ca] gṛhītavismṛtapratibandhasādhaka pramāṇasmaraṇadvāreṇaiva hetāvupayujyate,",
  "SA19bsa072_u:841": "na svasannidhimātreṇa /",
  "SA19bsa072_u:842": "tathāhi - na tāvadākāśe sādhyābhāvena sadhanābhāvaḥ pratīyate /",
  "SA19bsa072_u:843": "ākāśe hi yathā buddhimatkāraṇanivṛttistathā acetanasyāpi kāraṇasya nivṛttirnāstyeva /",
  "SA19bsa072_u:844": "tatkasyābhāvaprayuktakāryatvābhāvaḥ pratīyatāṃ,",
  "SA19bsa072_u:845": "yena sādhyābhāvaprayuktasādhanābhāva vyatirekaḥ sidhyatīti /",
  "SA19bsa072_u:846": "nāpi ghaṭe kāryatvasya buddhimadanvayadarśanādākāśe 'pi buddhimadabhāvādeva kāryatvābhāvo vaktuṃ yujyate,",
  "SA19bsa072_u:847": "yasmādanayostādātmyaṃ tadutpattiranyo vā svābhāvikādisambandhaḥ pūrvapramāṇena na prasādhitaḥ syādityuktam /",
  "SA19bsa072_u:848": "adarśanamātreṇa vyatireko 'siddhaḥ",
  "SA19bsa072_u:849": "kiñcādarśanamātrena vyatireko na sidhyati /",
  "SA19bsa072_u:850": "tathā hi, vipakṣe heturnopalabhyata ityanena tadupalambhakapramāṇa nivṛttirucyate /",
  "SA19bsa072_u:851": "pramāṇaṃ ca prameyasya kāryam, 'nākāraṇaṃ viṣaya' iti nyāyāt /",
  "SA19bsa072_u:852": "na ca kāryanivṛttau kāraṇanivṛttiryujyate, nirdhūmasyāpi vahnerbhānāt /",
  "SA19bsa072_u:853": "yadi punaḥ pramāṇasattayā prameyasattā vyāptā syāt, tadā yuktamevaitat /",
  "SA19bsa072_u:854": "kevalamiyameva vyāptirasambhāvinī, sarvasya sarvadarśitvaprasaṅgāt /",
  "SA19bsa072_u:855": "tasmānnādarśanamātreṇa vyatirekaḥ sidhyati /",
  "SA19bsa072_u:856": "yathoktam - 'sarvādṛṣṭiśca sandigdhā svādṛṣṭirvyabhicāriṇī /",
  "SA19bsa072_u:857": "bhūjalāntargatasyāpi bījasyāsattvadarśanāt' // iti //",
  "SA19bsa072_u:858": "vācaspatimatanirasanam",
  "SA19bsa072_u:859": "yadapi vācaspatirāha -",
  "SA19bsa072_u:860": "`viśeṣasmṛtyapekṣa eva saṃśayo bhavati tato yathādarśanameva śaṅkitumucitam' iti /",
  "SA19bsa072_u:861": "atrocyate - nāyaṃ nyāyaḥ sārvatrikaḥ / tathā cābhyupagamyāpi brūmaḥ /",
  "SA19bsa072_u:862": "tathā hi - [kāryatvadhūmatvayoḥ] tādātmyatadutpattisambandha viyogitvena sādhāraṇena dharmeṇa prameyatvadhūmatvakāryatvādīnāṃ tanmatenāpi sajātīyatvam /",
  "SA19bsa072_u:863": "tatra prameyatvasyavyabhicāradarśanamevānyatrāpi śaṅkāmupasthāpayatīti yathādarśanamevedamāśaṅkitam /",
  "SA19bsa072_u:864": "ataḥ sandigdhavipakṣavyāvṛttikatvaṃ nāma hetudūṣaṇaṃ durvārameva /",
  "SA19bsa072_u:865": "etacca saddūṣaṇameva /",
  "SA19bsa072_u:866": "ato yadanenoktam - 'nāyaṃ hetudoṣaḥ,",
  "SA19bsa072_u:867": "ato na parihartavyaḥ,",
  "SA19bsa072_u:868": "tasya copanyāso 'doṣodbhāvanaṃ nāma nigrahasthānam' iti /",
  "SA19bsa072_u:869": "tadidānīṃ svamatenaivānena vādinā niranuyojyānuyogalakṣaṇena nigrahasthānenātmā bādhita ityupekṣaṇiyo 'yaṃ devānāṃ priyaḥ //",
  "SA19bsa072_u:870": "īśvarasādhakānumāne anupapattiḥ",
  "SA19bsa072_u:871": "nanu yadi dṛśyāgnidhūmasāmānyayoriva dṛśyātmanoreva kāryakāraṇasāmānyayoḥ pratyakṣānulambhato vyāptistadā santānāntarānumānaṃ na syāt,",
  "SA19bsa072_u:872": "paracittasyādṛśyātmakatayā vyāptigrahaṇakāle 'nantarbhāvāditi cet? na /",
  "SA19bsa072_u:873": "svasaṃvedanaṃ hi tatra vyāptigrāhakam /",
  "SA19bsa072_u:874": "svasaṃvedanamātrāpekṣayā paricittasyāpi dṛśyatvāt /",
  "SA19bsa072_u:875": "na caivaṃ vyāvahārikendriyapratyakṣamātrabuddhimanmātraṃ jaṭharacitrasādhāraṇaṃ vahnimātraṃ vā gocaro yujyate,",
  "SA19bsa072_u:876": "yenāsyāpi dṛśyatā syāt /",
  "SA19bsa072_u:877": "tasmāt dṛśyenaiva vahninā dhūmasya pratyakṣānupalambhābhyāṃ vyāptiriti nyāyaḥ //",
  "SA19bsa072_u:878": "kiñca yadi buddhimanmātrapūrvakatvamanena sādhyate, tadā siddhasādhanatādūṣaṇaṃ sādhanasya /",
  "SA19bsa072_u:879": "atha eko nityaḥ sarvajña ityādiviśeṣaṇaviśiṣṭabuddhimatpūrvakatvaṃ sādhyate,",
  "SA19bsa072_u:880": "tadā evaṃ viśeṣaṇaviśiṣṭena sādhyena saha kāryatvasya sādhanasya dṛṣṭāntadharmiṇi pramāṇena vyāpterasiddheranaikāntikatvam /",
  "SA19bsa072_u:881": "atha sāmānyena vyāptimādāya viśeṣasya pakṣadharmatābalāt siddhirucyate? tanna yuktam /",
  "SA19bsa072_u:882": "yena sādhyagatena viśeṣaṇena vinā hetorvṛttirdharmiṇi na ghaṭate,",
  "SA19bsa072_u:883": "tasya viśeṣasya pakṣadharmabalādyuktā siddhiḥ /",
  "SA19bsa072_u:884": "yathā dhūmāt parvatadeśavṛttitvasya dahanadharmasya, na tu tārṇatvādīnāṃ viśeṣāṇām /",
  "SA19bsa072_u:885": "tārṇatāmantareṇāpi parvate dhūmadarśanāt /",
  "SA19bsa072_u:886": "tadvad buddhimato 'pi śarīrādivṛttitvaṃ yadi sidhyati, siddhyatu /",
  "SA19bsa072_u:887": "na punaratyantavilakṣaṇaṃ sarvajñatvam /",
  "SA19bsa072_u:888": "asarvajñatve 'pi kāryatvasya sambhavāt /",
  "SA19bsa072_u:889": "upādānādyabhijñatvādapi na sarvajñatvasiddhiḥ, ekatvasiddhau sidhtyetat /",
  "SA19bsa072_u:890": "na caikatvaṃ siddham /",
  "SA19bsa072_u:891": "anekakartṛpūrvakatve 'pi kāryatvasya sambhavāt /",
  "SA19bsa072_u:892": "yathānekakīṭikāniṣpāditaḥ śakramūrdhā /",
  "SA19bsa072_u:893": "atha śakramūrdhno 'pīśvarapūrvakatvaṃ sādhyaṃ,",
  "SA19bsa072_u:894": "tarhi ghaṭasyāpīśvarapūrvakatvasiddhau kuto dṛṣṭāntatvam?",
  "SA19bsa072_u:895": "atha kumbhakārasya kartṛtvaṃ dṛṣṭaṃ kathamapākriyate?",
  "SA19bsa072_u:896": "kīṭakādīnāṃ ca hetutvaṃ dṛṣṭaṃ tadapi kathaṃ vāryate?",
  "SA19bsa072_u:897": "nāpi bahūnāṃ kāraṇatve vipratipattisambhāvanā, dṛṣṭatvādeveti /",
  "SA19bsa072_u:898": "tasmāt sādhyasādhanayoḥ sarvopasaṃhāravatī vyāptirdṛṣṭāntadharmiṇi pramāṇenāvaśyaṃ darśayitavyeti sthitam /",
  "SA19bsa072_u:899": "kiñca nityaikasarvajñe buddhimati sādhye viruddho 'pyeṣaḥ /",
  "SA19bsa072_u:900": "anityānekāsarvajñena buddhimatā vyāptatvāt kāryatvasya /",
  "SA19bsa072_u:901": "tathā hi, sādhyaviparyayasādhanādiha viruddha ucyate /",
  "SA19bsa072_u:902": "ayaṃ ca sādhyaviparītaṃ sādhyatītyāstāṃ tāvat prastāvāyāteśvaradūṣaṇodbhāvanānibandhakaraṇam //",
  "SA19bsa072_u:903": "sādharmyavaidharmyaprayogeṣu trairūpyāsiddhyāśaṃṅkā tannirasanañca",
  "SA19bsa072_u:904": "nanu sādharmyavati sādhanavākye anvaya evoktaḥ na tu vyatirekaḥ /",
  "SA19bsa072_u:905": "vaidharmyavati ca vyatireka evoktaḥ, na tvanvayaḥ /",
  "SA19bsa072_u:906": "tatkathamābhyāṃ trirūpaṃ liṅgaṃ kathyata iti cet, naiṣa doṣaḥ /",
  "SA19bsa072_u:907": "yasmāt sādharmyavati ca sādhanavākye, upanyaste sāmarthyādeva vyatireko 'vagamyate /",
  "SA19bsa072_u:908": "vyatirekāgṛhītau ca sādhyābhāve 'pi na sādhanābhāva iti viparyayaḥ sambhāvayitavyaḥ /",
  "SA19bsa072_u:909": "evaṃ cānvayasyaivābhāvaḥ syāt /",
  "SA19bsa072_u:910": "satyapi sādhane sādhyābhāvāditi sāmarthyam /",
  "SA19bsa072_u:911": "tathā vaidharmyavati sādhanavākye upanyaste sāmarthyādevānvayo 'vagamyate,",
  "SA19bsa072_u:912": "anvayagṛhītau hi sādhanaṃ ca syāt sādhyaṃ ca na bhavediti viparyayaḥ sambhāvayitavyaḥ /",
  "SA19bsa072_u:913": "evaṃ ca vyatireka eva na bhavet /",
  "SA19bsa072_u:914": "sādhyābhāve 'pi sādhanasya bhāvāditi sāmarthyam /",
  "SA19bsa072_u:915": "tasmāt dvāvapi prayogau trirūpaliṅgaprakāśakāvityadoṣaḥ //",
  "SA19bsa072_u:916": "vyaptigrāhaka pramāṇanirūpaṇam",
  "SA19bsa072_u:917": "samprati sādhyasādhanayorvyāptiḥ yatra dharmiṇi grahītavyā,",
  "SA19bsa072_u:918": "yena ca pramāṇena,",
  "SA19bsa072_u:919": "tadubhayaṃ sukhāvabodhārtha kathyate - svabhāvahetoḥ sattvalakṣaṇasya kṣaṇikatvena vyāptiḥ sādhyadharmiṇyeva grahītavyeti kecit /",
  "SA19bsa072_u:920": "teṣāmantarvyāptipakṣo 'bhimataḥ /",
  "SA19bsa072_u:921": "prasaṅgaprasaṅgaviparyayābhyāṃ dṛṣṭāntadharmiṇi ghaṭādau vyāptirgrahītavyetyanye /",
  "SA19bsa072_u:922": "teṣāṃ bahirvyāptipakṣo 'bhimataḥ /",
  "SA19bsa072_u:923": "sattvādanyeṣāṃ svabhāvahetūnāṃ kāryahetūnāmanupalambhahetūnāṃ ca dṛṣṭānta eva vyāptirgrahītavyā /",
  "SA19bsa072_u:924": "tatra śiṃśipātvasya vṛkṣatvavyavahāre, sādhye dṛṣṭānte pratyakṣānupalambhābhyāṃ vyāptirgrāhyā /",
  "SA19bsa072_u:925": "sattvakṣaṇikatvayostu prasaṅgaprasaṅgaviparyayābhyāṃ pramāṇābhyāṃ,",
  "SA19bsa072_u:926": "sādhyaviparyayabādhakapramāṇena vā kramayaugapadyanivṛttilakṣaṇena svasaṃvedanasāmarthyasiddhervikalpasiddhervā vastutvāvastutvābhyāṃ sandihyamāne vipakṣe dharmiṇi,",
  "SA19bsa072_u:927": "kāryahetordhūmādervahnyādinā mahānasādau dṛṣṭāntadharmiṇi trividhapratyakṣānupalambhataḥ,",
  "SA19bsa072_u:928": "pañcavidhapratyakṣānupalambhato vā vyāptirgrahītavyā /",
  "SA19bsa072_u:929": ", anupalambhasya tu asadvyavahārayogyatvena saha vyāptiḥ pratyakṣeṇaiva /",
  "SA19bsa072_u:930": ", anyeṣāṃ tu svabhāvahetūnāṃ kāryahetūnāṃ vā keṣāñcit, yathāsvabhāvaṃ pramāṇenonnīya grahītavyeti //",
  "SA19bsa072_u:931": "hetvābhāsanirūpaṇam",
  "SA19bsa072_u:932": "vyāptyaniścaye hetoranaikāntiko doṣaḥ /",
  "SA19bsa072_u:933": "sa ca trividhaḥ - asādhāraṇānaikāntikaḥ sādhāraṇānaikāntikaḥ, sandhigdhavipakṣavyāāvṛttikaśceti /",
  "SA19bsa072_u:934": "tatra asādhāraṇānaikāntiko yathā - sātmakaṃ jīvaccharīram,",
  "SA19bsa072_u:935": "prāṇādimattvāt aparajīvaccharīravat, ghaṭavat /",
  "SA19bsa072_u:936": "ayaṃ heturaparajīvaccharīre ātmanā vyāpta iti na niścitaḥ /",
  "SA19bsa072_u:937": "ghaṭe ca vipakṣe ātmano 'bhāvānnivṛtta iti na niścitaḥ /",
  "SA19bsa072_u:938": "dharmiṇi tu jīvaccharīre vidyata iti asādhāraṇānaikāntika ucyate /",
  "SA19bsa072_u:939": "aparaścāsādhāraṇo yathā - anityaśabdaḥ śrāvaṇatvāt, ghaṭavat, ākāśavaditi /",
  "SA19bsa072_u:940": "sādhāraṇanaikāntiko yathā - nityaḥ śabdaḥ prameyatvāt, ghaṭavat ākāśavat /",
  "SA19bsa072_u:941": ", sandigdhavipakṣavyāvṛttiko yathā - saḥ śyāmastatputratvāt, paridṛśyamānatatputravaditi //",
  "SA19bsa072_u:942": "yaduktaṃ prāk,",
  "SA19bsa072_u:943": "sattvasya kṣaṇikatvena saha vyāptiḥ prasaṅgaprasaṅgaviparpayābhyāṃ grahītavyeti,",
  "SA19bsa072_u:944": "tatra ko 'yaṃ prasaṅgo nāma?",
  "SA19bsa072_u:945": "pramāṇaprasiddhavyāptikena vākyena parasyāniṣṭatvāpādanāya prasañjanam prasaṅgaḥ,",
  "SA19bsa072_u:946": "yathā - sāmānyasya,",
  "SA19bsa072_u:947": "anekavṛttitvābhyupagame anekatvaprasañjanam /",
  "SA19bsa072_u:948": "tathā hi - yadanekavṛtti tadanekaṃ yathā anekabhājanagataṃ tālapham /",
  "SA19bsa072_u:949": "anekavṛtti ca sāmānyam /",
  "SA19bsa072_u:950": "tasmādanenāpyanekena bhavitavyamiti prasaṅgaḥ /",
  "SA19bsa072_u:951": "prasaṅgasya kāryam",
  "SA19bsa072_u:952": "athānekatvaṃ neṣyate, tadānekavṛttitvaṃ ca mā svīkurvīthāḥ /",
  "SA19bsa072_u:953": "nanu yadyetat prasaṅgākhyaṃ sādhanaṃ pramāṇa, na bhavati [trairūpyābhāvāt] kathamasyopanyāsa iti,",
  "SA19bsa072_u:954": "vyāptismaraṇārthaṃ vyāpyaikadeśakathanavaditi / yaduktam -",
  "SA19bsa072_u:955": "`prasaṅgo dvayasambandhādekābhāve 'nyahānaye' iti /",
  "SA19bsa072_u:956": "asyāyamarthaḥ - vyāpyavyāpakayoḥ sambandhe sati yadi vyāpakaṃ neṣyate tadā vyāpyamapi neṣyatām /",
  "SA19bsa072_u:957": "atha vyāpyamiṣyate tadā vyāpakamapīṣyatāmiti /",
  "SA19bsa072_u:958": "vādinā sādhanā upanyaste prativādinā tatra dūṣaṇaṃ vaktavyamiti nyāyaḥ /",
  "SA19bsa072_u:959": "asiddhaviruddhānaikāntikānāmanyatamasyodbhāvanaṃ dūṣaṇam / yathoktam -",
  "SA19bsa072_u:960": "`dūṣaṇāni nyūnatādyukti' iti /",
  "SA19bsa072_u:961": "hetudūṣaṇam",
  "SA19bsa072_u:962": "nanveṣāmevodbhāvanaṃ yadi dūṣaṇaṃ,",
  "SA19bsa072_u:963": "kva tarhi vaiyarthyāsāmarthyātiprasaṅgādīnāmantarbhāvaḥ? atraiva triṣu /",
  "SA19bsa072_u:964": "tatra vaiyarthyaṃ tāvadasiddhe 'ntarbhavati /",
  "SA19bsa072_u:965": "sandigdhasādhyadharmo hi heturucyate /",
  "SA19bsa072_u:966": "vaiyarthyaṃ tu yatropanyasyate tatra sandigdhasādhyadharmakatvaṃ hetorlakṣaṇaṃ hetau na sambhavatīti asiddha ucyate /",
  "SA19bsa072_u:967": "[hetorlakṣaṇasyāsiddheḥ] yaduktam -",
  "SA19bsa072_u:968": "`sandigdhe hetuvacanāt vyasto hetoranāśrayaḥ' iti /",
  "SA19bsa072_u:969": "asāmarthyaṃ tu svarūpāsiddhāvantarbhavati /",
  "SA19bsa072_u:970": "na hi hetoḥ sāmarthya nāma hetusvarūpādanyat /",
  "SA19bsa072_u:971": "hetoravastutvaprasaṅgāt /",
  "SA19bsa072_u:972": "atiprasaṅgaścānaikāntike 'ntarbhāvyaḥ, sādhyadharmamatikramya vipakṣe 'pi prasakteriti //",
  "SA19bsa072_u:973": "ātmanirasanam",
  "SA19bsa072_u:974": "yatra tu dharmiṇi sādhyaṃ sādhayitumārabdhaṃ tasya dharmiṇaḥ pramāṇabādhitve āśrayāsiddhirhetordūṣaṇam /",
  "SA19bsa072_u:975": "yathā sarvagata ātmā sarvatropalabhyamānaguṇatvāt /",
  "SA19bsa072_u:976": "tadiha bauddhasyātmaiva na siddhaḥ, kiṃ punasasya sarvadeśopalabhyamānaguṇatvaṃ setsyati /",
  "SA19bsa072_u:977": "tathā hi, tairthikāḥ khalvevaṃ bruvanti /",
  "SA19bsa072_u:978": "śarīrādivastuvyatiriktaṃ śubhāśubhakarmakartṛtatphalabhoktṛ nityavyāpirūpamātmākhyaṃ dravyāntaramasti /",
  "SA19bsa072_u:979": "tena ca yadi nāma viśvaṃ vyāptaṃ tadapi yadupabhogāyatanatayā pareṇa parigṛhītaṃ jīvaccharīraṃ tadeva sātmakamabhidhīyata iti /",
  "SA19bsa072_u:980": "etaccāyuktam /",
  "SA19bsa072_u:981": "ātmanaḥ siddhaye pramāṇābhāvāt /",
  "SA19bsa072_u:982": "na hi pratyakṣeṇa ātmā pratīyate /",
  "SA19bsa072_u:983": "cakṣurādijñānānāṃ rūpādiviṣayapañcakaniyatatvāt /",
  "SA19bsa072_u:984": "mānasasyāpyahaṃpratyayasya śarīrādiviṣayatvāt gauro 'haṃ sthūlo 'haṃ gacchāmyahamityādyākāreṇa ahaṃ pratyaya utpadyate yadāha alaṅkārakāraḥ -",
  "SA19bsa072_u:985": "ahamityapi yajjñānaṃ taccharīrendriyāṃśavit /",
  "SA19bsa072_u:986": "ahaṃ kāṇassukhī gauraḥ samānādhāravedanāt //",
  "SA19bsa072_u:987": "na cāsya śarīravyatiriktasya taddharmo gauratvaṃ sthūlatvaṃ vā /",
  "SA19bsa072_u:988": "na ca vibhoramūrttasya mūrtadravyānuvidhāyinī gamanakriyā yuktimatī /",
  "SA19bsa072_u:989": "na cāyaṃ māṇavake siṃhapratyaya eva bhākto yuktaḥ, skhaladvṛttiprasaṅgāt /",
  "SA19bsa072_u:990": "nāpyanumānena pratīyate, kāryasvabhāvaliṅgābhāvāt /",
  "SA19bsa072_u:991": "nityaparokṣeṇa deśakālākāravyatirekavikalenātmanā saha kasyacidanvayavyatirekātmakāryakāraṇabhāvāsiddheḥ kāryaliṅgāyogat /",
  "SA19bsa072_u:992": "dharmisattāyāścāsiddhatvāt svabhāvaliṅgānupapatteḥ /",
  "SA19bsa072_u:993": "na cānyalliṅgamasti /",
  "SA19bsa072_u:994": "anyenāpi liṅgena bhavatā sādhyavyāptena bhavitavyam /",
  "SA19bsa072_u:995": "tasya ca sarvathāsiddheḥ, kathaṃ tena vyāptatvaṃ liṅgasya niścīyatām?",
  "SA19bsa072_u:996": "kiñca, kiyamātmā bodharūpaḥ, abodharūpo vā?",
  "SA19bsa072_u:997": "yadi bodharūpo nityaśca tadā cakṣurādivaiphalyaprasaṅgo durvāraḥ /",
  "SA19bsa072_u:998": "athānityo bodharūpastadājñānasyaivātmeti nāma kṛtam, na vipratipattiḥ /",
  "SA19bsa072_u:999": "athābodharūpo dṛśyaśca tadānupalambho 'sya sattāṃ na kṣamata iti nirātmasiddhiranavadyā /",
  "SA19bsa072_u:1000": "tasmāt sarvaṃ saṃskṛtaṃ vastu nirātmakamiti //",
  "SA19bsa072_u:1001": "svarūpāsiddhyāpi hetvabhāsanirūpaṇam",
  "SA19bsa072_u:1002": "svarūpāsiddhayāpyasiddho hetvābhāso bhavati /",
  "SA19bsa072_u:1003": "yathā anityaśśabdaḥ cākṣuṣatvāditi /",
  "SA19bsa072_u:1004": "nanu vyāptyasiddhirapi dūṣaṇam, tenāpi pareṣṭārthāsiddheḥ /",
  "SA19bsa072_u:1005": "tatkiṃ nocyate? anaikāntikadūṣaṇenaiva gatārthatvāt pṛthaḍnoktam /",
  "SA19bsa072_u:1006": "tathā hi - na svalakṣaṇābhyāṃ vyāptirgrahītuṃ śakyā /",
  "SA19bsa072_u:1007": "svalakṣaṇasya deśakālākāraniyatatvenāpyanyatrānugamābhāvāt /",
  "SA19bsa072_u:1008": "api tu sādhyasādhanasāmānyābhyāmeva vyāptirgrahītavyā /",
  "SA19bsa072_u:1009": "tatra ca yadi sādhanaṃ sādhyena vyāptaṃ na pratīyate tadā sādhanaṃ ca syāt sādhyaṃ ca na syādityanaikāntikameva bhavati //",
  "SA19bsa072_u:1010": "apohanirūpaṇam, sāmānyanirasanaṃ ca",
  "SA19bsa072_u:1011": "nanu sāmānyaṃ cedaprasiddhaṃ,",
  "SA19bsa072_u:1012": "tatkathaṃ sādhyasādhanasāmānyābhyāṃ sarvopasaṃhāravatī vyāptiḥ pramāṇena gṛhyate? naiṣa doṣaḥ /",
  "SA19bsa072_u:1013": "yato yādṛśaṃ sāmānyaṃ paraiḥ parikalpyate tādṛśaṃ pramāṇena bādhyata iti nābhyupeyate tatsaugataiḥ /",
  "SA19bsa072_u:1014": "na tu vyavahāraprasiddhamanyavyāvṛttilakṣaṇamapohasaṃjñitamapi /",
  "SA19bsa072_u:1015": "nanu ko 'yamapoho nāma?",
  "SA19bsa072_u:1016": "yathādhyavasāyaṃ bāhya eva ghaṭādirartha apoha ityabhidhīyate,",
  "SA19bsa072_u:1017": "apohyate 'smādanyadvijātīyamiti kṛtvā /",
  "SA19bsa072_u:1018": "yathāpratibhāsaṃ buddhyākāro vāpohaḥ, apohyate pṛthak kriyate 'smin buddhyākāre vijātīyamiti kṛtvā /",
  "SA19bsa072_u:1019": "yathātattvaṃ nivṛttimātraṃ prasajyarūpo vāpohaḥ, apohanamapoha iti kṛtvā /",
  "SA19bsa072_u:1020": "nanu yathādhyavasāyaṃ vidhireva, tarhi kevalo visāya ityāgatam /",
  "SA19bsa072_u:1021": "na apohaviśiṣṭo vidhirabhipretaḥ /",
  "SA19bsa072_u:1022": "yattu gopratītau na gavātmā agavātmeti sāmarthyādapohaḥ paścānniścīyata iti vidhivādināṃ matam /",
  "SA19bsa072_u:1023": "anyāpohapratipattau ca sāmarthyādanyapoḍho gavādirartho 'vadhāryata iti nivṛttyapohavādināṃ matam /",
  "SA19bsa072_u:1024": "tanna yuktam, vyavahārakāle prathamaṃ vartamānasyāpi pratītikramādarśanāt /",
  "SA19bsa072_u:1025": "na hi vidhiṃ pratipadya kaścidarthāpattitaḥ paścādapohamavagacchati,",
  "SA19bsa072_u:1026": "apohaṃ vā pratipadya paścādanyāpoḍhamavagacchati /",
  "SA19bsa072_u:1027": "tasmāt gopratipattireva anyāpoḍha pratipattirucyate /",
  "SA19bsa072_u:1028": "yadyapi gośabdāduccaritādanyāpoḍhaśabdānullekha uktaḥ,",
  "SA19bsa072_u:1029": "tathāpi nāpratipattireva viśeṣaṇabhūtasyānyāpohasya /",
  "SA19bsa072_u:1030": "agavāpoḍha eva vastuni gośabdasya saṃketitatvāt /",
  "SA19bsa072_u:1031_0": "yathā nīlotpalasaṃketitendīvaraśabdāt utpalapratītau tatkāla eva nīlamasphuraṇamanivāryaṃ",
  "SA19bsa072_u:1031_1": "tathā gośabdādapyagavāpoḍha eva vastuni saṃketitāt gopratītau tulyakālameva viśeṣaṇatvāt",
  "SA19bsa072_u:1031_2": "apohasya agavāpoha- sphuraṇamanivāryam /",
  "SA19bsa072_u:1032": "yathā ca pratyakṣasya prasajyapratiṣedharūpābhāvagrahaṇamabhāva vikalpotpādanaśaktireva,",
  "SA19bsa072_u:1033": "tathā vidhivikalpānāmapi tadanurūpānuṣṭhānaśaktirevābhāvagrahaṇamabhidhīyate /",
  "SA19bsa072_u:1034": "anyathā yadi gośabdādarthapratipattikāle nāvagataḥ parāpohaḥ,",
  "SA19bsa072_u:1035": "kathaṃ tarhi anyaparihāreṇa pratipattā gavi vartatām /",
  "SA19bsa072_u:1036": "tatto gāṃ badhāneti codito 'śvānapi badhnīyāditi /",
  "SA19bsa072_u:1037": "tasmāt sthitametat,",
  "SA19bsa072_u:1038": "bāhyārtho 'dhyavasāyādeva śabdavācye vyavasthāpyate,",
  "SA19bsa072_u:1039": "na tu svalakṣaṇaparisphūrtyā,",
  "SA19bsa072_u:1040": "pratyakṣaddyeśakālākārāvasthāniyata pravyaktasvalakṣaṇāsphuraṇāt /",
  "SA19bsa072_u:1041": "yadāha nyāyaparameśvaraḥ - 'śabdenāvyāpṛtākṣasya buddhāvapratibhāsanāt /",
  "SA19bsa072_u:1042": "arthasya dṛṣṭāviva' iti //",
  "SA19bsa072_u:1043": "kiñca svalakṣaṇātmani vastuni vācye sarvātmanā pratipatteḥ vidhiniṣedhayorayogaḥ /",
  "SA19bsa072_u:1044": "tasya hi sadbhāve astīti vyartham, nāstītyasamartham /",
  "SA19bsa072_u:1045": "asadbhāve tu nāstīti vyartham,astitya samartham /",
  "SA19bsa072_u:1046": "asti cāstyādipadaprayogaḥ /",
  "SA19bsa072_u:1047": "tasmāt paramārthato na svalakṣaṇaṃ śabdairabhidhīyata iti sthitam //",
  "SA19bsa072_u:1048": "nanu yathā pratyakṣeṇa ghaṭasvarūpe gṛhīte 'paścāttatraiva kṣaṇikatvādiniścayārtha pramāṇāntaraṃ pravartate,",
  "SA19bsa072_u:1049": "tathā vṛkṣaśabdena vṛkṣatvāṃśe pratipādite satvāṃśaniścayārthameva sadādipadaprayogo bhaviṣyatīti cet, na /",
  "SA19bsa072_u:1050": "pratyakṣasyāniśyātmakatvādanabhyastasvarūpaviṣaye pramāṇāntaraṃ vartata iti yuktam /",
  "SA19bsa072_u:1051": "vikalpasya tu svayaṃ niśyātmakatvāt, gṛhīte svarūpe kiṃ pramāṇāntareṇa paraṃ grahītavyamiti //",
  "SA19bsa072_u:1052": "paraparikalpitasāmānyanirasanam",
  "SA19bsa072_u:1053": "yādṛśaṃ sāmānyaṃ paraiḥ parikalpyate,",
  "SA19bsa072_u:1054": "anekavyaktisamavetaṃ dṛśyamekaṃ nityaṃ tādṛśasya sattāsādhakaṃ na kiñcitpramāṇāmupalabhāmahe /",
  "SA19bsa072_u:1055": "tataḥ saditi vyavasthāpayituṃ tanna yuktam /",
  "SA19bsa072_u:1056": "tathā hi - gavādivyaktyanubhavakāle varṇāsaṃsthānādyātmakaṃ vyaktisvarūpamapahāya nānyat kiñcidekamanuyāyi pratyakṣe bhāsate /",
  "SA19bsa072_u:1057": "tādṛśasyānubhavābhāvāt /",
  "SA19bsa072_u:1058": "nāpi svalakṣaṇānubhānantaramekākāraparāmarśapratyayāt anyathānupapattyā sāmānyaparikalpanaṃ yuktisaṅgatam /",
  "SA19bsa072_u:1059": "vyaktibhya eva svahetudattaśaktibhyo 'sya pratyayasya paramparayotpatteḥ /",
  "SA19bsa072_u:1060": "bhede 'pi kāścideva vyaktayo 'sya jananāya samarthāḥ,",
  "SA19bsa072_u:1061": "na sarvāḥ,",
  "SA19bsa072_u:1062": "ityatra kāryakāraṇabhāvasya pratyakṣānupalambhābhyāṃ dṛṣṭasyātivartayitumaśakyatvāt /",
  "SA19bsa072_u:1063": "dṛṣṭaṃ cedaṃ sāmarthyaṃ bhedāviśeṣe 'pi kāsāñcideva vyaktīnām /",
  "SA19bsa072_u:1064": "yathā jvarādipraśamane guḍūcīnimbādīnām /",
  "SA19bsa072_u:1065": "yathoktam - 'ekapratyavamarśārthajñānādyekārthasādhane /",
  "SA19bsa072_u:1066": "bhede 'pi niyatāḥ kecitsvabhāvenendriyādivat' // iti //",
  "SA19bsa072_u:1067_0": "kiñca sarvagate vijātīyād vyāvṛtte satyapi sāmānye kiṃ bhedāviśeṣe 'pi govyaktiṣveva",
  "SA19bsa072_u:1067_1": "samavetaṃ tat sāmānyaṃ tatraiva caikākārāṃ buddhiṃ janayatīti praśne svabhāvenaivetyuttaraṃ parasya /",
  "SA19bsa072_u:1068": "tacca pramāṇāsaṅgatam /",
  "SA19bsa072_u:1069": "asmākaṃ tu svabhāvenottaraṃ pramāṇāsiddhatvāt yuktisaṅgatameva //",
  "SA19bsa072_u:1070": "tathedamaparaṃ jātisādhanāya sādhanaṃ parasya /",
  "SA19bsa072_u:1071": "yad viśiṣṭaṃ jñānaṃ tad viśeṣaṇagrahaṇanāntarīyakam, yathā daṇḍijñānam /",
  "SA19bsa072_u:1072": "viśiṣṭajñānaṃ cedaṃ gaurayamityarthataḥ kāryahetuḥ / atrocyate -",
  "SA19bsa072_u:1073": "viśiṣṭabuddherbhinnaviśeṣaṇagrahaṇanāntarīyakatvaṃ sādhyaṃ, viśeṣaṇamātrānubhavanāntarīyakatvaṃ vā /",
  "SA19bsa072_u:1074": "prathamapakṣe pratyakṣabādhā /",
  "SA19bsa072_u:1075": "vastugrāhiṇi pratyakṣe ubhayapratibhāsābhāvāt /",
  "SA19bsa072_u:1076": "viśiṣṭabuddhitvaṃ ca sāmānyamityanaikāntiko hetuḥ syāt,",
  "SA19bsa072_u:1077": "bhinnaviśeṣaṇagrahaṇamantareṇāpi tasya darśanāt /",
  "SA19bsa072_u:1078": "yathā svarūpavānayaṃ ghaṭaḥ, gotvasāmānyamiti vā /",
  "SA19bsa072_u:1079": "dvitīyapakṣe tu siddhasādhanam,",
  "SA19bsa072_u:1080": "svarūpavān ghaṭa ityādivat gotvādijātimān piṇḍa iti parikalpitabhedamupādāya viśeṣaṇaviśeṣya bhāvasyeṣṭatvāt /",
  "SA19bsa072_u:1081": "agovyāvṛttyanubhavabhāvitvāt gaurayamiti vyavahārasya /",
  "SA19bsa072_u:1082": "tadevaṃ ato 'pi sādhanānna sāmānyasiddhiriti /",
  "SA19bsa072_u:1083": "tadevaṃ paraparikalpitasāmānyasya vicārāsahatvāt,",
  "SA19bsa072_u:1084": "atadrūpaparāvṛttavastumātrameva sāmānyamapohaśabdavācyaṃ vyavahārāṅgaṃ yathādhyavasāyamanavadyamiti sthitam /",
  "SA19bsa072_u:1085": "sāmānyasya niṣedhāya prayogaḥ punarevaṃ kartavyaḥ - yadyatropalabdhilakṣaṇaprāptaṃ sannopalabhyate tattatra asadvyavahāraviṣayaḥ,",
  "SA19bsa072_u:1086": "yathā turaṅgamottamāṃge śṛṅgaṃ,",
  "SA19bsa072_u:1087": "nopalabhyate copalabdhilakṣaṇaprāptaṃ sāmānyaṃ paridṛśyamānāsu vyaktiṣviti svabhāvānupalabdhiḥ /",
  "SA19bsa072_u:1088": "na cāsiddhasambhāvanā /",
  "SA19bsa072_u:1089": "varṇasaṃsthānalakṣaṇaṃ vyaktisvarūpamapahāya dvitīyasyānuyāyino rūpasya nipuṇamapi nirūpyamāṇasya sarvathā darśanābhāvāt,",
  "SA19bsa072_u:1090": "nāpi jñānavaddarśanābhāve 'pi pratyakṣasiddhatvamasyābhidhātumucitam /",
  "SA19bsa072_u:1091": "jñānaṃ hi svasaṃvedanapramāṇasiddham, na tu cakṣurvijñānagrāhyam /",
  "SA19bsa072_u:1092": "idaṃ [tu sāmānyaṃ] cakṣurvijñānagrāhyamarthadharmatvāt /",
  "SA19bsa072_u:1093": "pratyakṣaṃ ca parairiṣṭamiti /",
  "SA19bsa072_u:1094": "tadevaṃ paraparikalpitasāmānyasya vicārāsahatvāt, atadrūpaparāvṛttavastumātrameva sāmānyamuktam /",
  "SA19bsa072_u:1095": "tasmāt sarvaṃ saṃskṛtaṃ vastu paraparikalpitasāmānyena śūnyamiti sthitam //",
  "SA19bsa072_u:1096": "īśvarasādhananirasanam",
  "SA19bsa072_u:1097": "nāpi kenacidbuddhimatoparacittamityapi vijñeyam /",
  "SA19bsa072_u:1098": "tathā hi - asya jagataḥ karttā bhavan nityo vā bhavedanityo vā /",
  "SA19bsa072_u:1099": "tatra na tāvannityo yuktaḥ,",
  "SA19bsa072_u:1100": "nitye karttari samarthe sati sargasthitipralayānāṃ niyamena yaugapadyaprasaṅgāt /",
  "SA19bsa072_u:1101": "yena hi svarūpeṇa sthitipralayayoḥ sa karttā tadasya svarūpaṃ sargakāle 'pi sannihitamiti tadaiva sthitipralayau kuryāt /",
  "SA19bsa072_u:1102": "sahakārivirahānna karotīti cet, tadasat /",
  "SA19bsa072_u:1103": "na hi nityena sahakāriṇā kadācidapyayaṃ virahitaḥ sadā sannihitatvāt /",
  "SA19bsa072_u:1104": "nāpyanityena sahakāriṇā virahitaḥ, anityasahakāriṇo 'pi tadāyattajanmatvāt /",
  "SA19bsa072_u:1105": "tata ekadā sarvakaraṇādiprasaṅgaḥ //",
  "SA19bsa072_u:1106": "nanu buddhimattvādīśvarasya naiṣa doṣaḥ /",
  "SA19bsa072_u:1107": "buddhiśūnyo hi svasattāmātrajanyaṃ kāryamakrameṇaiva kuryāt /",
  "SA19bsa072_u:1108": "buddhimāṃstu karttumīśāno 'pi anicchanna karotīti kastasyopālambhaḥ?",
  "SA19bsa072_u:1109": "ucyate - tā apīcchāḥ svasattāmātranibandhanāḥ kiṃ na karotīti sa evāsyopālambhaḥ /",
  "SA19bsa072_u:1110": "atha svarūpeṇa sāmarthye satyapi eṣa eva tasya svabhāvaḥ,",
  "SA19bsa072_u:1111": "yatsahakārilakṣaṇayāgantukaśaktyā vinā na karotīti cet,",
  "SA19bsa072_u:1112": "tarhi mātāpi sati vandhyā sā prakṛtyaivaitadapi vaktavyaṃ bhavedbhavatāmiti yatkiñcidetat //",
  "SA19bsa072_u:1113": "nanveṣa eva kāryasvabhāvaḥ,",
  "SA19bsa072_u:1114": "kevalāt samarthādapi nodeti,",
  "SA19bsa072_u:1115": "sahakāriṇamapekṣyaiva paścādbhavati [nāsyopālambha iti] tanna yuktam /",
  "SA19bsa072_u:1116": "samartho hi sahakāryapekṣāmanādṛtya balādeva kāryaṃ kuryāt /",
  "SA19bsa072_u:1117": "anyathā [hyasya] asamarthatvaprasaṅgāt /",
  "SA19bsa072_u:1118": "nityasya kramakāritvaniṣedhanam nāpi nityaḥ krameṇa kāryakārīti yuktam, nirapekṣatvāt /",
  "SA19bsa072_u:1119": "yadāha diṅmaṇḍalavikhyātakīrtirdharmakīrtiḥ -",
  "SA19bsa072_u:1120": "nityasya nirapekṣatvāt kramotpattirna yujyate /",
  "SA19bsa072_u:1121": "kriyāyāmakriyāyāṃ ca kālayoḥ sadṛśātmanaḥ // iti //",
  "SA19bsa072_u:1122": "etena ātmādīnāmakṣaṇikānāṃ ghaṭādīnāṃ kṣaṇikānāṃ ca krameṇa kāryakaraṇaṃ pratyuktam /",
  "SA19bsa072_u:1123": "na cātra pratyakṣavirodhaḥ, pratyakṣeṇākṣaṇikasya grahaṇāyogāt /",
  "SA19bsa072_u:1124": "na hi kṣaṇikaṃ pratyakṣamakṣaṇikamīkṣituṃ kṣamate /",
  "SA19bsa072_u:1125": "anikakṣaṇavyāpāro hyakṣaṇikaḥ /",
  "SA19bsa072_u:1126": "sa kathamekakṣaṇabhāvinādhyakṣeṇa grahītuṃ śakyaḥ /",
  "SA19bsa072_u:1127": "na hi prāgūrdhvaṃ cāvasthānamadhunā prakāśate /",
  "SA19bsa072_u:1128": "tasyāpyadhunātanatāprasaṅgāt /",
  "SA19bsa072_u:1129": "janmavināśāvadhipratibhāsaprasaṅgāditi nedaṃ pratyakṣaṃ pūrvāparakālavyāptamarthaṃ kañcidapi grahītumalam /",
  "SA19bsa072_u:1130": "pratyabhijñānasya pratyakṣatvaṃ nirasanam",
  "SA19bsa072_u:1131": "etena pratyabhijñānasyāpratyakṣatvamākhyātam /",
  "SA19bsa072_u:1132": "sākṣātkāri hi jñānaṃ pratyakṣam /",
  "SA19bsa072_u:1133": "na ca prāgavasthamadhunā sākṣātkartavyam, api tu smartavyam /",
  "SA19bsa072_u:1134": "na ca smaraṇasvarūpam pratyakṣam /",
  "SA19bsa072_u:1135": "atha mataṃ bhavedidaṃ smaraṇaṃ yadidānīntanamavasthānaṃ na sākṣātkuryāt,",
  "SA19bsa072_u:1136": "tatsākṣātkaraṇapravaṇaṃ kathamidaṃ smaraṇaṃ nāma? yadāha bhaṭṭaḥ -",
  "SA19bsa072_u:1137": "`pūrvapramitamātre hi jāyate sa iti smṛtiḥ /",
  "SA19bsa072_u:1138": "sa evāyamitīyaṃ tu pratyabhijñātirekiṇi' // iti //",
  "SA19bsa072_u:1139": "smaraṇagrahaṇasvarūpaṃ tarhi pratyabhijñānaṃ syāt, na tu grahaṇasvarūpameva /",
  "SA19bsa072_u:1140": "smaryamāṇe grahaṇāyogāt, gṛhyamāṇe ca smaraṇāyogāt /",
  "SA19bsa072_u:1141": "na caikasya smaraṇagrahaṇe sambhavataḥ, parasparavirodhāt /",
  "SA19bsa072_u:1142": "yena hi svarūpeṇa smaraṇaṃ na tena svarūpeṇa grahaṇamityanunmattena śakyate vaktum /",
  "SA19bsa072_u:1143": "rūpāntareṇa caikasya smaraṇagrahaṇe na syātām /",
  "SA19bsa072_u:1144": "bhāve 'pi pratyakṣāpratyakṣe syātām /",
  "SA19bsa072_u:1145": "na tu smaryamāṇe pratyakṣameva, pratyakṣāyogāt /",
  "SA19bsa072_u:1146": "tasmāt pratyabhijñāpratyayo bhrānta eva, nirviṣayatvāt /",
  "SA19bsa072_u:1147": "prayogaścaivam - yaḥ pratyabhijñāpratyayaḥ sa tattvato naikālambanaḥ, yathā lūnapunarjātatṛṇādiṣu /",
  "SA19bsa072_u:1148": "pratyabhijñā pratyayaścāyaṃ tadevedaṃ nīlādīti pratyaya iti viruddhavyāptopalabdhiḥ /",
  "SA19bsa072_u:1149_0": "ekatvānekatvayoḥ parasparavirodhāt tadviṣayakasaṃvedanayorapi virodhaḥ tenaikālambanatvena",
  "SA19bsa072_u:1149_1": "anekālambanatvaviruddhena anekālambanatvena pūrvoktyā nītyā pratyabhijñāpratyayo",
  "SA19bsa072_u:1149_2": "vyāpta iti na pratyabhijñānaṃ kṣaṇikānumānabādhakam /",
  "SA19bsa072_u:1150": "na ca keśādiṣvapi sāmānyālambanatayā ekālambanatvam keśādivyaktereva pratyabhijñāyamānatvāt /",
  "SA19bsa072_u:1151": "sāmānye pratyabhijñāyamāne tadevedaṃ keśādīti syāt, na tadevedaṃ keśādīti /",
  "SA19bsa072_u:1152": "ata evaikālambanatve pratyabhijñāpratyayasya krametarābhyāmutpattivirodhāt,",
  "SA19bsa072_u:1153": "viruddhānaikāntikatve nāśaṅkanīye /",
  "SA19bsa072_u:1154": "na ca pratyabhijñānameva tadavasthāpakam, yasyaiva vicāryamāṇatvāt /",
  "SA19bsa072_u:1155": "tasmāt sthitametat nityaḥ kartā nāstīti /",
  "SA19bsa072_u:1156": "yadi nityaḥ kartā jagato na kāraṇaṃ, kimasya tarhi kāraṇam?",
  "SA19bsa072_u:1157": "sattvānāṃ śubhakarmaṇaḥ jagataḥ kāraṇatvasamarthanam",
  "SA19bsa072_u:1158": "sattvānāṃ śubhāśubhākhyaṃ karma / yathoktam -",
  "SA19bsa072_u:1159": "sattvalokamatha bhājanalokaṃ cittameva racayatyaticitram /",
  "SA19bsa072_u:1160": "karmajaṃ hi jagaduktamaśeṣaṃ karma cittamavadhūya na cāsti // iti //",
  "SA19bsa072_u:1161": "vaibhāṣikamāśritya punarbhagavatā sarvajñena coktam -",
  "SA19bsa072_u:1162": "`ākāśaṃ dvau nirodhau ca nityaṃ trayamasaṃskṛtam /",
  "SA19bsa072_u:1163": "saṃskṛtaṃ kṣaṇikaṃ sarvamātmaśūnyamakartṛkam' // iti //",
  "SA19bsa072_u:1164": "sarvajñasamarthanam bhavaparamparāsamarthanaṃ ca",
  "SA19bsa072_u:1165": "nanu sarvajñasiddhau hi tadvacanaṃ nidarśanīkartumucitam /",
  "SA19bsa072_u:1166": "sarvajñasiddhaye kiṃ pramāṇamiti cet? ucyate /",
  "SA19bsa072_u:1167": "yo yaḥ sādaranirantaradīrghakālābhyāsakalitacetoguṇaḥ sa sarvaḥ sphuṭībhāvayogyaḥ,",
  "SA19bsa072_u:1168": "yathā yuvatyākāraḥ kāminaḥ puruṣasya /",
  "SA19bsa072_u:1169": "yathoktābhyāsakalitacetoguṇāścāmī caturāryasatyaviṣayākārā iti svabhāvahetuḥ /",
  "SA19bsa072_u:1170": "na tāvadāśrayadvāreṇa hetudvāreṇa vāsiddhasambhāvanā /",
  "SA19bsa072_u:1171": "saṅkalparuḍhānāṃ caturāryasatyaviṣayākārāṇāṃ dharmiṇāṃ cetoguṇamātrasya ca hetoḥ pratyātmavedyatvāt /",
  "SA19bsa072_u:1172": "na caiṣa viruddhaḥ, sapakṣe kāminyākāre sambhavāt /",
  "SA19bsa072_u:1173": "na cānaikāntikaḥ,",
  "SA19bsa072_u:1174_0": "abhyāsena sahitacetoguṇasphuṭapratibhāsayoḥ kāraṇakāryayoḥ kumbhakāraghaṭayoriva",
  "SA19bsa072_u:1174_1": "sarvopasaṃhāreṇa pratyakṣānupalambhataḥ kāryakāraṇabhāvasiddhau abhyāsasahitacetoguṇatvasya",
  "SA19bsa072_u:1174_2": "sādhanasya sphuṭapratibhāsakāraṇayogyatayā vyāptisiddheḥ /",
  "SA19bsa072_u:1175": "tathā hi - vyāptyadhikaraṇe kāmāturavartini yuvatyākāre sādaranirantaradīrghakālābhyāsasahitacetoguṇāt pūrvamanupalabdhiḥ sphuṭābhatvasya paścādabhyāsasaṃvedanaṃ,",
  "SA19bsa072_u:1176": "sphuṭābhasaṃvedanamiti trividhapratyakṣānupalambhasādhyaḥ kāryakāraṇabhāvaḥ sphuṭapratibhāsābhyāsa sahitacittākārayorityupapannā sarvopasaṃhāravatī vyāptiḥ /",
  "SA19bsa072_u:1177": "ato 'naikāntikatvābhāvāt anavadyo hetuḥ //",
  "SA19bsa072_u:1178": "nanvanena sādhanena caturāryasatyākārāṇāṃ sākṣātkaraṇāt caturāryasatyākārasākṣatkārī vivakṣitassarvajñaḥ sidhyati,",
  "SA19bsa072_u:1179": "na tvaviśeṣeṇa sarvadharmasākṣatkārī,",
  "SA19bsa072_u:1180": "tatastatsiddhaye sādhanāntaramabhidheyam /",
  "SA19bsa072_u:1181": "ucyate - yatpramāṇasaṃvādi niścitārthaṃ vacanaṃ,",
  "SA19bsa072_u:1182": "tat sākṣāt pāramparyeṇa vā tadarthasākṣatkārijñānapūrvakaṃ,",
  "SA19bsa072_u:1183": "yathā dahano dāhaka iti vacanam,",
  "SA19bsa072_u:1184": "pramāṇasaṃvādi niścitārtha cedaṃ vacanaṃ,",
  "SA19bsa072_u:1185": "kṣaṇikāḥ sarvasaṃskārā iti arthataḥ kāryahetuḥ /",
  "SA19bsa072_u:1186": "nāsyāsiddhiḥ, sarvadharmakṣaṇabhaṅgaprasādhanādasya vacanasya satyārthatvāt /",
  "SA19bsa072_u:1187": "nāpi viruddhaḥ, sapekṣe bhāvāt /",
  "SA19bsa072_u:1188": "na cānaikāntikatā,",
  "SA19bsa072_u:1189_0": "vacanamātrasya saṃśayaviparyāsapūrvakatve 'pi pramāṇa saṃvādi] niścitārthasya [vacanasya]",
  "SA19bsa072_u:1189_1": "sākṣāt pāramparyeṇa vā tadarthasākṣātkārijñānapūrvakatvena pratyakṣānupalambhābhyāmupalambhāt /",
  "SA19bsa072_u:1190": "anyathā dhūmādāvapi hetutyāgaprasaṅgādaśeṣakāryahetūcchedaprasaṅgaḥ //",
  "SA19bsa072_u:1191": "bhavaparamparānirūpaṇam",
  "SA19bsa072_u:1192": "syādetat /",
  "SA19bsa072_u:1193": "anekabhavaparamparālakṣaṇena dīrghakālena bhāvyasya saṅkalpāruḍhasya sphuṭābhatvaṃ sambhāvyate /",
  "SA19bsa072_u:1194": "bhavaparamparāsiddhaye tu kiṃ pramāṇam? ucyate /",
  "SA19bsa072_u:1195": "yaccittaṃ tat cittāntaraṃ pratisandhatte, yathedānīntanaṃ cittam /",
  "SA19bsa072_u:1196": "cittaṃ ca maraṇakālabhāvīti svabhāvahetuḥ /",
  "SA19bsa072_u:1197": "na cārhaccaramacittena vyabhicāraḥ /",
  "SA19bsa072_u:1198": "tasyāgamamātrapratītatvāt niḥ kleśacittāntarajananādvā /",
  "SA19bsa072_u:1199": "hetoḥ kleśe sati /",
  "SA19bsa072_u:1200": "viśeṣāpekṣaṇādi tyanāgatabhavasiddhiḥ /",
  "SA19bsa072_u:1201": "iha pūrvajanmābhyāsāt tapodānādhyayanādau sarvasattvānāmabhyāse pravṛttiriti pravādaḥ /",
  "SA19bsa072_u:1202": "tatastatsiddhaye pramāṇamucyate - yaccittaṃ tat cittāntarapūrvakaṃ yathedānīntanaṃ cittam /",
  "SA19bsa072_u:1203": "cittaṃ ca janmasamayabhāvītyarthataḥ kāryahetuḥ //",
  "SA19bsa072_u:1204": "vaibhāṣikamatanirūpaṇam",
  "SA19bsa072_u:1205": "nanu tattvasākṣātkāraṇānmuktiḥ / tattvaṃ caikameva, yathoktam -",
  "SA19bsa072_u:1206": "`muktistu śūnyatādṛṣṭistadarthāśeṣabhāvanā' iti /",
  "SA19bsa072_u:1207": "tatkathaṃ sarvajñadvaitaṃ, bauddhaprabhedaśceti? naiṣa doṣaḥ /",
  "SA19bsa072_u:1208": "yasmātsarvametad bhūtārthe sattvānavatārayituṃ bhagavatā pratipāditam /",
  "SA19bsa072_u:1209": "tathā hi vaibhāṣikāṇāṃ matam -",
  "SA19bsa072_u:1210": "`ākāśaṃ dvau nirodhau ca nityaṃ trayamasaṃskṛtam /",
  "SA19bsa072_u:1211": "saṃskṛtaṃ kṣaṇikaṃ sarvamātmaśūnyamakartṛkam // 'iti //",
  "SA19bsa072_u:1212": "sautrāntikānāṃ matam",
  "SA19bsa072_u:1213": "jñānamevedaṃ sarvaṃ nīlādyākāreṇa pratibhāsate, na bāhyo 'rthaḥ, jaḍasya prakāśāyogāt /",
  "SA19bsa072_u:1214": "yathoktam -",
  "SA19bsa072_u:1215": "`svakārajñānajanakā dṛśyā nendriyagocārāḥ' // iti //",
  "SA19bsa072_u:1216": "alaṅkāreṇāpyuktam -",
  "SA19bsa072_u:1217": "yadi saṃvedyate nīlaṃ kathaṃ bāhyaṃ taducyate /",
  "SA19bsa072_u:1218": "na cetsaṃvedyate nīlaṃ kathaṃ bāhyaṃ taducyate //",
  "SA19bsa072_u:1219": "nanu yadi prakāśamānaṃ jñānamevadaṃ, tadāsti bāhyo 'rtha iti kutaḥ?",
  "SA19bsa072_u:1220": "bāhyārthasiddhistu syādvayatirekataḥ /",
  "SA19bsa072_u:1221": "na hi sarvatra sarvadā nīlādaya ākārāḥ prakāśante /",
  "SA19bsa072_u:1222": "na caitat svopādānamātrabalabhāvitve sati yujyate /",
  "SA19bsa072_u:1223": "niyataviṣaye pravṛttyayogāt /",
  "SA19bsa072_u:1224": "tasmādasti kiñcideṣāṃ samanantarapratyayavyatiriktaṃ yadbalena kvacit kadācit bhavantīti śakyamavasātum /",
  "SA19bsa072_u:1225": "sa eva bāhyo 'rtha iti,",
  "SA19bsa072_u:1226": "na punarasau bāhyo 'rthaḥ avayavī,",
  "SA19bsa072_u:1227": "guṇādayo dharmāḥ dravyāśrayiṇaḥ parābhimatāḥ,",
  "SA19bsa072_u:1228": "navavidhaṃ dravyaṃ paramāṇāvo veti /",
  "SA19bsa072_u:1229": "tatra na tāvat guṇādayaḥ, dravyaniṣedhenaiva teṣāṃ niṣedhāt /",
  "SA19bsa072_u:1230": "na cāsati samavāyini dravye samavāya iti tadduṣaṇamatra nādriyate /",
  "SA19bsa072_u:1231": "dravyaṃ ca pṛthivyāpastejovāyurākāśaṃ kālo digātmā mana iti navavidham /",
  "SA19bsa072_u:1232": "ātmākāśakāladiṅmanasāṃ nirasanam",
  "SA19bsa072_u:1233": "tatrātmaniṣedhāyedamapi sādhanam - yatkādācitkaṃ jñānaṃ tatkādācitkakāraṇapūrvakam,",
  "SA19bsa072_u:1234": "yathā saudāminījñānam /",
  "SA19bsa072_u:1235": "kādācitkaṃ cedamahaṃkārajñānamityarthataḥ kāryahetuḥ /",
  "SA19bsa072_u:1236": "nāyamasiddhaḥ ahaṃkāre dharmiṇi jñānatvasya pratyakṣasiddhatvāt /",
  "SA19bsa072_u:1237": "nāpi kādācitkaviśeṣaṇamasiddham, sarvadāhamiti jñānābhāvāt /",
  "SA19bsa072_u:1238": "nāpi viruddhaḥ, sapakṣe darśanāt /",
  "SA19bsa072_u:1239": "na cānaikāntikaḥ,",
  "SA19bsa072_u:1240": "dhūmapāvakayoriva kādācitkajñānakādācitkakāraṇayoḥ pratyakṣānupalambhābhyāṃ vyāptisiddheḥ /",
  "SA19bsa072_u:1241": "kādācitkajñānasya cākādācitkakāraṇādutpattau kādācitkakāraṇādanutpattiprasaṅgaḥ /",
  "SA19bsa072_u:1242": "aniyatahetukatāyāṃ cāhetukatāprasaṅgaḥ,",
  "SA19bsa072_u:1243": "tathāpyanaikāntikatve prasiddhadhūmādiheturapyanaikāntikaḥ syāt, viśeṣābhāvāt /",
  "SA19bsa072_u:1244": "api cāhaṃkārasya akādācitkakāraṇapūrvakatve sadaivodayaprasaṅgaḥ /",
  "SA19bsa072_u:1245": "kāraṇasya kurvadrūpatvāt, akurvataścopacārataḥ kāraṇatvāt, kurvadakurvatoraikyābhāvāt /",
  "SA19bsa072_u:1246": "bhāve vā kurvato 'pyakurvadrūpatāpattiḥ, tatsvabhāvatvāt /",
  "SA19bsa072_u:1247": "kiñcāhaṃkārasya akādācitka kāraṇādutpāde yugapadevotpādaprasaṅgaḥ, avyagrasāmagrīkatvāt /",
  "SA19bsa072_u:1248": "nanvahaṃkārasyālambanamātmā na kāraṇamiti cenna /",
  "SA19bsa072_u:1249": "akāraṇasyālambanatvāyogādatiprasaṅgāditi //",
  "SA19bsa072_u:1250": "atha kimākāśaṃ nāma kiñcidvastubhūtamasti? uta nāsti vā? nāstyevaitat /",
  "SA19bsa072_u:1251": "yatra hi sapratighaṃ dravyamasti na tatrākāśamavakāśaṃ vā dadāti /",
  "SA19bsa072_u:1252": "yatra nāsti tatra tadabhāvādevāvakāśaḥ siddha iti kva vākāśamavakāśaṃ dadyāt?",
  "SA19bsa072_u:1253": "[yasmādavakāśapradamākāśaṃ bhaṇyate] tasmāt satyasmin sarvadā sarvathā sarvatrāvakāśaḥ syāt /",
  "SA19bsa072_u:1254": "na caitadasti /",
  "SA19bsa072_u:1255": "tasmānnāstyevākāśamiti pratīmaḥ /",
  "SA19bsa072_u:1256": "etacca vaibhāṣīkamatapekṣya dūṣaṇamuktam /",
  "SA19bsa072_u:1257": "paraistvākāśaṃ śabdaguṇakamiṣyate /",
  "SA19bsa072_u:1258": "taccaikamiti cet samānadeśatvāt sarvaśabdānāṃ vibhāgena śravaṇaṃ na syāt /",
  "SA19bsa072_u:1259": "tatassannihitadeśa iva dūradeśābhimato 'pi śabdaḥ śrūyeta /",
  "SA19bsa072_u:1260": "na vānyo 'pītyekāntaḥ /",
  "SA19bsa072_u:1261": "dikkālayoścaikatvāt pūrvāparādipratyayānupapattiḥ /",
  "SA19bsa072_u:1262": "etena nityasyāpi manaso 'sambhava eva /",
  "SA19bsa072_u:1263": "tathā hi - yugapajjñānānutpattyā mano 'numīyate tadvādibhiḥ /",
  "SA19bsa072_u:1264": "anubhūyanta eva yugapadbahūni jñānāni narttakīdarśanādau /",
  "SA19bsa072_u:1265": "yadi punarmano [nityaṃ] syāttadānīmetāni jñānāni na yujyante /",
  "SA19bsa072_u:1266": "tasmānnāstyeva mano 'pi //",
  "SA19bsa072_u:1267": "avayavinirasanapūrvakaṃ paramāṇumātrasamarthanam",
  "SA19bsa072_u:1268": "pṛthivyādayo 'vaśiṣyante /",
  "SA19bsa072_u:1269": "te cāvayaviparamāṇubhedena dvidhā iṣyante /",
  "SA19bsa072_u:1270": "tatra yo 'vayavī ghaṭādiḥ paramāṇubhidvaryaṇukādi krameṇārabdhaḥ prasiddhaḥ,",
  "SA19bsa072_u:1271": "tasya upalabdhi lakṣaṇaprāptasyānupalambho bādhaka ityuktam /",
  "SA19bsa072_u:1272": "yadyavayavī nāsti kathaṃ tarhyayamekatvena pratibhāsata iti cet -",
  "SA19bsa072_u:1273": "bhāgā eva bhāsante sanniviṣṭāstathā tathā /",
  "SA19bsa072_u:1274": "tadvānnaiva punaḥ kaścinnirbhāgaḥ sampratīyate //",
  "SA19bsa072_u:1275": "ityuktam /",
  "SA19bsa072_u:1276": "nanu ko 'yaṃ bhāgapratibhāso nāma? nānādigdeśāvaṣṣṭambhena sañcitaḥ paramāṇupratibhāsa eva /",
  "SA19bsa072_u:1277": "yadyevaṃ kathaṃ 'pratibhāsadharmaḥ sthaulyam' ityuktaṃ dharmottareṇa,",
  "SA19bsa072_u:1278": "tatrāpyayamevārthaḥ arthasya svarūpeṇa nāsti vedanam,",
  "SA19bsa072_u:1279": "'bhāktaṃ syādarthavedanam' iti vacanāt /",
  "SA19bsa072_u:1280": "tasmādyo 'yaṃ nīlādiprabhāso nānādeśavyāpitvenānubhūyate sa eva sthūlapratibhāsa ityadoṣaḥ ye 'pi tadārambhakāḥ paramāṇavo vaiśeṣikāṇāṃ,",
  "SA19bsa072_u:1281": "sākṣādadhyakṣyagocarā vaibhāṣikāṇāṃ darśane,",
  "SA19bsa072_u:1282": "svasvākārasamarpaṇapravaṇāḥ sautrāntikānāṃ mate,",
  "SA19bsa072_u:1283": "te 'pi yogācārāṇāṃ darśane na sambhavanti /",
  "SA19bsa072_u:1284": "na khalvekaḥ paramāṇuḥ prasiddhimadhyāste /",
  "SA19bsa072_u:1285": "tasyādharottaracaturdikṣu paramāṇumadhyāsīnasya niyamena ṣaḍaṃśatāpatteḥ /",
  "SA19bsa072_u:1286": "yo hyasya svabhāvaḥ pūrvaparamāṇupratyāsannaḥ na sa evāparaparamāṇupratyāsanno ghaṭate /",
  "SA19bsa072_u:1287": "tayorekadeśatāprāpteḥ /",
  "SA19bsa072_u:1288": "evaṃ ca sa pūrvaparamāṇusannihitasvabhāvo 'paraparamāṇuṃ pratyāsīdedyadi so 'pi tatra syāt /",
  "SA19bsa072_u:1289": "asatyāmapi pratyāsattāvābhimukhyamātre 'pyayameva vṛttāntaḥ /",
  "SA19bsa072_u:1290": "tataśca paramāṇumātraṃ piṇḍaḥ prasaktaḥ //",
  "SA19bsa072_u:1291": "yogācārasya matam",
  "SA19bsa072_u:1292": "athavāyaṃ vicāraḥ, yadetatpratibhāsamānaṃ tadekaṃ tāvanna yuktam, anantaroktavicārāt /",
  "SA19bsa072_u:1293": "nāpyanekaṃ, paramāṇuśaḥ paramāṇorayogāt /",
  "SA19bsa072_u:1294": "tathā hi - yadyasau sāṃśaḥ kathaṃ paramāṇuḥ?",
  "SA19bsa072_u:1295": "atha niraṃśaḥ tadā saṃyuktāḥ paramāṇāvaḥ sarvātmanā saṃyogāt parasparamabhinnadeśāḥ syuriti sarvaḥ piṇḍaḥ paramāṇumātraṃ syāt,",
  "SA19bsa072_u:1296": "parvato 'pi kṣitirapīti /",
  "SA19bsa072_u:1297": "tasmādavaśyaṃ tayoḥ svabhāvayorbhedo 'bhyupetavyaḥ / yathā cānayostathā",
  "SA19bsa072_u:1298": "`dharottaradakṣiṇottaraparamāṇupratyāsannānāṃ svabhābānāṃ ca bheda iti ṣaḍaṃśataiva paramāṇornyāyabalādāpatati / yadāha -",
  "SA19bsa072_u:1299": "ṣaṭkena yugapadyogāt paramāṇoḥ ṣaḍāṃśatā /",
  "SA19bsa072_u:1300": "ṣaṇṇāṃ samānadeśatvāt piṇḍaḥ syādaṇumātrakaḥ //",
  "SA19bsa072_u:1301": "iti /",
  "SA19bsa072_u:1302": "na caikāsiddhau anekasyāpi siddhiriti na santi paramāṇavaḥ /",
  "SA19bsa072_u:1303": "yadi bāhyo 'rtho nāsti kiṃ viṣayastarhyayaṃ pratibhāsaḥ?",
  "SA19bsa072_u:1304": "pratibhāsaḥ khalveṣo 'nādivitathavāsanātaḥ pravartamāno nirālambana eva lakṣyate /",
  "SA19bsa072_u:1305": "tathā hi - sati viṣaye sālambanatā syāt /",
  "SA19bsa072_u:1306": "tena cāvayavinā bhavitavyam, paramāṇupracayena vā /",
  "SA19bsa072_u:1307": "sa cāyamubhayo 'pyanantarokta bādhakapramāṇa [grāha] grastavigraho na vyomatāmarasamatiśete yathoktam -",
  "SA19bsa072_u:1308": "[na sannāvayavī nāma na santi paramāṇavaḥ /]",
  "SA19bsa072_u:1309": "pratibhāso nirālambhaḥ svapnānubhavasannibhaḥ // iti //",
  "SA19bsa072_u:1310": "nirālambanavādaḥ",
  "SA19bsa072_u:1311": "svapnajñānaṃ nirālambanaṃ viditameva /",
  "SA19bsa072_u:1312": "na ca svaprajāgradanubhavayorbhedaḥ kaścidapyasti /",
  "SA19bsa072_u:1313": "sarvaprakārasādharmyadarśanāt /",
  "SA19bsa072_u:1314": "na cānālambanādanavāptarūpaviśeṣaṃ vijñānaṃ sālambanasambandhamanubhavitumutsahate /",
  "SA19bsa072_u:1315": "yadanālambanādaviśiṣṭaṃ tadanālambanam,",
  "SA19bsa072_u:1316": "yathaikasmādākāśakeśadarśanāt dvitīyam [jñānaṃ] anālambanācca svapnajñānādaviśiṣṭaṃ vivādāspadībhūtaṃ jāgradvijñānamiti svabhāvahetuḥ //",
  "SA19bsa072_u:1317": "vijñānasyasya sākāratvanirākāratvapakṣabhedaḥ",
  "SA19bsa072_u:1318": "yadi bāhyo 'rtho nāsti kiṃ tarhi paramārthasat?",
  "SA19bsa072_u:1319": "grāhyagrāhakādikalaṅkānaṅkitaṃ niṣprapañcavijñānamātraṃ paramārthasat / yathoktam -",
  "SA19bsa072_u:1320": "`grāhyagrāhakanirmuktaṃ vijñānaṃ paramārthasat' iti /",
  "SA19bsa072_u:1321": "punaścoktam -",
  "SA19bsa072_u:1322": "`nānyo 'nubhāvyo buddhyāsti tasyā nānubhavo 'paraḥ /",
  "SA19bsa072_u:1323": "grāhyagrāhakavaidhuryāt svayaṃ saiva prakāśate //",
  "SA19bsa072_u:1324": "`uktaṃ caitadbhagavatā -",
  "SA19bsa072_u:1325": "`bāhyo na vidyate hyartho yathā bālairvikalpyate /",
  "SA19bsa072_u:1326": "vāsanāluṭhitaṃ cittamarthābhāsaṃ pravarttate // 'iti //",
  "SA19bsa072_u:1327": "sākāravādināṃ matam",
  "SA19bsa072_u:1328": "tatra kecidevamāhuḥ - vijñānamevedaṃ sarva sarvaśarīraviṣayabhāvena prasiddham,",
  "SA19bsa072_u:1329": "tacca svasaṃvedanamiti na kasyacit grāhyaṃ grāhakaṃ vā /",
  "SA19bsa072_u:1330": "kalpanayā tu grāhyagrāhakabhāva iti vyavasthāpyate /",
  "SA19bsa072_u:1331": "tataḥ parikalpitagrāhyagrāhakabhāvarahitaṃ vijñānaṃ [sākāraṃ] satyamiti /",
  "SA19bsa072_u:1332": "nirākāravādināṃ matam",
  "SA19bsa072_u:1333": "anye tu sakalākārakalaṅkānaṅkitaṃ śuddhasphaṭikasaṃkāśaṃ vāstavaṃ vijñānam /",
  "SA19bsa072_u:1334": "ākārāstvamī vitathā evāvidyayā darśitāḥ prakāśante /",
  "SA19bsa072_u:1335": "tasmāt grāhyaṃ nāma nāstyeva grāhyābhāvāt tadapekṣayā yadgrāhakatvaṃ vijñānasya tadapi nāstīti /",
  "SA19bsa072_u:1336": "mādhyamikānāṃ tu darśane tadapi vijñānaṃ na paramārthasat, vicārāsahatvāt /",
  "SA19bsa072_u:1337": "svabhāvena hi yuktaṃ pāramārthika mucyate loke /",
  "SA19bsa072_u:1338": "na cāsya vicārataḥ kaścitsvabhāvo ghaṭate, eko vāneko vā, pūrvavicārāsahatvāt /",
  "SA19bsa072_u:1339": "yathoktam - 'neṣṭaṃ tadapi dhīrāṇā vijñānaṃ pāramārthikam /",
  "SA19bsa072_u:1340": "ekānekasvabhāvena viyogādganābjavat' // iti //",
  "SA19bsa072_u:1341": "kīrtipādairapyuktam -",
  "SA19bsa072_u:1342": "`bhāvā yena nirupyante tadrūpaṃ nāsti tattvataḥ /",
  "SA19bsa072_u:1343": "yasmādekamanekaṃ vā rūpaṃ teṣu na vidyate' // iti //",
  "SA19bsa072_u:1344": "tathālaṅkārakāreṇāpyuktam -",
  "SA19bsa072_u:1345": "`yadā tu na vikalpasya na cānyasya pramāṇatā /",
  "SA19bsa072_u:1346": "tadā viśīryamāṇe 'pi sarvasmin ko 'parādhyatu //",
  "SA19bsa072_u:1347": "`baddhamuktādi bhedo 'pi naivāsti paramārthataḥ /",
  "SA19bsa072_u:1348": "bhedo hi nāvabhātyeva sarvatra samadarśinām' //iti //",
  "SA19bsa072_u:1349": "prayogaḥ punarevam - yadekānekasvabhāvaṃ na bhavati na tatparamārthasat,",
  "SA19bsa072_u:1350": "yathā vyomakamalam,",
  "SA19bsa072_u:1351": "ekānekasvabhāvaṃ ca na bhavati vijñānamiti vyāpakānupalabdhiḥ /",
  "SA19bsa072_u:1352": "na tāvadayamasiddho hetuḥ /",
  "SA19bsa072_u:1353": "sākāre jñāne bahirartha iva ekānesvabhāvāyogyatvasya parisphuṭatvāt /",
  "SA19bsa072_u:1354": "yatra hi lokasya bāhyārthavyavahārastadeva sākāravādino jñānam,",
  "SA19bsa072_u:1355": "tato yattasya bahirbhāve bādhakaṃ tadevāntarbhāve 'pi bādhakam /",
  "SA19bsa072_u:1356": "na hi sthūlamekamanekaṃ ca paramāṇurūpamapīṣyate /",
  "SA19bsa072_u:1357": "vijñānātmakānāmayamākāro yadyekaḥ sthūlo yati vānekaḥ paramāṇuśo bhinnaḥ,",
  "SA19bsa072_u:1358": "ubhayathāpi bāhyārthapakṣabhāvi dūṣaṇamaśakyamurddhatum /",
  "SA19bsa072_u:1359": "na hi tadvijñāne bahirbhāvanibandhanaṃ dūṣaṇam! yena tadbhāvena bhavet /",
  "SA19bsa072_u:1360": "mūrtinimittaṃ bādhakam,",
  "SA19bsa072_u:1361": "nāmūrte vijñānātmani ityapi nissāram /",
  "SA19bsa072_u:1362": "sākāratāyāṃ vijñānasyāpi mūrtatvāt /",
  "SA19bsa072_u:1363": "ayameva hi deśāvitānavā [nākāro] mūrtiriti //",
  "SA19bsa072_u:1364": "śrīmanmahājagaddalavihārīya mahāpaṇḍita bhikṣumokṣākaraguptaviracitāyāṃ tarkabhāṣāyaṃ parārthānumānaparicchedaḥ tṛtīyaḥ samāptaḥ //",
  "SA19bsa072_u:1365": "granthāgraṃ ślokamānaṃ 840",
  "SA19bsa072_u:1366": "tarkabhāṣāmimāṃ kṛtvā puṇyamāsādi yanmayā /",
  "SA19bsa072_u:1367": "tena yuṇyena loko 'yaṃ buddhatvamadhigacchatu //",
  "SA19bsa072_u:1368": "* yādṛśaṃ pustake dṛṣṭaṃ tādṛśaṃ likhitaṃ mayā /",
  "SA19bsa072_u:1369": "yadi śuddhamaśuddhaṃ vā mama doṣo na dīyate //",
  "SA19bsa072_u:1370": "udakānalacaurebhyaḥ mūrkhakebhyastathaiva ca /",
  "SA19bsa072_u:1371": "kaṣṭena likhitaṃ śāstraṃ yatnena paripālayet //*",
  "SA19bsa072_u:1372": "tarkabhāṣā samāptā"
}