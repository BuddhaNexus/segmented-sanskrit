{
  "GE07bhg4c15u:0": "BhG 15.1",
  "GE07bhg4c15u:1": "śrī-bhagavān uvāca",
  "GE07bhg4c15u:2": "ūrdhva-mūlam adhaḥ-śākham aśvatthaṃ prāhur avyayam /",
  "GE07bhg4c15u:3": "chandāṃsi yasya parṇāni yas taṃ veda sa veda-vit //1//",
  "GE07bhg4c15u:4": "śrīdharaḥ :",
  "GE07bhg4c15u:5": "vairāgyeṇa vinā jñānaṃ na ca bhaktir ataḥ sphuṭam /",
  "GE07bhg4c15u:6": "vairāgyopaskṛtaṃ jñānam īśaḥ pañcadaśe 'diśat //",
  "GE07bhg4c15u:7": "pūrvādhyānte māṃ ca yo 'vyabhicāreṇa bhakti-yogena sevate [Gītā 14.26] ity ādinā parameśvaram ekānta-bhaktyā bhajatas tat-prasāda-labdha-jñānena brahma-bhāvo bhavatīty uktam /",
  "GE07bhg4c15u:8_0": "na caikānta-bhaktiḥ jñānaṃ cāviraktasya sambhavatīti vairāgya-pūrvakaṃ jñānam upadeṣṭu-kāmaḥ",
  "GE07bhg4c15u:8_1": "prathamaṃ tāvat sārdha-ślokābhyāṃ saṃsāra-svarūpaṃ vṛkṣa-rūpakālaṅkāreṇa varṇayan",
  "GE07bhg4c15u:8_2": "bhagavān uvāca ūrdhva-mūlam iti /",
  "GE07bhg4c15u:9": "ūrdhvam uttamaḥ kṣarākṣarābhyām utkṛṣṭaḥ puruṣottamo mūlaṃ yasya tam /",
  "GE07bhg4c15u:10": "adha iti tato 'rvācīnāṃ kāryopādhayo hiraṇyagarbhādayo gṛhyante /",
  "GE07bhg4c15u:11": "te tu śākhā iva śākhā yasya tam /",
  "GE07bhg4c15u:12": "vinaśvaratvena śvaḥ prabhāta-paryantam api na sthāsyatīti viśvāsānarhatvād aśvatthaṃ prāhuḥ /",
  "GE07bhg4c15u:13": "pravāha-rūpeṇāvicchedād avyayaṃ ca prāhuḥ /",
  "GE07bhg4c15u:14": "ūrdhva-mūlo 'vāk-śākha eṣo",
  "GE07bhg4c15u:15": "'śvatthaḥ sanātana [KaṭhU 2.3.1] ity ādyāḥ śrutayaḥ /",
  "GE07bhg4c15u:16": "chandāṃsi vedā yasya parṇāni dharmādharma-pratipādana-dvāreṇa cchāyā-sthānīyaiḥ karma-phalaiḥ saṃsāra-vṛkṣasya sarva-jīvāśrayaṇīyatva-pratipādanāt parṇa-sthānīyā vedāḥ /",
  "GE07bhg4c15u:17": "yas tam evambhūtam aśvatthaṃ veda sa eva vedārtha-vit /",
  "GE07bhg4c15u:18": "saṃsāra-prapañca-vṛkṣasya mūlam īśvaraḥ /",
  "GE07bhg4c15u:19": "brahmādayas tad-aṃśāḥ śākhā-sthānīyāḥ /",
  "GE07bhg4c15u:20": "sa ca saṃsāra-vṛkso vinaśvaraḥ /",
  "GE07bhg4c15u:21": "pravāha-rūpeṇa nityaś ca /",
  "GE07bhg4c15u:22": "vedoktaiḥ karmabhiḥ sevyatām āpāditaś ca ity etāvān eva hi vedārthaḥ /",
  "GE07bhg4c15u:23": "ata evaṃ vidvān vedavid iti stūyate //1//",
  "GE07bhg4c15u:24": "madhusūdanaḥ :",
  "GE07bhg4c15u:25": "pūrvādhyāye bhagavtā saṃsāra-bandha-hetūn guṇān vyākhyāya teṣām atyayena brahma-bhāvo mokṣo mad-bhajanena labhyata ity uktam --",
  "GE07bhg4c15u:26": "māṃ ca yo 'vyabhicāreṇa bhakti-yogena sevate /",
  "GE07bhg4c15u:27": "sa guṇān samatītyaitān brahma-bhūyāya kalpate // [Gītā 14.26] iti /",
  "GE07bhg4c15u:28": "tatra manuṣyasya tava bhakti-yogena kathaṃ brahma-bhāva ity āśaṅkāyāṃ svasya brahma-rūpatā-jñāpanāya sūtra-bhūto 'yaṃ śloko bhagavatoktaḥ -",
  "GE07bhg4c15u:29": "brahmaṇo hi pratiṣṭhāham amṛtasyāvyayasya ca /",
  "GE07bhg4c15u:30": "śāśvatasya ca dharmasya sukhasyaikāntikasya ca //[Gītā 14.27] iti /",
  "GE07bhg4c15u:31": "asya sūtrasya vṛtti-sthānīyo 'yaṃ pañcadaśo 'dhyāya ārabhyate /",
  "GE07bhg4c15u:32": "bhagavataḥ śrī-kṛṣṇasya hi tattvaṃ jñātvā tat-prema-bhajanena guṇātītaḥ san brahma-bhāvaṃ katham āpnuyāl loka iti /",
  "GE07bhg4c15u:33_0": "tatra brahmaṇo hi pratiṣṭhāham ity ādi bhagavad-vacanam ākarṇya mama tulyo manuṣyo",
  "GE07bhg4c15u:33_1": "'yaṃ katham evaṃ vadatīti vismayāviṣṭam apratibhayā lajjayā ca kiṃcid api praṣṭum",
  "GE07bhg4c15u:33_2": "aśaknuvan tam arjunam ālakṣya kṛpayā sva-svarūpaṃ vivakṣuḥ śrī-bhagavān uvāca ūrdhveti /",
  "GE07bhg4c15u:34_0": "tatra viraktasyaiva saṃsārād bhagavat-tattva-jñāne 'dhikāro nānyatheti pūrvādhyāyoktaṃ",
  "GE07bhg4c15u:34_1": "parameśvarādhīna-prakṛti-puruṣa-saṃyoga-kāryaṃ saṃsāraṃ vṛkṣa-rūpa-kalpanayā varṇayati",
  "GE07bhg4c15u:34_2": "vairāgyāya prastuta-guṇātītatvopāyatvāt tasya /",
  "GE07bhg4c15u:35": "ūrdhvam utkṛṣṭaṃ mūlaṃ kāraṇaṃ sva-prakāśa-paramānanda-rūpatvena nityatvena ca brahma /",
  "GE07bhg4c15u:36": "atahvordhvaṃ sarva-saṃsāra-bādhe 'py abādhitaṃ sarva-saṃsāra-bhramādhiṣṭhānaṃ brahma tad eva māyayā mūlam asyety ūrdhva-mūlam /",
  "GE07bhg4c15u:37": "adha ity arvācīnāḥ kāryopādhayo hiraṇyagrabhādyā gṛhyante /",
  "GE07bhg4c15u:38": "te nānā-dik-prasṛtatvāc chākhā iva śākhā asyety adhaḥ-śākham /",
  "GE07bhg4c15u:39": "āśu-vināśitvena na śvo 'pi sthāteti viśvāsānarham aśvattham māyā-mayaṃ saṃsāra-vṛkṣam avyayam anādy-ananta-dehādi-santānāśrayam ātma-jñānam antareṇānucchedyam",
  "GE07bhg4c15u:40": "anantam avyayam āhuḥ śrutayaḥ smṛtayaś ca /",
  "GE07bhg4c15u:41": "śrutayas tāvat -- ūrdhva-mūlo 'vāk-śākha eṣo 'śvatthaḥ sanātanaḥ [KaṭhU 2.3.1] ity ādyaḥ kaṭha-vallīṣu paṭhitāḥ /",
  "GE07bhg4c15u:42": "arvāñco nikṛṣṭāḥ kāryopādhayo mahad-ahaṅkāra-tanmātrādayo vā śākhā asyety arvāk-śākha ity adhaḥ-śākha-pada-samānārthaḥ /",
  "GE07bhg4c15u:43": "sanātana tiy avyaya-pada-samānārtham /",
  "GE07bhg4c15u:44": "smṛtayaś ca-",
  "GE07bhg4c15u:45": "avyakta-mūla-prabhavas tasyaivānugrahotthitaḥ /",
  "GE07bhg4c15u:46": "buddhi-skandha-mayaś caiva indriyāntara-koṭaraḥ //",
  "GE07bhg4c15u:47": "mahā-bhūta-viśākhaś ca viṣayaiḥ patravāṃs tathā /",
  "GE07bhg4c15u:48": "dharmādharma-supuṣpaś ca sukha-duḥkha-phalodayaḥ //",
  "GE07bhg4c15u:49": "ājīvyaḥ sarva-bhūtānāṃ brahma-vṛkṣaḥ sanātanaḥ /",
  "GE07bhg4c15u:50": "etad brahma-vanaṃ cāsya brahmācarati sākṣivat //",
  "GE07bhg4c15u:51": "etac chittvā ca bhittvā ca jñānena paramāsinā /",
  "GE07bhg4c15u:52": "tataś cātma-gatiṃ prāpya tasmān nāvartate punaḥ //",
  "GE07bhg4c15u:53": "[Mbh 14.35.20-22] ity ādayaḥ /",
  "GE07bhg4c15u:54": "avyaktam avyākṛtaṃ māyopādhikaṃ brahma tad eva mūlaṃ kāraṇaṃ tasmāt prabhavo yasya sa tathā /",
  "GE07bhg4c15u:55": "tasyaiva mūlasyāvyaktasyānugrahād atidṛḍhatvād utthitaḥ saṃvardhitaḥ /",
  "GE07bhg4c15u:56": "vṛkṣasya hi śākhāḥ skandhād udbhavanti /",
  "GE07bhg4c15u:57": "saṃsārasya ca buddheḥ sakāśān nānā-vidhāḥ pariṇāmā bhavanti /",
  "GE07bhg4c15u:58": "tena sādharmyeṇa buddhir eva skandhas tan-mayas tat-pracuro 'yam /",
  "GE07bhg4c15u:59": "indriyāṇām antarāṇi cchidrāṇy eva koṭarāṇi yasya sa tathā /",
  "GE07bhg4c15u:60": "mahānti bhūtāny ākāśādīni pṛthivy-antāni vividhāḥ śākhā yasya viśākhaḥ stambho yasyeti vā /",
  "GE07bhg4c15u:61": "ājīvya upajīvyaḥ /",
  "GE07bhg4c15u:62": "brahmaṇā paramātmanādhiṣṭhito vṛkṣo brahma-vṛkṣaḥ /",
  "GE07bhg4c15u:63": "ātma-jñānaṃ vinā chettum aśakyatayā sanātanaḥ /",
  "GE07bhg4c15u:64": "etad brahma-vanam asya brahmaṇo jīva-rūpasya bhogyaṃ vananīyaṃ sambhajanīyam iti vanaṃ brahma sākṣivad ācarati",
  "GE07bhg4c15u:65": "na tv etat kṛtena lipyata ity arthaḥ /",
  "GE07bhg4c15u:66": "etad brahma-vanaṃ saṃsāra-vṛkṣātmakaṃ chittvā ca bhittvā cāhaṃ,",
  "GE07bhg4c15u:67": "brahmāsmīty atidṛḍha-jñāna-khaḍgena sa-mūlaṃ nikṛtyety arthaḥ ātma-rūpāṃ gatiṃ prāpya tasmād ātma-rūpān mokṣān nāvartata ity arthaḥ /",
  "GE07bhg4c15u:68": "spaṣṭam itarat /",
  "GE07bhg4c15u:69": "atra ca gaṅgā-taraṅga-nudyamānottuṅga-tat-tīra-tiryaṅ-nipatitam ardhonmūlitaṃ mārutena mahāntam aśvattham upamānīkṛtya jīvantam iyaṃ rūpaka-kalpaneti draṣṭavyam /",
  "GE07bhg4c15u:70": "tena nordhva-mūlatvādhaḥ-śākhatvādy-anupapattiḥ /",
  "GE07bhg4c15u:71": "yasya māyā-mayasyāśvatthasya cchandāṃsi cchādanāt tattva-vastu-prāvaraṇāt saṃsāra-vṛkṣa-rakṣaṇād vā karma-kāṇḍāni ṛg-yajuḥ-sāma-lakṣaṇāni parṇānīva parṇāni /",
  "GE07bhg4c15u:72": "yathā vṛkṣasya parirakṣaṇāthāni parṇāni bhavanti tathā saṃsāra-vṛkṣasya parirakṣaṇāthāni karma-kāṇḍāni dharmādharmaa-tad-dhetu-phala-prakāśanārthatvāt teṣām /",
  "GE07bhg4c15u:73": "yas taṃ yathā-vyākhyātaṃ sa-mūlaṃ saṃsāra-vṛkṣaṃ māyā-mayam aśvatthaṃ veda jānāti sa veda-vit karma-brahmākhya-vedārtha-vit sa evety arthaḥ /",
  "GE07bhg4c15u:74": "saṃsāra-vṛkṣasya hi mūlaṃ brahma",
  "GE07bhg4c15u:75": "hiraṇyagarbhādayaś ca jīvāḥ śākhā-sthānīyāḥ /",
  "GE07bhg4c15u:76": "sa ca saṃsāra-vṛkṣaḥ svarūpeṇa vinaśvaraḥ pravāha-rūpeṇa cānantaḥ /",
  "GE07bhg4c15u:77": "sa ca vedoktaiḥ karmabhiḥ sicyate brahma-jñānena ca cchidyata ity etāvān eva hi vedārthaḥ /",
  "GE07bhg4c15u:78": "yaś ca vedārthavit sa eva sarva-vid iti sa-mūla-vṛkṣa-jñānaṃ stauti sa vedavid iti //1//",
  "GE07bhg4c15u:79": "viśvanāthaḥ :",
  "GE07bhg4c15u:80": "saṃsāra-cchedako 'saṅga ātmeśāṃśaḥ kṣarākṣarāt /",
  "GE07bhg4c15u:81": "uttamaḥ puruṣaḥ kṛṣṇaḥ iti pañcadaśe kathā //",
  "GE07bhg4c15u:82": "pūrvādhyāye --",
  "GE07bhg4c15u:83": "māṃ ca yo 'vyabhicāreṇa bhakti-yogena sevate /",
  "GE07bhg4c15u:84": "sa guṇān samatītyaitān brahma-bhūyāya kalpate //",
  "GE07bhg4c15u:85": "[Gītā 14.26] ity uktam /",
  "GE07bhg4c15u:86": "tatra tava manuṣyasya bhakti-yogena kathaṃ brahma-bhāva iti cet,",
  "GE07bhg4c15u:87": "satyam ahaṃ manuṣya eva kintu brahmaṇo 'pi tasya pratiṣṭhā paramāśraya ity asya sūtra-rūpasya vṛtti-sthānīyo 'yaṃ pañcadaśādhyāya ārabhyate /",
  "GE07bhg4c15u:88": "tatra sa guṇān samatītya ity uktam iti guṇamyo 'yaṃ saṃsāraḥ kaḥ,",
  "GE07bhg4c15u:89": "kuto vāyaṃ pravṛttas tad-bhaktyā saṃsāram atikrāmyan jīvo vā kaḥ /",
  "GE07bhg4c15u:90": "brahma-bhūyāya kalpate ity uktaṃ brahma vā kiṃ /",
  "GE07bhg4c15u:91": "brahmaṇaḥ pratiṣṭhā tvaṃ vā ka ity-ādy-apekṣāyāṃ prathamam atiśayokty-alaṅkāreṇa saṃsāro 'yam adbhuto 'śvattha-vṛkṣa iti varṇayati /",
  "GE07bhg4c15u:92": "ūrdhve sarva-lokopari-tale satya-loke prakṛti-bījottha-prathama-praroha-rūpa-mahat-tattvātmakaś caturmukha eka eva mūlaṃ yasya tam /",
  "GE07bhg4c15u:93": "adhaḥ svar-bhuvor-bhūlokeṣu anantā",
  "GE07bhg4c15u:94_0": "deva-gandharva-kinnarāsura-rākṣasa-preta-bhūta-manuṣya-gavāśvādi-paśu-pakṣi-kṛmi-kīṭa-pataṅga-sthāvarās",
  "GE07bhg4c15u:94_1": "tāḥ śākhā yasya tam aśvatthaṃ dharmādi-caturvarga-sādhakatvād aśvattham uttamaṃ vṛkṣam /",
  "GE07bhg4c15u:95": "śleṣeṇa bhaktimatāṃ na śvaḥ sthāsyatīty aśvatthaṃ naṣṭa-prāyam ity arthaḥ /",
  "GE07bhg4c15u:96": "abhaktānāṃ tv avyayam anaśvaram /",
  "GE07bhg4c15u:97": "chandāṃsi vāyavyaṃ śvetam ālabheta bhūmikām aindram ekādaśaka-pālaṃ nirvapet prajākāmaḥ ity ādyāḥ karma-pratipādakā vedāḥ saṃsāra-vardhakatvāt parṇāni /",
  "GE07bhg4c15u:98": "vṛkṣo hi parṇaiḥ śobhate /",
  "GE07bhg4c15u:99": "yas taṃ jānāti sa vedajñaḥ /",
  "GE07bhg4c15u:100": "tathā ca ūrdhva-mūlo 'vāk-śākha eṣo 'śvatthaḥ sanātanaḥ [KaṭhU 2.3.1] iti kaṭha-vallī-śrutiḥ //1//",
  "GE07bhg4c15u:101": "baladevaḥ :",
  "GE07bhg4c15u:102": "saṃsāra-cchedi vairāgyaṃ jīvo me 'ṃśaḥ sanātanaḥ /",
  "GE07bhg4c15u:103": "ahaṃ sarvottamaḥ śrīmān iti pañcadaśe smṛtam //",
  "GE07bhg4c15u:104": "pūrvatra vijñānānandasyautpattika-guṇāṣṭakasyāpi jīvasya karma-rūpānādi-vāsanānuguṇena bhagavat-saṅkalpena prakṛti-guṇa-saṅgaḥ /",
  "GE07bhg4c15u:105_0": "sa ca bahuvidhas tad-atyayaś ca bhagavad-bhakti-śiraskena viveka-jñānena bhavet tasmiṃś",
  "GE07bhg4c15u:105_1": "ca sati samprāpta-nija-svarūpo jīvo bhagavantam āśritya prmodo sarvadā tasmiṃs tiṣṭhatīty uktam /",
  "GE07bhg4c15u:106": "atha tad-viveka-jñāna-sthairya-karaṃ vairāgyaṃ jīvasya bhajanīya-bhagavad-aṃśatvaṃ bhagavataḥ svetara-sarvottamatvaṃ cokteṣv artheṣūpayogāya pañcadaśe 'smin varṇyate /",
  "GE07bhg4c15u:107": "tatra tāvad guṇa-viracitasya saṃsārasya vairāgya-vaiccedyatvāt saṃsāraṃ vṛkṣatvena vairāgyaṃ ca śastratvena rūpayan varṇayati bhagavān -- ūrdhvamūlam ity ādibhis tribhiḥ /",
  "GE07bhg4c15u:108": "saṃsāra-rūpam aśvattham ūrdhva-mūlam adhaḥ-śākhaṃ prāhuḥ /",
  "GE07bhg4c15u:109": "ūrdhvaṃ sarvopari-satya-loke pradhāna-bījottha-prathama-praroha-rūpa-mahat-tattvātmaka-caturmukha-rūpaṃ mūlaṃ yasya saḥ /",
  "GE07bhg4c15u:110": "adhaḥ satya-lokād arvācīneṣu svar-bhuvar-bhūr-lokeṣu deva-gandharva-kinnarāsura-yakṣa-rākṣasa-manuṣya-paśu-pakṣi-kīṭa-pataṅga-sthāvarāntā nānādik-prasṛtatvāc chākhā yasya tam /",
  "GE07bhg4c15u:111": "caturvarga-phalāśrayatvād aśvattham uttama-vṛkṣam /",
  "GE07bhg4c15u:112": "tādṛśena viveka-jñānena vinā nivṛtter abhāvād avyayaṃ pravāha-rūpeṇa nityaṃ ca /",
  "GE07bhg4c15u:113": "tam āhuḥ śrutayaś cātra --",
  "GE07bhg4c15u:114": "ūrdhva-mūlo 'vāk-śākha",
  "GE07bhg4c15u:115": "eṣo 'śvatthaḥ sanātanaḥ /",
  "GE07bhg4c15u:116": "ūrdhva-mūlam arvāk-śākhaṃ",
  "GE07bhg4c15u:117": "vṛkṣaṃ yo veda samprati //",
  "GE07bhg4c15u:118": "[KaṭhU 2.3.1] ity ādikāḥ /",
  "GE07bhg4c15u:119_0": "yasya saṃsārāśvatthasya chandāṃsi karmākarma-pratipādakāni śruti-vākyāni vāsanāā-rūpa-tan-nidāna-vardhakatvāt",
  "GE07bhg4c15u:119_1": "parṇāni prāhus tāni cchandāṃsi vāyavyaṃ śvetam ālabheta bhūti-kāma aindram ekādaśaka-pālaṃ",
  "GE07bhg4c15u:119_2": "nirvapet prajā-kāmaḥ ity ādīni bodhyāni /",
  "GE07bhg4c15u:120": "patrais tarur vardhate śobhate ca tam aśvatthaṃ yo veda yathoktaṃ jānāti sa eva veda-vit /",
  "GE07bhg4c15u:121": "vedaḥ khalu saṃsārasya vṛkṣatvaṃ chedyatvābhiprāyeṇāha tad-chedanopāyajño vedārthavid iti bhāvaḥ /",
  "GE07bhg4c15u:122": "__________________________________________________________",
  "GE07bhg4c15u:123": "BhG 15.2",
  "GE07bhg4c15u:124": "adhaś cordhvaṃ prasṛtās tasya śākhā",
  "GE07bhg4c15u:125": "guṇa-pravṛddhā viṣaya-pravālāḥ /",
  "GE07bhg4c15u:126": "adhaś ca mūlāny anusaṃtatāni",
  "GE07bhg4c15u:127": "karmānubandhīni manuṣya-loke //2//",
  "GE07bhg4c15u:128": "śrīdharaḥ : kiṃ ca adhaś ceti /",
  "GE07bhg4c15u:129": "hiraṇyagarbhādayaḥ kāryopādhayo jīvāḥ śākhā-sthānīyatvenoktāḥ /",
  "GE07bhg4c15u:130": "teṣu ca ye duṣkṛtinas te 'dhaḥ paśv-ādi-yoniṣu prasṛtās tasya saṃsāra-vṛkṣasya śākhāḥ /",
  "GE07bhg4c15u:131": "kiṃ ca, guṇaiḥ sattvādi-vṛttibhir jala-secanair iva yathāyathaṃ pravṛddhā vṛddhiṃ prāptāḥ /",
  "GE07bhg4c15u:132": "kiṃ ca, viṣayā rūpādayaḥ pravālāḥ pallava-sthānīyā yāsāṃ tāḥ /",
  "GE07bhg4c15u:133": "śākhāgra-sthānīyābhir indriya-vṛttibhiḥ saṃyuktatvāt /",
  "GE07bhg4c15u:134": "kiṃ ca, adhaś ca ca-śabdād ūrdhvaṃ ca /",
  "GE07bhg4c15u:135": "mūlāny anusantatāni virūḍhāni /",
  "GE07bhg4c15u:136": "mukhyaṃ mūlam īśvara eva /",
  "GE07bhg4c15u:137": "imāni tv antarālāni mūlāni tat-tad-bhoga-vāsanā-lakṣaṇāni /",
  "GE07bhg4c15u:138": "teṣāṃ kāryam āha manuṣya-loke karmānubandhīnīti /",
  "GE07bhg4c15u:139": "karmaivānubandhy uttara-kāla-bhāvi yeṣāṃ tāni /",
  "GE07bhg4c15u:140": "ūrdhvādho-lokeṣūpabhukta-tat-tad-bhoga-vāsanādibhir",
  "GE07bhg4c15u:141": "hi karma-kṣaye manuṣya-lokaṃ prāptānāṃ tat-tad-anurūpeṣu karmasu pravṛttir bhavati /",
  "GE07bhg4c15u:142": "tasminn eva hi karmādhikāro nānyeṣu lokeṣu /",
  "GE07bhg4c15u:143": "ato manuṣya-loka ity uktam //2//",
  "GE07bhg4c15u:144": "madhusūdanaḥ :",
  "GE07bhg4c15u:145": "tasyaiva saṃsāra-vṛkṣasyāvayava-sambandhiny aparā kalpanocyate adhaś ceti /",
  "GE07bhg4c15u:146": "pūrvaṃ hiraṇyagarbhādayaḥ kāryopādhayo jīvāḥ śākhā-sthānīyatvenoktāḥ /",
  "GE07bhg4c15u:147": "idānīṃ tu tad-gato viśeṣa ucyate /",
  "GE07bhg4c15u:148": "teṣu ye kapūya-caraṇā duṣkṛtinas te 'dhaḥ paśv-ādi-yoniṣu prasṛtā vistāraṃ gatāḥ /",
  "GE07bhg4c15u:149_0": "ye tu ramaṇīya-caraṇāḥ sukṛtinas ta ūrdhvaṃ devādi-yoniṣu prasṛtā ato 'dhaś ca manuṣyatvād",
  "GE07bhg4c15u:149_1": "ārabhya viriñci-paryantam ūrdhvaṃ ca tasmād evārabhya satya-loka-paryantaṃ prasṛtās",
  "GE07bhg4c15u:149_2": "tasya saṃsāra-vṛkṣasya śākhāḥ /",
  "GE07bhg4c15u:150": "kīdṛśas tāḥ ?",
  "GE07bhg4c15u:151": "guṇaiḥ sattva-rajas-tamo bhir dehendriya-viṣayākāra-pariṇatair jala-secanair iva pravṛddhāḥ sthūlībhūtāḥ /",
  "GE07bhg4c15u:152": "kiṃ ca, viṣayāḥ śabdādayaḥ pravālāḥ pallavā iva yāsāṃ saṃsāra-vṛkṣa-śākhānāṃ tās tathā śākhāgra-sthānīyābhir",
  "GE07bhg4c15u:153": "indriya-vṛttibhiḥ sambandhād rāgādhiṣṭhānatvāc ca /",
  "GE07bhg4c15u:154": "saṃyuktatvāt /",
  "GE07bhg4c15u:155_0": "kiṃ ca, adhaś ca ca-śabdād ūrdhvaṃ ca mūlāny avāntarāṇi tat-tad-bhoga-janita-rāga-dveṣādi-vāsanā-lakṣaṇāni",
  "GE07bhg4c15u:155_1": "mūlānīva dharmādharma-pravṛtti-kārakāṇi tasya saṃsāra-vṛkṣasyānusantatāni anusyūtāni /",
  "GE07bhg4c15u:156": "mukhyaṃ ca mūlaṃ brahmaiveti na doṣaḥ /",
  "GE07bhg4c15u:157": "kīdṛśāny avāntara-mūlāni ?",
  "GE07bhg4c15u:158": "karma dharmādharma-lakṣaṇam anubandhuṃ paścāj janayituṃ śīlaṃ yeṣāṃ tāni karmānubandhīni /",
  "GE07bhg4c15u:159": "kutra ? manuṣya-loke manuṣyaś cāsau lokaaś cety adhikṛto brāhmaṇyādi-viśiṣṭo deho manuṣya-lokas tasmin bāhulyena karmānubandhīni /",
  "GE07bhg4c15u:160": "manuṣyāṇāṃ hi karmādhikāraḥ prasiddhaḥ //2//",
  "GE07bhg4c15u:161": "viśvanāthaḥ :",
  "GE07bhg4c15u:162": "adhaḥ paśv-ādi-yoniṣu ūrdhve devādi-yoniṣu prasṛtās tasya saṃsāra-vṛkṣasya guṇaiḥ sattvādi-vṛttibhir jala-sekair iva pravṛddhāḥ /",
  "GE07bhg4c15u:163": "viṣayā śabdādayaḥ pravālāḥ pallava-sthānīyā yāsāṃ tāḥ /",
  "GE07bhg4c15u:164_0": "kiṃ ca tasya mūle sarva-lokair alakṣito mahā-nidhiḥ kaścid astīty anumīyate yam eva",
  "GE07bhg4c15u:164_1": "mūla-jaṭābhir avalambya sthitasya tasyāśvattha-vṛkṣasyāpi baṭa-vṛkṣasyeva śākhāsv",
  "GE07bhg4c15u:164_2": "api bāhyā jaṭāḥ santīty āha adhaś ceti /",
  "GE07bhg4c15u:165": "brahma-loka-mūlasyāpi tasyādhaś ca manuṣya-loke karmānubandhīni karmānulambīni mūlāny anusantatāni nirantaraṃ vistṛtāni bhavanti /",
  "GE07bhg4c15u:166": "karma-phalānāṃ yatas tato bhogānte punar manuṣya-janmany eva karmasu pravṛttāni bhavantīty arthaḥ //2//",
  "GE07bhg4c15u:167": "baladevaḥ : kiṃ cādha iti /",
  "GE07bhg4c15u:168": "tasyokta-lakṣaṇasya saṃsārāśvatthasya śākhā adha ūrdhvaṃ ca prasṛtāḥ /",
  "GE07bhg4c15u:169": "adho manuṣya-paśv-ādi-yoniṣu duṣkṛtair ūrdhvaṃ ca deva-gandharvādi-yoniṣu sukṛtair vistṛtāḥ /",
  "GE07bhg4c15u:170": "guṇaiḥ sattvādi-vṛttibhir ambu-niṣekair iva pravṛddhāḥ sthaulya-bhājaḥ /",
  "GE07bhg4c15u:171": "viṣayāḥ śabda-sparśādayaḥ pravālāḥ pallavā yāsāṃ tāḥ /",
  "GE07bhg4c15u:172": "śākhāgra-sthānīyābhiḥ śrotrādi-vṛttibhir yogād rāgādhiṣṭhānatvāc ca śabdādīnāṃ pallava-sthānīyatvam /",
  "GE07bhg4c15u:173": "tasyāśvatthasyādhaś ca śabdād ūrdhvaṃ cāvāntarāṇi mūlāny anusantatāni vistṛtāni santi /",
  "GE07bhg4c15u:174": "tāni ca tat-tad-bhoga-janita-rāga-dveṣādi-vāsanā-rūpāṇi dharmādharma-pravṛtti-kāritvān mūla-tulyāny ucyante /",
  "GE07bhg4c15u:175": "mukhyaṃ mūlaṃ tādṛk caturmukhas tat-tad-vāsanās tv avāntara-mūlāni nyagrodhasyaiva jaṭopajaṭāvṛndānīti bhāvaḥ /",
  "GE07bhg4c15u:176": "tāni kīdṛśānīty āha manuṣya-loke karmānubandhīni yatas tataḥ karma-phala-bhogāvasāne sati punar manuṣya-loke karma-hetu-bhūtāni bhavantīty arthaḥ /",
  "GE07bhg4c15u:177": "sa lokaḥ khalu karma-bhūmir iti prasiddham //2//",
  "GE07bhg4c15u:178": "__________________________________________________________",
  "GE07bhg4c15u:179": "BhG 15.3-4",
  "GE07bhg4c15u:180": "na rūpam asyeha tathopalabhyate",
  "GE07bhg4c15u:181": "nānto na cādir na ca saṃpratiṣṭhā /",
  "GE07bhg4c15u:182": "aśvattham enaṃ su-virūḍha-mūlam",
  "GE07bhg4c15u:183": "asaṅga-śastreṇa dṛḍhena chittvā //3//",
  "GE07bhg4c15u:184": "tataḥ padaṃ tat-parimārgitavyaṃ",
  "GE07bhg4c15u:185": "yasmin gatā na nivartanti bhūyaḥ /",
  "GE07bhg4c15u:186": "tam eva cādyaṃ puruṣaṃ prapadye",
  "GE07bhg4c15u:187": "yataḥ pravṛttiḥ prasṛtā purāṇī //4//",
  "GE07bhg4c15u:188": "śrīdharaḥ : kiṃ ca,",
  "GE07bhg4c15u:189": "na rūpam iti /",
  "GE07bhg4c15u:190": "iha saṃsāre sthitaiḥ prāṇibhir asya saṃsāra-vṛkṣasya tathordhva-mūlatvādi-prakāreṇa rūpaṃ nopalabhyate /",
  "GE07bhg4c15u:191": "na cānto 'vasānam aparyaptatvāt /",
  "GE07bhg4c15u:192": "na cādir anāditvāt /",
  "GE07bhg4c15u:193": "na ca sampratiṣṭhā sthitiḥ /",
  "GE07bhg4c15u:194": "kathaṃ tiṣṭhatīti nopalabhyate /",
  "GE07bhg4c15u:195": "yasmād evambhūto 'yaṃ saṃsāra-vṛkṣo durucchedo 'narthakaraś ca tasmād enaṃ dṛḍhena vairāgyena śastreṇa cchitvā tattva-jñāne yatetety āha aśvattham enam iti sārdhena /",
  "GE07bhg4c15u:196": "enam aśvatthaṃ suvirūḍha-mūlam atyanta-baddha-mūlaṃ santam /",
  "GE07bhg4c15u:197": "asaṅgaḥ saṅga-rāhityam ahaṃ-mamatā-tyāgaḥ /",
  "GE07bhg4c15u:198": "tena śastreṇa dṛḍhena samyag-vicāreṇa cchittvā pṛthak-kṛtya //3//",
  "GE07bhg4c15u:199": "tata iti / tataś tasya mūla-bhūtaṃ tat padaṃ vastu parimārgitavyam anveṣṭavyaṃ /",
  "GE07bhg4c15u:200": "kīdṛśaṃ, yasmin gatā yat padaṃ prāptāḥ santo bhūyo na nivartanti nāvartanta ity arthaḥ /",
  "GE07bhg4c15u:201": "anveṣaṇa-prakāram evāha tam eveti /",
  "GE07bhg4c15u:202": "yata eṣā purāṇī cirantanī saṃsāra-pravṛttiḥ prasṛtā vistṛtā /",
  "GE07bhg4c15u:203": "tam eva cādyaṃ puruṣaṃ prapadye śaraṇaṃ vrajāmi /",
  "GE07bhg4c15u:204": "ity evam ekānta-bhaktyānveṣṭavyam ity arthaḥ //4//",
  "GE07bhg4c15u:205": "madhusūdanaḥ :",
  "GE07bhg4c15u:206_0": "yas tv ayaṃ saṃsāra-vṛkṣo varṇita iha saṃsāre sthitaiḥ prāṇibhir asya saṃsāra-vṛkṣasya",
  "GE07bhg4c15u:206_1": "tathordhva-mūlatvādi tathā tena prakāreṇa rūpaṃ nopalabhyate svapna-marīcy-udaka-māyā-gandharva-nagaravan",
  "GE07bhg4c15u:206_2": "mṛṣātvena dṛṣṭa-naṣṭa-svarūpatvāt tasya /",
  "GE07bhg4c15u:207": "ata eva tasyānto 'vasānam nopalabhyate /",
  "GE07bhg4c15u:208": "etāvatā kālena samāptiṃ gamiṣyatīti aparyaptatvāt /",
  "GE07bhg4c15u:209": "na cāsyādir upalabhyate /",
  "GE07bhg4c15u:210": "ita ārabhya pravṛtta ity anāditvāt /",
  "GE07bhg4c15u:211": "na ca sampratiṣṭhā sthitir madhyama-sthopalabhyate /",
  "GE07bhg4c15u:212": "ādy-anta-pratiyogikatvāt tasya /",
  "GE07bhg4c15u:213_0": "yasmād evaṃ-bhūto 'yaṃ saṃsāra-vṛkṣo durucchedaḥ sarvānartha-karaś ca tasmād anādy-ajñānena",
  "GE07bhg4c15u:213_1": "suvirūḍha-mūlam atyanta-baddha-mūlaṃ prāg-uktam aśvatthaṃ asaṅga-śastreṇa saṅgaḥ",
  "GE07bhg4c15u:213_2": "spṛhāsaṅgaḥ saṅga-virodhi vairāgyaṃ putra-vitta-lokaiṣaṇā-tyāga-rūpaṃ tad eva śastraṃ",
  "GE07bhg4c15u:214": "rāga-dveṣa-maya-saṃsāra-virodhitvāt,",
  "GE07bhg4c15u:215_0": "tenāsaṅga-śastreṇa dṛḍhena paramātma-jñānautsukhya-dṛḍhīkṛtena punaḥ punar vivekābhyāsa-niśitena",
  "GE07bhg4c15u:215_1": "cchittvā sa-mūlam uddhṛtya vairāgya-śama-damādi-sampattyā sarva-karma-saṃnyāsaṃ kṛtvety etat //3 //",
  "GE07bhg4c15u:216_0": "tato gurum upasṛtya tato 'śvatthād ūrdhvaṃ vyavasthitaṃ tad vaiṣṇavaṃ padaṃ vedānta-vākya-vicāreṇa",
  "GE07bhg4c15u:216_1": "parimārgitavyaṃ mārgayitavyam anveṣṭavyaṃ so 'nveṣṭabhyaḥ sa vijijñāsitavya iti śruteḥ /",
  "GE07bhg4c15u:217": "tat padaṃ śravaṇādinā jñātavyam ity arthaḥ /",
  "GE07bhg4c15u:218": "kiṃ tat padaṃ yasmin pade gatāḥ praviṣṭā jñānena na nivartanti nāvartante bhūyaḥ punaḥ saṃsārāya /",
  "GE07bhg4c15u:219": "kathaṃ tat parimārgitavyam ?",
  "GE07bhg4c15u:220_0": "ity āha - yaḥ pada-śabdenoktas tam eva cādyam ādau bhavaṃ puruṣaṃ yenedaṃ sarvaṃ",
  "GE07bhg4c15u:220_1": "pūrṇaṃ taṃ puruṣu pūrṣu vā śayānaṃ prapadye śaraṇaṃ gato 'smīty evaṃ tad-eka-śaraṇatayā",
  "GE07bhg4c15u:220_2": "tad anveṣṭavyam ity arthaḥ /",
  "GE07bhg4c15u:221": "taṃ kaṃ puruṣaṃ ?",
  "GE07bhg4c15u:222": "yato yasmāt puruṣāt pravṛttir māyā-maya-saṃsāra-vṛkṣa-pravṛttiḥ purāṇī cirantany anādir eṣā prasṛtā niḥsṛtaindrajālikād iva māyā-hasty-ādi",
  "GE07bhg4c15u:223": "taṃ puruṣaṃ prapadya ity anvayaḥ //4//",
  "GE07bhg4c15u:224": "viśvanāthaḥ :",
  "GE07bhg4c15u:225": "kiṃ ceha manuṣya-loke 'sya rūpaṃ svarūpaṃ tathā sa-niścayaṃ nopalabhyate satyo 'yaṃ mithyāyaṃ nityo 'yam iti vādi-mata-vaividhyād iti bhāvaḥ /",
  "GE07bhg4c15u:226": "na cānto 'paryantatvān na cādir anāditvān na ca sampratiṣṭhāśrayaḥ /",
  "GE07bhg4c15u:227": "kiṃ vādhāraḥ ko 'yam ity api nopalabhyate tattva-jñānābhāvād iti bhāvaḥ /",
  "GE07bhg4c15u:228": "yathā tathāyaṃ bhavatu jīva-mātra-duḥkhaika-nidānasyāsya chedakaṃ śastram asaṅgaṃ jñātvā tenaitaṃ chittvaivāsya mūla-tala-stho mahānidhir anveṣṭavya ity āha aśvattham iti /",
  "GE07bhg4c15u:229": "asaṅgo 'nāsaktiḥ sarvatra vairāgyam iti yāvat tena śastreṇa kuṭhāreṇa cchitvā svataḥ pṛthak-kṛtya tatas tasya mūla-bhūtaṃ tat-padaṃ vastu mahā-nidhi-rūpaṃ brahma parimārgitavyam /",
  "GE07bhg4c15u:230": "kīdṛśaṃ tad ata āha yasmin gatā yat padaṃ prāptāḥ santo bhūyo na nivartante na cāvartanta ity arthaḥ /",
  "GE07bhg4c15u:231": "anveṣaṇa-prakāram",
  "GE07bhg4c15u:232": "āha yata eṣā purāṇī cirantanī saṃsāra-pravṛttiḥ prasṛtā vistṛtā tam evādyaṃ puruṣaṃ prapadye bhajāmīti bhaktyā anveṣṭavyam ity arthaḥ //3-4//",
  "GE07bhg4c15u:233": "baladevaḥ : na rūpam iti asyāśvatthasya rūpam iha manuṣya-loke tathā nopalabhyate yathordhva-mūlatvādi-dharmakatayā mayopavarṇitam /",
  "GE07bhg4c15u:234": "na cāsyānto nāśa upalalabhyate /",
  "GE07bhg4c15u:235": "katham ayaṃ anartha-vrāta-jaṭilo vinaśyed iti na jñāyate /",
  "GE07bhg4c15u:236": "na cāsyādi-kāraṇam upalabhyate /",
  "GE07bhg4c15u:237": "kuto 'yam īdṛśo jāto 'stīti /",
  "GE07bhg4c15u:238": "na cāsya sampratiṣṭhā samāśrayo 'py upalabhyate /",
  "GE07bhg4c15u:239": "kiṃ samāśrayo 'yaṃ satiṣṭhat iti /",
  "GE07bhg4c15u:240": "kintu manusyoo 'haṃ putro yajña-dattasya,",
  "GE07bhg4c15u:241": ",",
  "GE07bhg4c15u:242": "pitā ca deva-dattasya,",
  "GE07bhg4c15u:243": "tad-anurūpa-karma-kārī sukhī duḥkhī,",
  "GE07bhg4c15u:244": "sāsmin deśe 'smin grāme nivasāmīty etāvad eva vijñāyata ity arthaḥ /",
  "GE07bhg4c15u:245_0": "yasmād evaṃ durbodho 'nartha-vrate hetuś cāyam aśvatthas tasmāt sat-prasaṅga-labdha-vastu-yāthātmya-jñānenainam",
  "GE07bhg4c15u:245_1": "asaṅga-śastreṇa vairāgya-kuṭhāreṇa dṛḍhena vivekābhyāsa-niśitena cchitvā svataḥ pṛthak-kṛtya",
  "GE07bhg4c15u:245_2": "tat padaṃ parimārgitavyam iti pareṇānvayaḥ /",
  "GE07bhg4c15u:246": "saṅgo viṣayābhilāṣas tad-virodhy asaṅgo vairāgyaṃ,",
  "GE07bhg4c15u:247": "tad eva śastraṃ tad-abhilāṣa-nāśakatvāt suvirūḍha-mūlaṃ pūrvokta-rītyātyantaṃ baddha-mūlam /",
  "GE07bhg4c15u:248": "tataḥ saṃsārāśvattha-mūlād uparisthitaṃ tat padaṃ parimārgitavyaṃ mat-prasaṅga-labdhaiḥ śravaṇādibhiḥ sādhanair anveṣṭavyam /",
  "GE07bhg4c15u:249": "tat padaṃ kīdṛśaṃ tatrāha yasminn iti /",
  "GE07bhg4c15u:250": "yasmin gatās taiḥ sādhanair yat prāptā janās tato na nivartante svargād iva na patanti /",
  "GE07bhg4c15u:251": "mārgaṇa-vidhim āha tam eveti /",
  "GE07bhg4c15u:252": "yataḥ purāṇī cirantanīyaṃ jagat-pravṛttiḥ prasṛtā vistṛtā /",
  "GE07bhg4c15u:253": "tam eva cādyaṃ puruṣaṃ prapadye śaraṇaṃ vrajāmīti prapatti-pūrvakaiḥ śravaṇādibhis tan-mārgaṇam uktam /",
  "GE07bhg4c15u:254": "yo jagad-dhetur yat-porapattyā saṃsāra-nivṛttiḥ sa khalu kṛṣṇa eva ahaṃ sarvasya prabhavaḥ ity ādeḥ /",
  "GE07bhg4c15u:255": "daivī hy eṣā guṇamayī ity ādeś ca tad-ukteḥ /",
  "GE07bhg4c15u:256": "na tad bhāsayata ity ādinā vyaktībhāvitvāc ca //3-4//",
  "GE07bhg4c15u:257": "__________________________________________________________",
  "GE07bhg4c15u:258": "BhG 15.5",
  "GE07bhg4c15u:259": "nirmāna-mohā jita-saṅga-doṣā",
  "GE07bhg4c15u:260": "adhyātma-nityā vinivṛtta-kāmāḥ /",
  "GE07bhg4c15u:261": "dvandvair vimuktāḥ sukha-duḥkha-saṃjñair",
  "GE07bhg4c15u:262": "gacchanty amūḍhāḥ padam avyayaṃ tat //5//",
  "GE07bhg4c15u:263": "śrīdharaḥ : tat-prāptau sādhanāntarāṇi darśayann āha nirmāneti /",
  "GE07bhg4c15u:264": "nirgatau māna-mohau ahaṅkāra-mithyātisiveśau yebhyas te /",
  "GE07bhg4c15u:265": "jitaḥ putrādi-saṅga-rūpo doṣo yais te /",
  "GE07bhg4c15u:266": "adhyātma ātma-jñāne nityāḥ pariniṣṭhitāḥ /",
  "GE07bhg4c15u:267": "viśeṣeṇa nivṛttaḥ kāmo yebhyas te /",
  "GE07bhg4c15u:268": "sukha-duḥkha-hetutvāt sukha-duḥkha-saṃjñāni śītoṣṇādīni dvandvāni /",
  "GE07bhg4c15u:269": "tair vimuktāḥ /",
  "GE07bhg4c15u:270": "ata evāmūḍhā nivṛtāvidyāḥ santaḥ /",
  "GE07bhg4c15u:271": "tad avyayaṃ padaṃ gacchanti //5//",
  "GE07bhg4c15u:272": "madhusūdanaḥ :",
  "GE07bhg4c15u:273": "parimārgaṇa-pūrvakaṃ vaiṣṇavaṃ padaṃ gacchatām aṅgāntarāṇy āha nirmāṇeti /",
  "GE07bhg4c15u:274": "māno 'haṅkāro garvaḥ /",
  "GE07bhg4c15u:275": "mohas tv aviveko viparyayo vā /",
  "GE07bhg4c15u:276": "tābhyāṃ niṣkrāntā nirmāna-mohāḥ /",
  "GE07bhg4c15u:277": "tau nirgatau yebhyas te vā /",
  "GE07bhg4c15u:278": "tathāhaṅkārāvivekābhyāṃ rahitā iti yāvat /",
  "GE07bhg4c15u:279": "jita-saṅga-doṣāḥ priyāpriya-saṃvidhāv api rāga-dveṣa-varjitā iti yāvat /",
  "GE07bhg4c15u:280": "adhyātma-nityāḥ paramātma-svarūpa-lokcana-tat-parāḥ /",
  "GE07bhg4c15u:281": "vinivṛtta-kāmā viśeṣeto niravaśeṣeṇa nivṛttāḥ kāmā viṣaya-bhogā yeṣāṃ te /",
  "GE07bhg4c15u:282": "viveka-vairāgya-dvārā tyakta-sarva-karmāṇa ity arthaḥ /",
  "GE07bhg4c15u:283_0": "dvandvaiḥ śītoṣṇādi-kṣut-pipāsādibhiḥ sukha-duḥkha-saṃjñaiḥ sukha-duḥkha-hetutvāt",
  "GE07bhg4c15u:283_1": "sukha-duḥkha-nāmakaiḥ sukha-duḥkha-saṅgair iti pāṭhāntare sukha-duḥkhābhyāṃ saṅgaḥ",
  "GE07bhg4c15u:283_2": "sambandho yeṣāṃ taiḥ sukha-duḥkha-saṅgair",
  "GE07bhg4c15u:284": "dvandvair vimuktāḥ parityaktāḥ /",
  "GE07bhg4c15u:285": "amūḍhā vedānta-pramāṇa-saṃjāta-samyag-jñāna-nivāritātmaājñānās tad avyayaṃ yathoktaṃ padaṃ gacchanti //5//",
  "GE07bhg4c15u:286": "viśvanāthaḥ :",
  "GE07bhg4c15u:287": "tad-bhaktau satyāṃ janāḥ kīdṛśā bhūtvā taṃ padaṃ prāpnuvantīty apekṣāyām āha nirmāneti /",
  "GE07bhg4c15u:288": "adhyātma-nityā adhyātma-vicāro nity nitya-kartavyo yeṣāṃ te paramātmālocana-tat-parāḥ //5//",
  "GE07bhg4c15u:289": "baladevaḥ : tat-prapattau satyāṃ kīdṛśāḥ santas tat padaṃ prāpnuvantīty āha nirmāneti /",
  "GE07bhg4c15u:290": "mānaḥ sat-kāra-janyo garvaḥ /",
  "GE07bhg4c15u:291": "moho mithyābhiniveśas tābhyāṃ nirgatāḥ /",
  "GE07bhg4c15u:292": "jitaḥ saṅga-doṣaḥ priya-bhāryādi-sneha-lakṣaṇo yais te /",
  "GE07bhg4c15u:293": "adhyātmaṃ sva-parātma-viṣayako vimarśaḥ sa nityo nitya-kartavyo yeṣāṃ te /",
  "GE07bhg4c15u:294": "sukhādi-hetutvāt tat-saṃjñair dvandvaiḥ śītoṣṇādibhir vimuktās tat-sahiṣṇavaḥ /",
  "GE07bhg4c15u:295": "amūḍhāḥ prapatti-vidhijñāḥ //5//",
  "GE07bhg4c15u:296": "na tad bhāsayate sūryo na śaśāṅko na pāvakaḥ /",
  "GE07bhg4c15u:297": "yad gatvā na nivartante tad dhāma paramaṃ mama //6//",
  "GE07bhg4c15u:298": "śrīdharaḥ : tad eva gantavyaṃ padaṃ viśinaṣṭi na tad iti /",
  "GE07bhg4c15u:299": "tat padaṃ sūryādayo na prakāśayanti /",
  "GE07bhg4c15u:300": "yat prāpya na nivartante yoginaḥ /",
  "GE07bhg4c15u:301": "tad dhāma svarūpaṃ paramaṃ mama /",
  "GE07bhg4c15u:302": "anena sūryādi-prakāśa-viṣayatvena jaḍatva-śītoṣṇādi-doṣa-prasaṅgo nirastaḥ //6//",
  "GE07bhg4c15u:303": "madhusūdanaḥ :",
  "GE07bhg4c15u:304": "tad eva gantavyaṃ padaṃ viśinaṣṭi na tad iti /",
  "GE07bhg4c15u:305": "yad vaiṣṇavaṃ padaṃ gatvā yogino na nivartante tat padaṃ sarvāvabhāsana-śaktimān api sūryo na bhāsayate /",
  "GE07bhg4c15u:306": "sūryāsta-maye 'pi candro bhāsako dṛṣṭa ity āśaṅkyāha na śaśāṅkaḥ /",
  "GE07bhg4c15u:307": "sūryācandramasor ubhayor apy asta-maye 'gniḥ prakāśako dṛṣṭa ity āśaṅkyāha na pāvakaḥ /",
  "GE07bhg4c15u:308": "bhāsayata ity ubhayatrāpy anuṣajyate /",
  "GE07bhg4c15u:309": "kutaḥ sūryādīnāṃ tatra prakāśanāsāmarthyam ity ata āha tad dhāma jyotiḥ svayaṃ-prakāśam ādiyādi-sakala-jaḍa-jyotir-avabhāsakaṃ paramaṃ prakṛṣṭaṃ mama viṣṇoḥ svarūpātmakaṃ padam /",
  "GE07bhg4c15u:310": "na hi yo yad-bhāsyaḥ sa svabhāsakaṃ taṃ bhāsayitum īṣṭe /",
  "GE07bhg4c15u:311": "tathā ca śrutiḥ -",
  "GE07bhg4c15u:312": "na tatra sūryo bhāti na candra-tārakaṃ",
  "GE07bhg4c15u:313": "nemā vidyuto bhānti kuto 'yam agniḥ /",
  "GE07bhg4c15u:314": "tam eva bhāntam anubhāti sarvaṃ",
  "GE07bhg4c15u:315": "tasya bhāsā sarvam idaṃ vibhāti // [KaṭhU 2.2.15] iti /",
  "GE07bhg4c15u:316": "etena tat padaṃ vedyaṃ na vā,",
  "GE07bhg4c15u:317": "ādye vedya-bhinna-veditṛ-sāpekṣatvena dvaitāpattir dvitīye sva-puruṣārthatvāpattir ity apāstam /",
  "GE07bhg4c15u:318": "avedyatve saty api svayam aparokṣatvāt tatrāvedyatvaṃ sūryādy-abhāsyatvenātroktaṃ,",
  "GE07bhg4c15u:319": "sarva-bhāsakatvena tu svayam aparokṣatvaṃ yad āditya-gataṃ teja ity atra vakṣyati /",
  "GE07bhg4c15u:320": "evam ubhābhyāṃ ślokābhyāṃ śruter dalad-vacaṃ vyākhyātam iti draṣṭavyam //6//",
  "GE07bhg4c15u:321": "viśvanāthaḥ :",
  "GE07bhg4c15u:322": "tat padam eva kīdṛśam ity apekṣāyām āha na tad iti /",
  "GE07bhg4c15u:323": "auṣṇya-śaityādi-duḥkha-rahitaṃ tat sva-prakāśam iti bhāvaḥ /",
  "GE07bhg4c15u:324": "tan mama paramaṃ dhāma sarvotkṛṣṭam ajaḍam atīndriyaṃ tejaḥ sarva-prakāśakam /",
  "GE07bhg4c15u:325": "yad uktaṃ hari-vaṃśe --",
  "GE07bhg4c15u:326": "tat paraṃ paramaṃ brahma sarvaṃ vibhajate jagat /",
  "GE07bhg4c15u:327": "mamaiva tad ghanaṃ tejo jñātum arhasi bhārata // [HV 2.114.12] iti /",
  "GE07bhg4c15u:328": "na tatra sūryo bhāti na candra-tārakaṃ",
  "GE07bhg4c15u:329": "nemā vidyuto bhānti kuto 'yam agniḥ /",
  "GE07bhg4c15u:330": "tam eva bhāntam anubhāti sarvaṃ",
  "GE07bhg4c15u:331": "tasya bhāsā sarvam idaṃ vibhāti //",
  "GE07bhg4c15u:332": "iti [KaṭhU 2.2.15] śrutibhyaś ca //6//",
  "GE07bhg4c15u:333": "baladevaḥ : gantavyaṃ padaṃ viśiṣyan paricāyayati na tad iti /",
  "GE07bhg4c15u:334": "prapannā yad gatvā yato na nivartante /",
  "GE07bhg4c15u:335": "tan mamaiva dhāma svarūpaṃ paramaṃ śrīmat /",
  "GE07bhg4c15u:336": "sarvāvabhāsakā api sūryādayas tan na bhāsayanti prakāśayanti /",
  "GE07bhg4c15u:337": "na tatra sūryo bhāti ity ādi-śruteś ca /",
  "GE07bhg4c15u:338": "sūryādibhir aprakāśyas teṣāṃ prakāśakaḥ sva-prakāśaka-cid-vigraho lakṣmīpatir aham eva pada-śabda-bodhyaḥ prapannair labhya ity arthaḥ //6//",
  "GE07bhg4c15u:339": "__________________________________________________________",
  "GE07bhg4c15u:340": "BhG 15.7",
  "GE07bhg4c15u:341": "mamaivāṃśo jīva-loke jīva-bhūtaḥ sanātanaḥ /",
  "GE07bhg4c15u:342": "manaḥ-ṣaṣṭhānīndriyāṇi prakṛti-sthāni karṣati //7//",
  "GE07bhg4c15u:343_0": "śrīdharaḥ : nanu ca tvadīyaṃ dhāma prāptāḥ santo yadi na nivartante tarhi sati sampadya",
  "GE07bhg4c15u:343_1": "na viduḥ sati sampadyāmahe ity ādi śruteḥ suṣupti-pralaya-samaye tattva-prāptiḥ sarveṣām",
  "GE07bhg4c15u:343_2": "astīti ko nāma saṃsārī syād ity āśaṅkya saṃsāriṇaṃ darśayati mamaiveti pañcabhiḥ /",
  "GE07bhg4c15u:344": "mamaivāṃśo yo 'yam avidyayā jīva-bhūtaḥ sanātanaḥ sarvadā saṃsāritvena prasiddhaḥ /",
  "GE07bhg4c15u:345": "asau suṣupti-pralayayoḥ prakṛtau līnatayā sthitāni manaḥ ṣaṣṭhaṃ yeṣāṃ tānīndriyāṇi punar jīva-loke saṃsāropabhogārtham ākarṣati /",
  "GE07bhg4c15u:346": "etac ca karmendriyāṇāṃ prāṇasya copalakṣaṇārtham /",
  "GE07bhg4c15u:347": "ayaṃ bhāvaḥ saatyaṃ suṣupti-pralayayor api mad-aṃśatvāt sarvasāpi jīva-mātrasya mayi layād asty eva mat-prāptiḥ /",
  "GE07bhg4c15u:348": "tathāpy avidyāyāvṛtasya sānuśayasya sa-prakṛtike mayi layaḥ /",
  "GE07bhg4c15u:349": "na tu śuddhe /",
  "GE07bhg4c15u:350": "tad uktam -- avyaktād",
  "GE07bhg4c15u:351": "vyaktayaḥ sarve prabhantīty ādinā /",
  "GE07bhg4c15u:352": "ataś ca punaḥ saṃsārāya nirgacchan avidvān prakṛtau līnatayā sthitāni svopādhi-bhūtānīndriyāṇi ākarṣati /",
  "GE07bhg4c15u:353": "viduṣāṃ tu śuddha-svarūpa-prāpter nāvṛttir iti //7//",
  "GE07bhg4c15u:354": "madhusūdanaḥ :",
  "GE07bhg4c15u:355": "jīvasya tu pāramārthikaṃ svarūpaṃ brahmaivety asakṛd āveditam /",
  "GE07bhg4c15u:356": "tad etat sarvaṃ pratipādyata uttareṇa granthena /",
  "GE07bhg4c15u:357": "tatra jīvasya brahma-rūpatvād ajñāna-nivṛttyā tat-svarūpaṃ prāptasya tato na pracyutir iti pratipādyate mamaivāṃśa [Gītā 15.7a] iti ślokārdhena /",
  "GE07bhg4c15u:358": "suṣuptau tu sarva-kārya-saṃskāra-sahitājñāna-sattvāt tataḥ punaḥ saṃsāro jīvasyeti manaḥ-ṣaṣṭhāni [Gītā 15.7b] iti ślokārdhena pratipādyate /",
  "GE07bhg4c15u:359": "tatas tasya vastuto 'saṃsāriṇo 'pi māyayā saṃsāraṃ prāptasya manda-matibhir deha-tādātmyaṃ prāpitasya dehād vyatirekaḥ pratipādyate śarīram [Gītā 15.8] ity ādinā ślokārdhena /",
  "GE07bhg4c15u:360": "śrotraṃ cakṣur [Gītā 15.9] ity ādinā tu yathāyathaṃ sva-viṣayeṣv indriyāṇāṃ pravartakasya tasya tebhyo vyatirekaḥ pratipādyate /",
  "GE07bhg4c15u:361": "evaṃ dehendriyādi-vilakṣaṇam utkrānty-ādi-samaye svātma-rūpatvāt",
  "GE07bhg4c15u:362": "kim iti sarve na paśyantīty āśaṅkāyāṃ viṣaya-vikṣipta-cittā darśana-yogyam api taṃ na paśyantīty uttaram ucyate utkrāmantam [Gītā 15.10a] ity ādinā ślokena /",
  "GE07bhg4c15u:363": "taṃ jñāna-cakṣuṣaḥ paśyantīti vivṛtaṃ yatanto yoginaḥ [Gītā 15.11a] iti ślokārdhena /",
  "GE07bhg4c15u:364": "vimūḍhā nānupaśyanti [Gītā 15.10b] ity etad vivṛtaṃ yatanto 'pi [Gītā 15.11b] iti ślokārdheneti pañcānāṃ ślokānāṃ saṅgatiḥ /",
  "GE07bhg4c15u:365": "idānīṃ akṣarāṇi vyākhyāsyāmo mameti /",
  "GE07bhg4c15u:366": "mamaiva paramātmano 'ṃśo niraṃśasyāpi māyayā kalpitaḥ sūryasyeva jale nabhasa iva ca ghaṭe mṛṣābhedavān aṃśa ivāṃśo jīva-loke saṃsāre,",
  "GE07bhg4c15u:367": "sa ca prāṇa-dhāraṇopādhinā jīva-bhūtaḥ kartā bhoktā saṃsaratīti mṛṣaiva prasiddhim upāgataḥ sanātano nitya upādhi-paricchede 'pi vastutaḥ paramātmatva-rūpatvāt /",
  "GE07bhg4c15u:368": "ato jñānādi-jñāna-nivṛttyā sva-svarūpaṃ brahma prāpya tato na nivartanta iti yuktam /",
  "GE07bhg4c15u:369_0": "evam-bhūto 'pi suṣuptāt katham āvartata ity āha - manaḥ ṣaṣṭhaṃ yeṣāṃ tāni śrotra-tvak-cakṣū-rasana-ghrāṇākhyāni",
  "GE07bhg4c15u:369_1": "pañcendriyāīndrasyātmano viṣayopalabdhi-karaṇatayā liṅgāni jāgrat-svapna-bhoga-janaka-karma-kṣaye",
  "GE07bhg4c15u:369_2": "prakṛti-sthāni prakṛtāvajñāne sūkṣma-rūpeṇa sthitāni punar-jāgrad-bhoga-janaka-karmodaye",
  "GE07bhg4c15u:369_3": "bhogārthaṃ karṣati kūrmo 'ṅgānīva prakṛter ajñānād ākarṣati viṣaya-grahaṇa-yogyatayāvirbhāvayatīty arthaḥ /",
  "GE07bhg4c15u:370": "ato jñānād anāvṛttāv apy ajñānād āvṛttir nānupapanneti bhāvaḥ //7//",
  "GE07bhg4c15u:371": "viśvanāthaḥ :",
  "GE07bhg4c15u:372": "tvad-bhaktyā saṃsāram atikrāmyan ta-pada-gāmī jīvaḥ ka ity apekṣāyām āha mamaivāṃśa iti /",
  "GE07bhg4c15u:373": "yad uktaṃ vārāhe svāṃśaś cātha vibhinnāṃśa iti dvedhāyam iṣyate /",
  "GE07bhg4c15u:374": "vibhinnāṃśas tu jīvaḥ syāt iti /",
  "GE07bhg4c15u:375": "sanātano nityaḥ sa ca baddha-daśāyāṃ manaḥ eva ṣaṣṭhaṃ yeṣāṃ tānīndriyāṇi prakṛtāv upādhau sthitāni karṣati /",
  "GE07bhg4c15u:376": "mamaiva etānīti svīyatvābhimānena gṛhītāṃ pādārgala-śṛṅkhalām iva karṣati //7//",
  "GE07bhg4c15u:377": "baladevaḥ : nanu tvat-prapattyā yas tat-padaṃ yāti,",
  "GE07bhg4c15u:378": "sa jīvaḥ ka ity apekṣāyām āha mamaiveti /",
  "GE07bhg4c15u:379": "jīvaḥ sarveśvarasya mamaivāṃśo,",
  "GE07bhg4c15u:380": "na tu brahma-rudrāder īśvarasya,",
  "GE07bhg4c15u:381": "sa ca sanātano nityo,",
  "GE07bhg4c15u:382": "na tu ghaṭākāśādivat kalpitaḥ /",
  "GE07bhg4c15u:383": "sa ca jīva-loke prapañce sthito manaḥ-ṣaṣṭhānīndriyāṇi śrotrādīni karṣati pādādi-śṛṅkhalā iva vahati /",
  "GE07bhg4c15u:384": "tāni kīdṛṃśīty āha prakṛti-sthāni prakṛti-vikāra-bhūtāhaṅkāra-kāryāṇīty arthaḥ /",
  "GE07bhg4c15u:385": "tatra manaḥ sāttvikāhaṅkārasya śrotrādikaṃ tu rājasāhaṅkārasya kāryam iti bodhyam /",
  "GE07bhg4c15u:386_0": "bhagavat-prapattyā prākṛta-karaṇa-hīno bhagaval-lokaṃ gatas tu bhāgavatair deha-karaṇair",
  "GE07bhg4c15u:386_1": "vibhūṣaṇair iva viśiṣṭo bhagavantaṃ saṃśrayan nivasatīti sūcyate -- sa vā eṣa brahma-niṣṭha",
  "GE07bhg4c15u:386_2": "idaṃ śarīraṃ martyam atisṛjya brahmābhisampadya brahmaṇā paśyati brahmaṇā",
  "GE07bhg4c15u:387": "śṛṇoti brahmaṇaivedaṃ sarvam anubhavati iti mādhyandināyana-śruteḥ /",
  "GE07bhg4c15u:388": "vasanti yatra puruṣāḥ sarve vaikuṇṭha-mūrtayaḥ [BhP 3.15.14] ity ādi smṛteś ca /",
  "GE07bhg4c15u:389": "bhagavat-saṅkalpa-siddha-cid-vigrahas tatra bhavatīti /",
  "GE07bhg4c15u:390_0": "yat tu ghaṭākāśavaj jalākāśavad vā jīve brahmaṇo 'ṃśo 'ntaḥ-karaṇenāvacchedāt tasmin",
  "GE07bhg4c15u:390_1": "pratibimba-nāśād vā ghaṭa-jala-nāśe tat-tad-ākāśasya śuddhākāśatvavad antaḥ-karaṇa-nāśe",
  "GE07bhg4c15u:390_2": "jīvāṃśasya śuddha-brahmatvam iti vadanti,",
  "GE07bhg4c15u:391": "na tat sāram,",
  "GE07bhg4c15u:392": "jīva-bhūtaḥ,",
  "GE07bhg4c15u:393": "mamāṃśaḥ,",
  "GE07bhg4c15u:394": "sanātanaḥ ity ukti-vyākopāt /",
  "GE07bhg4c15u:395": "paricchedādi-vāda-dvayasya dehino 'smin yathā [Gītā 2.12] ity atra pratyākhyānāc ca /",
  "GE07bhg4c15u:396": "pratibimba-sādṛśyāt tu tattvaṃ mantavyam ambuvad adhikaraṇa-vinirṇayāt /",
  "GE07bhg4c15u:397": "tasmāt brahmopasarjanatvaṃ jīvasya brahmāṃśatvaṃ vidhu-maṇḍalasya śatāṃśaḥ śukra-maṇḍalam ity ādau dṛṣṭaṃ cedam eka-vastv-eka-deśatvaṃ cāṃśatvam āhuḥ /",
  "GE07bhg4c15u:398": "brahma khalu śaktimad ekaṃ vastu brahma-śaktiḥ,",
  "GE07bhg4c15u:399": "itas tv anyāṃ prakṛtiṃ viddhi me parāṃ jīva-bhūtām [Gītā 7.5] iti pūrvokter atas tad eka-deśāt",
  "GE07bhg4c15u:400": "tad-aṃśo jīvaḥ //7//",
  "GE07bhg4c15u:401": "__________________________________________________________",
  "GE07bhg4c15u:402": "BhG 15.8",
  "GE07bhg4c15u:403": "śarīraṃ yad avāpnoti yac cāpy utkrāmatīśvaraḥ /",
  "GE07bhg4c15u:404": "gṛhītvaitāni saṃyāti vāyur gandhān ivāśayāt //8//",
  "GE07bhg4c15u:405": "śrīdharaḥ : tāny ākṛṣya kiṃ karotīti /",
  "GE07bhg4c15u:406": "atrāha śarīram iti /",
  "GE07bhg4c15u:407": "yad yadā śarīrāntaraṃ karma-vaśād avāpnoti yataś ca śarīrād utkrāmatīśvaro dehādīnāṃ svāmī tadā pūrvasmāt śarīrād etāni gṛhītvā tac-charīrāntaraṃ samyag yāti /",
  "GE07bhg4c15u:408": "śarīre saty api indriya-grahaṇe dṛṣṭāntaḥ /",
  "GE07bhg4c15u:409": "āśayāt sva-sthānāt kusumādeḥ sakāśāt gandhān gandhavataḥ sūkṣmān aṃśān gṛhītvā vāyur yathā gacchati tadvat //8//",
  "GE07bhg4c15u:410": "madhusūdanaḥ :",
  "GE07bhg4c15u:411": "asmin kāle karṣatīty ucyate śarīram iti /",
  "GE07bhg4c15u:412_0": "yad yadotkrāmati bahir nirgacchatīśvaro dehendriya-saṃghātasya svāmī jīvas tadā yato",
  "GE07bhg4c15u:412_1": "dehād utkrāmati tato manaḥ-ṣaṣṭhānīndriyāṇi karṣatīti dvitīya-pādasya prathamam anvaya",
  "GE07bhg4c15u:412_2": "utkramaṇottara-bhāvitvād gamanasya /",
  "GE07bhg4c15u:413": "na kevalaṃ karṣaty eva,",
  "GE07bhg4c15u:414": "kintu yad yadā ca pūrvasmāc charīrāntaram avāpnoti tadaitāni manaḥ-ṣaṣṭhāīndriyāṇi gṛhītvā saṃyāty api samyak punar āgamana-rāhityena gacchaty api /",
  "GE07bhg4c15u:415": "śarīre saty evendriya-grahaṇe dṛṣṭāntaḥ - āśayāt kusumādeḥ sthānād gandhān gandhātmakān sūkṣmān aṃśān gṛhītvā yathā vāyur vāti tadvat //8//",
  "GE07bhg4c15u:416": "viśvanāthaḥ :",
  "GE07bhg4c15u:417": "tāny akṛṣya kiṃ karotīty apekṣāyām āha śarīram iti /",
  "GE07bhg4c15u:418": "yat sthūla-śarīraṃ karma-vaśād avāpnoti,",
  "GE07bhg4c15u:419": "yac ca yasmāc ca śarīrād utkrāmati niṣkrāmati,",
  "GE07bhg4c15u:420_0": "īśvaro dehendriyādi-svāmī jīvaḥ tasmāt tatra etānīndriyāṇi bhūta-sūkṣmaiḥ saha gṛhītvaiva",
  "GE07bhg4c15u:420_1": "saṃyāti vāyur gandhāni iveti vāyur yathāśayād gandhāśrayāt srak-candanādeḥ sakāśāt",
  "GE07bhg4c15u:420_2": "sūkṣmāvayavaiḥ saha gandhān gṛhītvānyatra yāti tadvad ity arthaḥ /",
  "GE07bhg4c15u:421": "baladevaḥ : jīva-loke sthita indriyāṇi karṣati ity uktam /",
  "GE07bhg4c15u:422": "tat pratipādayati śarīram iti /",
  "GE07bhg4c15u:423": "īśvaraḥ śarīrendriyāṇaṃ svāmī jīvo yad yadā pūrva-śarīrād anyac charīram avāpnoti,",
  "GE07bhg4c15u:424": "yadā cāptāc charīrād utkrāmati,",
  "GE07bhg4c15u:425": "tadaitānīndriyāṇi bhūta-sūkṣmaiḥ saha gṛhṭivā yāty āśayāt puṣpa-kośād gandhān gṛhītvā vāyur iva sa yathānyatra yāti tadvat //8//",
  "GE07bhg4c15u:426": "śrotraṃ cakṣuḥ sparśanaṃ ca rasanaṃ ghrāṇam eva ca /",
  "GE07bhg4c15u:427": "adhiṣṭhāya manaś cāyaṃ viṣayān upasevate //9//",
  "GE07bhg4c15u:428": "śrīdharaḥ : tāny evendriyāṇi darśayan yad arthaṃ gṛhītvā gacchati tad āha śrotram iti /",
  "GE07bhg4c15u:429": "śrotrādīni bāhyendriyāṇi manaś cāntaḥkaraṇaṃ,",
  "GE07bhg4c15u:430": "tāny adhiṣṭāyāśritya śabdādīn viṣayān ayaṃ jīva upabhuṅkte //9//",
  "GE07bhg4c15u:431": "madhusūdanaḥ :",
  "GE07bhg4c15u:432": "tāny evendriyāṇi darśayan yad arthaṃ gṛhītvā gacchati tad āha śrotram iti /",
  "GE07bhg4c15u:433": "śrotraṃ cakṣuḥ sparśanaṃ ca rasanaṃ ghrāṇam eva ca /",
  "GE07bhg4c15u:434": "ca-kārāt karmendriyāṇi prāṇaṃ ca manaś ca ṣaṣṭham adhiṣṭhāyaivāśrityaiva viṣayān śabdādīn ayaṃ jīva upasevate bhuṅkte //9//",
  "GE07bhg4c15u:435": "viśvanāthaḥ :",
  "GE07bhg4c15u:436": "tatra gatvā kiṃ karotīty ata āha śrotram iti /",
  "GE07bhg4c15u:437": "śrotrādīnīndriyāṇi manaś cādhiṣṭhāyāśritya viṣayān śabdādīn upabhuṅkte //9//",
  "GE07bhg4c15u:438": "baladevaḥ : tāni gṛhītvā kim arthaṃ yāti /",
  "GE07bhg4c15u:439": "tatrāha śrotram iti /",
  "GE07bhg4c15u:440": "śrotrādīni samanaskāny adhiṣṭhāyāśrityāyaṃ jīvo viṣayān śabdādīn upabhuṅkte /",
  "GE07bhg4c15u:441": "tad arthaṃ tad-grahaṇam ity arthaḥ /",
  "GE07bhg4c15u:442": "ca-śabdāt karmendriyāṇi ca pañca prāṇāṃś cādhiṣṭhāye ty avagamyam //9//",
  "GE07bhg4c15u:443": "__________________________________________________________",
  "GE07bhg4c15u:444": "BhG 15.10",
  "GE07bhg4c15u:445": "utkrāmantaṃ sthitaṃ vāpi bhuñjānaṃ vā guṇānvitam /",
  "GE07bhg4c15u:446": "vimūḍhā nānupaśyanti paśyanti jñāna-cakṣuṣaḥ //10//",
  "GE07bhg4c15u:447": "śrīdharaḥ : nanu kārya-kāraṇa-saṅghāta-vyatirekeṇa evambhūtam ātmānaṃ sarve 'pi kiṃ na paśyanti /",
  "GE07bhg4c15u:448": "tatrāha utkrāmantam iti /",
  "GE07bhg4c15u:449": "utkrāmantaṃ dehād dehāntaraṃ gacchantaṃ tasminn eva dehe sthitaṃ vā viṣayān bhuñjānaṃ vā guṇānvitam indriyādi-yuktaṃ jīvaṃ vimūḍhā nānupaśyanti nālokayanti /",
  "GE07bhg4c15u:450": "jñānam eva cakṣur yeṣāṃ te vivekinaḥ paśyanti //10//",
  "GE07bhg4c15u:451": "madhusūdanaḥ :",
  "GE07bhg4c15u:452": "evaṃ deha-gataṃ darśana-yogayam api dehāt utkrāmantam iti /",
  "GE07bhg4c15u:453": "utkrāmantaṃ dehāntaraṃ gacchantaṃ pūrvasmāt,",
  "GE07bhg4c15u:454": "sthitaṃ vāpi tasminn eva dehe,",
  "GE07bhg4c15u:455": "bhuñjānaṃ vā śabdādīn viṣayān /",
  "GE07bhg4c15u:456": "guṇānvitam sukha-duḥkha-mohātmakair guṇair anvitam /",
  "GE07bhg4c15u:457": "evaṃ sarvāsv avasthāsu darśana-yogyam apy enaṃ vimūḍhā dṛṣṭādṛṣṭa-viṣaya-bhoga-vāsanākṛṣṭa-cetastayātmānātma-vivekāyogyā nānupaśyanti /",
  "GE07bhg4c15u:458": "aho kaṣṭaṃ vartata ity ajñān anukrośati bhagavān /",
  "GE07bhg4c15u:459": "ye tu pramāṇa-janita-jñāna-cakṣuṣo vivekinas ta eva paśyanti //10//",
  "GE07bhg4c15u:460": "viśvanāthaḥ :",
  "GE07bhg4c15u:461": "nanu yamād dehān niṣkrāmati yasmin dehe vā tiṣṭhati tatra sthitvā vā yathā bhogān bhuṅkte ity evaṃ viśeṣaṃ nopalabhāmahe /",
  "GE07bhg4c15u:462": "tatrāha utkrāmantaṃ dehānn niṣkrāmantaṃ,",
  "GE07bhg4c15u:463": "sthitaṃ dehāntare vartamānaṃ ca viṣayān bhuñjānaṃ ca guṇānvitam indiryādi-sahitaṃ vimūḍhā avivekinaḥ jñāna-cakṣuṣo vivekinaḥ //10//",
  "GE07bhg4c15u:464": "baladevaḥ : evaṃ śarīrasthatvenānubhavayogyam avivekinas tam ātmānaṃ nānubhavantīty āha ud iti /",
  "GE07bhg4c15u:465_0": "śarīrād utkrāmantaṃ tatraiva sthitaṃ vā sthitvā viṣayān bhuñjānaṃ vā guṇānvitaṃ sukha-duḥkha-mohair",
  "GE07bhg4c15u:465_1": "indiryādibhir vānvitaṃ yuktam anubhava-yogyam apy ātmānaṃ vimūḍhāś cirantana-jñāna-cakṣuṣo",
  "GE07bhg4c15u:465_2": "viveka-jñāna-netrās tu taṃ paśyanti /",
  "GE07bhg4c15u:466": "śarīrādi-viviktam anubhavanti //10//",
  "GE07bhg4c15u:467": "__________________________________________________________",
  "GE07bhg4c15u:468": "BhG 15.11",
  "GE07bhg4c15u:469": "yatanto yoginaś cainaṃ paśyanty ātmany avasthitam /",
  "GE07bhg4c15u:470": "yatanto 'py akṛtātmāno nainaṃ paśyanty acetasaḥ //11//",
  "GE07bhg4c15u:471": "śrīdharaḥ : durjñeyaś cāyaṃ yato vivekiṣv api kecit paśyanti kecin na paśyantīty āha yatanta iti /",
  "GE07bhg4c15u:472": "yatanto dhyānādibhiḥ prayatamānā yoginaḥ kecid enam ātmānam ātmani dehe 'vasthitaṃ viviktaṃ paśyanti /",
  "GE07bhg4c15u:473": "śāstrābhyāsādibhiḥ prayatnaṃ kurvāṇā apy akṛtātmāno 'viśuddha-cittā ata evācetaso manda-mataya enaṃ na paśyanti //11//",
  "GE07bhg4c15u:474": "madhusūdanaḥ :",
  "GE07bhg4c15u:475": "paśyanti jñāna-cakṣuṣa ity etad vivṛṇoti yatanta iti /",
  "GE07bhg4c15u:476": "ātmani sva-buddhāv avasthitaṃ pratiphalitam enam ātmānam yatanto dhyānādibhiḥ prayatamānā yogina eva paśyanti /",
  "GE07bhg4c15u:477": "co 'vadhāraṇe /",
  "GE07bhg4c15u:478": "yatamānā apy akṛtātmāno yajñādibhir aśodhitāntaḥ-karaṇā ata evācetaso viveka-śūnyā nainaṃ paśyantīti vimūḍhā nānupaśyantīty etad vivaraṇam //11//",
  "GE07bhg4c15u:479": "viśvanāthaḥ :",
  "GE07bhg4c15u:480": "te ca vivekino yatamānā yogina evety āha yatanta iti /",
  "GE07bhg4c15u:481": "akṛtātmāno 'śuddha-cittāḥ //11//",
  "GE07bhg4c15u:482": "baladevaḥ : jñāna-cakṣuṣaḥ paśyanti ity etad vivṛṇvan durjñānatāṃ tasyāh yatanta iti /",
  "GE07bhg4c15u:483": "kecid yogino yatamānāḥ śravaṇādy-upāyān anutiṣṭhanta ātmani śarīre 'vasthitam enam ātmānaṃ paśyanti /",
  "GE07bhg4c15u:484": "kecid yatamānā apy akṛtātmāno 'nirmala-cittā ato 'vacetaso 'nudita-viveka-jñānā enaṃ na paśyantīti durjñeyam ātma-tattvam ity arthaḥ //11//",
  "GE07bhg4c15u:485": "__________________________________________________________",
  "GE07bhg4c15u:486": "BhG 15.12",
  "GE07bhg4c15u:487": "yad āditya-gataṃ tejo jagad bhāsayate 'khilam /",
  "GE07bhg4c15u:488": "yac candramasi yac cāgnau tat tejo viddhi māmakam //12//",
  "GE07bhg4c15u:489": "śrīdharaḥ : tad evaṃ na tad bhāsayate sūrya ity ādinā pārameśvaraṃ paraṃ dhāmoktam /",
  "GE07bhg4c15u:490": "tat-prāptānāṃ cāpunar-āvṛttir uktā /",
  "GE07bhg4c15u:491": "tatra ca saṃsāriṇo 'bhāvam āśaṅkya saṃsāri-svarūpaṃ dehādi-vyatiriktaṃ darśitam /",
  "GE07bhg4c15u:492": "idānīṃ tad eva pārameśvaraṃ rūpam ananta-śaktitvena nirūpayati yad ity ādi-caturbhiḥ /",
  "GE07bhg4c15u:493": "ādiyādiṣu sthitaṃ yad aneka-prakāraṃ tejo viśvaṃ prakāśayati tat sarvaṃ tejo madīyam eva jānīhi //12//",
  "GE07bhg4c15u:494": "madhusūdanaḥ :",
  "GE07bhg4c15u:495_0": "idānīṃ yat padaṃ sarvāvabhāsana-kṣamā apy ādityādayo bhāsayituṃ na kṣamante yat-prāptāś",
  "GE07bhg4c15u:495_1": "ca mumukṣavaḥ punaḥ saṃsārāya nāvartante yasya ca padasyopādi-bhedam anu vidhīyamānā",
  "GE07bhg4c15u:495_2": "jīvā ghaṭākāśādaya ivākāśasya kalpitāṃśā mṛṣaiva saṃsāram anubhavanti tasya padasya",
  "GE07bhg4c15u:495_3": "sarvātmatva-sarva-vyavahārāspadatva-pradarśanena brahmaṇo hi pratiṣṭhāham [Gītā 14.27]",
  "GE07bhg4c15u:495_4": "iti prāg uktaṃ vivarītuṃ caturbhiḥ ślokair ātmano vibhūti-saṃkṣepam āha bhagavān yad iti /",
  "GE07bhg4c15u:496": "na tatra sūryo bhāti na candra-tārakaṃ nemā vidyuto bhānti kuto 'yam agniḥ [KaṭhU 2.2.15] ity ādinā /",
  "GE07bhg4c15u:497": "tam eva bhāntam anubhāti sarvaṃ tasya bhāsā sarvam idaṃ vibhāti [KaṭhU 2.2.15] iti śruty-artham anena vyākhyāyate /",
  "GE07bhg4c15u:498": "yad āditya-gataṃ tejaś caitnyātmakaṃ jyotir yac candramasi yac cāgnau sthitaṃ tejo jagad akhilam",
  "GE07bhg4c15u:499": "avabhāsayate tat tejo māmakaṃ madīyaṃ viddhi /",
  "GE07bhg4c15u:500": "yadyapi sthāvara-jaṅgameṣu samānaṃ caitanyātmakaṃ jyotis tathāpi sattvotkarṣeṇādityādīnām utkarṣāt tatraivāvistarāṃ caitanya-jyotir iti tair viśeṣyate yad āditya-gatam ity ādi /",
  "GE07bhg4c15u:501": "yathā tulye 'pi mukha-saṃnidhāne kāṣṭha-kuḍyādau na mukham āvirbhavati /",
  "GE07bhg4c15u:502_0": "ādarśādau ca svacche svacchatare ca tāratamyenāvirbhavati tadvad yad āditya-gataṃ",
  "GE07bhg4c15u:502_1": "teja ity uktvā punas tat tejo viddhi māmakam iti tejo-grahaṇād yad ādityādi-gataṃ",
  "GE07bhg4c15u:502_2": "tejaḥ prakāśaḥ para-prakāśa-samarthaṃ sita-bhāsvaraṃ rūpaṃ jagad akhilaṃ rūpavad",
  "GE07bhg4c15u:502_3": "vastu avabhāsayate /",
  "GE07bhg4c15u:503": "evaṃ yac candramasi yac cāgnau jagad-avabhāsakaṃ tejas tan māmākaṃ viddhīti vibhūti-kathanāya dvitīyo 'py artho draṣṭavyaḥ /",
  "GE07bhg4c15u:504": "anyathā tan māmakaṃ viddhīty etāvad brūyāt tejo-grahaṇam antareṇaiveti bhāvaḥ //12//",
  "GE07bhg4c15u:505": "viśvanāthaḥ :",
  "GE07bhg4c15u:506": "tad evaṃ jīvasya baddhāvasthāyāṃ yat yat prāpya-vastu tatrāham eva sūrya-candrādy-ātmakaḥ sann upakaromīty āha yad iti tribhiḥ /",
  "GE07bhg4c15u:507_0": "āditya-sthitaṃ teja eva udaya-parvate prātar uditya jīvasya dṛṣṭādṛṣṭa-bhoga-sādhana-karma-pravartanārthaṃ",
  "GE07bhg4c15u:507_1": "jagad bhāsayata evaṃ ca yac candramasi aganau ca tat tad akhilaṃ māmakam eva /",
  "GE07bhg4c15u:508": "sūryādi-saṃjño 'ham eva bhavāmīty arthaḥ /",
  "GE07bhg4c15u:509": "tat tejasa eva tat-tad-vibhūtir iti bhāvaḥ //12//",
  "GE07bhg4c15u:510": "baladevaḥ : atha mad-aṃśasya jīvasya saṃsāra-raktasya mumukṣoś ca bhoga-mokṣa-sādhanam aham eveti bhāvenāha yad iti caturbhiḥ /",
  "GE07bhg4c15u:511": "āditye sthitaṃ yat tejo yac candre 'gnau ca sthitaṃ sat sarvaṃ jagat prakāśayati,",
  "GE07bhg4c15u:512": "tat tejo māmakaṃ madīyaṃ viddhi /",
  "GE07bhg4c15u:513": "uditena sūryeṇa jvalitena ca vahninādṛṣṭa-bhoga-sādhanāni karmāṇi niṣpadyante /",
  "GE07bhg4c15u:514": "timira-jāḍya-nāśādayaś ca sukha-hetavo bhavanti /",
  "GE07bhg4c15u:515": "uditena candreṇa cauṣadhi-poṣa-tāpa-śānti-jyotsnāvihārās tathābhūtā bhavantīti teṣāṃ tat-tat-sādhakaṃ tejo mat-tejo-vibhūtir ity arthaḥ //12//",
  "GE07bhg4c15u:516": "gām āviśya ca bhūtāni dhārayāmy aham ojasā /",
  "GE07bhg4c15u:517": "puṣṇāmi cauṣadhīḥ sarvāḥ somo bhūtvā rasātmakaḥ //13//",
  "GE07bhg4c15u:518": "śrīdharaḥ : kiṃ ca gām iti /",
  "GE07bhg4c15u:519": "gāṃ pṛthvīm ojasā balenādhiṣṭhāyāham eva carācarāṇi bhūtāni dhārayāmi /",
  "GE07bhg4c15u:520": "aham eva rasamayaḥ somo bhūtvā brīhy-ādy-auṣadhīḥ sarvāḥ saṃvardhayāmi //13//",
  "GE07bhg4c15u:521": "madhusūdanaḥ : kiṃ ca,",
  "GE07bhg4c15u:522": "gāṃ pṛthivīm pṛthivī-devatā-rūpeṇāviśyaujasā nijena balena pṛthivīṃ dhūli-muṣṭi-tulyāṃ dṛḍhīkṛtya bhūtāni pṛthivyādheyāni vastūny aham eva dhārayāmi /",
  "GE07bhg4c15u:523": "anyathā pṛthivī sikatā-muṣṭivad viśīryatādho nimajjed vā /",
  "GE07bhg4c15u:524": "yena dyaur ugrā pṛthivī ca dṛḍhā [YajuḥK 1.8.5,",
  "GE07bhg4c15u:525": "TaittS 4.1.8] iti mantra-varṇāt /",
  "GE07bhg4c15u:526": "sa dādhāra pṛthivīm [Ṛk 8.7.3.1] iti ca hiraṇyagarbha-bhāvāpannaṃ bhagavantam evāha /",
  "GE07bhg4c15u:527": "kiṃ ca, rasātmakaḥ sarva-rasa-svabhāvaḥ somo bhūtvauṣadhīḥ sarvā brīhi-yavādyāḥ pṛthivyāṃ jātā aham eva puṣṇāmi puṣṭimatī rasa-svādumatīś ca karomi //13//",
  "GE07bhg4c15u:528": "viśvanāthaḥ :",
  "GE07bhg4c15u:529": "gāṃ pṛthvīm ojasā sva-śaktyāviśyādhiṣṭhāyāham eva carācarāṇi bhūtāni dhārayāmi /",
  "GE07bhg4c15u:530": "tathāham evāmṛta-rasamayaḥ somo bhūtvā brīhy-ādy-auṣadhīḥ sarvāḥ saṃvardhayāmi //13//",
  "GE07bhg4c15u:531": "baladevaḥ : gām iti pāṃśu-muṣṭi-tulyāṃ gāṃ pṛthivīm ojasā sva-śaktyāviśya dṛḍhīkṛtya bhūtāni sthira-carāṇi dhārayāmi /",
  "GE07bhg4c15u:532": "mantra-varṇaś caivam āha -- yena dyaur ugrā pṛthivī ca dṛḍhā [Ṛk 8.7.3.1] iti /",
  "GE07bhg4c15u:533": "anyathāsau sikatā-muṣṭivad-viśīryeṇa nimajjed veti bhāvaḥ /",
  "GE07bhg4c15u:534": "tathāham eva rasātmakaḥ somo 'mṛtamayaś candro bhūtvā sarvā auṣadhīr nikhilā brīhy-ādyāḥ puṣṇāmi /",
  "GE07bhg4c15u:535": "svādu-vividha-rasa-pūrṇāḥ karomi /",
  "GE07bhg4c15u:536": "tathā ca bhūmiloke sthitasya jīvasya vividha-prāsāda-bāṭikā-taḍāgādi-krīḍā-sthānāni nirmāya nānā-rasān bhuñjānasya tat-tat-sādhanam aham eveti //13//",
  "GE07bhg4c15u:537": "__________________________________________________________",
  "GE07bhg4c15u:538": "BhG 15.14",
  "GE07bhg4c15u:539": "ahaṃ vaiśvānaro bhūtvā prāṇināṃ deham āśritaḥ /",
  "GE07bhg4c15u:540": "prāṇāpāna-samāyuktaḥ pacāmy annaṃ catur-vidham //14//",
  "GE07bhg4c15u:541": "śrīdharaḥ : kiṃ ca aham iti /",
  "GE07bhg4c15u:542_0": "aham īśvara eva vaiśvānaro jaṭharāgnir bhūtvā prāṇināṃ dehasyāntaḥ praviśya prānāpānābhyāṃ",
  "GE07bhg4c15u:542_1": "ca tad-uddīpakābhyāṃ sahitaḥ prāṇibhir bhuktaṃ bhakṣyaṃ bhojyaṃ lehyaṃ coṣyaṃ ceti",
  "GE07bhg4c15u:542_2": "caturvidham annaṃ pacāmi /",
  "GE07bhg4c15u:543": "tatra yad dantair avakhaṇḍyāvakhaṇḍya bhakṣyate pūpādi tad bhakṣyam /",
  "GE07bhg4c15u:544": "yat tu kevalaṃ jihvayā viloḍya nigīryate pāyasādi tad bhojyam /",
  "GE07bhg4c15u:545": "yaj jihvāyāṃ nikṣipya rasāsvādena kramaśo nigīryate dravībhūtaṃ guḍādi tal lehyam /",
  "GE07bhg4c15u:546": "yat tu daṃṣṭrādibhir niṣpīḍya sārāṃśaṃ nigīryāvaśiṣṭaṃ tyajyata ikṣu-daṇḍādi tac coṣyam iti caturvidho 'sya bhedaḥ //14//",
  "GE07bhg4c15u:547": "madhusūdanaḥ :",
  "GE07bhg4c15u:548": "kiṃ ca aham iti /",
  "GE07bhg4c15u:549_0": "aham īśvara eva vaiśvānaro jaṭharo 'gnir bhūtvā ayam agnir vaiśvānaro yo 'yam antaḥ",
  "GE07bhg4c15u:549_1": "puruṣe yenedam annaṃ pacyate yad idam adyate [BAU 5.9.1] ity ādi śruti-pratipāditaḥ",
  "GE07bhg4c15u:549_2": "san prāṇināṃ sarveṣāṃ deham āśrito 'ntaḥ praviṣṭaḥ prānāpānābhyāṃ tad-uddīpakābhyāṃ",
  "GE07bhg4c15u:549_3": "saṃyuktaḥ saṃdhukṣitaḥ san pacāmi prāṇibhir bhuktam annaṃ caturvidham bhakṣyaṃ bhojyaṃ",
  "GE07bhg4c15u:549_4": "lehyaṃ coṣyaṃ ceti /",
  "GE07bhg4c15u:550": "tatra yad dantair avakhaṇḍyāvakhaṇḍya bhakṣyate pūpādi tad bhakṣyam /",
  "GE07bhg4c15u:551": "yat tu kevalaṃ jihvayā viloḍya nigīryate sūpaudanādi tad bhojyam /",
  "GE07bhg4c15u:552": "yaj jihvāyāṃ nikṣipya rasāsvādena nigīryate kiṃcid dravībhūtaṃ guḍa-rasālā-śikhariṇy-ādi tal lehyam /",
  "GE07bhg4c15u:553": "yat tu dantair niṣpīḍya rasāṃśaṃ nigīryāvaśiṣṭaṃ tyajyate yathekṣu-daṇḍādi tac coṣyam iti bhedaḥ",
  "GE07bhg4c15u:554": "/ bhoktā yaḥ so 'gnri vaiśvānaro yad bhojyam annaṃ sa somas tad etad ubhayam agnīṣomau sarvam iti dhyāyato 'nna-doṣa-lepo na bhavatīty api draṣṭavyam //14//",
  "GE07bhg4c15u:555": "viśvanāthaḥ :",
  "GE07bhg4c15u:556": "vaiśvānaro jaṭharānalaḥ prāṇāpānābhyāṃ tad uddīpakābhyāṃ sahitaś caturvidhaṃ bhakṣyaṃ bhojyaṃ lehyaṃ coṣyam /",
  "GE07bhg4c15u:557": "bhakṣyaṃ danta-cchedyaṃ bhṛṣṭa-canakādi bhojyaṃ modakādi /",
  "GE07bhg4c15u:558": "lehyaṃ guḍādi /",
  "GE07bhg4c15u:559": "coṣyam ikṣu-daṇḍādi //14//",
  "GE07bhg4c15u:560": "baladevaḥ : bhogyānām annādīnāṃ pāka-hetuś cāham evety āha aham iti /",
  "GE07bhg4c15u:561_0": "vaiśvānaro jaṭharāgnis tac-charīrako bhūtvā prāṇināṃ sarveṣāṃ deham udaram āśritaḥ",
  "GE07bhg4c15u:561_1": "prānāpānābhyāṃ tad-uddīpakābhyāṃ samāyuktaś ca sann ahaṃ tair bhuktaṃ caturvidham",
  "GE07bhg4c15u:561_2": "annaṃ pacāmi pākaṃ nayāmi /",
  "GE07bhg4c15u:562": "śrutiś caivam āha ayam agnir vaiśvānaro yo 'yam antaḥ puruṣe yenedaṃ annaṃ pacyate ity ādinā /",
  "GE07bhg4c15u:563": "tathā cāham eva jāṭharāgni-śarīras tad-upakārīty evam āha sūtrakāraḥ -- śabdādibhyo 'ntaḥ pratiṣṭhānāc ca ity ādinā /",
  "GE07bhg4c15u:564": "annasya cāturvidhyaṃ ca bhakṣyaṃ bhojyaṃ lehyaṃ cūṣyaṃ ceti bhedāt /",
  "GE07bhg4c15u:565": "danta-cchedyaṃ caṇaka-pūpādi /",
  "GE07bhg4c15u:566": "bhakṣyaṃ carvyam iti cocyate /",
  "GE07bhg4c15u:567": "modakaudana-sūpādi bhojyaṃ /",
  "GE07bhg4c15u:568": "pāyasa-guḍa-madhv-ādi lehyaṃ /",
  "GE07bhg4c15u:569": "pakvāmrekṣu-daṇḍādi cūṣyaṃ /",
  "GE07bhg4c15u:570": "soma-vaiśvānarayoḥ svābhedenoktiḥ",
  "GE07bhg4c15u:571": "sva-vyāpyatvād iti bodhyam //14//",
  "GE07bhg4c15u:572": "__________________________________________________________",
  "GE07bhg4c15u:573": "BhG 15.15",
  "GE07bhg4c15u:574": "sarvasya cāhaṃ hṛdi saṃniviṣṭo",
  "GE07bhg4c15u:575": "mattaḥ smṛtir jñānam apohanaṃ ca /",
  "GE07bhg4c15u:576": "vedaiś ca sarvair aham eva vedyo",
  "GE07bhg4c15u:577": "vedānta-kṛd veda-vid eva cāham //15//",
  "GE07bhg4c15u:578": "śrīdharaḥ : kiṃ ca sarvasya prāni-jātasya hṛdi samyag-antaryāmi-rūpeṇa praviṣṭo 'ham /",
  "GE07bhg4c15u:579": "ataś ca matta eva hetoḥ prāṇi-mātrasya pūrvānbhūtārtha-viṣayā smṛtir bhavati /",
  "GE07bhg4c15u:580": "jñānaṃ ca viṣayendndriya-saṃyogajaṃ bhavati /",
  "GE07bhg4c15u:581": "āpohanaṃ ca tayoḥ pramoṣo bhavati /",
  "GE07bhg4c15u:582": "vedaiś ca sarvais tat-tad-devatādi-rūpeṇāham eva vedyaḥ /",
  "GE07bhg4c15u:583": "vedānta-kṛt tat-sampradāya-pravartakaś ca /",
  "GE07bhg4c15u:584": "jñānado gurur aham ity arthaḥ /",
  "GE07bhg4c15u:585": "veda-vid eva ca vedārtha-vid apy aham eva //15//",
  "GE07bhg4c15u:586": "madhusūdanaḥ : kiṃ ca,",
  "GE07bhg4c15u:587": "sarvasya brahmādi-sthāvarāntasya prāṇi-jātasyāham ātmā san hṛdi buddhau saṃniviṣtaḥ sa eṣa iha praviṣṭaḥ [BAU 1.4.7] iti śruteḥ /",
  "GE07bhg4c15u:588": "anena jīvenātmanānupraviśya nāma-rūpe vyākaravāṇi [ChāU 6.3.2] iti ca /",
  "GE07bhg4c15u:589": "ato matta ātmana eva hetoḥ prāṇi-jātasya yathānurūpaṃ smṛtir etaj janmani pūrvānubhūtārtha-viṣayā vṛttir yogināṃ ca janmāntarānubhūtārtha-viṣayāpi /",
  "GE07bhg4c15u:590": "tathā matta eva jñānaṃ viṣayendriya-saṃyogajaṃ bhavati /",
  "GE07bhg4c15u:591": "yogināṃ ca deśa-kāla-viprakṛṣṭa-viṣayam api /",
  "GE07bhg4c15u:592": "evaṃ kāma-krodha-śokādi-vyākula-cetasām apohanaṃ ca smṛti-jñānayor apāyaś ca matta eva bhavati /",
  "GE07bhg4c15u:593": "evaṃ svasya jīva-rūpatām uktvā brahma-rūpatām āha - vedaiś ca sarvair indrādi-devatā-prakāśakair api aham eva vedyaḥ sarvātmatvāt /",
  "GE07bhg4c15u:594": "indraṃ mitraṃ varuṇam agnim āhur",
  "GE07bhg4c15u:595": "atho divyaḥ sa suparṇo garutmān /",
  "GE07bhg4c15u:596": "ekaṃ sad viprā bahudhā vadanti",
  "GE07bhg4c15u:597": "agniṃ yamaṃ mātariśvānam āhuḥ //",
  "GE07bhg4c15u:598": "[Ṛk 2.3.22.6] iti mantra-varṇāt /",
  "GE07bhg4c15u:599": "eṣa u hy eva sarve devāḥ iti ca śruteḥ /",
  "GE07bhg4c15u:600": "vedānta-kṛd vedāntārtha-sampradāya-pravartako veda-vyāsādi-rūpeṇa /",
  "GE07bhg4c15u:601": "na kevalam etāvad eva veda-vid eva cāhaṃ karma-kāṇḍopāsanā-kāṇḍa-jñāna-kāṇḍātmaka-mantra-brāhmaṇa-rūpa-sarva-vedārtha-vic cāham eva /",
  "GE07bhg4c15u:602": "ataḥ sādhūktaṃ brahmaṇo hi pratiṣṭhāham [Gītā 14.27] ity ādi //15//",
  "GE07bhg4c15u:603": "viśvanāthaḥ :",
  "GE07bhg4c15u:604": "yathaiva jaṭhare jaṭharāgnir ahaṃ tathaiva sarvasya carācarasya hṛdi sanniviṣṭo buddhi-tattva-rūpo 'ham eva /",
  "GE07bhg4c15u:605": "yato matto buddhi-tattvād eva pūrvānubhūtārtha-viṣayānusmṛtir bhavati /",
  "GE07bhg4c15u:606": "tathā viṣayendriya-yogajaṃ jñānaṃ ca apohanaṃ smṛti-jñānayor apagamaś ca bhavatīti /",
  "GE07bhg4c15u:607": "jīvasya bandhāvasthāyāṃ svasyopakārakatvam uktvā mokṣāvasthāyāṃ yat prāpyaṃ tatrāpy upakāratvam āha vedair iti /",
  "GE07bhg4c15u:608": "veda-vyāsa-dvārā vedānta-kṛd aham eva yato vedavid vedārtha-tattva-jño 'ham eva matto 'nyo vedārthaṃ na jānātīty arthaḥ //15//",
  "GE07bhg4c15u:609": "baladevaḥ : prāṇināṃ jñānājñāna-hetuś cāham evety āha sarvasya ceti /",
  "GE07bhg4c15u:610": "tayoḥ soma-vaiśvānarayoḥ sarvasya ca prāṇi-vṛndasya hṛdi nikhila-pravṛtti-hetu-jñānodaya-dehe 'ham eva niyāmakatvena sanniviṣṭaḥ /",
  "GE07bhg4c15u:611": "antaḥ-praviṣṭaḥ śāstā janānām [TaittA 3.11] /",
  "GE07bhg4c15u:612": "ity ādi-śravaṇāt /",
  "GE07bhg4c15u:613": "ato matta eva sarvasya smṛtiḥ pūṛvānubhūta-vastu-viṣayānusandhi-jñānaṃ ca viṣayendriya-sannikarṣa-janyaṃ jāyate /",
  "GE07bhg4c15u:614": "tayor apohanaṃ pramoṣaś ca matto bhavati /",
  "GE07bhg4c15u:615": "evam uktaṃ uddhavena tvatto jñānaṃ hi jīvānāṃ pramoṣas tatra śaktitaḥ iti /",
  "GE07bhg4c15u:616": "evaṃ sāṃsārika-bhoga-sādhanatāṃ svasyoktvā mokṣa-sādhanatām āha vedaiś ceti /",
  "GE07bhg4c15u:617": "sarvair nikhilair vedair aham eva sarveśvaraḥ sarva-śaktimān kṛṣṇo vedyaḥ /",
  "GE07bhg4c15u:618": "yo 'sau sarvair vedair gīyate iti śruteḥ /",
  "GE07bhg4c15u:619": "atra karma-kāṇḍena paramparayā jñāna-kāṇḍena tu sākṣād iti bodhyam /",
  "GE07bhg4c15u:620": "katham evaṃ pratyetavyam iti cet tatrāha vedānta-kṛd aham eveti /",
  "GE07bhg4c15u:621": "vedānām anto 'rtha-nirṇayas tat-kṛd aham eva bādarāyaṇātmanā /",
  "GE07bhg4c15u:622": "evam āha sūtra-kāraḥ -- ta tu samanvayāt [Vs 1.1.4] ity ādibhiḥ /",
  "GE07bhg4c15u:623": "nanv anye vedārtham anyathā vyācakṣyate /",
  "GE07bhg4c15u:624": "tatrāha vedavid eva cāham ity aham eva vedavid iti /",
  "GE07bhg4c15u:625": "bādarāyaṇaḥ san yam artham ahaṃ niraṇaiṣaṃ sa eva vedārthas tato 'nyathā tu bhrānti-vijṛmbhita iti /",
  "GE07bhg4c15u:626": "tathā ca mokṣa-pradasya sarveśvara-tattvasya vedair abodhanād aham eva mokṣa-sādhanam //15//",
  "GE07bhg4c15u:627": "dvāv imau puruṣau loke kṣaraś cākṣara eva ca /",
  "GE07bhg4c15u:628": "kṣaraḥ sarvāṇi bhūtāni kūṭastho 'kṣara ucyate //16//",
  "GE07bhg4c15u:629": "śrīdharaḥ : idānīṃ tad dhāma paramaṃ mameti yad uktaṃ svakīyaṃ sarvottama-svarūpaṃ tad darśayati dvāv iti tribhiḥ /",
  "GE07bhg4c15u:630": "kṣaraś cākṣaraś ceti dvāv imau puruṣau loke prasiddhau /",
  "GE07bhg4c15u:631": "tāv evāha tatra kṣaraḥ puruṣo nāma sarvāṇi bhūtāni brahmādi-sthāvarāntāni śarīrāṇi /",
  "GE07bhg4c15u:632": "aviveki-lokasya śarīreṣv eva puruṣatva-prasiddheḥ /",
  "GE07bhg4c15u:633": "kuṭo rāśiḥ śilā-rāśiḥ /",
  "GE07bhg4c15u:634": "parvata iva deheṣu naśyatsv api nirvikāratayā tiṣṭhatīti kūṭashtaś cetano bhoktā /",
  "GE07bhg4c15u:635": "sa tv akṣaraḥ puruṣa ity ucyate vivekibhiḥ //16//",
  "GE07bhg4c15u:636": "madhusūdanaḥ :",
  "GE07bhg4c15u:637_0": "evaṃ sopādhikam ātmānam uktvā kṣarākṣara-śabda-vācya-kārya-kāraṇopādhi-dvaya-viyogena",
  "GE07bhg4c15u:637_1": "nirupādhikaṃ śuddham ātmānaṃ pratipādayati kṛpayā bhagavān arjunāya dvāv imāv iti tribhiḥ ślokaiḥ /",
  "GE07bhg4c15u:638": "dvāv imau pṛthag-rāśī-kṛtau puruṣau puruṣopādhitvena puruṣa-śabda-vyapadeśyau loke saṃsāre /",
  "GE07bhg4c15u:639": "kau tau ? ity āha kṣarākṣara eva ca kṣaratīti kṣaro vināśī kārya-rāśir ekaḥ puruṣaḥ /",
  "GE07bhg4c15u:640": "na kṣaratīty akṣaro vināśa-rahitaḥ kṣarākhyasya puruṣasyotpatti-bījaṃ bhagavato māyā-śaktir dvitīyaḥ puruṣaḥ /",
  "GE07bhg4c15u:641": "tau puruṣau vyācaṣṭe svayam eva bhagavān kṣaraḥ sarvāṇi bhūtāni samastaṃ kārya-jātam ity arthaḥ /",
  "GE07bhg4c15u:642": "kūṭasthaḥ kūṭo yathārtha-vastv-ācchādanenāyathārth-vastu-prakāśanaṃ vañcanaṃ māyety anarthāntaram /",
  "GE07bhg4c15u:643": "tenāvaraṇa-vikṣepa-śakti-dvaya-rūpeṇa",
  "GE07bhg4c15u:644": "sthitaḥ kūṭastho bhagavān māyā-śakti-rūpaḥ kāraṇopādhiḥ saṃsāra-bījatvenānantyād akṣara ucyate /",
  "GE07bhg4c15u:645": "kecit tu kṣara-śabdenācetana-vargam uktvā kūṭastho 'kṣara ucyata ity anena jīvam āhuḥ /",
  "GE07bhg4c15u:646": "tan na samyak /",
  "GE07bhg4c15u:647": "kṣetrajñasyaiveha puruṣottamatvena pratipādyatvāt /",
  "GE07bhg4c15u:648": "tasmāt kṣarākṣara-śabdābhyāṃ kārya-kāraṇopādhī ubhāv api jaḍāv evocyete ity eva yuktam //16//",
  "GE07bhg4c15u:649": "viśvanāthaḥ :",
  "GE07bhg4c15u:650": "yasmād aham eva vedavit tasmāt sarva-vedārtha-niṣkarṣaṃ saṅkṣepeṇa bravīmi śṛṇu ity āha dvāv imāv iti tribhiḥ /",
  "GE07bhg4c15u:651": "loke caturdaśa-bhuvanātmake jaḍa-prapañce imau dvau puruṣau cetanau staḥ /",
  "GE07bhg4c15u:652": "kau tāv ata āha kṣaraṃ sva-svarūpāt kṣarati vicyuto bhavatīti kṣaro jīvaḥ /",
  "GE07bhg4c15u:653": "sva-svarūpān na kṣaratīty akṣara brahmaiva /",
  "GE07bhg4c15u:654": "etad vai tad akṣaraṃ gārgi brāhmaṇā vividiṣanti /",
  "GE07bhg4c15u:655": "iti śruteḥ /",
  "GE07bhg4c15u:656": "akṣaraṃ brahma paramam iti smṛteś ca akṣara-śabdo brahma-vācaka eva dṛṣṭaḥ /",
  "GE07bhg4c15u:657_0": "kṣarākṣarayor arthaṃ punar viśadayati sarvāṇi bhūtāni eko jīva eva anādy-avidyayā",
  "GE07bhg4c15u:657_1": "svarūpa-vicyutaḥ san karma-paratantraḥ samaṣṭy-ātmako brahmādi-sthāvarāntāni bhūtāni bhavatīty arthaḥ /",
  "GE07bhg4c15u:658": "jātyā vā ekavacanam /",
  "GE07bhg4c15u:659": "dvitīya-puruṣo 'kṣaras tu kūṭastha ekenaiva svarūpeṇavicyutimatā sarva-kāla-vyāpī",
  "GE07bhg4c15u:660": "/ ekarūpatayā tu yaḥ kāla-vyāpī sa kūṭasthaḥ ity amaraḥ //16//",
  "GE07bhg4c15u:661": "baladevaḥ : bādarāyaṇātmanā nirṇītaṃ vedārthaṃ saṅkṣipyāha dvāv iti /",
  "GE07bhg4c15u:662": "lokyate tattvam anena iti vyutpatter loke vede /",
  "GE07bhg4c15u:663": "dvau puruṣau prathitau imāv iti pramāṇa-siddhatā sūcyate /",
  "GE07bhg4c15u:664": "tau kāv ity āha kṣaraś ceti /",
  "GE07bhg4c15u:665": "śarīra-kṣaraṇāt kṣaro 'nekāvastho baddho 'cit-saṃsargaika-dharma-sambandhād ekatvena nirdiṣṭaḥ /",
  "GE07bhg4c15u:666": "akṣaras tad-abhāvād ekāvastho mukto 'cid-viyogaika-dharma-sambandhād ekatvena nirdiṣṭaḥ /",
  "GE07bhg4c15u:667": "kṣarākṣarau sphuṭayati sarvāṇi brahmādi-stambāntāni bhūtāni kṣaraḥ /",
  "GE07bhg4c15u:668": "kūtasthaḥ sadiakāvastho muktas tv akṣaraḥ /",
  "GE07bhg4c15u:669": "ekatva-nirdeśaḥ prāg-ukta-yukter bodhyaḥ /",
  "GE07bhg4c15u:670": "bahavo jñāna-tapasā ity ādeḥ /",
  "GE07bhg4c15u:671": "idaṃ jñānam upāśritya ity ādeś ca bahutva-saṅkhyākaḥ saḥ //16//",
  "GE07bhg4c15u:672": "__________________________________________________________",
  "GE07bhg4c15u:673": "BhG 15.17",
  "GE07bhg4c15u:674": "uttamaḥ puruṣas tv anyaḥ paramātmety udāhṛtaḥ /",
  "GE07bhg4c15u:675": "yo loka-trayam āviśya bibharty avyaya īśvaraḥ //17//",
  "GE07bhg4c15u:676": "śrīdharaḥ : yad artham etau lakṣitau tam āha uttama iti /",
  "GE07bhg4c15u:677": "etābhyāṃ kṣarāksarābhyām anyo vilakṣaṇas tu uttamaḥ puruṣaḥ /",
  "GE07bhg4c15u:678": "vailakṣaṇyam evāha paramaś cāsāv ātmā cety udāhṛtaḥ uktaḥ śrutibhiḥ /",
  "GE07bhg4c15u:679": "ātmatvena kṣarād acetanād vilakṣaṇaḥ /",
  "GE07bhg4c15u:680": "paramatvenākṣarāc cetanād bhoktur vilakṣaṇa ity arthaḥ /",
  "GE07bhg4c15u:681": "paramātmatvaṃ darśayati yo loka-trayam iti /",
  "GE07bhg4c15u:682": "ya īśvara īśana-śīlo 'vyayaś ca nirvikāra eva san loka-trayaṃ kṛsnam āviśya bibharti pālayati //17//",
  "GE07bhg4c15u:683": "madhusūdanaḥ :",
  "GE07bhg4c15u:684": "ābhyāṃ kṣarākṣarābhyāṃ vilakṣaṇaḥ kṣarākṣaropādhi-dvaya-doṣeṇāspṛṣṭo nitya-śuddha-buddha-mukta-svabhāvaḥ uttama iti /",
  "GE07bhg4c15u:685": "uttama utkṛṣṭatamaḥ puruṣas tv anyonya evātyanta-vilakṣaṇa ābhyāṃ kṣarākṣarābhyāṃ jaḍa-rāśibhyām ubhaya-bhāsakas tṛtīyaś cetana-rāśir ity arthaḥ /",
  "GE07bhg4c15u:686_0": "paramātmety udāhṛto 'nna-maya-prāṇa-maya-mano-maya-jñāna-mayānanda-mayebhyaḥ pañcabhyo",
  "GE07bhg4c15u:686_1": "'vidyā-kalpitātmabhyaḥ paramaḥ prakṛṣṭo 'kalpito brahma pucchaṃ pratiṣṭhety ukta",
  "GE07bhg4c15u:686_2": "ātmā ca sarva-bhūtānāṃ pratyak-cetana ity ataḥ paramātmety uktao vedānteṣu /",
  "GE07bhg4c15u:687": "yaḥ paramātmā loka-trayam bhūr-bhuvaḥ-svar-ākhyaṃ sarvaṃ jagad iti yāvat /",
  "GE07bhg4c15u:688": "āviśya svakīyayā māyā-śaktyādhiṣṭhāya bibharti sattā-sphūrti-pradānena dhārayati poṣayati ca / kīdṛśaḥ",
  "GE07bhg4c15u:689": "? avyayaḥ sarva-vikāra-śūnya īśvaraḥ sarvasya niyantā nārāyaṇaḥ sa uttamaḥ puruṣaḥ paramātmety udāhṛta ity anvayaḥ /",
  "GE07bhg4c15u:690": "sa uttamaḥ puruṣa iti śruteḥ //17//",
  "GE07bhg4c15u:691": "viśvanāthaḥ :",
  "GE07bhg4c15u:692": "jñānibhir upāsyaṃ brahmoktvā yogibhir upāsyaṃ paramātmānam āha uttama iti /",
  "GE07bhg4c15u:693": "tu-śabdaḥ pūrva-vaiśiṣṭhyād dyotakaḥ /",
  "GE07bhg4c15u:694": "jñānibhyaś cādhiko yogīty upāsaka-vaiśiṣṭyād evopāsya-vaiśiṣṭyaṃ ca labhyate /",
  "GE07bhg4c15u:695": "paramātma-tattvam eva darśayati ya īśvara īsana-śīlo 'vyayo nirvikāra eva san loka-trayaṃ kṛtsnam āviśya bibharti dhārayati pālayati ca //17//",
  "GE07bhg4c15u:696": "baladevaḥ : yad arthaṃ dvau puruṣau nirūpitau tam āha uttama iti /",
  "GE07bhg4c15u:697": "anyaḥ kṣarākṣarābhyāṃ na tu tayor evaikaḥ saṅkalpa iti bhāvaḥ /",
  "GE07bhg4c15u:698": "tatra śruti-sammatim āha paramātmeti /",
  "GE07bhg4c15u:699": "uttamatā-prayojakaṃ dharmam āha yo loketi /",
  "GE07bhg4c15u:700": "na caitaj jagad-vidhāraṇa-pālana-rūpam īśanaṃ baddhasya jīvasya karmāsambhavāt /",
  "GE07bhg4c15u:701": "na ca muktasya jagad-vyāpāra-varjam iti pratiṣedhāc ca //17//",
  "GE07bhg4c15u:702": "__________________________________________________________",
  "GE07bhg4c15u:703": "BhG 15.18",
  "GE07bhg4c15u:704": "yasmāt kṣaram atīto 'ham akṣarād api cottamaḥ /",
  "GE07bhg4c15u:705": "ato 'smi loke vede ca prathitaḥ puruṣottamaḥ //18//",
  "GE07bhg4c15u:706": "śrīdharaḥ : evam uktaṃ puruṣottamatvam ātmano nāma-nirvacanena darśayati yasmādi it /",
  "GE07bhg4c15u:707": "yasmāt kṣaraṃ jaḍa-vargam atikrānto 'haṃ nityam uktatvāt /",
  "GE07bhg4c15u:708": "akṣarāc cetana-vargād apy uttamaś ca niyantṛtvāt /",
  "GE07bhg4c15u:709": "ato loke vede ca puruṣottama iti prathitaḥ prakhyāto 'smi /",
  "GE07bhg4c15u:710": "tathā ca śrutiḥ - sa eva sarvasyeśānaḥ sarvasyādhipatiḥ sarvam idaṃ praśāstīty ādi //18//",
  "GE07bhg4c15u:711": "madhusūdanaḥ :",
  "GE07bhg4c15u:712_0": "idānīṃ yathā-vyākhyāteśvarasya kṣarākṣara-vilakṣaṇasya puruṣottama ity etat prasiddha-nāma-nirvacanenedṛśaḥ",
  "GE07bhg4c15u:712_1": "parameśvaro 'ham evety ātmānaṃ darśayati bhagavān brahmaṇo hi pratiṣṭhāhaṃ [Gītā",
  "GE07bhg4c15u:712_2": "14.27] tad dhāma paramaṃ mama [Gītā 15.6] ityādi prāg-ukta-nija-mahima-nirdhāraṇāya yasmād iti /",
  "GE07bhg4c15u:713_0": "yasmāt kṣaraṃ kāryatvena vināśinaṃ māyāmayaṃ saṃsāra-vṛklṣam aśvatthākhyam atīto",
  "GE07bhg4c15u:713_1": "'tikrānto 'haṃ parameśvaro 'kṣarād api māyākhyād avyākṛtād akṣarāt parataḥ para iti",
  "GE07bhg4c15u:713_2": "pañcamy-antākṣara-padena pratipāditāt saṃsāra-vṛkṣa-bīja-bhūtāt sarva-kāraṇād api",
  "GE07bhg4c15u:713_3": "cottama utkṛṣṭatamaḥ /",
  "GE07bhg4c15u:714": "ataḥ kṣarākṣarābhyāṃ puruṣotpādhibhyām adhyāsena puruṣa-pada-vyapadśyābhyām uttamatvād asmi bhavāmi loke vede ca prathitaḥ prakhyātaḥ puruṣottama",
  "GE07bhg4c15u:715": "iti sa uttamaḥ puruṣa iti veda udāhṛta eva loke ca kavi-kāvyādau harir yathaikaḥ puruṣottamaḥ smṛtaḥ ity ādi prasiddham /",
  "GE07bhg4c15u:716": "kāruṇyato naravad ācarataḥ parārthān",
  "GE07bhg4c15u:717": "pārthāya bodhitavato nijam īśvaratvam /",
  "GE07bhg4c15u:718": "sac-cit-ukhaika-vapuṣaḥ puruṣottamasya",
  "GE07bhg4c15u:719": "nārāyaṇasya mahimā na hi mānam eti //",
  "GE07bhg4c15u:720": "kecin nigṛhya karaṇāni visṛjya bhogam",
  "GE07bhg4c15u:721": "āsthāya yogam amalātma-dhiyo yatante /",
  "GE07bhg4c15u:722": "nārāyaṇasya mahimānam ananta-pāram",
  "GE07bhg4c15u:723": "āsvādayann amṛta-sāram ahaṃ tu muktaḥ //18//",
  "GE07bhg4c15u:724": "viśvanāthaḥ :",
  "GE07bhg4c15u:725": "yogibhir upāsyaṃ paramātmānam uktvā bhaktair upāsyaṃ bhagavantaṃ vadan bhagavattve 'pi svasya kṛṣṇa-svarūpasya puruṣottama iti nāma vyācakṣāṇaḥ sarvotkarṣam āha yasmād iti /",
  "GE07bhg4c15u:726": "kṣaraṃ puruṣaṃ jīvātmānam atītaḥ akṣarāt puruṣāt brahmata uttamād avikārāt paramātmanaḥ puruṣād apy uttamaḥ /",
  "GE07bhg4c15u:727": "yoginām api sarveṣāṃ",
  "GE07bhg4c15u:728": "mad-gatenāntarātmanā /",
  "GE07bhg4c15u:729": "śraddhāvān bhajate yo māṃ",
  "GE07bhg4c15u:730": "sa me yuktatamo mataḥ // [Gītā 6.47] iti /",
  "GE07bhg4c15u:731": "upāsaka-vaiśiṣṭyād evopāsya-vaiśiṣṭya-lābhāt /",
  "GE07bhg4c15u:732": "ca-kārād bhagavato vaikuṇṭha-nāthādeḥ sakāśād api ete cāṃśa-kalāḥ puṃsaḥ kṛṣṇas tu bhagavān svayam iti sūtokter aham uttamaḥ /",
  "GE07bhg4c15u:733": "atra yadyapy ekam eva sac-cid-ānanda-svarūpaṃ vastu brahma-paramātma-bhagavat-śabdair ucyate na tu vastutaḥ svarūpataḥ ko 'pi bhedo 'sti svarūpa-dvayābhāvāt (BhP 6.9.35)",
  "GE07bhg4c15u:734": "iti ṣaṣṭha-skandhokteḥ /",
  "GE07bhg4c15u:735": "tad api tat-tad-upāsakānāṃ sādhanataḥ phalataś ca bheda-darśanāt bheda iva vyavahriyate /",
  "GE07bhg4c15u:736": "tathā hi brahma-paramātma-bhagavad-upāsakānāṃ krameṇa tat-tat-prāpti-sādhanaṃ jñānaṃ yogo bhaktiś ca /",
  "GE07bhg4c15u:737": "phalaṃ ca jñāna-yogayor vastuto mokṣa eva,",
  "GE07bhg4c15u:738": "bhaktes tu premavat-pārṣadatvaṃ ca /",
  "GE07bhg4c15u:739": "tatra bhaktyā vinā jñāna-yogābhyāṃ naiṣkarmyam apy acyuta-bhāva-varjitaṃ na śobhate [BhP 1.5.12] iti /",
  "GE07bhg4c15u:740": "pureha bhūman bahavo 'pi yoginaḥ [BhP 10.14.5] ity ādi-darśanāt na mokṣa iti /",
  "GE07bhg4c15u:741": "brahmopāsakaiḥ paramātmopāsakaiḥ sva-sādhya-phala-siddhy-arthaṃ bhagavato bhaktir avaśyaṃ kartavyaiva /",
  "GE07bhg4c15u:742": "bhagavad-upāsakas tu sva-sādhya-phala-siddhy-arthaṃ na brahmopāsanāpi paramātmopāsanā kriyate /",
  "GE07bhg4c15u:743": "na jñānaṃ na ca vairāgyaṃ prāyaḥ śreyo bhaved iha [BhP 11.20.31] iti,",
  "GE07bhg4c15u:744": "yat karmabhir yat tapasā jñāna-vairāgyataś ca yat [BhP 11.20.32] ity ādau -",
  "GE07bhg4c15u:745": "sarvaṃ mad-bhakti-yogena",
  "GE07bhg4c15u:746": "mad-bhakto labhate 'ñjasā /",
  "GE07bhg4c15u:747": "svargāpavargaṃ mad-dhāma",
  "GE07bhg4c15u:748": "kathañcid yadi vāñchati // iti [BhP 11.20.33] /",
  "GE07bhg4c15u:749": "yā vai sādhana-sampattiḥ",
  "GE07bhg4c15u:750": "puruṣārtha-catuṣṭaye /",
  "GE07bhg4c15u:751": "tayā vinā tad āpnoti",
  "GE07bhg4c15u:752": "naro nārāyaṇāśrayaḥ //",
  "GE07bhg4c15u:753": "ity ādi vacanebhyaḥ //",
  "GE07bhg4c15u:754": "ataeva bhagavad-upāsanayā svargāpavarga-premādīni sarva-phalāny eva labdhuṃ śakyante /",
  "GE07bhg4c15u:755": "brahma-paramātmopāsanayā tu na premādīnīty ata eva brahma-paramātmābhyāṃ bhagavad-utkarṣaḥ khalu abhede 'py ucyate /",
  "GE07bhg4c15u:756": "yathā tejastvenābhede 'pi jyotir dīpāgni-puñjeṣu madhye śītādy-ārti-kṣayād dhetor agni-puñja eva śreṣṭha ucyate /",
  "GE07bhg4c15u:757": "tatrāpi bhagavataḥ śrī-kṛṣṇasya tu parama evotkarṣaḥ /",
  "GE07bhg4c15u:758": "yathā agni-puñjād api sūryasya,",
  "GE07bhg4c15u:759": "yena brahmopāsanā-paripākato labhyo nirvāṇa-mokṣaḥ sva-dveṣṭṛbhyo 'py agha-bak-jarāsandhādibhyo mahā-pāpibhyo datta iti /",
  "GE07bhg4c15u:760": "ataeva brahmaṇo hi pratiṣṭhāham ity atra yathāvad eva vyākhyātaṃ śrī-svāmi-caraṇaiḥ /",
  "GE07bhg4c15u:761": "śrī-madhusūdana-sarasvatī-pādair api --",
  "GE07bhg4c15u:762": "cid-ānandākāraṃ jalada-ruci-sāraṃ śruti-girāṃ",
  "GE07bhg4c15u:763": "vraja-strīṇāṃ hāraṃ bhava-jaladhi-pāraṃ kṛta-dhiyām /",
  "GE07bhg4c15u:764": "vihantuṃ bhūbhāraṃ vidadhad-avatāraṃ muhur aho",
  "GE07bhg4c15u:765": "tato vāraṃ vāraṃ bhajata kuśalārambha-kṛtinaḥ // iti /",
  "GE07bhg4c15u:766": "vaṃśī-vvibhūṣita-karān nava-nīradābhāt",
  "GE07bhg4c15u:767": "pītāmbarād aruṇa-bimba-phalādharauṣṭhāt /",
  "GE07bhg4c15u:768": "pūrṇendu-sundara-mukhād aravinda-netrāt",
  "GE07bhg4c15u:769": "kṛṣṇāt paraṃ kim api tattvam ahaṃ na jāne // iti /",
  "GE07bhg4c15u:770": "pramāṇato 'pi nirṇīyaṃ",
  "GE07bhg4c15u:771": "kṛṣṇa-māhātmyam adbhutam /",
  "GE07bhg4c15u:772": "na śaknuvanti ye soḍhuṃ",
  "GE07bhg4c15u:773": "te mūḍhā nirayaṃ gatāḥ //",
  "GE07bhg4c15u:774": "ity uktavadbhiḥ kṛṣṇe sarvotkarṣa eva vyavasthāpita ity ataḥ dvāv imau ity ādi śloka-trayasyāsya vyākhyāyām asyām abhyasūyā nāviṣkartavyā /",
  "GE07bhg4c15u:775": "namo 'stu kevala-vidbhyaḥ //18//",
  "GE07bhg4c15u:776": "baladevaḥ : atha puruṣottama-nāma-nirvacanaṃ svasya tattvam āha yasmād iti uttama utkṛṣṭatamaḥ /",
  "GE07bhg4c15u:777": "loke pauruṣeyāgame lokyate vedārtho 'nena iti nirukteḥ /",
  "GE07bhg4c15u:778": "vede tāvad eṣa samprasādo 'smāc charīrāt samutthāya paraṃ jyotīrūpaṃ sampadya svena rūpeṇābhiniṣpadyate,",
  "GE07bhg4c15u:779": "sa uttamaḥ puruṣaḥ ity ādau prathitaḥ yat paraṃ jyotiḥ samprasādenopasampannaṃ sa uttamaḥ puruṣaḥ paramātmetiy arthaḥ / loke ca -",
  "GE07bhg4c15u:780": "tair vijñāpita-kāryas tu",
  "GE07bhg4c15u:781": "bhagavān puruṣottamaḥ /",
  "GE07bhg4c15u:782": "avatīrṇo mahā-yogī",
  "GE07bhg4c15u:783": "satyavatyāṃ parāśarāt //",
  "GE07bhg4c15u:784": "[SkandaP] ity ādau prathitaḥ //18//",
  "GE07bhg4c15u:785": "__________________________________________________________",
  "GE07bhg4c15u:786": "BhG 15.19",
  "GE07bhg4c15u:787": "yo mām evam asaṃmūḍho jānāti puruṣottamam /",
  "GE07bhg4c15u:788": "sa sarva-vid bhajati māṃ sarva-bhāvena bhārata //19//",
  "GE07bhg4c15u:789": "śrīdharaḥ : evambhūteśvarasya jñātuḥ phalam āha ya iti /",
  "GE07bhg4c15u:790": "evam ukta-prakāreṇāsammūḍho niścita-matiḥ san yo māṃ puruṣottamaṃ jānāti sa sarva-bhāvena sarva-prakāreṇa mām eva bhajati /",
  "GE07bhg4c15u:791": "tataś ca sarvavit sarvajño bhavati //19//",
  "GE07bhg4c15u:792": "madhusūdanaḥ :",
  "GE07bhg4c15u:793": "evaṃ nāma-nirvacana-jñāne phalam āha yo mām iti /",
  "GE07bhg4c15u:794_0": "yo mām īśvaram evaṃ yathokta-nāma-nirvacanenāsaṃmūḍho manuṣya evāyaṃ kaścit kṛṣṇa",
  "GE07bhg4c15u:794_1": "iti saṃmoha-varjito jānāty ayam īśvara eveti puruṣottamaṃ prāg vyākhyātaṃ sa māṃ",
  "GE07bhg4c15u:794_2": "bhajati sevate sarvavin māṃ sarvātmānaṃ vettīti sa eva sarvajñaḥ sarva-bhāvena prema-lakṣaṇena",
  "GE07bhg4c15u:794_3": "bhakti-yogena he bhārata /",
  "GE07bhg4c15u:795": "ato yad uktam -",
  "GE07bhg4c15u:796": "māṃ ca yo 'vyabhicāreṇa bhakti-yogena sevate /",
  "GE07bhg4c15u:797": "sa guṇān samatītyaitān brahma-bhūyāya kalpate //",
  "GE07bhg4c15u:798": "[Gītā 14.26] iti tad upapannam /",
  "GE07bhg4c15u:799": "yathoktaṃ brahmaṇo hi pratiṣṭhāham iti tad apy upapannataram /",
  "GE07bhg4c15u:800": "cid-ānandākāraṃ jalada-ruci-sāraṃ śruti-girāṃ",
  "GE07bhg4c15u:801": "vraja-strīṇāṃ hāraṃ bhava-jaladhi-pāraṃ kṛta-dhiyām /",
  "GE07bhg4c15u:802": "vihantuṃ bhūbhāraṃ vidadhad-avatāraṃ muhur aho",
  "GE07bhg4c15u:803": "tato vāraṃ vāraṃ bhajata kuśalārambha-kṛtinaḥ //19//",
  "GE07bhg4c15u:804": "viśvanāthaḥ :",
  "GE07bhg4c15u:805": "nanv etasmiṃs tvayā vyavasthāpite 'py arthe vādino vivadanta eva,",
  "GE07bhg4c15u:806": "tatra vivadantāṃ te man-māyā-mohitāḥ sādhus tu na muhyatīty āha yo mām iti /",
  "GE07bhg4c15u:807": "asammūḍho vādināṃ vādiar aprāpta-saṃmohaḥ /",
  "GE07bhg4c15u:808": "sa eva sarvavid anadhīta-śāstre 'pi sa sarva-śāstrārtha-tattva-jñaḥ /",
  "GE07bhg4c15u:809": "tad-anyaḥ kilādhītādhyāśita-sarva-śāstre 'pi saṃmūḍhaḥ samyaṅ-mūrkha eveti bhāvaḥ /",
  "GE07bhg4c15u:810": "tathā ya evaṃ jānāti sa eva māṃ sarvato-bhāvena bhajati /",
  "GE07bhg4c15u:811": "tad anye bhajann api na māṃ bhajatīty arthaḥ //19//",
  "GE07bhg4c15u:812": "baladevaḥ : tātparya-dyotanāya puruṣottamatva-vettuḥ phalam āha yo mām iti /",
  "GE07bhg4c15u:813": "evaṃ mad-ukta-niruktyā na tv aśva-karṇādivat saṃjñā-mātratvena /",
  "GE07bhg4c15u:814": "yo māṃ puruṣottamaṃ jānāty asaṃmūḍhaḥ /",
  "GE07bhg4c15u:815": "prokte puruṣottamatve saṃśaya-śūnyaḥ san,",
  "GE07bhg4c15u:816": "sa śloka-trayasyaivārthaṃ jānan sarva-vit /",
  "GE07bhg4c15u:817": "nikhilasya vedasya tatraiva tātparyāt /",
  "GE07bhg4c15u:818": "puruṣottamatvajño māṃ sarva-bhāvena sarva-prakāreṇa bhajaty upāste /",
  "GE07bhg4c15u:819": "sarva-vedārtha-vettari sarva-bhakty-aṅgānuṣṭhātari ca yo me prasādaḥ sa tasmin bhaved iti me puruṣottamatve sandihānas tv adhīta-sarva-vedo 'py ajñaḥ /",
  "GE07bhg4c15u:820": "sarvathā bhajann apy abhakta iti bhāvaḥ //19//",
  "GE07bhg4c15u:821": "__________________________________________________________",
  "GE07bhg4c15u:822": "BhG 15.20",
  "GE07bhg4c15u:823": "iti guhyatamaṃ śāstram idam uktaṃ mayānagha /",
  "GE07bhg4c15u:824": "etad buddhvā buddhimān syāt kṛta-kṛtyaś ca bhārata //20//",
  "GE07bhg4c15u:825": "śrīdharaḥ : adhyāyārtham upasaṃharati itīti /",
  "GE07bhg4c15u:826": "ity anena saṃkṣepa-prakāreṇa guhyatamam atirahasyaṃ sampūrṇaṃ śāstram eva mayoktam /",
  "GE07bhg4c15u:827": "na tu punar viṃśati-ślokam adhyāya-mātraṃ he anagha vyasana-śūnya /",
  "GE07bhg4c15u:828": "ata etan mad-uktaṃ śāstraṃ buddhyā buddhimān samyag jñānī syaāt /",
  "GE07bhg4c15u:829": "ṛta-kṛtyaś ca syāt /",
  "GE07bhg4c15u:830": "yo 'pi ko 'pi he bhārata tvaṃ kṛta-kṛtyo 'sīti kiṃ vaktavyam iti bhāvaḥ //20//",
  "GE07bhg4c15u:831": "saṃsāra-śākhinaṃ chittvā spaṣṭaṃ pañcadaśe vibhuḥ /",
  "GE07bhg4c15u:832": "puruṣottama-yogākhye paraṃ padam upādiśat //",
  "GE07bhg4c15u:833": "iti śrī-śrīdhara-svāmi-kṛtāyāṃ bhagavad-gītā-ṭīkāyāṃ subodhinyāṃ",
  "GE07bhg4c15u:834": "puruṣottama-yogo nāma pañcadaśo 'dhyāyaḥ",
  "GE07bhg4c15u:835": "//15//",
  "GE07bhg4c15u:836": "madhusūdanaḥ :",
  "GE07bhg4c15u:837": "idānīm adhyāyārthaṃ stuvann upasaṃharati itīti /",
  "GE07bhg4c15u:838": "iti anena prakāreṇa guhyatamaṃ rahasyatamaṃ sampūrṇaṃ śāstram eva saṃkṣepeṇedam asminn adhyāye mayoktaṃ he 'naghāvyasana /",
  "GE07bhg4c15u:839": "etad buddhvānyo 'pi yaḥ kaścid buddhimān ātma-jñānavān syāt kṛtaṃ sarvaṃ kṛtyaṃ yena na punaḥ kṛtyāntaraṃ yasyāsti sa kṛtakṛtyaś ca syāt /",
  "GE07bhg4c15u:840": "viśiṣṭa-janma-prasūtena brāhmaṇena yat kartavyaṃ tat sarvaṃ bhagavat-tattve vidite kṛtaṃ bhavet na tv anyathā kartavyaṃ parisamāpyate kasyacid ity abhiprāyaḥ /",
  "GE07bhg4c15u:841": "he bhārata tvaṃ tu mahākula-prasūtaḥ svayaṃ ca vyasana-rahita iti kula-guṇena sva-guṇena caitad buddhvā kṛta-kṛtyo bhaviṣyasīti kim u vaktavyam ity abhiprāyaḥ //20//",
  "GE07bhg4c15u:842": "vaṃśī-vibhūṣita-karān nava-nīradābhāt",
  "GE07bhg4c15u:843": "pītāmbarād aruṇa-bimba-phalādharoṣṭhāt /",
  "GE07bhg4c15u:844": "pūrṇendu-sundara-mukhād aravinda-netrāt",
  "GE07bhg4c15u:845": "kṛṣṇāt paraṃ kim api tattvam ahaṃ na jāne //1//",
  "GE07bhg4c15u:846": "sadā sadānanda-pade nimagnaṃ mano manobhāvam apākaroti /",
  "GE07bhg4c15u:847": "gatāgatāyāsam apāsya sadyaḥ parāparātītam upaiti tattvam //2//",
  "GE07bhg4c15u:848": "śaivāḥ saurāś ca gāṇeśā vaiṣṇavāḥ śakti-pūjakāḥ /",
  "GE07bhg4c15u:849": "bhavanti yan-mayāḥ sarve so 'ham asmi paraḥ śivaḥ //3//",
  "GE07bhg4c15u:850": "pramāṇato 'pi nirṇīyaṃ kṛṣṇa-māhātmyam adbhutam /",
  "GE07bhg4c15u:851": "na śaknuvanti ye soḍhuṃ te mūḍhā nirayaṃ gatāḥ //4//",
  "GE07bhg4c15u:852_0": "iti śrīmat-paramahaṃsa-parivrājakācārya-śrī-viśveśvara-sarasvatī-pāda-śiṣya-śrī-madhusūdana-sarasvatī-viracitāyāṃ",
  "GE07bhg4c15u:852_1": "śrīmad-bhagavad-gītā-gūḍhārtha-dīpikāyām puruṣottam-yogo nāma ṣoḍaśo 'dhyāyaḥ",
  "GE07bhg4c15u:853": "//15//",
  "GE07bhg4c15u:854": "viśvanāthaḥ :",
  "GE07bhg4c15u:855": "adhyāyārtham upasaṃharati itīti /",
  "GE07bhg4c15u:856": "viṃśatyā ślokair ebhir atirahasyaṃ śāstram eva sampūrṇaṃ mayoktam //20//",
  "GE07bhg4c15u:857": "jaḍa-caitanya-vargāṇāṃ vivṛtaṃ kurvatā kṛtam /",
  "GE07bhg4c15u:858": "kṛṣṇa eva mahotkarṣa ity adhyāyārtha īritaḥ //",
  "GE07bhg4c15u:859": "iti sārārtha-varṣiṇyāṃ harṣiṇyāṃ bhakta-cetasām /",
  "GE07bhg4c15u:860": "gītāsv ayaṃ pañcadaśaḥ saṅgataḥ saṅgataḥ satām //",
  "GE07bhg4c15u:861": "//15//",
  "GE07bhg4c15u:862": "baladevaḥ : athaitad apātreṣv aprakāśyam iti bhāvenāha itīti /",
  "GE07bhg4c15u:863": "ity evaṃ saṃkṣepa-rūpaṃ puruṣottamatva-nirūpakam idaṃ triślokī-śāstraṃ tubhyaṃ parama-bhaktāya mayoktam /",
  "GE07bhg4c15u:864": "he anagha, tvaāpy apātreṣu naitat prakāśyam iti bhāvaḥ /",
  "GE07bhg4c15u:865": "etad buddhvā buddhimān parokṣa-jñānī syāt /",
  "GE07bhg4c15u:866": "kṛtakṛtyo 'parokṣa-jñānī ceti puruṣottamatva-jñānam abhyarcyate //20//",
  "GE07bhg4c15u:867": "baddhān muktāc ca yaḥ puṃso bhinnas tad-bhṛt tad-uttamaḥ /",
  "GE07bhg4c15u:868": "sa pumān harir eveti prāptaṃ pañcadaśād ataḥ //",
  "GE07bhg4c15u:869": "iti śrīmad-bhagavad-gītopaniṣad-bhāṣye pañcadaśo 'dhyāyaḥ",
  "GE07bhg4c15u:870": "//15//",
  "GE07bhg4c15u:871": "Bhagavad-gītā - pañcadaśo 'dhyāyaḥ"
}