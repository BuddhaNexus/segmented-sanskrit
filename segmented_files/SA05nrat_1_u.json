{
  "SA05nrat_1_u:0_0": "// namo ratnatrayāya //",
  "SA05nrat_1_u:1_0": "sarvadoṣavinirmuktaṃ guṇaiḥ sarvair alaṃkṛtaṃ /",
  "SA05nrat_1_u:2_0": "praṇamya sarvajñam ahaṃ sarvasattvaikabāndhavaṃ // RATNA_01.01",
  "SA05nrat_1_u:3_0": "dharmam ekāntakalyāṇaṃ rāja [ n dha ] rmodayāya te /",
  "SA05nrat_1_u:4_0": "vakṣyāmi dharmaḥ siddhiṃ hi yāti saddharmabhājane // RATNA_01.02",
  "SA05nrat_1_u:5_0": "prāg dharmābhyudayo yatra paścān naiḥśreyasodayaḥ /",
  "SA05nrat_1_u:6_0": "samprāpyābhyudayaṃ yasmād eti naiḥśreyasaṃ kramāt // RATNA_01.03",
  "SA05nrat_1_u:7_0": "sukham abhyudaya [ s tatra mokṣo ] naiḥśreyaso mataḥ /",
  "SA05nrat_1_u:8_0": "asya sādhanasaṃkṣepaḥ śraddhāprajñe samāsataḥ // RATNA_01.04",
  "SA05nrat_1_u:9_0": "śrāddhatvād bhajate dharmaṃ prājñatvād vetti tattvataḥ /",
  "SA05nrat_1_u:10_0": "prajñā pradhānaṃ tv anayoḥ śraddhā pūrvaṅgamāsya tu // RATNA_01.05",
  "SA05nrat_1_u:11_0": "chandād dveṣād bhayān mohād yo dharmaṃ nātivartate /",
  "SA05nrat_1_u:12_0": "sa śrāddha iti vijñeyaḥ śreyaso bhājanaṃ param // RATNA_01.06",
  "SA05nrat_1_u:13_0": "kāyavāṅmānasaṃ karma sarvaṃ samyak parīkṣya yaḥ /",
  "SA05nrat_1_u:14_0": "parātmahitam ājñāya sadā kuryāt sa paṇḍitaḥ // RATNA_01.07",
  "SA05nrat_1_u:15_0": "ahiṃsā cauryaviratiḥ paradāravivarjanam /",
  "SA05nrat_1_u:16_0": "mithyāpaiśunyapāruṣyābaddhavādeṣu saṃyamaḥ // RATNA_01.08",
  "SA05nrat_1_u:17_0": "lobhavyāpādanāstik [ yadṛṣṭīnāṃ parivarjanaṃ /",
  "SA05nrat_1_u:18_0": "ete karmapathā ] śuklā daśa kṛṣṇā viparyayāt // RATNA_01.09",
  "SA05nrat_1_u:19_0": "amadyapānaṃ svājīvo 'vihiṃsā dānam ādarāt /",
  "SA05nrat_1_u:20_0": "pūjyapūjā ca maitrī ca dharmaś caiṣa samāsataḥ // RATNA_01.10",
  "SA05nrat_1_u:21_0": "śarīratāpanād dharmaḥ kevalān [ nāsti tena hi ] /",
  "SA05nrat_1_u:22_0": "[ 2,a ] na paradrohaviratir na pareṣām anugrahaḥ // RATNA_01.11",
  "SA05nrat_1_u:23_0": "dānaśīlakṣamāspaṣṭaṃ yaḥ saddharmamahāpatham /",
  "SA05nrat_1_u:24_0": "anādṛtya vrajet kāyakleśago daṇḍakotpathaiḥ // RATNA_01.12",
  "SA05nrat_1_u:25_0": "sa saṃsārāṭavīṃ ghorām anantajanapādapām /",
  "SA05nrat_1_u:26_0": "kleśavyālāvalīḍhāṅgaḥ sudīrghaṃ pratipadyate // RATNA_01.13",
  "SA05nrat_1_u:27_0": "hiṃsayā jāyate 'lpāyuḥ bahvābādho vihiṃsayā /",
  "SA05nrat_1_u:28_0": "cauryeṇa bhogavyasanī saśa [ truḥ ] paradārikaḥ // RATNA_01.14",
  "SA05nrat_1_u:29_0": "pratyākhyānaṃ mṛṣāvādāt paiśunyāt mitrabhedanam /",
  "SA05nrat_1_u:30_0": "apriyaśravaṇaṃ raukṣyād abāddhād durbhagaṃ vacaḥ // RATNA_01.15",
  "SA05nrat_1_u:31_0": "manorathān hanty abhidhyā vyāpādo bhayadaḥ smṛtaḥ /",
  "SA05nrat_1_u:32_0": "mithyādṛṣṭiḥ kudṛṣṭitvaṃ madyapānaṃ matibhramaḥ // RATNA_01.16",
  "SA05nrat_1_u:33_0": "apradānena dāridryaṃ mithyājivena vañcanā /",
  "SA05nrat_1_u:34_0": "stambhena duḥkuḷīnatvam alpaujaskatvam īrṣayā // RATNA_01.17",
  "SA05nrat_1_u:35_0": "krodhād durvarṇatā maurkhyam apraśnena vipaścitām /",
  "SA05nrat_1_u:36_0": "phalam etan manuṣyatve sarvebhyaḥ prāk ca durgatiḥ // RATNA_01.18",
  "SA05nrat_1_u:37_0": "esāṃ akuśalākhyānāṃ vipāko yaḥ prakīrtitaḥ /",
  "SA05nrat_1_u:38_0": "kuśalānāṃ ca sarveṣāṃ viparītaḥ phalodayaḥ // RATNA_01.19",
  "SA05nrat_1_u:39_0": "lobho dveṣaś ca mohas ca tajjaṃ karmeti cāśubham /",
  "SA05nrat_1_u:40_0": "alobhāmohādveṣāś ca tajjaṃ karmetarac chubhaṃ // RATNA_01.20",
  "SA05nrat_1_u:41_0": "aśubhāt sarvaduḥkhāni sarvadurgatayas tathā /",
  "SA05nrat_1_u:42_0": "śubhāt sugatayaḥ sarvāḥ sarvajanmasukhāni ca // RATNA_01.21",
  "SA05nrat_1_u:43_0": "nivṛttir [ 2,b ] aśubhāt kṛtsnāt pravṛttis tu śubhe sadā /",
  "SA05nrat_1_u:44_0": "manasā karmaṇā vācā dharmo 'yaṃ dvividhaḥ smṛtaḥ // RATNA_01.22",
  "SA05nrat_1_u:45_0": "narakapretatiryagbhyo dharmād asmād vimucyate /",
  "SA05nrat_1_u:46_0": "nṛṣu deveṣu cāpnoti sukhaśrīrājyavistarān // RATNA_01.23",
  "SA05nrat_1_u:47_0": "dhyānāpramāṇārūpyais tu brahmādyasukham aśnute /",
  "SA05nrat_1_u:48_0": "ityabhyudayadharmo 'yaṃ phalaṃ cāsya samāsataḥ // RATNA_01.24",
  "SA05nrat_1_u:49_0": "naiḥśreyasaḥ punar dharmaḥ sūkṣmo gambhīradarśanaḥ /",
  "SA05nrat_1_u:50_0": "bālānāṃ [ aśrotravatām ] uktas trāsakāro jinaiḥ // RATNA_01.25",
  "SA05nrat_1_u:51_0": "nāsmy ahaṃ na bhaviṣyāmi na me 'sti na bhaviṣyati /",
  "SA05nrat_1_u:52_0": "iti bālasya santrāsaḥ paṇḍitasya bhayakṣayaḥ // RATNA_01.26",
  "SA05nrat_1_u:53_0": "ahaṃkāraprasūteyaṃ mamakāropasaṃhitā /",
  "SA05nrat_1_u:54_0": "prajā prajāhitaikāntavādinā 'bhihitā khila // RATNA_01.27",
  "SA05nrat_1_u:55_0": "asty ahaṃ mama cāstīti mithyaitat paramārthataḥ /",
  "SA05nrat_1_u:56_0": "yathābhūtaparijñānān na bhavaty ubhayam yataḥ // RATNA_01.28",
  "SA05nrat_1_u:57_0": "ahaṃkārodbhavāḥ skandhāḥ so 'haṃkāro 'nṛto 'rthataḥ /",
  "SA05nrat_1_u:58_0": "bījaṃ yasyānṛtaṃ tasya prarohaḥ satyataḥ kutaḥ // RATNA_01.29",
  "SA05nrat_1_u:59_0": "skandhān asatyān dṛṣṭvaivam ahaṃkāraḥ prahīyate /",
  "SA05nrat_1_u:60_0": "ahaṃkāraprahāṇāc ca na punaḥ skandhasaṃbhavaḥ // RATNA_01.30",
  "SA05nrat_1_u:61_0": "yathādarśam upādāya [ svamukhapratibimbakam /",
  "SA05nrat_1_u:62_0": "dṛśya ] te nāma tac caivam na kiṃcid api tattvataḥ // RATNA_01.31",
  "SA05nrat_1_u:63_0": "ahaṃkāras tathā skandhān upādāyopalabhyate /",
  "SA05nrat_1_u:64_0": "na ca kaścit sa tattvena svamukhapratibimbavat // RATNA_01.32",
  "SA05nrat_1_u:65_0": "yathādarśam anādāya svamukhapratibimbakam /",
  "SA05nrat_1_u:66_0": "na dṛśyate tathā skandhān [ 3,a ] anādāyāham ity api // RATNA_01.33",
  "SA05nrat_1_u:67_0": "evaṃvidhārthaśravaṇād dharmacakṣur avāptavān /",
  "SA05nrat_1_u:68_0": "āryānanandaḥ svayaṃ caiva bhikṣubhyo 'bhīkṣṇam uktavān // RATNA_01.34",
  "SA05nrat_1_u:69_0": "skandhagrāho yāvad asti tāvad evāham ity api /",
  "SA05nrat_1_u:70_0": "ahaṃkāre sati punaḥ karma janma tataḥ punaḥ // RATNA_01.35",
  "SA05nrat_1_u:71_0": "trivartmaitad anādyantamadhyaṃ saṃsāramaṇḍalaṃ /",
  "SA05nrat_1_u:72_0": "alātamaṇḍalaprakhyaṃ bhramaty anyonyahetukaṃ // RATNA_01.36",
  "SA05nrat_1_u:73_0": "svaparobhayatas tasya traikālyato 'py aprāptitaḥ /",
  "SA05nrat_1_u:74_0": "ahaṃkāraḥ kṣayaṃ yāti tataḥ karma ca janma ca // RATNA_01.37",
  "SA05nrat_1_u:75_0": "evaṃ hetuphalotpādaṃ paśyaṃs tatkṣayaṃ eva ca /",
  "SA05nrat_1_u:76_0": "nāstitām astitāṃ caiva naiti lokasya tattvataḥ // RATNA_01.38",
  "SA05nrat_1_u:77_0": "sarvaduḥkhakṣayaṃ dharmaṃ śrutvaivam aparīkṣakaḥ /",
  "SA05nrat_1_u:78_0": "saṃkampaty aparijñānād abhayasthānakātaraḥ // RATNA_01.39",
  "SA05nrat_1_u:79_0": "na bhaviṣyati nirvāṇe sarvam etan na te bhayam /",
  "SA05nrat_1_u:80_0": "ucyamāna ihābhāvas tasya te kiṃ bhayaṃkaraḥ // RATNA_01.40",
  "SA05nrat_1_u:81_0": "mokṣe nātmā na ca skandhā mokṣaś ced īdṛṣaḥ priyaḥ /",
  "SA05nrat_1_u:82_0": "ātmaskandhāpanayanaṃ kim ihaiva tavāpriyaṃ // RATNA_01.41",
  "SA05nrat_1_u:83_0": "na cābhāvo 'pi nirvāṇaṃ kuta eva tasya bhāvatā /",
  "SA05nrat_1_u:84_0": "bhāvābhāvaparāmarśakṣayo nirvāṇam ucyate // RATNA_01.42",
  "SA05nrat_1_u:85_0": "samāsān nāstitādṛṣṭiḥ phalaṃ nāstīti karmaṇaḥ /",
  "SA05nrat_1_u:86_0": "apuṇyāpāyikī caiṣā mithyādṛṣṭir iti smṛtā // RATNA_01.43",
  "SA05nrat_1_u:87_0": "samāsād astitādṛṣtiḥ phalaṃ cāstīti karmaṇām /",
  "SA05nrat_1_u:88_0": "puṇyā sugatiniṣyandā samyagdṛṣṭir iti smṛtā // RATNA_01.44",
  "SA05nrat_1_u:89_0": "jñāne [ 3,b ] nāstyastitāśānteḥ pāpapuṇyavyatikramaḥ /",
  "SA05nrat_1_u:90_0": "durgateḥ sugateś cāsmāt sa mokṣah sadbhir ucyate // RATNA_01.45",
  "SA05nrat_1_u:91_0": "sahetum udayaṃ paśyan nāstitām ativartate /",
  "SA05nrat_1_u:92_0": "astitām api nopaiti nirodhaṃ saha hetunā // RATNA_01.46",
  "SA05nrat_1_u:93_0": "prāgjātaḥ sahajātaś ca hetur ahetuko 'rthataḥ /",
  "SA05nrat_1_u:94_0": "prajñapter apratītatvād utpatteś caiva tattvataḥ // RATNA_01.47",
  "SA05nrat_1_u:95_0": "asmin satīdaṃ bhavati dīrghe hrasvaṃ yathā sati /",
  "SA05nrat_1_u:96_0": "[ tasyotpādād udetīdaṃ dīpotpādād yathā ] prabhā // RATNA_01.48",
  "SA05nrat_1_u:97_0": "hrasve 'sati punar dīrghaṃ na bhavati svabhāvataḥ /",
  "SA05nrat_1_u:98_0": "pradīpasyāpy anutpādāt prabhāyā apy asaṃbhavaḥ // RATNA_01.49",
  "SA05nrat_1_u:99_0": "evaṃ hetuphalotpādaṃ dṛṣtvā nopaiti nāstikyaṃ /",
  "SA05nrat_1_u:100_0": "abhyupetyāsya lokasya yāthābhūtyaṃ prapañcajam // RATNA_01.50",
  "SA05nrat_1_u:101_0": "nirodhaṃ ca prapañcotthaṃ yāthābhūtyād upāgataḥ /",
  "SA05nrat_1_u:102_0": "nopayāty astitāṃ tasmān mucyate 'dvayaniśritaḥ // RATNA_01.51",
  "SA05nrat_1_u:103_0": "durād ālokitaṃ rūpam āsannair dṛśyate sphuṭam /",
  "SA05nrat_1_u:104_0": "marīcir yadi vāri syād āsannaiḥ kiṃ na dṛśyate // RATNA_01.52",
  "SA05nrat_1_u:105_0": "dūrībhūtair yathābhūto loko 'yaṃ dṛśyate tathā /",
  "SA05nrat_1_u:106_0": "na dṛśyate tadāsannair animitto marīcivat // RATNA_01.53",
  "SA05nrat_1_u:107_0": "[ marīcis toyasadṛśī yathā nāmbo na ] cārthataḥ /",
  "SA05nrat_1_u:108_0": "skandhās tathātmasadṛśā natmāno nāpi te 'rthataḥ // RATNA_01.54",
  "SA05nrat_1_u:109_0": "mariciṃ toyam ity etad iti matvāgato 'tra san /",
  "SA05nrat_1_u:110_0": "yadi nāstīti tat toyaṃ [ gṛhṇīyān mūḍha eva saḥ // RATNA_01.55",
  "SA05nrat_1_u:111_0": "marīcipratimaṃ lo ] kam [ 4,a ] evam astīti gṛhṇataḥ /",
  "SA05nrat_1_u:112_0": "nāstīti cāpi moho 'yaṃ sati mohe na mucyate // RATNA_01.56",
  "SA05nrat_1_u:112_1": "nāstiko durgatiṃ yāti sugatiṃ yāti cāstikaḥ /",
  "SA05nrat_1_u:113_0": "yathābhūtaparijñānān mokṣam advayaniśritaḥ // RATNA_01.57",
  "SA05nrat_1_u:114_0": "anicchan nāstitāstitve yathābhūtaparijñayā /",
  "SA05nrat_1_u:115_0": "nāstitāṃ labhate mohāt kasmān na labhate 'stitāṃ // RATNA_01.58",
  "SA05nrat_1_u:116_0": "syād astidūṣaṇād asya nāstitākṣipyate 'rthataḥ /",
  "SA05nrat_1_u:117_0": "nāstitādūṣanād eva kasmān nākṣipyate 'stitā // RATNA_01.59",
  "SA05nrat_1_u:118_0": "na pratijñā na caritaṃ na cittaṃ bodhiniśrayāt /",
  "SA05nrat_1_u:119_0": "nāstikatve 'rthato yeṣāṃ kathaṃ te nāstikāḥ smṛṭāḥ // RATNA_01.60",
  "SA05nrat_1_u:120_0": "sasāṃkhyaulūkyanirgranthapudgalaskandhavādinam /",
  "SA05nrat_1_u:121_0": "pṛccha lokaṃ yadi vadaty astināstivyatikramam // RATNA_01.61",
  "SA05nrat_1_u:122_0": "dharmayautakam ity asmān nāstyastitvavyatikramam /",
  "SA05nrat_1_u:123_0": "viddhi gaṃbhīram ity uktaṃ buddhānāṃ śāsanāmṛtam // RATNA_01.62",
  "SA05nrat_1_u:124_0": "vibhavaṃ naiti nāyāti na tiṣṭhaty api cakṣaṇam /",
  "SA05nrat_1_u:125_0": "traikālyavyativṛttātmā loka eva kuto 'rthataḥ // RATNA_01.63",
  "SA05nrat_1_u:126_0": "dvayor apy āgatigatī prasthitiś ca na tattvataḥ /",
  "SA05nrat_1_u:127_0": "lokanirvāṇayos tasmād viśeṣaḥ ka ivārthataḥ // RATNA_01.64",
  "SA05nrat_1_u:128_0": "sthiter abhāvād udayo nirodhaś ca na tattvataḥ /",
  "SA05nrat_1_u:129_0": "uditaḥ sthitaś ceti niruddhaś ca kuto 'rthataḥ // RATNA_01.65",
  "SA05nrat_1_u:130_0": "katham aksaṇiko bhāvaḥ pariṇāmaḥ sadā yadi /",
  "SA05nrat_1_u:131_0": "nāsti cet pariṇāmaḥ syād anyathātvaṃ kuto 'rthataḥ // RATNA_01.66",
  "SA05nrat_1_u:132_0": "ekadeśe [ 4,b ] kṣayād vā syāt kṣaṇikaṃ sarvaśo 'pi vā /",
  "SA05nrat_1_u:133_0": "vaiṣamyānupalabdheś ca dvidhāpy etad ayuktimat // RATNA_01.67",
  "SA05nrat_1_u:134_0": "kṣaṇike sarvathā bhāvet kutaḥ kācit purāṇatā /",
  "SA05nrat_1_u:135_0": "sthairyād akṣaṇike cāpi kutaḥ kācit purāṇatā // RATNA_01.68",
  "SA05nrat_1_u:136_0": "yathānto 'sti kṣaṇasyaivam ādir madhyaṃ ca kalpyatām /",
  "SA05nrat_1_u:137_0": "tryātmakatvāt kṣaṇasyaivaṃ na lokasya kṣaṇaṃ sthitiḥ // RATNA_01.69",
  "SA05nrat_1_u:138_0": "ādimadhyāvasānāni c [ intyāni kṣaṇavat punaḥ /",
  "SA05nrat_1_u:139_0": "ādimadhyā ] vasānatvaṃ na svataḥ parato 'pi vā // RATNA_01.70",
  "SA05nrat_1_u:140_0": "naiko 'nekapradeśatvān nāpradeśaś ca kaścana /",
  "SA05nrat_1_u:141_0": "vinaikam api nāneko nāstitvam api cāstitām // RATNA_01.71",
  "SA05nrat_1_u:142_0": "vināśāt pratipakṣād vā syād astitvasya nāstitā /",
  "SA05nrat_1_u:143_0": "vināśaḥ pratipakṣo vā kathaṃ syād astyasaṃbhavāt // RATNA_01.72",
  "SA05nrat_1_u:144_0": "nirvṛtes tena lokasya nopaity ūnatvam arthataḥ /",
  "SA05nrat_1_u:145_0": "antavān iti lokaś ca pṛṣṭas tuṣṇīṃ jino 'bhavat // RATNA_01.73",
  "SA05nrat_1_u:146_0": "sarvajña iti sarvajño budhais tenaiva gamyate /",
  "SA05nrat_1_u:147_0": "yenaitad dharmagāmbhīryaṃ novācābhājane loke // RATNA_01.74",
  "SA05nrat_1_u:148_0": "iti naiḥśreyaso dharmo gambhīro niṣparigrahaḥ /",
  "SA05nrat_1_u:149_0": "anālaya ity proktaḥ saṃbuddhais tattvadarśibhiḥ // RATNA_01.75",
  "SA05nrat_1_u:150_0": "asmād anālayād dharmād ālayābhiratā janāḥ /",
  "SA05nrat_1_u:151_0": "astināstyavyatikrantā bhītā naśyanty amedhasaḥ // RATNA_01.76",
  "SA05nrat_1_u:152_0": "te naṣṭā nāśayanty anyān abhayasthānabhīravaḥ /",
  "SA05nrat_1_u:153_0": "tathā kuru yathā rājan naṣṭair na vipranāśyase // RATNA_01.77",
  "SA05nrat_1_u:154_0": "* * * * * * * * * *"
}