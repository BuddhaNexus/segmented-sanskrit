{
  "S01kbavk10u:kavk_0": "campopānte vimalanalinītīraparyantavasī",
  "S01kbavk10u:kavk_1": "śāstā pūrvaṃ sakalabhuvanānugrahāya pravṛttah /",
  "S01kbavk10u:kavk_2": "pṛṣṭaḥ sparśāvagatirucinā (?) bhikṣuṇānandanāmnā",
  "S01kbavk10u:kavk_3": "garbhārambhāt prabhṛti janatājanmavṛttiṃ jagāda //",
  "S01kbavk10u:kavk_4": "śuklaiḥ kṛṣṇaiḥ śabalarucibhir dehināṃ karmasūtraiś",
  "S01kbavk10u:kavk_5": "citraṃ loke bahutaradaśaṃ dṛśyate janmavastram /",
  "S01kbavk10u:kavk_6": "jīrṇasyāpi vyasanamalinasnehalīnaḥ prayatnair",
  "S01kbavk10u:kavk_7": "yasyātyantaṃ cirapariṇater naiva niryāti rāgaḥ //",
  "S01kbavk10u:kavk_8": "puṃsaḥ śukraṃ vigalitadhṛter ārtavaṃ yoṣitaś ca",
  "S01kbavk10u:kavk_9": "sparśāveśavyatikarajuṣoḥ saṃgame saṃnipātāt /",
  "S01kbavk10u:kavk_10": "ekībhūtaṃ vrajati niyamāt kasya cid bījabhāvaṃ",
  "S01kbavk10u:kavk_11": "yo 'ntas tasmin bhavati sahasā saṃnikāṣe yathāgniḥ //",
  "S01kbavk10u:kavk_12": "rāgodgāraḥ sphaṭikaśakalaṃ megham ambhodhipāthaḥ",
  "S01kbavk10u:kavk_13": "puṣpāmodas tilaṃ iva śanaiḥ kāñcanaṃ vāgnitāpaḥ /",
  "S01kbavk10u:kavk_14": "so 'yaṃ garbhaṃ viśati niyatair apy asaṃlakṣyavṛttir",
  "S01kbavk10u:kavk_15": "vāyur gandhair iva bahuvidhaiḥ karmabhir vāsyamānaḥ //",
  "S01kbavk10u:kavk_16": "tasmin sūkṣmakramapariṇatir mīnaparyuṣṭake (?) 'sau",
  "S01kbavk10u:kavk_17": "nānākārapracuraracanācitrarūpo 'py alakṣyaḥ /",
  "S01kbavk10u:kavk_18": "kaṃ cit kālaṃ vahati vikṛtiṃ nirvikārāyamāno",
  "S01kbavk10u:kavk_19": "māyūrāṇḍe jalamaya iva vyaktabhaktir mayūraḥ //",
  "S01kbavk10u:kavk_20": "tatrādhānād ghanakalalatāśalyapeśyādyavasthās",
  "S01kbavk10u:kavk_21": "tyaktvā tās tā jaṭharajanitenoṣmaṇā pacyamānaḥ /",
  "S01kbavk10u:kavk_22": "pūrṇair māsair navabhir athavāvartakarmakramo 'sau",
  "S01kbavk10u:kavk_23": "kleśaṃ bhuṅkte kim api viṣamaṃ duḥkhasaṃjñāprapannaḥ //",
  "S01kbavk10u:kavk_24": "kāle vṛntāt svayaṃ iva phalaṃ vicyutaṃ karmapākāt",
  "S01kbavk10u:kavk_25": "tatkālotthair avihatajavaiḥ preritaḥ pūtivātaiḥ /",
  "S01kbavk10u:kavk_26": "lakṣyābhyāsāyatanasacivair ācitaḥ karmabandhair",
  "S01kbavk10u:kavk_27": "niryāty antaḥ śara iva dhanuryantraṇair yantramuktaḥ //",
  "S01kbavk10u:kavk_10.8_0": "stanyaṃ mātuḥ pibati yad asau naiva karṇena nākṣṇā / janmābhyāsavyasanayatanāyāsasaṃvāsalinā",
  "S01kbavk10u:kavk_10.8_1": "sā tasyāgre sakalakalanādeśini vāsanaiva //",
  "S01kbavk10u:kavk_10.8_2": "syūtair antar vividhaviṣayasvādasaṃpādabhedair",
  "S01kbavk10u:kavk_10.8_3": "vyāptaḥ sūtair (?) bisalava iva vyaktatantupratānaiḥ /",
  "S01kbavk10u:kavk_10.8_4": "mūdhaḥ so 'tha prakṛtisacivair indriyair dattasamjñaḥ",
  "S01kbavk10u:kavk_10.8_5": "stanyālāpākṛtiparimalasparśanair vetti dhātrīm //",
  "S01kbavk10u:kavk_10.8_6": "hastākarṣaiḥ śayanavasanāgharṣaṇaiḥ pīḍyamānaḥ",
  "S01kbavk10u:kavk_10.8_7": "sthāne sthāne taralitatanuḥ kīṭakair bhakṣyamāṇaḥ /",
  "S01kbavk10u:kavk_10.8_8": "nityākrandī vacanavirahāt kāyikīṃ kleśaśailīṃ",
  "S01kbavk10u:kavk_10.8_9": "kaṃ bobrūte viṣamavipadām āspadatvaṃ prayātaḥ //",
  "S01kbavk10u:kavk_10.8_10": "pīḍodvāntaiś churitavadanaḥ procchalatkṣīrapūrair",
  "S01kbavk10u:kavk_10.8_11": "uttānorastalanipatitair ukṣito lakṣyate 'sau /",
  "S01kbavk10u:kavk_10.8_12": "māyāvadhvāḥ smaraṇaharaṇaprauḍhakelīvilāse",
  "S01kbavk10u:kavk_10.8_13": "hāseneva sphuritarucinā nirbharavyāptakāyaḥ //",
  "S01kbavk10u:kavk_10.8_14": "so 'tha prāpte lipiparicaye helayā dattahaste",
  "S01kbavk10u:kavk_10.8_15": "saṃsāre 'sminn avicalitayā bandhalekhyakriyāsu /",
  "S01kbavk10u:kavk_10.8_16": "janmāvartaṃ nijaṃ iva likhan dīrghaṃ oṃkāram ādau",
  "S01kbavk10u:kavk_10.8_17": "varge varge vitarati matiṃ bhogasarge niviṣṭaḥ //",
  "S01kbavk10u:kavk_10.8_18": "prāptaprajñaḥ katham api galadbālabhāvapramohaḥ",
  "S01kbavk10u:kavk_10.8_19": "kāmautsukyāt punar api pare yauvane naṣṭasaṃjñaḥ /",
  "S01kbavk10u:kavk_10.8_20": "niḥsāreṣu vyasanavilasadmeghasaudāminīnāṃ",
  "S01kbavk10u:kavk_10.8_21": "badhnāty āsthāṃ sthirataradhiyā yoṣitāṃ vibhrameṣu //",
  "S01kbavk10u:kavk_10.8_22": "vāci śrotraṃ vapur api calāliṅganeṣv aṅganānāṃ",
  "S01kbavk10u:kavk_10.8_23": "ghrāṇaṃ vaktrāsavaparimale svādanaṃ tadrase ca /",
  "S01kbavk10u:kavk_10.8_24": "pātre kurvan dṛśam api mukhe suptasarvakriyo 'sau",
  "S01kbavk10u:kavk_10.8_25": "dhatte mātraṃ tanupariṇatāṃnīva sarvendriyāṇi //",
  "S01kbavk10u:kavk_10.8_26": "dveṣṭi snigdhaṃ paricitaparidveṣaśīlaḥ sa kāmī",
  "S01kbavk10u:kavk_10.8_27": "vāñchaty anyāṃ navanavarasaḥ saprayatno 'nyakāmām /",
  "S01kbavk10u:kavk_10.8_28": "ity anyonyānucitacaritālakṣyavailakṣyasākṣī",
  "S01kbavk10u:kavk_10.8_29": "hāsyāyaiva prakṛtivirasaś citratantro 'sya kāmaḥ //",
  "S01kbavk10u:kavk_10.8_30": "alpādhāre viṣayajaladhau majjataḥ sajjataś ca",
  "S01kbavk10u:kavk_10.8_31": "bhraṣṭasyāsya pratihatagateḥ kuñjarasyeva paṅke /",
  "S01kbavk10u:kavk_10.8_32": "kiṃkartavyāvagatirahitā jāyate mohamūrcchā",
  "S01kbavk10u:kavk_10.8_33": "nītasyāndhyaṃ katipayadinasthāyinā yauvanena //",
  "S01kbavk10u:kavk_10.8_34": "yāvatkālaṃ bhramati calati prīyate jṛmbhate 'sau",
  "S01kbavk10u:kavk_10.8_35": "smeraṃ smeraṃ vadati madanāliṅgitair aṅgabhaṅgaiḥ /",
  "S01kbavk10u:kavk_10.8_36": "tāvat tasyopari paripatary eva kālapramuktā",
  "S01kbavk10u:kavk_10.8_37": "prāleyālīdhavalapalitacchadmanā vadhyamālā //",
  "S01kbavk10u:kavk_10.8_38": "kāle kāle kṣaṇakalanayā mohanidrāvaśena",
  "S01kbavk10u:kavk_10.8_39": "prāptaṃ nāsmin vapuṣi sukṛtaṃ naiva dattaṃ na bhuktaṃ /",
  "S01kbavk10u:kavk_10.8_40": "itthaṃ caurair iva sa muṣitaś cintayaty eva duḥkhāt",
  "S01kbavk10u:kavk_10.8_41": "saṃmūḍhānāṃ anuśayaphalaḥ so 'vasādapramādaḥ //",
  "S01kbavk10u:kavk_10.8_42": "tasmin yāte lalitavanitāpuṣpavallīvasante",
  "S01kbavk10u:kavk_10.8_43": "duṣkarmāptadraviṇatulayā yauvane svapnakalpe /",
  "S01kbavk10u:kavk_10.8_44": "naṣṭāśeṣaprakṛtir akhilaiḥ kheditāṅgair viraktair",
  "S01kbavk10u:kavk_10.8_45": "rājyabhraṃśe nṛpa iva sukhaṃ so 'tha śocaty atītaṃ //",
  "S01kbavk10u:kavk_10.8_46": "āyur nītaṃ na ca samucitaṃ yācakāyopanītaṃ",
  "S01kbavk10u:kavk_10.8_47": "nāpy unnītaṃ diśi diśi yaśaḥ satpathaṃ na pratītaṃ",
  "S01kbavk10u:kavk_10.20_0": "pītaṃ yācñāviṣam adhigataṃ sphītasaṃtāpaśītaṃ",
  "S01kbavk10u:kavk_10.20_1": "bhītaṃ pāpāt kim api na mayā yat tad eva praṇītaṃ //",
  "S01kbavk10u:kavk_10.20_2": "kvāsau hemadrumaruciharā hāriṇī yauvanaśrīḥ",
  "S01kbavk10u:kavk_10.20_3": "kāyaḥ kvāyaṃ kṛmihatataruprāyavicchāyapākaḥ /",
  "S01kbavk10u:kavk_10.20_4": "dūrād etāḥ parihṛtadṛśāḥ koṇalīnaṃ taruṇyaḥ",
  "S01kbavk10u:kavk_10.20_5": "śuṣkaṃ śītaṃ tarum iva vane vānaraṃ māṃ vadanti //",
  "S01kbavk10u:kavk_10.20_6": "so 'yaṃ kāyaḥ śrayati vilayaṃ naiva māyānikāyaḥ",
  "S01kbavk10u:kavk_10.20_7": "srastāḥ sarve daśanamaṇayas te ca keśāḥ na doṣāḥ /",
  "S01kbavk10u:kavk_10.20_8": "gātrotsāhe praharati marun naiva mohaprarohe",
  "S01kbavk10u:kavk_10.20_9": "kṣīṇasyeyaṃ śayanaśaraṇasyāpi tṛṣṇākṣayā me //",
  "S01kbavk10u:kavk_10.20_10": "saṃcintyeti prasṛtaviṣamaśvāsahikkārdito (?) 'sau",
  "S01kbavk10u:kavk_10.20_11": "sadyas tyaktuṃ ciraparicitām udyato lokayātrām /",
  "S01kbavk10u:kavk_10.20_12": "mūkibhūtaḥ svajanavirahaṃ dhyāyati dhvastadhairyaḥ",
  "S01kbavk10u:kavk_10.20_13": "śakticchedād ṛṇaṃ iva mahat prāptakālo daridraḥ //",
  "S01kbavk10u:kavk_10.20_14": "bhūmiṃ gehaṃ vasu parijanaṃ putradārādi cānyat",
  "S01kbavk10u:kavk_10.20_15": "tāvat tāvat kalayati dhiyā prāṇaparyantakāle /",
  "S01kbavk10u:kavk_10.20_16": "yāvaj janmany api punar asau snehamohānubandhais",
  "S01kbavk10u:kavk_10.20_17": "tais tair antaḥ kṛtaparicayas tanmayībhāvam eti //",
  "S01kbavk10u:kavk_10.20_18": "duḥkhaṃ duḥsahapāpakarmajanitaṃ kumbhīsahasrāntare",
  "S01kbavk10u:kavk_10.20_19": "bhuktvā rauravakālasūtranarakeṣv āvartate yoniṣu /",
  "S01kbavk10u:kavk_10.20_20": "yad vā puṇyakalārjitaṃ sukhapadaṃ tat saṃkṣaye duḥkhadaṃ",
  "S01kbavk10u:kavk_10.20_21": "sānāgāmiphalāptaye vimaladhīs tasmāt samādhīyatāṃ //",
  "S01kbavk10u:kavk_10.26_0": "iti bhīmabhavāmbhodhisaṃtāraṇakṛtavrataḥ /",
  "S01kbavk10u:kavk_10.26_1": "samādideśa bhagavān sattvānāṃ kuśalāptaye //",
  "S01kbavk10u:0_0": "/ iti kṣemendraviracitāyāṃ bodhisattvāvadānakalpalatāyāṃ garbhāvakrāntinirdeśo nāma daśamaḥ pallavaḥ /"
}