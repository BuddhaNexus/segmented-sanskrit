{
  "SA10bsa021_u:0": "Vigrahavyāvartanī (Vv)",
  "SA10bsa021_u:1": "sarveṣāṃ bhāvānāṃ sarvatra na vidyate svabhāvaścet /",
  "SA10bsa021_u:2": "tvadvacanamasvabhāvaṃ na nivartayituṃ svabhāvamalam // Vv_1 //",
  "SA10bsa021_u:3": "atha sasvabhāvametadvākyaṃ śrutvā hatā pratijñā te /",
  "SA10bsa021_u:4": "vaiṣamikatvaṃ tasmin viśeṣahetuśca vaktavyaḥ // Vv_2 //",
  "SA10bsa021_u:5": "mā śabdavadityetat syātte buddhirna caitadupapannam /",
  "SA10bsa021_u:6": "śabdenātra satā bhaviṣyato vāraṇaṃ tasya // Vv_3 //",
  "SA10bsa021_u:7": "pratiṣedhaḥ pratiṣeddhyo 'pyevamiti mataṃ bhavet tadasadeva /",
  "SA10bsa021_u:8": "evaṃ tava pratijñā lakṣaṇato duṣyate na mama // Vv_4 //",
  "SA10bsa021_u:9": "pratyakṣeṇa hi tāvan yadyupalabhya vinivartayasi bhāvān /",
  "SA10bsa021_u:10": "tannāsti pratyakṣaṃ bhāvā yenopalabhyante // Vv_5 //",
  "SA10bsa021_u:11": "anumānaṃ pratyuktaṃ pratyakṣeṇāgamopamāne ca /",
  "SA10bsa021_u:12": "anumānāgamasādhyā ye 'rthā dṛṣṭāntasādhyāśca // Vv_6 //",
  "SA10bsa021_u:13": "kuśalānāṃ dharmāṇāṃ dharmāvasthāvidaśca manyante /",
  "SA10bsa021_u:14": "kuśalaṃ janasvabhāvaṃ śeṣeṣvapyeṣa viniyogaḥ // Vv_7 //",
  "SA10bsa021_u:15": "nairyāṇikasvabhāvo dharmo nairyāṇikāśca ye teṣām /",
  "SA10bsa021_u:16": "dharmāvasthoktānāmeva ca nairyāṇikādīnām // Vv_8 //",
  "SA10bsa021_u:17": "yadi ca na bhavet svabhāvo dharmāṇāṃ niḥsvabhāva ityevam /",
  "SA10bsa021_u:18": "nāmāpi bhavennaivaṃ nāmāpi nirvastukaṃ nāsti // Vv_9 //",
  "SA10bsa021_u:19": "atha vidyate svabhāvaḥ sa ca dharmāṇāṃ na vidyate tasmāt /",
  "SA10bsa021_u:20": "dharmairvinā svabhāvaḥ sa yasyāsti tad yuktamupadeṣṭum // Vv_10 //",
  "SA10bsa021_u:21": "sata eva pratiṣedho nāsti ghaṭo geha ityayaṃ yasmāt /",
  "SA10bsa021_u:22": "dṛṣṭaḥ pratiṣedho 'yaṃ sataḥ svabhāvasya te tasmāt // Vv_11 //",
  "SA10bsa021_u:23": "atha nāsti sa svabhāvaḥ kiṃ nu pratividhyate tvayānena /",
  "SA10bsa021_u:24": "vacanenarte vacanāt pratiṣedhaḥ sidhyate hyasataḥ // Vv_12 //",
  "SA10bsa021_u:25": "bālānāmiva mithyā mṛgatṛṣṇāyāṃ yathā jalagrāhaḥ /",
  "SA10bsa021_u:26": "evaṃ mithyāgrāhaḥ syātte pratiṣidhyato hyasataḥ // Vv_13 //",
  "SA10bsa021_u:27": "nanvevaṃ satyasti grāho grāhyaṃ ca tagdṛhītaṃ ca /",
  "SA10bsa021_u:28": "pratiṣedhaḥ pratiṣedhyaṃ pratiṣeddhā ceti ṣaṭkaṃ tat // Vv_14 //",
  "SA10bsa021_u:29": "atha naivāsti grāho na ca grāhyaṃ na ca grahītāraḥ /",
  "SA10bsa021_u:30": "pratiṣedhaḥ pratiṣedhyaṃ pratiṣeddhāro 'sya tu na santi // Vv_15 //",
  "SA10bsa021_u:31": "pratiṣedhaḥ pratiṣedhyaṃ pratiṣeddhāraśca yadyuta na santi /",
  "SA10bsa021_u:32": "siddhā hi sarvabhāvā yeṣāmevaṃ svabhāvaśca // Vv_16 //",
  "SA10bsa021_u:33": "hetostato na siddhirnaiḥsvābhāvyāt kuto hi te hetuḥ /",
  "SA10bsa021_u:34": "nirhetukasya siddhirna copapannāsya te 'rthasya // Vv_17 //",
  "SA10bsa021_u:35": "yadi cāhetoḥ siddhiḥ svabhāvavinivartanasya te bhavati /",
  "SA10bsa021_u:36": "svābhāvyasyāstitvaṃ mamāpi nirhetukaṃ siddham // Vv_18 //",
  "SA10bsa021_u:37": "atha hetorastitvaṃ bhāvanaiḥsvābhāvyamityanupapannam /",
  "SA10bsa021_u:38": "loke naiḥsvābhāvyānna hi kaścana vidyate bhāvaḥ // Vv_19 //",
  "SA10bsa021_u:39": "pūrvaṃ cet pratiṣedhaḥ paścāt pratiṣedhyamiti ca nopapannam /",
  "SA10bsa021_u:40": "paścādanupapanno yugapacca yataḥ svabhāvo 'san // Vv_20 //",
  "SA10bsa021_u:41": "hetupratyayasāmagryāṃ pṛthagbhāve 'pi madvaco na yadi /",
  "SA10bsa021_u:42": "nanu śūnyatvaṃ siddhaṃ bhāvānāmasvabhāvatvāt // Vv_21 //",
  "SA10bsa021_u:43": "yaśca pratītya bhāvo bhāvānāṃ śūnyateti sā hyuktā /",
  "SA10bsa021_u:44": "yaśca pratītya bhāvo bhavati hi tasyāsvabhāvatvam // Vv_22 //",
  "SA10bsa021_u:45": "nirmitako nirmitakaṃ māyāpuruṣaḥ svamāyayā sṛṣṭam /",
  "SA10bsa021_u:46": "pratisedhayase yadvat pratiṣedho 'yaṃ tathaiva syāt // Vv_23 //",
  "SA10bsa021_u:47": "na svābhāvikametad vākyaṃ tasmānna vādahānirme /",
  "SA10bsa021_u:48": "nāsti ca vaiṣamikatvaṃ viśeṣahetuśca na nigadyaḥ // Vv_24 //",
  "SA10bsa021_u:49": "mā śabdavaditi nāyaṃ dṛṣṭānto yastvayā mamārabdhaḥ /",
  "SA10bsa021_u:50": "śabdena hi tacca śabdasya vāraṇaṃ naiva me vacaḥ // Vv_25 //",
  "SA10bsa021_u:51": "naiḥsvābhāvyānāṃ cennaiḥsvābhāvyena vāraṇaṃ yadi hi /",
  "SA10bsa021_u:52": "naiḥsvābhāvyanivṛttau svābhāvyaṃ hi prasiddhaṃ syāt // Vv_26 //",
  "SA10bsa021_u:53": "athavā nirmitakāyāṃ yathā striyāṃ striyamityasaṃgrāham /",
  "SA10bsa021_u:54": "nirmitakaḥ pratihanyāt kasyacidevaṃ bhavedetat // Vv_27 //",
  "SA10bsa021_u:55": "athavā sādhyasamo 'yaṃ heturna hi vidyate dhvaneḥ sattā /",
  "SA10bsa021_u:56": "saṃvyavahāraṃ ca vayaṃ nānabhyupagamya kathayāmaḥ // Vv_28 //",
  "SA10bsa021_u:57": "yadi kācana pratijñā tatra syādeṣa me bhaveddoṣaḥ /",
  "SA10bsa021_u:58": "nāsti ca mama pratijñā tasmānnaivāsti me doṣaḥ // Vv_29 //",
  "SA10bsa021_u:59": "yadi kiṃcidupalabheyaṃ pravartayeyaṃ nivartayeyaṃ vā /",
  "SA10bsa021_u:60": "pratyakṣādibhirarthaistadabhāvānme 'nupālambhaḥ // Vv_30 //",
  "SA10bsa021_u:61": "yadi ca pramāṇatasteṣāṃ teṣāṃ prasiddhirarthānām /",
  "SA10bsa021_u:62": "teṣāṃ punaḥ prasiddhiṃ brūhi kathaṃ te pramāṇānām // Vv_31 //",
  "SA10bsa021_u:63": "anyairyadi pramāṇaiḥ pramāṇasiddhirbhavatyanavasthā /",
  "SA10bsa021_u:64": "nādeḥ siddhistatrāsti naiva madhyasya nāntasya // Vv_32 //",
  "SA10bsa021_u:65": "teṣāmatha pramāṇairvinā prasiddhirvihīyate vādaḥ /",
  "SA10bsa021_u:66": "vaiṣamikatvaṃ tasmin viśeṣahetuśca vaktavyaḥ // Vv_33 //",
  "SA10bsa021_u:67": "viṣamopanyāso 'yaṃ na hyātmānaṃ prakāśayatyagniḥ /",
  "SA10bsa021_u:68": "na hi tasyānupalabdhirdṛṣṭā tamasīva kumbhasya // Vv_35 //",
  "SA10bsa021_u:69": "yadi svātmānamayaṃ tvadvacanena prakāśayatyagniḥ /",
  "SA10bsa021_u:70": "paramiva na tvātmānaṃ paridhakṣyatyapi hutāśaḥ // Vv_36 //",
  "SA10bsa021_u:71": "yadi ca svaparātmānau tvadvacanena prakāśayatyagniḥ /",
  "SA10bsa021_u:72": "pracchādayiṣyati tamaḥ svaparātmānau hutāśa iva // Vv_37 //",
  "SA10bsa021_u:73": "nāsti tamaśca jvalane yatra ca tiṣṭhati sadātmani jvalanaḥ /",
  "SA10bsa021_u:74": "kurute kathaṃ prakāśaṃ sa hi prakāśo 'ndhakāravadhaḥ // Vv_38 //",
  "SA10bsa021_u:75": "utpadyamāna eva prakāśayatyagnirityasadvādaḥ /",
  "SA10bsa021_u:76": "utpadyamāna eva prāpnoti tamo na hi hutāśaḥ // Vv_39 //",
  "SA10bsa021_u:77": "aprāpto 'pi jvalano yadi vā punarandhakāramupahanyāt /",
  "SA10bsa021_u:78": "sarveṣu lokadhātuṣu tamo 'yamihasaṃsthita upahanyāt // Vv_40 //",
  "SA10bsa021_u:79": "yadi ca svataḥpramāṇasiddhiranapekṣya te prameyāṇi /",
  "SA10bsa021_u:80": "bhavati pramāṇasiddhirna parāpekṣā hi siddhiriti // Vv_41 //",
  "SA10bsa021_u:81": "anapekṣya hi prameyānarthān yadi te pramāṇasiddhiḥ /",
  "SA10bsa021_u:82": "bhavati na bhavati kasyacidevamimāni pramāṇāni // Vv_42 //",
  "SA10bsa021_u:83": "atha matamapekṣya siddhisteṣāmityatra ko doṣaḥ /",
  "SA10bsa021_u:84": "siddhasya sādhanaṃ syānnāsiddho 'pekṣate hyanyat // Vv_43 //",
  "SA10bsa021_u:85": "sidhyanti hi prameyāṇyapekṣya yadi sarvathā pramāṇāni /",
  "SA10bsa021_u:86": "bhavati prameyasiddhiranapekṣyaiva pramāṇāni // Vv_44 //",
  "SA10bsa021_u:87": "yadi ca prameyasiddhiranapekṣyaiva bhavati pramāṇāni /",
  "SA10bsa021_u:88": "kiṃ te pramāṇasiddhyā tāni yadarthaṃ prasiddhaṃ tat // Vv_45 //",
  "SA10bsa021_u:89": "atha tu pramāṇasiddhirbhavatyapekṣyaiva te prameyāṇi /",
  "SA10bsa021_u:90": "vyatyaya evaṃ sati te dhruvaṃ pramāṇaprameyāṇām // Vv_46 //",
  "SA10bsa021_u:91": "atha tai pramāṇasiddhyā prameyasiddhiḥ prameyasiddhyā cā",
  "SA10bsa021_u:92": "bhavati pramāṇasiddhirnāstyubhayasyāpi te siddhiḥ // Vv_47 //",
  "SA10bsa021_u:93": "sidhyanti hi pramāṇairyadi prameyāṇi tāni taireva /",
  "SA10bsa021_u:94": "sādhyāni ca prameyaistāni kathaṃ sādhayiṣyanti // Vv_48 //",
  "SA10bsa021_u:95": "sidhyanti ca prameyairyadi pramāṇāni tāni taireva /",
  "SA10bsa021_u:96": "sādhyāni ca prameyaistāni kathaṃ sādhayiṣyanti // Vv_49 //",
  "SA10bsa021_u:97": "pitrā yadyutpādyaḥ putro yadi tena caiva putreṇa /",
  "SA10bsa021_u:98": "utpādyaḥ sa yadi pitā vada tatrotpādayati kaḥ kam // Vv_50 //",
  "SA10bsa021_u:99": "kaśca pitā kaḥ putrastatra tvaṃ brūhi tāvubhāvapi ca /",
  "SA10bsa021_u:100": "pitāputralakṣaṇadharau yato naḥ putrasaṃdehaḥ // Vv_51 //",
  "SA10bsa021_u:101": "naiva svataḥprasiddhirna parasparataḥ pramāṇairvā /",
  "SA10bsa021_u:102": "bhavati na ca prameyairna cāpyakasmāt pramāṇānām // Vv_52 //",
  "SA10bsa021_u:103": "kuśalānāṃ dharmāṇāṃ dharmāvasthāvidho brūvate yat /",
  "SA10bsa021_u:104": "kuśalasvabhāvamevaṃ pravibhāgenābhidheyaḥ syāt // Vv_53 //",
  "SA10bsa021_u:105": "yadi ca pratītya kuśalaḥ svabhāva utpadyate sa kuśalānām /",
  "SA10bsa021_u:106": "dharmāṇāṃ parabhāvaḥ svabhāva evaṃ kathaṃ bhavati // Vv_54 //",
  "SA10bsa021_u:107": "atha na pratītya kiṃcit svabhāva utpadyate sa kuśalānām /",
  "SA10bsa021_u:108": "dharmāṇāmevaṃ syāda vāso na brahmacaryasya // Vv_55 //",
  "SA10bsa021_u:109": "nādharmo dharmo vā saṃvyavahārāśca laukikā na syuḥ /",
  "SA10bsa021_u:110": "nityāśca sarvabhāvāḥ syurnityatvādahetumataḥ // Vv_56 //",
  "SA10bsa021_u:111": "eṣa cākuśaleḥvavyākṛteḥu nairyāṇādiḥu ca doḥaḥ /",
  "SA10bsa021_u:112": "tasmāt sarvaṃ saṃskṛtamasaṃskṛtaṃ te bhavatyevam // Vv_57 //",
  "SA10bsa021_u:113": "yaḥ sadbhūtaṃ nāma brūyāt sa svabhāva ityevam /",
  "SA10bsa021_u:114": "bhavatā prativaktavyo nāma brūmaśca na vyaṃ sat // Vv_58 //",
  "SA10bsa021_u:115": "nāmāsaditi ca yadidaṃ tatkiṃ nu sato bhavatyutāsataḥ /",
  "SA10bsa021_u:116": "yadi hi sato yadyasato dvidhāpi te hīyate vādaḥ // Vv_59 //",
  "SA10bsa021_u:117": "sarveṣāṃ bhāvānāṃ śūnyatvaṃ copapāditaṃ pūrvam /",
  "SA10bsa021_u:118": "sa upālambhastasmād bhavatyayaṃ ca pratijñāyāḥ // Vv_60 //",
  "SA10bsa021_u:119": "atha vidyate svabhāvaḥ sa ca dharmāṇāṃ na vidyata iti /",
  "SA10bsa021_u:120": "idamāśaṅkitaṃ yaduktaṃ bhavatyanāśaṅkitaṃ tacca // Vv_61 //",
  "SA10bsa021_u:121": "sata eva pratiṣedho yadi śūnyatvaṃ nanvapratiṣiddhamidam /",
  "SA10bsa021_u:122": "pratiṣedhayate hi bhavān bhāvānāṃ niḥsvabhāvatvam // Vv_62 //",
  "SA10bsa021_u:123": "pratiṣedhayase 'tha tvaṃ śūnyatvaṃ tacca nāsti śūnyatvam /",
  "SA10bsa021_u:124": "pratiṣedhaḥ sata iti te nanvevaṃ hīyate vādaḥ // Vv_63 //",
  "SA10bsa021_u:125": "pratiṣedhayāmi nāhaṃ kiṃcit pratiṣedhyamasti na ca kiṃcit /",
  "SA10bsa021_u:126": "tasmāt pratiṣedhayasītyadhilaya eva tvayā kriyate // Vv_64 //",
  "SA10bsa021_u:127": "yaccāhaṃ te vacanādasataḥ pratiṣedhavacanasiddhiriti /",
  "SA10bsa021_u:128": "atra jñāpayate vāgasaditi tanna pratinihanti // Vv_65 //",
  "SA10bsa021_u:129": "mṛgatṛṣṇādṛṣṭānte yaḥ punaruktaṃ tvayā mahāṃścaryaḥ /",
  "SA10bsa021_u:130": "tatrāpi nirṇayaṃ śṛṇu yathā sa dṛṣṭānta upapannaḥ // Vv_66 //",
  "SA10bsa021_u:131": "sa yadi svabhāvataḥ syāt bhāvo na syāt pratītyasamudbhūtaḥ /",
  "SA10bsa021_u:132": "yaśca pratītya bhavati grāho nanu śūnyatā saiva // Vv_67 //",
  "SA10bsa021_u:133": "yadi ca svabhāvataḥ syād grāhaḥ kastaṃ nivartayed grāhyam /",
  "SA10bsa021_u:134": "śeṣeṣvapyeṣa vidhistasmād doṣo 'nupālambhaḥ // Vv_68 //",
  "SA10bsa021_u:135": "etena hetvabhāvaḥ pratyuktaḥ pūrvameva sa samatvāt /",
  "SA10bsa021_u:136": "mṛgatṛṣṇādṛṣṭāntavyāvṛttividhau ya uktaḥ prāk // Vv_69 //",
  "SA10bsa021_u:137": "yastraikālye hetuḥ pratyuktaḥ pūrvameva sa samatvāt /",
  "SA10bsa021_u:138": "traikālyapratihetuśca śūnyatāvādināṃ prāptaḥ // Vv_70 //",
  "SA10bsa021_u:139": "prabhavati ca śūnyateyaṃ yasya prabhavanti tasya sarvārthāḥ /",
  "SA10bsa021_u:140": "prabhavati na tasya kiṃ na bhavati śūnyatā yasyeti // Vv_71 //",
  "SA10bsa021_u:141": "yaḥ śūnyatāṃ pratītyasamutpādaṃ madhyamāṃ pratipadamanekārthām /",
  "SA10bsa021_u:142": "nijagāda praṇamāmi tamapratimasaṃbuddham // Vv_72 //",
  "SA10bsa021_u:143": "iti //"
}