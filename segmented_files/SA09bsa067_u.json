{
  "SA09bsa067_u:0": "Nāgārjuna: Bhavasaṅkrāntiparikathā",
  "SA09bsa067_u:1": "namaḥ kumārabhūtāya mañjuśriye /",
  "SA09bsa067_u:2": "bhāvānna jāyate 'bhāvo nābhāvādapi jāyate /",
  "SA09bsa067_u:3": "bhāva utpaddyate nityaṃ bhābo bhrāntiḥ khapuṣpavat // 1 //",
  "SA09bsa067_u:4": "sati dharme nabhastulye khatulyaṃ jāyate param /",
  "SA09bsa067_u:5": "pratītya sarva khasamaṃ bhāvastasmādabhāvavān // 2 //",
  "SA09bsa067_u:6": "sbabhāvataḥ karma nāsti heturnāsti phalaṃ na ca /",
  "SA09bsa067_u:7": "na viddyata idaṃ sarbaṃ loko nāsti na bhañjanam // 3 //",
  "SA09bsa067_u:8": "anutpannaśca yo bhāvaḥ paraṃ (sa) janayetkatham /",
  "SA09bsa067_u:9": "lokaḥ prathamato 'jātaḥ kenāpi na hi nirmitaḥ /",
  "SA09bsa067_u:10": "somasiṃhapurītulyo loko bhramyatyanarthake // 4 //",
  "SA09bsa067_u:11": "loko vikalpadutpanno vikalpaścittasaṃbhavaḥ /",
  "SA09bsa067_u:12": "cittaṃ hi kāyāśrayakaṃ tasmātkāyo vicāryate // 5 //",
  "SA09bsa067_u:13": "rūpaṃ śūnyaṃ vedanā niḥsvabhāvā saṃjñā nāste nāsti saṃskārabhāvaḥ /",
  "SA09bsa067_u:14": "bhūtaṃ hitvā cittacaitte ca nastastasmātkāyaḥ kalpahīnasvabhāvaḥ // 6 //",
  "SA09bsa067_u:15": "citta nāsti na dharmāste na kāyo nāpi dhātavaḥ /",
  "SA09bsa067_u:16": "advayīkaraṇaṃ hīdaṃ tattvaṃ vidvadbhirucyate // 7 //",
  "SA09bsa067_u:17": "anālambamidaṃ sarvamanālambaṃ prabhāṣitam /",
  "SA09bsa067_u:18": "kṛtvā matimanālambāmanālambaṃ samuddhitaṃ // 8 //",
  "SA09bsa067_u:19": "dānaśīlakṣamāvīryadhyānādau suniṣevite /",
  "SA09bsa067_u:20": "acireṇaiva kālena paramāṃ bodhimāpsyati // 9 //",
  "SA09bsa067_u:21": "upāyaprajñayosthitvā sattvāṃśca karuṇāpayet /",
  "SA09bsa067_u:22": "sarvajñānaṃ śighrameva lapsyate nahi saṃśayaḥ // 10 //",
  "SA09bsa067_u:23": "nāmamātramidaṃ sarvaṃ saṃjñāmātre pratiṣṭhitam /",
  "SA09bsa067_u:24": "nābhidhānātpṛthagbhūtamabhidheyaṃ na vidyate // 11 //",
  "SA09bsa067_u:25": "anāmakāḥ sarvadharmā nirātmānaḥ prakīrtitāḥ /",
  "SA09bsa067_u:26": "ime dharmā abhūtāśca kalpanāyāḥ samuddhitāḥ /",
  "SA09bsa067_u:27": "kalpanā sāpi śūnyeyaṃ yayā śūnyeti kalpitāḥ // 12 //",
  "SA09bsa067_u:28": "cakṣu paśyati rūpāṇi tattvavaktrā yaducyate /",
  "SA09bsa067_u:29": "mithyābhimānalokasya sāṃvṛtaṃ satyamīritam // 13 //",
  "SA09bsa067_u:30": "sāmagryā darśanaṃ yatra prakāśayati nāyakaḥ /",
  "SA09bsa067_u:31": "prāhopacārabhūmiṃ tāṃ paramārthasya buddhimān // 14 //",
  "SA09bsa067_u:32": "na cakṣuḥ prekṣate rūpaṃ mano dharmānnvetti ca /",
  "SA09bsa067_u:33": "etattu paraṃ satyaṃ lokasya viṣayo na yat // 15 //",
  "SA09bsa067_u:34": "cakṣurnāsti na rūpañca dṛśyaṃ nāsti na manaskriyā /",
  "SA09bsa067_u:35": "cittaṃ svapnasamaṃ bhrāntiḥ sarvaṃ na sadasanna ca // 16 //",
  "SA09bsa067_u:36": "ācārya āryanāgārjunakṛta bhavasaṅkrāntiparikathā sampūrṇā //"
}