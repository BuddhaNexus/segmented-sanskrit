{
    "GSP27motik_3u:0": "3. Prakaraṇa: Utpatti (3,1.1-41; 3,3.13-3,12.4; 3,13.50-3,16.41)",
    "GSP27motik_3u:1": "śrīrāmāya namaḥ / oṃ",
    "GSP27motik_3u:2": "kṛtvā cittaṃ svabodhasmaraṇavinihataṃ prauḍhamohāndhakāraṃ smṛtvā jñānapradāṃ tāṃ sumahitavibhavāṃ śrīguroḥ pādukāṃ ca /",
    "GSP27motik_3u:3": "dhyātvā vighnāntakaṃ taṃ śivasutam anaghaṃ śrīgaṇeśaṃ sureśam utpattyākhyāvagāhiprakaraṇavivṛtis tanyate bhāskareṇa //",
    "GSP27motik_3u:4": "evaṃ mumukṣuvyavahārākhye prakaraṇe vakṣyamāṇopadeśādhikāritvasampādananimittaṃ vyavahāraṃ pratipādya tacchravaṇamātreṇa ca śrīrāmaṃ prāptatadanuṣṭhānaphalaṃ vibhāvya prapañcasyānutpattisatattvotpattijñānam upādeyabhūtamokṣaprāptau mūlakāraṇatayā niścitya tadupapādakam utpattiprakaraṇam ārabhamāṇaḥ vakṣyamāṇabrahmaikatvāśrayaṇena guruśiṣyabhāvānupapattiṃ puraskṛtya svavyatiriktaśiṣyopadeśabhāvena paraprayuktaṃ codyam abhiśaṅkamānaḥ taduddhāranimittabhūtaṃ brahmaikatve 'pi svapnadṛṣṭāntena padārthabhedagrāhakaṃ brahmavidanubhavaṃ prathamaṃ kathayati //",
    "GSP27motik_3u:5": "vāgbhābhir brahmavid brahma bhāti svapna ivātmani / yad-idaṃ-tat-sva-śabdārthair yo yad vetti sa vettu tat //MU_3,1.1//",
    "GSP27motik_3u:6": "uttaravākyasthaṃ vettīti padaṃ pūrvavākye 'pi yojanīyaṃ / tenāyam arthaḥ / brahmavit brahmajñānī / vetti anubhavati / kim iti karmāpekṣāyāṃ paśya mṛgo dhāvatītivat vākyaṃ karmatvena kathayati vāgbhābhir iti / brahma nānāpadārthabhāvena bṛṃhitaṃ kim api sūkṣmaṃ vastu / bhāti vilasati / sphuratīti yāvat / kaiḥ bhāti / yad-idaṃ-tat-sva-śabdārthaiḥ / yadādisarvanāmaśabdavācyabhūtaiḥ padārthaiḥ / tadrūpeṇeti yāvat / itthambhāve tṛtīyā / padārthānāṃ ca yadādisarvanāmavācyatvaṃ vastūpalakṣaṇaṃ / yatra sarvanāma prayujyate dravyam ity ucyate / so 'rthaḥ bhedyatvena vivakṣita ity abhiyuktasmaraṇāt jñeyam / kutrādhāre bhāti / ātmani svabhittau / tadvyatiriktasya dvitīyasyābhāvāt / idaṃ bhānaṃ ca arthāt jāgratkālīnaṃ jñeyam / svapnasya dṛṣṭāntatayopādānāt suṣupteḥ śūnyamātrabhānāspadatvāc ca / yad-idaṃ-tat-sva-śabdārthaiḥ kābhiḥ / vāgbhābhiḥ / vāg atra samānaviṣayatvena vikalpaḥ abhipretaḥ / tena vikalpabhānarūpair ity arthaḥ / bhāsamānā ete padārthāḥ hi svapnapadārthavat vikalparūpā eva / tatsāratayā sthitasya śuddhacinmātrasyaiva vastutaḥ arthatvāt / kasminn iva bhāti / svapne iva / yathā svapne / brahma svapnapadārthatayā bṛṃhitam / ātmākhye vastuni / ātmani svabhittau / vāgbhābhiḥ vikalpabhānabhūtaiḥ / yad-idaṃ-tat-sva-śabdārthaiḥ bhāti / tathā ity arthaḥ / svapne hi ātmabhāvena sthitasya brahmaṇaḥ padārthabhāvena bhānaṃ sarvasākṣikam eva / nanv anye bauddhādayaḥ sarvathā padārthāpahnavaṃ kurvanti / tat kathaṃ tvayaivam uktam ity āha yo yad iti / yaḥ yaḥ kaścit brahmavidaḥ bauddhādiḥ yat yat padārthānāṃ sarvathā asattvādi vetti anubhavati / saḥ tat vettu anubhavatu / kim asmākaṃ tadvedanena / brahmavidvedane eva tātparyāt iti bhāvaḥ / atra ca yacchabdaḥ idamāditrayeṇa saha samānādhikaraṇyadarśanāt sāmānyaniṣṭhaḥ / śiṣṭāḥ idamādayaḥ trayaḥ viśeṣaniṣṭhāḥ / tatrāpi idaṃśabdaḥ pratyakṣavedyaniṣṭhaḥ iti sarvanāmacatuṣkenaiva sarvapadārthākṣepasiddhāv anupayuktatvād anyeṣām akathanam iti jñeyam / atha vā brahmavid ity āmantraṇapadaṃ brahmajñānādhikṛte śrīrāme viśiṣṭādhikāritvasūcanāya prayuktaṃ / tathā ca",
    "GSP27motik_3u:7": "sphuṭa evārthaḥ / nāpi duryojakatvākhyadoṣāpattiḥ //MT_3,1.1//",
    "GSP27motik_3u:8": "proktabrahmavidanubhavāśrayaṇena śaṅkāviṣayīkṛtaṃ paraprayuktaṃ codyaṃ pariharati",
    "GSP27motik_3u:9": "nyāyenānena sarvasmin sarge brahmāmbare sati / kim idaṃ kasya vakṣīti codyacañcur nirākṛtaḥ //MU_3,1.2//",
    "GSP27motik_3u:10": "anena nyāyena anayā padārthānāṃ brahmamayatve 'pi bhedasādhikayā brahmavidanubhavarūpayā yuktyā / na tu padārthānāṃ sarvathāpahnavakāriṇyā bauddhādiyuktyā / sarge sṛjikriyākarmaṇi bhāvajāte / brahmāmbare brahmākāśarūpe / sati / tvam kiṃrūpaḥ / tvam kim idaṃ kiṃrūpam idaṃ śāstraṃ / kasya kiṃrūpasya śiṣyasya / vakṣi kathayasi / sarvasya brahmaikarūpatvāt / iti evaṃrūpaṃ / yat codyam ākṣepaḥ / tena cañcuḥ prasiddhaḥ / evaṃrūpacodyakārīti yāvat / nirākṛtaḥ pratikṣiptaḥ bhavati / tena vitta iti cañcuppratyayaḥ / vittaḥ prasiddha ity arthaḥ / nanu katham etena codyanirāsaḥ / ucyate / brahmavidā paramārthena brahmaikatve 'pi vyavahāradaśāyāṃ svapnatulyasya śiṣyasya yādṛśo yakṣaḥ tādṛśo balir iti nyāyāśrayaṇena tadrūpopadeśakaraṇaṃ yuktam eva svapnatulyasya jagataḥ aṅgīkaraṇāt / sarvathā padārthāpahnavakāriṇāṃ bauddhādīnām evedaṃ codyaṃ yuktam iti //MT_3,1.2//",
    "GSP27motik_3u:11": "evaṃ śaṅkitacodyanirāsaṃ kṛtvā svopadeśaṃ prati śrotṝn saṃmukhīkaroti",
    "GSP27motik_3u:12": "ahaṃ tāvad yathājñānaṃ yathāvastu yathākramam / yathāsvabhāvaṃ vacmīdaṃ tat sarvaṃ śrūyatāṃ budhāḥ //MU_3,1.3//",
    "GSP27motik_3u:13": "tāvacchabdaḥ sākalye / ahaṃ vasiṣṭhākhyaḥ guruḥ / idaṃ mokṣopāyābhidhaṃ śāstraṃ / tāvat sākalyena / vacmi kathayāmi / kathaṃ vacmi / yathājñānam jñānānusāreṇa / tathā yathāvastu vastvanusāreṇa / tadvat yathākramam kramānusāreṇa / punaḥ katham / yathāsvabhāvaṃ svabhāvānusāreṇa / jñānādayaḥ catvāra eva hi śāstrapravṛttinimittabhūtāḥ / tat tato hetoḥ / he budhāḥ / yuṣmābhiḥ sarvam śrūyatām śravaṇagocarīkriyatām / budhā ity āmantraṇapadaṃ budhānām evaitacchāstraśravaṇe adhikāritvaṃ sūcayati / sarvam ity anena sakalam idaṃ śrutvā paramaprayojanāvāptiḥ bhaviṣyatīty ardhād utthāya na gantavyam iti sūcitam //MT_3,1.3//",
    "GSP27motik_3u:14": "evaṃ śravaṇayogyaṃ budhavargaṃ saṃmukhīkṛtyotpattiprakaraṇatātparyārthaṃ ślokena saṅgṛhya kathayati",
    "GSP27motik_3u:15": "svapnavat paśyati jagac cinnabho dehavinmayam / svapnasaṃsāradṛṣṭāntā ihaivāntaḥ samanvitāḥ //MU_3,1.4//",
    "GSP27motik_3u:16": "cetayati pāṣāṇaprakhyaṃ karaṇavargaṃ svāveśena cetanakriyākartṛtve prerayatīti cit sarvāntargataṃ kim api śuddhaṃ tattvaṃ / atha vā cetatīti cit citikriyākartṛbhūtaṃ kim api tattvam / sā eva nabhaḥ sarvavyāpakatvāt ākāśaṃ / tat cinnabhaḥ cidākāśaḥ / jagat gamanaśīlam dṛśyaprapañcaṃ / svapnavat paśyati svapnavat svayaṃ kalpayitvā anubhavati / kīdṛśaṃ jagat / dehavinmayaṃ / dehavit deho 'ham iti jñānam / ahaṅkāra iti yāvat / tasya vikāraḥ dehavinmayaṃ ahaṅkārasvarūpaṃ / na tu śuddham ity arthaḥ / nanu svapnaḥ kim iha dṛṣṭāntatvena datta ity / atrāha svapneti / svapne dṛṣṭāḥ saṃsārāḥ svapnasaṃsārāḥ / te eva dṛṣṭāntāḥ nirṇayasthānāni / te svapnasaṃsāradṛṣṭāntāḥ ihaivāsmin jāgratprapañce evāntaḥ / samyak / na tu āmukha eva / anvitāḥ sambaddhāḥ bhavanti / kalpanāmātrasiddhatvāt / ataḥ svapnasya dṛṣṭāntatvam uktam iti bhāvaḥ //MT_3,1.4//",
    "GSP27motik_3u:17": "saṅgraheṇoktam arthaṃ mūḍhabuddhiṣu praveśanāya svataḥ sarvajñaṃ śrīrāmaṃ madhyekṛtya vistārayituṃ prastauti",
    "GSP27motik_3u:18": "mumukṣuvyavahāroktimayāt prakaraṇāt param / athotpattiprakaraṇaṃ mayedaṃ parikathyate //MU_3,1.5//mumukṣuvyavahārasyoktiḥ prācuryeṇa prastutā yasmin / tat mumukṣuvyavahāroktimayaṃ / tādṛśāt prakaraṇāt / mumukṣuvyavahārākhyāt prakaraṇād iti yāvat / param anyat / parikathyate samyak kathyate //MT_3,1.5//",
    "GSP27motik_3u:19": "pratijñātaprakaraṇārambhaṃ karoti",
    "GSP27motik_3u:20": "bandho 'yaṃ dṛśyasadbhāvo dṛśyābhāve na bandhanam / na sambhavati dṛśyaṃ tu yathedaṃ tac chṛṇu kramāt //MU_3,1.6//",
    "GSP27motik_3u:21": "ayam anubhūyamānaḥ / bandhaḥ dṛśyāsaktatvaṃ / dṛśyasadbhāvaḥ dṛśyena dṛśikriyāviṣayeṇa bhāvajātena / sadbhāvaḥ svarūpalābhaḥ / draṣṭāraṃ prati sphuraṇam iti yāvat / yasya / saḥ tādṛśaḥ bhavati / dṛśyābhāve sati bandhanaṃ bandhaḥ / na bhavati / na hi rajjvabhāve bandhanaṃ dṛṣṭam / nanu sato dṛśyasya katham abhāvaḥ setsyatīty / atrāha na sambhavatīti / tuśabdaḥ sambhavinaḥ śuddhadraṣṭuḥ sakāśāt dṛśyasya vyatirekadyotakaḥ / dṛśyaṃ na sambhavati sambhavanakriyākartṛtvaṃ na bhajati / svapnanyāyena pratītimātrasiddhatvāt / nanu katham etad ity / atrāha yathedam iti / idaṃ dṛśyāsambhavanaṃ / yathā bhavati / tat kramāt śṛṇu //MT_3,1.6//",
    "GSP27motik_3u:22": "nanu kimartham utpattiprakaraṇam eva prathamaṃ kathayasīty apekṣāyām āha",
    "GSP27motik_3u:23": "utpadyate yo jagati sa eva kila vardhate / sa eva mokṣam āpnoti svargaṃ vā narakaṃ ca vā //MU_3,1.7//",
    "GSP27motik_3u:24": "dharmādharmollaṅghanena mokṣam / dharmeṇa svargam / adharmeṇa narakam iti vibhāgaḥ //MT_3,1.7//",
    "GSP27motik_3u:25": "nanu tataḥ kim ity / atrāha",
    "GSP27motik_3u:26": "atas teṣv avabodhārthaṃ tat tāvat kathayāmy aham / utpattiṃ saṃsṛtāv eti pūrvam eva hi yo yathā //MU_3,1.8//",
    "GSP27motik_3u:27": "yataḥ utpattyādīnām ekādhikaraṇatvaṃ asti / ataḥ teṣu kramabhāviṣu utpattyādiṣu madhye / avabodhārthaṃ tvajjñānārthaṃ / ihāsmin prakaraṇe / aham tāvat prathamaṃ / tat kathayāmi / tat kiṃ / yaḥ puruṣaḥ / yathā yena prakāreṇa / saṃsṛtau saṃsaraṇasvabhāve saṃsāre / pūrvam eva sargādau eva / utpattim eti brahmaṇaḥ vyatiriktatvena sattāṃ bhajati / tato 'nantaraṃ sthitiprakaraṇādau vardhanādikam api kathayāmīti bhāvaḥ / hiśabdaḥ niścaye / ata evāsya prakaraṇasyotpattiprakaraṇam iti nāmāpi bhavatīti jñeyam //MT_3,1.8//",
    "GSP27motik_3u:28": "tatra tāvat saṅkṣepakathanaṃ pratijānīte",
    "GSP27motik_3u:29": "idaṃ prakaraṇārthaṃ tvaṃ saṅkṣepāc chṛṇu rāghava / tataḥ prakathayiṣyāmi vistaraṃ te yathepsitam //MU_3,1.9//",
    "GSP27motik_3u:30": "he rāghava / tvam idam jagadutpattirūpaṃ / prakaraṇārthaṃ utpattiprakaraṇābhidheyaṃ / saṅkṣepāt saṅkṣepeṇa śṛṇu / tataḥ saṅkṣepānantaram / yathepsitaṃ īpsitānusāri vistaraṃ kathayiṣyāmi / saṅkṣepakathanena vinā tvatsandehānutthānāt vistareṇa kathanaṃ na sambhavati / sandehaviṣayatvāt vistarasyeti bhāvaḥ //MT_3,1.9//",
    "GSP27motik_3u:31": "pratijñātāṃ saṅkṣepataḥ jagadutpattiṃ kathayiṣyan prapañcākrāntabuddheḥ śiṣyasya vidhimukhena mūlakāraṇasvarūpakathanam ayuktaṃ jñātvā sthūṇānikhanananyāyam āśritya jagannāśamukhena mūlakāraṇasvarūpaṃ kathayituṃ prastauti",
    "GSP27motik_3u:32": "yad idaṃ dṛśyate sarvaṃ jagat sthāvarajaṅgamam / / tat suṣupta iva svapnaḥ kalpānte pravinaśyati //MU_3,1.10//",
    "GSP27motik_3u:33": "asmābhiḥ yat / idam purovarti / sthāvarajaṅgamaṃ sthāvarajaṅgamasvarūpa / jagat naśvaraṃ bhāvajātaṃ / dṛśyate anubhūyate / tat kalpānte āntarārthavivakṣāyāṃ sarvadṛśyakṣayarūpāyāṃ turyāvasthāyāṃ viśeṣataḥ tadatītāvasthāyāṃ ca / bāhyārthavivakṣāyāṃ tu kālāntarabhāvini pralayakāle / pravinaśyati prakarṣeṇa saṃskārākhyāt mūlād ādhārād naśyati / mūlakāraṇabhāvenāvasthānāt adarśanaṃ yāti / ka iva / svapna iva / yathā suṣupte svapnaḥ naśyati / tathety arthaḥ / nanu suṣuptau jagato bījabhāvenāvasthānāt anyathā punarbhavāyogāt katham ayam upamānopameyabhāvaḥ siddhyatīti cen / na / staimityākhyasya sāmānyadharmasyobhayatrāpy avasthānāt sāmānyadharmamātrāśrayaṇenaiva hi upamānopameyabhāvaḥ uttiṣṭhati / iti na ko 'pi virodhaḥ //MT_3,1.10//",
    "GSP27motik_3u:34": "yatsvarūpaprakaṭanārtham ayaṃ yatnaḥ kṛtaḥ tan mūlakāraṇaṃ śeṣatvena kathayati",
    "GSP27motik_3u:35": "tataḥ stimitagambhīraṃ na tejo na tamas tatam / anākhyam anabhivyaktaṃ yat kiñcid avaśiṣyate //MU_3,1.11//tataḥ prapañcanāśānantaram / yat kiñcit kenāpi nāmnā vaktum aśākyaṃ kim api sūkṣmaṃ vastu / śiṣyate śeṣatayā tiṣṭhati / tasyāpi nāśe nāśopalabdhur abhāvena sampanno 'pi prapañcanāśaḥ / asatkalpa eva syād iti bhāvaḥ / nanu nāmataḥ tad vastu kathaṃ noktam ity / atra viśeṣaṇadvāreṇa hetum āhānākhyam iti / anākhyam ākhyākartṛtvena sthitatvāt ākhyākarmatāṃ netum aśakyam / nanu kathaṃ tad anākhyam astīty / atrāpi viśeṣaṇadvāreṇa hetum āhānabhivyaktam iti / anabhivyaktam atisūkṣmatvāt / bāhyāntaratvena sthitair indriyair apratyakṣīkṛtam ity arthaḥ / bāhyāntarendriyāpratyakṣasya cānākhyatvaṃ sphuṭam eva / vāgindriyasyāpi agamyatvāt / nanv anabhivyaktatvam api kathaṃ tasyāstīty / atrāpi viśeṣaṇadvāreṇa hetum āha na tejo na tama iti / cetyakalitaṃ cinmātraṃ tejaḥ / taccetyaṃ tamaḥ / atha vā sūryādikaṃ tejaḥ / andhakāraḥ tamaḥ tadvyatiriktasvarūpam ity arthaḥ / tathā ca tasyānabhivyaktatvam eva / tejastamasor eva abhivyaktiviṣayatvāt / tathāpi śūnyatāpattim āśaṅkya viśeṣaṇam āha tatam iti / sarvatra protasvarūpam ity arthaḥ / śūnyatve kathaṃ tatatvaṃ syād iti bhāvaḥ / kena svarūpeṇa tasya protatvam astīty / atrāha stimitagambhīram iti / stimitaṃ ca tat gambhīraṃ ceti stimitagambhīram / cinmātrarūpatvena cetyabhāvarūpasya prasaraṇasyābhāvāt niḥspandam / nirālambanatvena svabhinnasyāvagāḍhuḥ abhāvāt duravagāhaṃ cety arthaḥ / ataś ca nirālambaśuddhacinmātrarūpatayā protam astīti bhāvaḥ / yady api nāsargaṃ tiṣṭhati / param iti vakṣyamāṇanītyā tasya tattvasya prapañcodbhāvanaṃ prati sarvadaiva spando vartata eveti / śuddhatayā sthitasya tasyopalabdhiḥ kadāpi na sambhavaty eva / tathāpi deśād deśāntaraṃ dūram ityādivakṣyamāṇanītyā madhyavṛttiṣu sadā tadupalabdhiḥ sambhavaty eveti na vimukhena bhavitavyam / videhamuktānāṃ tu sarvadā tanmayatvam api sambhavati / yataḥ asya cinmātratattvasyedṛśa eva mahimā bhavati / yat sarvadā viśvamayaṃ tad uttīrṇaṃ ca bhavatīti na kiñcid viruddham //MT_3,1.11//",
    "GSP27motik_3u:36": "nanu yadi tat tattvam anākhyam asti tat kathaṃ budhaiḥ tasya tattvasya ṛtaṃ ātmetyādikāḥ sañjñāḥ kṛtāḥ ity / atrāha",
    "GSP27motik_3u:37": "ṛtam ātmā paraṃ brahma satyam ityādikā budhaiḥ / kalpitā vyavahārārthaṃ yasya sañjñā mahātmanaḥ //MU_3,1.12//",
    "GSP27motik_3u:38": "budhaiḥ tatsākṣātkāravadbhiḥ / kalpitāḥ kalpanayā bhāvitāḥ / vyavahārārthaṃ śiṣyopadeśākhyavyavahārasampādanārtham / na tu kiñcit pravṛttinimittam upādāya ṛtādikāḥ sañjñāḥ tatra pravartante iti bhāvaḥ //MT_3,1.12//",
    "GSP27motik_3u:39": "nanu tat īdṛśaṃ bhavatu / kiṃ tata ity / atrāha",
    "GSP27motik_3u:40": "sa tathābhūta evātmā svayam anya ivollasan / jīvatām upayātīva bhāvināmakadarthanām //MU_3,1.13//",
    "GSP27motik_3u:41": "tathābhūta eva paramārthataḥ proktāt svarūpād apracyuta eva / saḥ ātmā proktaviśeṣaṇayuktam sarvadā bhātatvena sātatyagamanakriyākartṛbhūtaṃ cinmātrākhyaṃ tattvam / jīvatām sātatyagamanaviruddhasvabhāvaprāṇadhāraṇakriyākartṛbhūtaṃ jīvabhāvam / upayātīva gacchatīva / saḥ ātmā kim kurvan / anya ivollasan / svayaṃ svaviṣayatāsādanena svavyatiriktaṃ / cetyarūpa iva ullasan / svaparāmarśanamātreṇaiva hi cinmātrasya cetyarūpo jīvādibhāvaḥ bhavati / tathābhūta iti padam ivaśabdadvayasya yogyatāṃ kathayati / na hi tathābhūtasya paramārthataḥ atathābhāvo yuktaḥ / na hi sadā jalabhāvāt apracyutasya jalasya taraṅgatāsādane 'pi paramārthataḥ ajalabhāvo yuktaḥ / jīvatāṃ kathambhūtāṃ / bhāvināmakadarthanām / bhāvinīṃ agre / bhavanaśīlā nāmakadarthanā jīveti nāmarūpā / kadarthanā mālinyaṃ yasyāḥ / tām / jīveti nāmayogyām ity arthaḥ / bhāvitvaṃ ca nāmnaḥ vaikharīprādurbhāve jñeyam //MT_3,1.13//",
    "GSP27motik_3u:42": "adhunā tasyaiva jīvatvānantarabhāvinīṃ manastāṃ kathayati",
    "GSP27motik_3u:43": "tataḥ sa jīvaśabdārthakalanākulatāṃ gataḥ / mano bhavati maunātma mananān mantharībhavan //MU_3,1.14//",
    "GSP27motik_3u:44": "tataḥ jīvabhāvānantaram / saḥ ātmā / manaḥ bhavati / kīdṛśaṃ manaḥ / maunātma / sahajasvarūpavimarśāsāmarthyaṃ maunaṃ / tadrūpam kutaḥ bhavatīty / atra hetugarbhaṃ viśeṣaṇam āha / mantharībhavann iti / yataḥ mantharībhavan alasībhavan bhavati ity arthaḥ / kutaḥ mantharībhavan ity apekṣāyām āha / mananād iti / mananāj jīvatvamananākhyāt dharmāt / mananaparatvenaiva hi ātmā svaparāmarśaṃ prati mantharībhavati / tataḥ manorūpaṃ bhavati / kathambhūtaḥ saḥ / jīvaśabdārthakalanākulatām / jīvasya vācakaḥ śabdaḥ jīvaśabdaḥ / tasya yaḥ arthaḥ aṇurūpaḥ jīvaḥ / tasya yaḥ kalanā svarūpatayā parāmarśaḥ / tayā yā ākulatā / tām gataḥ / ayaṃ bhāvaḥ / sarvathā cetyavyatiriktasvarūpaṃ cinmātraṃ prathamaṃ cittvenāham iti svaparā-marśaṃ karoti / tatra grāhakatayā sthitasya bhāgasya cid iti nāma / grāhyatayā sthitasya tu jīvatvaṃ / tataḥ tasya jīvasya svasmin aṇutvaparāmarśo bhavati / tad eva ca tasya manastvam iti //MT_3,1.14//",
    "GSP27motik_3u:45": "phalitaṃ kathayati",
    "GSP27motik_3u:46": "manaḥ sampadyate tena mahataḥ paramātmanaḥ / susthirād asthirākāras taraṅga iva vāridheḥ //MU_3,1.15//",
    "GSP27motik_3u:47": "tena tataḥ hetoḥ / manaḥ aṇurūpaṃ cittaṃ / mahataḥ vyāpakāt / paramātmanaḥ sampadyate prādurbhavati / ka iva / taraṅga iva / yathā susthirāt vāridheḥ samudrāt / asthirākāraḥ taraṅgaḥ sampadyate / tathety arthaḥ / atra ca susthiratvaṃ taraṅgāpekṣayā jñeyam //MT_3,1.15//",
    "GSP27motik_3u:48": "manasaḥ utpattim uktvā tatkāryabhūtasya jagataḥ utpattiṃ kathayati",
    "GSP27motik_3u:49": "tat svayaṃ svairam evāśu saṅkalpayati nityaśaḥ / teneyam indrajālaśrīr vitateva vitanyate //MU_3,1.16//",
    "GSP27motik_3u:50": "tat paramātmoktaṃ manaḥ / svayam / na tu anyat kiñcit madhyekṛtya / svairam svecchayā / na tu parapreraṇayā / saṅkalpayati saṅkalpaṃ karoti / ataḥ tena manasā / iyam anubhūyamānā / indrajālaśrīḥ mithyābhātattvena indrajālavat bhāsamānatvāt indriyajālasampadrūpā sṛṣṭiḥ / vitanyate vistāryate / kathambhūteva / vitateva vistīrṇā iva / paramārthataḥ aṇusvarūpe manasi sthitatvāt vaitatyarahitetīvaśabdopādānam //MT_3,1.16//",
    "GSP27motik_3u:51": "paramātmotthān manasaḥ sṛṣṭyutthānakathanaphalam āha",
    "GSP27motik_3u:52": "yathā kaṭakaśabdārthaḥ pṛthaktvārho 'sti kānake / na nāma kaṭake tadvaj jagacchabdārthatā pare //MU_3,1.17//",
    "GSP27motik_3u:53": "yathā kaṭakaśabdārthaḥ kaṭakaśabdābhidheyabhūtaḥ sanniveśaviśeṣaḥ / pṛthaktvārhaḥ / arthāt kānakāt pṛthaktvayogyaḥ na bhavati / kva sthitasya kaṭakaśabdasyārthaḥ / kānake kaṭake kanakanirmite kaṭake ity arthaḥ / tadvat pare jagacchabdārthatā bhavati / tadvad ity anena dṛṣṭāntagataṃ sarvam ākṣipyate / tenāyam arthaḥ / tadvat tathā / pare / arthāt proktanītyā jagattayā sthite uttīrṇe cinmātre / sthitasya jagacchabdasyārthaḥ parāt pṛthaktvārhaḥ na bhavati //MT_3,1.17//",
    "GSP27motik_3u:54": "mūḍhabuddhiṣu saṅkramaṇārthaṃ punar apy etad eva kathayati",
    "GSP27motik_3u:55": "brahmaṇy evāsty ananyātma yathāsthitam idaṃ jagat / na jagacchabdakārtho 'sti hemnīva kaṭakāditā //MU_3,1.18//",
    "GSP27motik_3u:56": "yathāsthitam anena prakāreṇaiva sthitaṃ / na tv anyaṃ prakāram āsādyeti yāvat / idaṃ jagat brahmaṇi bṛṃhite cinmātre / ananyātma ananyasvarūpaṃ asti / tatra jagacchabdakārthaḥ / jagacchabdakasya jagad iti śabdasya / arthaḥ brahmavyatiriktapadārtharacanārūpaṃ abhidheyam / na bhavati / tattayābhimatasya jagataḥ brahmatvasādhanāt / jagacchabdakārthaḥ kā iva / kaṭakāditā iva / yathā kaṭakāditā kaṭakādibhāvaḥ / hemni nāsti / tathety arthaḥ //MT_3,1.18//",
    "GSP27motik_3u:57": "asattvasādhikām ata evoktārthadārḍhyakāriṇīṃ manasaḥ sakāśāt jagadutpattim anuvadati",
    "GSP27motik_3u:58": "asataivāsatī tāpanadyeva laharī calā / manasaivendrajālaśrīr jāgatī pravitanyate //MU_3,1.19//",
    "GSP27motik_3u:59": "manasā eva / na tv anyena kenacit / jāgatī jagatsambandhinī / jagatsvarūpeti yāvat / indrajālaśrīḥ indrajālasampat / pravitanyate / kathambhūtenaiva / asatā eva asatsvarūpeṇaiva / na hi brahmavyatirekeṇa manasaḥ pṛthak sattā asti / kathambhūtendrajālaśrīḥ / asatī svakāraṇabhūtamanovat asatsvarūpā / manasā kayeva / tāpe bhāsamānā nadī tāpanadī / tayā iva / yathā asatyā tāpanadyā asatī calā laharī pravitanyate / tathety arthaḥ / nanu kathaṃ pūrvaśloke kanakakaṭakasya dṛṣṭāntatvaṃ iha tāpanadīlaharyāḥ iti cet / satyam / pūrvaśloke jagataḥ paramārthataḥ brahmarūpatvakathanārthaṃ kanakakaṭakasya dṛṣṭāntatvaṃ / asmin śloke tu tasyaivānupapattinivāraṇāya brahmavyatirekeṇāsattvakathanārthaṃ tāpanadīlaharyāḥ dṛṣṭāntatvam ity ekaphalasādhakatvān na dṛṣṭāntadvayasya vaiṣamyam / jagataḥ manonirmāṇatvābhāve hi paramārthasattvaṃ prāpnoti / tathā ca bhinnasattābhājaḥ tasya brahmatvakathanam ayuktaṃ syāt / na hi ghaṭe paṭo 'yam iti vaktuṃ yuktam / ity anupapattinivāraṇāyāsya ślokasyopanyāsaḥ / iti tadantargatasya dṛṣṭāntasyāpi tadartham eva saḥ yuktaḥ //MT_3,1.19//",
    "GSP27motik_3u:60": "jāgatīm indrajālaśriyaṃ viśinaṣṭi",
    "GSP27motik_3u:61": "avidyā saṃsṛtir bandho māyā moho mahat tamaḥ / kalpitānīti nāmāni yasyāḥ sakalavedibhiḥ //MU_3,1.20//",
    "GSP27motik_3u:62": "sakalavedibhiḥ sarvajñaiḥ //MT_3,1.20//",
    "GSP27motik_3u:63": "adhunā proktāyāḥ indrajālaśriyāḥ sakāśāt mokṣakāṅkṣiṇaṃ śiṣyaṃ jñātvā mokṣasvarūpanirūpaṇaṃ vinā śiṣyasya mokṣāvāptim ajānan mokṣasvarūpanirūpaṇam api tadviruddhabandhasvarūpajñānaṃ vināśakyaṃ manyamānaḥ tatsvarūpanirūpaṇaṃ pratijānīte / bandhasyeti /",
    "GSP27motik_3u:64": "bandhasya tāvad rūpaṃ tvaṃ kathyamānam idaṃ śṛṇu / tataḥ svarūpaṃ mokṣasya jñāsyasīndusamānana //MU_3,1.21//",
    "GSP27motik_3u:65": "bandhasya indrajālaśrīsvarūpadṛśyāsaktatvasya / anupādeyabandhasvarūpanirūpaṇapratijñayā vyākulībhūtaṃ śiṣyaṃ samāśvāsayati tata iti / tataḥ bandhasvarūpakathanānantaram / mokṣasya dṛśyanairapekṣasya / heyanirūpaṇānantaram upādeyanirūpaṇasya yuktatvād iti bhāvaḥ //MT_3,1.21//",
    "GSP27motik_3u:66": "bandhasvarūpaṃ kathayati",
    "GSP27motik_3u:67": "draṣṭur dṛśyatvasattāṅga bandha ity abhidhīyate / draṣṭā dṛśyavaśād baddho dṛśyābhāvād vimucyate //MU_3,1.22//",
    "GSP27motik_3u:68": "he aṅga / paṇḍitaiḥ dṛśyasattā dṛśyasadbhāvaḥ / draṣṭuḥ dṛśikriyākartuḥ / bandhaḥ abhidhīyate / bhāvapratyayaḥ pādapūraṇārthaḥ / etad evānvayavyatirekābhyāṃ āśvāsayogyaṃ karoti draṣṭeti / dṛśyavaśāt dṛśyavaśena / dṛśyasattāvaśeneti yāvat / dṛśyābhāvāt dṛśyāsattayā / viṣayasya bhāve viṣayiṇo 'pi bhāvāt / tadabhāve tasyāpy abhāvāt iti hetudvayaṃ vākyadvaye svayaṃ yojyam //MT_3,1.22//",
    "GSP27motik_3u:69": "tatra dṛśyasvarūpaṃ kathayati",
    "GSP27motik_3u:70": "jagat tvam aham ityādi sargātmā dṛśyam ucyate / yāvad etat sambhavati tāvan mokṣo na vidyate //MU_3,1.23//",
    "GSP27motik_3u:71": "jagat bandhahetuḥ dṛśyaprapañcaḥ / tvam tato mokṣākāṅkṣī śiṣyaḥ / aham ity upadeṣṭā / ādiśabdena mokṣasya grahaṇam / tasyāpi dṛśyatvānapāyāt / paṇḍitaiḥ jagat tvam aham ityādi dṛśyam dṛśikriyākarmocyate / kuta ity ākāṅkṣāyām viśeṣaṇadvāreṇa hetuṃ kathayati / sargātmeti / sṛjyamānasvarūpa ity arthaḥ / sṛjyamānasya ca dṛśyatvaṃ sphuṭam eva darśanapūrvakatvāt / sarjanasya ca darśanapūrvakatvaṃ tad aikṣatetyādiśrutisāmarthyāt jñeyam / asya bandhahetutvam anuvadati / yāvad iti / yāvat etat idaṃ jagadādidṛśyam / sambhavati sattāyuktaṃ bhavati / tāvat mokṣaḥ na vidyate / bandhanimittasya sthitatvāt / sattāmātreṇaiva ca dṛśyasya bandhanimittatvasvabhāvatvāt //MT_3,1.23//",
    "GSP27motik_3u:72": "nedam iti vacanakathanamātreṇaiva śāntadṛśyatvābhimānayuktaṃ śiṣyaṃ prati āha",
    "GSP27motik_3u:73": "nedaṃ nedam iti vyarthaiḥ pralāpair nopaśāmyati / saṅkalpajanakair dṛśyavyādhiḥ pratyuta vardhate //MU_3,1.24//",
    "GSP27motik_3u:74": "idam anubhūyamānaṃ / idaṃ dṛśyam / na bhavati / idaṃ dṛśyaṃ na bhavati iti evaṃrūpeṇa sthitaiḥ vyarthaiḥ dṛśyaśāntyākhyaphalarahitaiḥ / tathā saṅkalpajanakaiḥ niṣedhākhyasaṅkalpotpādakaiḥ / pralāpaiḥ unmattapralāpaiḥ / dṛśyavyādhiḥ dṛśyākhyo rogaḥ / nopaśāmyati niṣedharūpatayā sthitatvāt / pratyuta vardhate vṛddhiṃ yāti / niṣedhākhyasaṅkalpavardhakatvāt / nanu kathaṃ niṣedhasya dṛśyatvaṃ / satyam / draṣṭṛviṣayatvāt niṣedho 'pi hi draṣṭuḥ svataḥ bhinnatayā bhāti //MT_3,1.24//",
    "GSP27motik_3u:75": "nanu nedam iti vacanamātreṇa dṛśyaśāntiḥ mā bhavatu / tarkādibhiḥ tacchāntiṃ sādhayāmaḥ ity / atrāha",
    "GSP27motik_3u:76": "na ca tarkabharakṣodair na tīrthaniyamādibhiḥ / sato dṛśyasya jagato yasmād ete vicārakāḥ //MU_3,1.25//",
    "GSP27motik_3u:77": "tarkabharāṇāṃ bhedapradhānatvena dṛśyasatyatvāpādakānāṃ tarkasamūhānāṃ / ye kṣodāḥ vicāraṇāni / taiḥ dṛśyavyādhiḥ nopaśāmyati / tathā tīrthaniyamādibhiḥ dṛśyavyādhiḥ nopaśāmyati / yataḥ ete tarkabharādayaḥ dṛśyasya jagataḥ sataḥ vicārakāḥ satyatvavicārakā bhavanti / tatra tarkāṇāṃ sākṣād eva padārthasādhakatvaṃ / tīrthādīnāṃ tu svargādiphalaniṣṭhatvāt / na hy asatyaniṣṭhatvaṃ yuktam //MT_3,1.25//",
    "GSP27motik_3u:78": "nanu tarkāḥ sad api jagat paryante bhāgataḥ anityatvena kathayantīti teṣām api bhāgataḥ dṛśyaśāntyupapādakatvam asty evety / atrāha",
    "GSP27motik_3u:79": "jagad dṛśyaṃ tu yady asti na śāmyaty eva tat kvacit / nāsato vidyate bhāvo nābhāvo vidyate sataḥ //MU_3,1.26//",
    "GSP27motik_3u:80": "dṛśyam dṛśikriyāviṣayībhūtaṃ / jagat naśvarasvabhāvaṃ bhāvajātaṃ / yady asti yadi paramārthasat bhavati / tat tadā / kvacit kutrāpi deśe kāle vā / na śāmyati śāntiṃ na vrajati / yataḥ asataḥ astikriyākartṛtvam abhajataḥ / bhāvaḥ sattā / na bhavati / tathā sataḥ astikriyākartṛtvaṃ bhajataḥ / abhāvaḥ asattā / nāsti / svarūpahāniprasaṅgād iti bhāvaḥ //MT_3,1.26//",
    "GSP27motik_3u:81": "dṛśyaparamārthasattve doṣam āha",
    "GSP27motik_3u:82": "acetyacitsvarūpātmā yatra yatraiṣa tiṣṭhati / draṣṭā tatrāsya dṛśyaśrīḥ samudety apy aṇūdare //MU_3,1.27//",
    "GSP27motik_3u:83": "citā svayam āvirbhāvyasvaviṣayīkṛtaṃ bhāvajātaṃ cetyaṃ / avidyamānaṃ cetyaṃ yasyāṃ / sā acetyā / proktasvarūpacetyavyatirikteti yāvat / tādṛśī yā cit / tatsvarūpaḥ tanmayaḥ / ātmā svarūpaṃ yasya / saḥ acetyacitsvarūpātmā / yatra yatra yasmin yasmin deśe / yasyāṃ yasyām avasthāyām iti yāvat / tiṣṭhati / aṇūdare 'pi paramasūkṣmodare 'pi / tatra tasmin deśe / asya draṣṭuḥ / dṛśyaśrīḥ samudeti prādurbhavati / nanu tādṛśe sūkṣmatare deśe 'rme katham etādṛśasya prapañcasyāvasthānaṃ sambhavati / satyam / sthūladṛśyasaṃskārotpāditayā smṛtyā tatra tasya prādurbhāvaḥ sidhyaty eva [---]tvāt //MT_3,1.27//",
    "GSP27motik_3u:84": "atha tapodhyānādibhiḥ satyadṛśyaśāntyabhimānagrastān prati kathayati",
    "GSP27motik_3u:85": "draṣṭur asti jagad dṛśyaṃ tat pramṛṣṭam idaṃ mayā / tyaktaṃ tapodhyānajapair iti kāñcikatṛptivat //MU_3,1.28//",
    "GSP27motik_3u:86": "draṣṭuḥ dṛśikriyākartuḥ / jagat dṛśyam svabhinnatayā dṛśikriyāviṣayo bhavati / tat jagadrūpaṃ dṛśyaṃ / mayā tapodhyānajapaiḥ tyaktam śāntiṃ nītam / iti etat / kāñcikatṛptivat kāñcikadravyeṇa mama tṛptir jāteti vacanavat bhavati / yathā tṛptyarthaṃ bhakṣitena kāñcikadravyeṇa pratyuta kṣut eva jāyate / tathā svabhinnadevatārādhanārtham anuṣṭhitaiḥ tapaḥprabhṛtibhiḥ api dṛśyavṛddhir eva jāyate iti bhāvaḥ //MT_3,1.28//",
    "GSP27motik_3u:87": "nanu dṛśyaṃ satyaṃ bhavatu / mokṣāvasthāyāṃ dṛśyān nirgatasyāta eva viśeṣaguṇāsaṃvedanapātratāṃ gatasyātisūkṣmasya jīvasyedaṃ dṛśyaṃ kiṃ karoti / na hi suptasya bāhyajagatkṛtaṃ vyākulatvaṃ dṛśyate ity / atrāha",
    "GSP27motik_3u:88": "yadi nāma jagad dṛśyam asti tat pratibimbati / paramāṇūdare 'py asmiṃś cidādarśe na saṃśayaḥ //MU_3,1.29//",
    "GSP27motik_3u:89": "jagat naśvaram dṛśyajātam / yadi nāmāsti yadi nāma paramārthasat bhavati / tadā paramāṇūdare 'pi atisūkṣmamadhye 'pi / asmin ātmatvena sthite / cidādarśe cinmakure / pratibimbati pratibimbatvena saṅkrāmati //MT_3,1.29//",
    "GSP27motik_3u:90": "katham etad ity / atrāha",
    "GSP27motik_3u:91": "yatra tatra sthitaṃ rāma yathādarśe prabimbati / adridyūrvīnadīśādi cidādarśe tathaiva hi //MU_3,1.30//",
    "GSP27motik_3u:92": "he rāma / hi yasmāt kāraṇāt / yathā yatra tatra sthitaṃ vastu / ādarśe prabimbati pratibimbati / tathaiva tadvat eva / adridyūrvīnadīśādi adrayaś ca dyauś ca ūrvī ca nadīśāḥ samudrāś ca / te adridyūrvīnadīśāḥ / te ādiḥ yasya jagataḥ / tat adridyūrvīnadīśādi / tādṛśaṃ jagat / cidādarśe cinmakure / pratibimbati / svabhāvasya tyaktum aśakyatvāt / ayaṃ bhāvaḥ / sphurattā eva hi sattā bhavati / sā ced dṛśye paramārthataḥ asti tadā sphurattāmātramayī cinmātratvāt / sā svasphurattātvataḥ kadāpi na vyatiriktā bhavet iti kadāpi cidādarśaḥ dṛśyapratibimbarahito na bhavet iti //MT_3,1.30//",
    "GSP27motik_3u:93": "tathā ca mokṣābhāvaprasaṅga ity abhiprāyeṇāha",
    "GSP27motik_3u:94": "tatas tatra punar duḥkhaṃ jarā maraṇajanmanī / bhāvābhāvagrahotsargāḥ sthūlasūkṣmacalācalāḥ //MU_3,1.31//",
    "GSP27motik_3u:95": "tataḥ yadi cidādarśaḥ dṛśyasadbhāvena punaḥ punaḥ pratibimbayukto bhavet / tadā tatra tasmin cinmātre / punaḥ duḥkhaṃ bhavet / tathā jarā bhavet / tadvat maraṇajanmanī bhavetāṃ / tathā bhāvābhāvagrahotsargāḥ prādurbhāvanāśādānatyāgāḥ bhaveyuḥ / saṃsārasyaitatsvarūpatvāt / duḥkhādayaḥ kathambhūtāḥ / sthūlasūkṣmacalācalāḥ / tatra jāgratkālīnānāṃ sthūlatvam acalatvaṃ ca / svapnakālīnānāṃ sūkṣmatvam calatvaṃ ceti vibhāgaḥ / suṣuptau duḥkhādibhānābhāvāt / tathā ca sthūlasūkṣmaduḥkhādirūpasaṃsāragrastatvena jīvasya kadāpi muktiḥ na syād iti bhāvaḥ //MT_3,1.31//",
    "GSP27motik_3u:96": "nanu bhavatu dṛśyaṃ paramārthasat / tathāpi samādhiparāṇām anartham utpādayituṃ kāsya śaktir ity / atrāha",
    "GSP27motik_3u:97": "idaṃ pramārjitaṃ dṛśyaṃ mayā nātrāham āsthitaḥ / etad evākṣayaṃ bījaṃ samādhau saṃsṛtismṛteḥ //MU_3,1.32//",
    "GSP27motik_3u:98": "mayā idam dṛśyam pramārjitam samādhyupāyena nāśitam / yataḥ aham atra āsthitaḥ āsthāyuktaḥ nāsmi / etad eva pūrvārdhoktaṃ vastu eva / samādhau dṛśyoparamasvarūpe samādhāne / saṃsṛtismṛteḥ dṛśyasmṛteḥ / akṣayaṃ bījaṃ syāt / saṃsṛtiviṣayasya dṛśyasya saṃsṛtiśabdavācyatvaṃ lakṣaṇayā jñeyam / ayaṃ bhāvaḥ / samādhipariṇatasya dṛśyapramārjanaṃ tadanāsthā ca siddhatvena sphurati na vā / na cet tadā sampannam apy etad dvayam asad eva / sphurattāyāḥ eva paramārthataḥ sattāsvarūpatvāt / sphurati cet tadāsthitā eva saṃsṛtismṛtiḥ / tadbījasya sphuraṇasya sthitatvāt / nanu tvadabhimate dṛśyātyantābhāve 'pi ayaṃ doṣaḥ prasajati / sphurati cet dṛśyātyantābhāvaḥ tat sthitam eva dṛśyaṃ / sphuraṇākhyasya bījasya sthitatvāt / na cet tad asann eva dṛśyātyantābhāvaḥ / iti cen / na / na hi dṛśyātyantābhāvavādinaḥ sarvoparamasvarūpaḥ samādhiḥ dṛśyātyantābhāvatayā abhipretaḥ yena proktadoṣaprasaṅgaḥ syāt / kiṃ tu dṛśyātyantābhāvaniścayamātram eva tasyopayogi / na hi rajjusarpanivāraṇārthaṃ mantrapaṭhanaṃ yuktam / api tu nāyaṃ sarpa iti sarpātyantābhāvaniścayamātrasyaiva tatropayogaḥ / atyantābhāvaniścayaś ca guruśāstrasaṅgodbhūtenādhiṣṭhānabhūtacinmātravijñānenaiva sidhyati / na pāṣāṇabhāvāpādakaiḥ samādhibhir ity alaṃ prapañcena //MT_3,1.32//",
    "GSP27motik_3u:99": "na kevalaṃ jagatsatyatvavācyabhyupagatadṛśyoparamasvarūpasya samādheḥ dṛśyabījadhāratvamātram evāsty / api tu kāryakaraṇe asāmarthyam apy astīty abhiprāyeṇāha",
    "GSP27motik_3u:100": "sati tv asmiñ jagaddṛśye nirvikalpasamādhinā / na cākṣayasuṣuptatvaṃ turyaṃ vāpy upapadyate //MU_3,1.33//",
    "GSP27motik_3u:101": "tu pakṣāntare / asmin jagaddṛśye jagatsvarūpe dṛśye sati / sati paramārthasati sati / nirvikalpasamādhinā sarvoparamasvarūpeṇa samādhānena / akṣayasuṣuptatvaṃ turyaṃ vāpi nopapadyate na sidhyati / akṣayasuṣuptatvaṃ videhamuktagocarā turyātītāvasthā / turyaṃ jīvanmuktagocarā turyāvasthā //MT_3,1.33//",
    "GSP27motik_3u:102": "anupapattim eva sādhayati",
    "GSP27motik_3u:103": "vyutthāne hi samādhīnāṃ suṣuptānta ivākhilam / jagadduḥkham idam bhāti yathāsthitam akhaṇḍitam //MU_3,1.34//",
    "GSP27motik_3u:104": "hi yasmāt kāraṇāt / samādhīnāṃ vyutthāne avaśyabhāvini samādhibhyaḥ vyutthāne / samādheḥ vyutthānāvasthāyām iti yāvat / yathāsthitam pūrvavat sthitam / ata eva akhaṇḍitam kenāpy aṃśena na nyūnam / akhilaṃ samastaṃ / idam jagadduḥkham bhāti sphurati / kasminn iva / suṣuptānta iva / ayaṃ bhāvaḥ / yathā rātrau suṣuptiṃ gatasyāta eva vismṛtasamastajagatprapañcasya tataḥ prabhāte prabuddhasya puruṣasya punaḥ api pūrvavat jagatprapañcaḥ sphurati / tathā yena tenopāyena sarvoparamasvarūpasamādhiṃ gatasya puruṣasyāvaśyambhāvini vyutthānasamaye punar api pūrvavat jagatprapañcaḥ avaśyaṃ sphuraty eva / anyathā asmadabhimatātyantābhāvaprasaṅgāt / tathā ca mātulānībhakṣaṇavat kṣaṇamātraṃ jagaduparamasādhakena samādhinā sarvadā jagadabhāvasvarūpasya turyasya tadatītasya ca siddhir na yukteti //MT_3,1.34//",
    "GSP27motik_3u:105": "etenāyātāṃ samādheḥ niṣphalatāṃ kathayati",
    "GSP27motik_3u:106": "prāptaṃ bhavati he rāma tat kiṃ nāma samādhibhiḥ / bhūyo 'narthanipāte 'pi kṣaṇasāmye hi kiṃ sukham //MU_3,1.35//",
    "GSP27motik_3u:107": "kiṃ nāma prāptaṃ bhavati / kiñcid api prāptaṃ na bhavatīty arthaḥ / katham etad ity atrāha bhūya iti / hi yasmāt / bhūyo 'narthapāte / bhūyaḥ anarthanipātaḥ bhedarūpānarthanipātaḥ / yasmin / tādṛśe kṣaṇasāmye 'pi kṣaṇaṃ sphuraṇaśīlāyāṃ samatāyām api / kiṃ sukhaṃ bhavati / yataḥ kṣaṇabhātaṃ sāmyaṃ sukhadaṃ na bhavati / tataḥ tatprāptyāpi kiñcit prāptaṃ na bhavatīti bhāvaḥ / apiśabdaḥ sāmyasya asandigdham sukhāspadatvaṃ dyotayati //MT_3,1.35//",
    "GSP27motik_3u:108": "nanu samādhau satataṃ līnasya vyutthānābhāvena kathaṃ bhūyaḥ jarāduḥkhaprādurbhāvaḥ syād ity / atrāha",
    "GSP27motik_3u:109": "yadi vāpi samādhāne nirvikalpe sthitiṃ vrajet / tad akṣayasuṣuptābhaṃ tan manye nāmalaṃ padam //MU_3,1.36//",
    "GSP27motik_3u:110": "puruṣaḥ nirvikalpe samādhāne nirvikalpasamādhau / sthitiṃ satataṃ līnatāṃ / yadi vā vrajet yadi vā gacchet / ahaṃ manye / tat tadāpi / tat nirvikalpasamādhānam / amalaṃ padam jāḍyamalarahitaṃ śuddhacinmātrākhyaṃ mahāsthānaṃ / na bhavati / dṛśyadarśanāsāmarthyarūpasya jāḍyākhyasya malasya suptivat sthitatvāt / tat kathambhūtam / akṣayasuṣuptābham turyātītāvasthāvat bhāsamānaṃ / na tu tatsvarūpam / kālāntare 'vaśyambhāvinaḥ vyutthānasya sthitatvāt / na ca turyātītāvasthāyāḥ vyutthānaṃ kadāpi sambhavati / cinmātre atyantalayībhāvāt //MT_3,1.36//",
    "GSP27motik_3u:111": "dṛśyasatyatvavādinaḥ nirvikalpasamādhir eva na sambhavati / sthitivrajanasya tu kā kathety abhiprāyeṇāha",
    "GSP27motik_3u:112": "prāpyate sati dṛśye 'smin na ca tan nāma kenacit / yatra tatra kilāyāti cittabhrāntyā jagadbhramaḥ //MU_3,1.37//",
    "GSP27motik_3u:113": "nāma niścaye / asmin anubhūyamāne jagati sati / sati paramārthe sati / kenacit kenāpi puruṣeṇa / tat nirvikalpasamādhānaṃ / na prāpyate / yataḥ yatra tatra sthitasyāpi samādhideśe taditaradeśe vā sthitasya puruṣasya / cittabhrāntyā / citte sthitā bhrāntiḥ jagatsatyatvabhramaḥ cittabhrāntiḥ / tayā jagadbhramaḥ / kila niścaye / āyāti / ayaṃ bhāvaḥ / yathā dṛśyasatyatāyāṃ niścitaḥ puruṣaḥ rātrau supto 'pi dṛśyaṃ paśyaty eva / tathā samādhiṃ gato 'pi paśyed eva samānanyāyatvāt / tathā ca dṛśyasatyatvavādinaḥ nirvikalpasamādhir eva na sambhavati / tatra sthitivrajanasya tu kā katheti //MT_3,1.37//",
    "GSP27motik_3u:114": "nanu dṛśyasatyatve niścitasyāpi yathā tathā prayuktena dhāraṇopāyena na kiñcid bhānarūpo nirvikalpasamādhiḥ sidhyaty evety / atrāha",
    "GSP27motik_3u:115": "draṣṭātha yadi pāṣāṇarūpatāṃ bhāvayan balāt / kilāste tat tadante 'pi bhūyo 'syodeti dṛśyatā //MU_3,1.38//",
    "GSP27motik_3u:116": "draṣṭā pramātā / yadi balāt kenāpi haṭhaprayogena / pāṣāṇarūpatāṃ bhāvayan āste tiṣṭhati / tad api tadāpi / asya svasmin pāṣāṇabhāvaṃ bhāvayataḥ draṣṭuḥ / tadante avaśyabhāvini pāṣāṇabhāvānte / dṛṣyatā paṭādiviṣayaḥ dṛśyabhāvaḥ / udeti sphurati / na hi jīvataḥ sarvadā pāṣāṇabhāvabhāvanaṃ śakyaṃ / tathā ca dṛśyatve niścitasya sthiraḥ nirvikalpasamādhiḥ na sidhyaty eveti bhāvaḥ //MT_3,1.38//",
    "GSP27motik_3u:117": "pāṣāṇarūpatāgamanasyāsambhavaṃ kathayati",
    "GSP27motik_3u:118": "na ca pāṣāṇatātulyā nirvikalpasamādhayaḥ / keṣāñcit sthitim āyānti sarvair ity anubhūyate //MU_3,1.39//",
    "GSP27motik_3u:119": "pāṣāṇatāyāḥ tulyāḥ pāṣāṇatātulyāḥ / vikalparahitā ity arthaḥ / pāṣāṇatābhāvanam eva tasya draṣṭuḥ pāṣāṇabhāvaṃ nāśayati / na hi pāṣāṇaḥ svaṃ pāṣāṇatvaṃ bhāvayituṃ śaknotīti bhāvaḥ //MT_3,1.39//",
    "GSP27motik_3u:120": "yathātathāsiddhasyāpi pāṣāṇabhāvasya na paramapadatvaṃ yuktaṃ jaḍatvānapāyād / iti kathayati",
    "GSP27motik_3u:121": "na ca pāṣāṇatātulyā rūḍhiṃ yātāḥ samādhayaḥ / bhavanty agryaṃ padaṃ śāntaṃ cidrūpam ajam avyayam //MU_3,1.40//",
    "GSP27motik_3u:122": "rūḍhiṃ pariṇāmam / ayaṃ bhāvaḥ / dṛśyadarśanāsāmarthyena jaḍatvānapāyāt pāṣāṇabhāvasya cinmātratvam ayuktam / cinmātraṃ hi sarvadā cetyacetanasamartham eva bhavati / svātantryeṇa tu yadi kadācit tac cetanaṃ na karoti tena nāsya jāḍyāpātaḥ / na hi śaktaḥ puruṣaḥ svātantryeṇa kāryam akurvan aśakta iti vaktuṃ yujyate iti //MT_3,1.40//",
    "GSP27motik_3u:123": "pūrvoktam upasaṃharati",
    "GSP27motik_3u:124": "tasmād yadīdaṃ sad dṛśyaṃ tan na śāmyet kadācana / śāmyet tapojapadhyānair dṛḍham ity ajñakalpanā //MU_3,1.41//",
    "GSP27motik_3u:125": "tasmāt uktahetoḥ / yadi dṛśyaṃ sat bhavati",
    "GSP27motik_3u:126": "yatvena parabodhatvāyogāt / tad eva nirvāṇamātram eva / cittamātraṃ padmajabhāvena sthitaṃ śuddhaṃ cittaṃ / āste / tat cittamātram / vasudhāditām paramārthasantaṃ pṛthvyādibhāvaṃ / na yāti / nirvāṇasvarūpaśuddhabodhamayatvāt / ata eva padmajasya ādhibhautikadehābhāva iti bhāvaḥ //MT_3,3.13//",
    "GSP27motik_3u:127": "nanu pratijīvaṃ manobhedasya sthitatvān nānāvidhāni manāṃsi santi / tat kathaṃ padmajarūpāt manasaḥ eva jagadutpattiḥ uktety / atrāha",
    "GSP27motik_3u:128": "sarveṣāṃ bhūtamanasāṃ saṃsāravyavahāriṇām / prathamo 'sau praticchandaś cittadehaḥ svatodayaḥ //MU_3,3.14//",
    "GSP27motik_3u:129": "saṃsāre vyavaharantīti tādṛśānāṃ sarveṣāṃ bhūtamanasāṃ madhye / asau padmajaḥ / prathamaḥ praticchandaḥ bhāvimanaḥsṛṣṭikāraṇaṃ prathamaṃ pratibhānam bhavati / cinmātrasyeti śeṣaḥ / asau kathambhūtaḥ / cittadehaḥ śuddhamanorūpaḥ / punaḥ kathambhūtaḥ / svatodayaḥ / svatayā svabhāvena / na tu anyatayā / udayaḥ navīnaḥ prādurbhāvaḥ yasya / saḥ / udayānantaram api pūrvabhāvenaiva sthita ity arthaḥ / ata eva asmād evotpattikathanam iti bhāvaḥ //MT_3,3.14//",
    "GSP27motik_3u:130": "prathamapraticchandatvam asya sādhayati",
    "GSP27motik_3u:131": "asmāt pūrvāt praticchandād ananyaitatsvarūpiṇī / iyaṃ pravisṛtā sṛṣṭiḥ spandadṛṣṭir ivānilāt //MU_3,3.15//",
    "GSP27motik_3u:132": "asmāt padmajākhyāt / pūrvāt prathamāt / praticchandāt / iyam anubhūyamānā / sṛṣṭiḥ / pravisṛtā prasāraṃ gatā / kathambhūtā / ananyā etasmād avyatiriktā / ata eva etatsvarūpiṇī etanmayī / kā iva / spandadṛṣṭir iva / yathā spandarūpā dṛṣṭiḥ / spanda iti yāvat / anilāt pravisṛtā bhavati / tathety arthaḥ / ato 'syaiva prathamapraticchandatvaṃ yuktam iti bhāvaḥ //MT_3,3.15//",
    "GSP27motik_3u:133": "upasaṃhāraṃ karoti",
    "GSP27motik_3u:134": "pratibhānākṛter asmāt pratibhāmātrarūpadhṛt / vibhāty evam ayaṃ sargaḥ satyānubhavavat sthitaḥ //MU_3,3.16//",
    "GSP27motik_3u:135": "evaṃ sati / pratibhānākṛteḥ pratibhānasvarūpāt / asmāt padmajāt / ayaṃ sargaḥ idaṃ sṛjikriyāviṣayo dṛśyamaṇḍalaṃ / pratibhāmātrarūpadhṛt eva pratibhānamātrarūpadhārī eva / na tu sthūlabhūtamayarūpadhārī / vibhāti sphurati / na hi dravaguṇayuktāt jalāt dravaguṇarahitaḥ taraṅgaḥ utpadyate / ayaṃ sargaḥ kathambhūtaḥ / sthitaḥ / kathaṃ / satyānubhavavat satyaḥ anubhavaḥ yasya / saḥ satyānubhavaḥ / sa iva tadvat / paramārthatas tu svapnavat pratibhānamātram eveti vatigrahaṇam //MT_3,3.16//",
    "GSP27motik_3u:136": "atra dṛṣṭāntadvayaṃ kathayati",
    "GSP27motik_3u:137": "dṛṣṭānto 'tra svapnapuraṃ svapnastrīsurataṃ tathā / asad apy arthasampattyā satyānubhavabhāsvaram //MU_3,3.17//",
    "GSP27motik_3u:138": "atrāsmin sthāne / sargasya pratibhānamātrarūpatāyām iti yāvat / svapnapuraṃ svapnadṛṣṭaṃ puraṃ / tathā tadvat / svapnastrīsurataṃ svapnadṛṣṭastrīsurataṃ / dṛṣṭāntaḥ bhavati / kathambhūtam / asad api pratītimātrasāratvenāsatsvarūpam api / arthasampattyā arthakriyāsampādanena / satyānubhavabhāsvaram satyānubhavayuktavastuvat bhāsanaśīlam //MT_3,3.17//",
    "GSP27motik_3u:139": "padmajasya dehābhāve 'pi dehabhānaṃ kathayati",
    "GSP27motik_3u:140": "apṛthvyādimayo bhāti vyomākṛtir adehakaḥ / sadeha iva bhūteśaḥ svātmabhūḥ puruṣākṛtiḥ //MU_3,3.18//",
    "GSP27motik_3u:141": "apṛthvyādimayaḥ pṛthvyādivyatiriktasvarūpaḥ / ata eva vyomākṛtiḥ ākāśākṛtiḥ / ata eva ca adehaḥ ādhibhautikadeharahitaḥ / svātmabhūḥ padmajaḥ / sadeha iva bhāti sphurati / sadehakāryanānāvidhaprapañcakartṛtvāt / svātmabhūḥ kathambhūtaḥ / bhūteśaḥ sarvabhūtotpādakatvena sarvabhūtasvāmī / punaḥ kathambhūtaḥ / puruṣākṛtiḥ puruṣavat ākṛtiḥ yasya / saḥ tādṛśaḥ / anyathā śāstreṣu caturmukhatvakalpanāṃ na kuryād ity arthaḥ //MT_3,3.18//",
    "GSP27motik_3u:142": "asyodayaśāntī tadabhāvaṃ ca kathayati",
    "GSP27motik_3u:143": "sa cit saṅkalparūpatvād udety apy atha śāmyati / svāyattatvāt svabhāvasya nodeti na ca śāmyati //MU_3,3.19//",
    "GSP27motik_3u:144": "cit paramārthataḥ citsvarūpaḥ / saḥ padmajaḥ / saṅkalparūpatvāt cinmātrāśrayasvaparāmarśasvarūpasaṅkalparūpatvenodeti prādurbhavati / atha udayānantaram / upaśāmyaty api śāntiṃ vrajati ca / saṅkalpasyodayaśāntiniyatādhāratvāt / tathā saḥ padmajaḥ / svabhāvasya cinmātrākhyasya svarūpasya / svāyattatvāt tad evāham iti parāmarśaviṣayatvāt / na udeti na ca śāmyati / na hi svabhāvāparaparyāyasya sadābhātasya cinmātrasyodayaśāntī yukte iti / tatra svātmatve niścitasya tatsvarūpasya ca padmajasyāpi te na yukte iti bhāvaḥ //MT_3,3.19//",
    "GSP27motik_3u:145": "athāsyaiva jagatkāraṇatvaṃ kathayati",
    "GSP27motik_3u:146": "brahmā saṅkalparahitaḥ pṛthvyādirahitākṛtiḥ / kevalaś cittamātrātmā kāraṇaṃ trijagatsthiteḥ //MU_3,3.20//",
    "GSP27motik_3u:147": "saṅkalparahitaḥ ātivāhikadeharahitaḥ / tathā pṛthvyādirahitākṛtiḥ sthūladeharahitaḥ / ata eva kevalaḥ advitīyaḥ / cinmātrarūpa iti yāvat / tathātve 'pi cittamātrātmā śuddhasaṅkalparūpaśuddhacittasvarūpaḥ / brahmā padmajaḥ / trijagatsthiteḥ trijagatsattāyāḥ / kāraṇam bhavati //MT_3,3.20//",
    "GSP27motik_3u:148": "nanu advitīyāc cinmātrāt kasya preraṇayā śuddhamanorūpaḥ padmajaḥ uttiṣṭhatīty / atrāha",
    "GSP27motik_3u:149": "saṅkalpa eṣa kacati yathā nāma svasambhavaḥ / vyomātmaiṣa tathā bhāti bhavatsaṅkalpaśailavat //MU_3,3.21//",
    "GSP27motik_3u:150": "nāma niścaye / yathā eṣaḥ sarvaiḥ anubhūyamānaḥ saṅkalpaḥ / svasambhavaḥ svotthaḥ / na tu parasambhavaḥ / kacati sphurati / tathā eṣaḥ śuddhamanorūpaḥ padmajaḥ svasambhavaḥ / bhāti sphurati / kathaṃ / bhavatsaṅkalpaśailavat / saṅkalpe dṛṣṭaḥ śailaḥ saṅkalpaśailaḥ / bhavataḥ saṅkalpaśailaḥ bhavatsaṅkalpaśailaḥ / sa iva bhavatsaṅkalpaśailavat / yathā bhavataḥ saṅkalpaśailaḥ svasambhavaḥ bhāti / tathety arthaḥ / saṅkalpasya ca svataḥ sphuraṇaṃ sarveṣu prasiddham eveti / sa eva sāmānyaviśeṣabhāvābhyāṃ dvir upamānatvenopāttaḥ //MT_3,3.21//",
    "GSP27motik_3u:151": "asya padmajasyādhibhautikadeharāhityaṃ tribhiḥ ślokaiḥ sahetukaṃ kathayati",
    "GSP27motik_3u:152": "ātivāhikataikāntavismṛtyā dṛḍharūḍhayā / ādhibhautikatā yena mudhā bhāti piśācavat //MU_3,3.22//",
    "GSP27motik_3u:153": "idamprathamatodyogasamprabuddhamahāciteḥ /",
    "GSP27motik_3u:154": "nodeti śuddhasaṃvittvād ātivāhikavismṛtiḥ //MT_3,3.23//",
    "GSP27motik_3u:155": "ādhibhautikatā tena nāsyodeti piśācikā / asatyā mṛgatṛṣṇeva mithyā jāḍyabhramapradā //MU_3,3.24//",
    "GSP27motik_3u:156": "yena yataḥ hetoḥ / dṛḍharūḍhayā prauḍhiṃ gatayā / ātivāhikataikāntavismṛtyā / ātivāhikatāyāḥ ātivāhikabhāvasya / sūkṣmatāyā iti yāvat / yā ekāntavismṛtiḥ atyantavismaraṇaṃ / tayā / ādhibhautikatā ādhibhautikabhāvaḥ / sthūlatā iti yāvat / piśācavat mudhā asatyaṃ / bhāti sphurati / aśuddhasya manasaḥ iti śeṣaḥ / tena tataḥ kāraṇāt / asya śuddhamanorūpasya padmajasya / piśācikā mithyābhūtapiśācarūpā / ādhibhautikatā ādhibhautikabhāvaḥ / sthūlabhāva iti yāvat / na bhāti na sphurati / ādhibhautikatā kathambhūtā / jāḍyasya jaḍatāyāḥ / bhramaṃ vaipulyaṃ / prakarṣeṇa dadātīti tādṛśī / ādhibhautikatāsādanena hi manasaḥ jāḍyam adhikībhavati / ādhibhautikatā punaḥ kathambhūtā / asatyā asatyaṃ bhātety arthaḥ / kā iva / mṛgatṛṣṇā iva / yathā mṛgatṛṣṇā asatyā bhavati / tathety arthaḥ / nanu ādhibhautikatā ātivāhikatāvismṛtikāraṇikā bhavatu / kathaṃ sā tena śuddhamanorūpe padmaje na bhavatīty / atra ślokatrayamadhyagaṃ dvitīyaṃ ślokaṃ samarthakatvena kathayati idam iti / idamprathamatayā tatpūrvaṃ / yaḥ udyogaḥ svaparāmarśaṃ prati ābhimukhyaṃ / tena samprabuddhā svaparāmarśayuktā / yā mahācitiḥ cinmātram / tasya / tatsvarūpasyeti yāvat / asya śuddhamanorūpasya padmajasya / śuddhasaṃvittvāt bhedamalārūṣitasaṃvidyuktatvena / ātivāhikavismṛtiḥ bhāvapradhānanirdeśāśrayaṇena ātivāhikatāvismaraṇam / nodeti na sphurati / ata evāsyātivāhikatāvismṛtikāraṇikā ādhibhautikatā na bhavatīti bhāvaḥ / dṛṣṭaṃ hi svam eva bhedarūṣitasaṃvidaḥ aśuddhasya manasa eva sthūlapurādibhāvena bhānam iti nātrāyastam //MT_3,3.22-24//",
    "GSP27motik_3u:157": "padmajasya manomātrarūpatvena tatkāryasya jagato 'pi manomātrarūpatvaṃ yogyatayā atidiśati",
    "GSP27motik_3u:158": "manomātraṃ yadā brahmā na pṛthvyādimayātmakaḥ / manomātram ato viśvaṃ yad yatas tat tad eva hi //MU_3,3.25//",
    "GSP27motik_3u:159": "yadeti yata ity asyārthe / yadā yataḥ / brahmā padmajaḥ / manomātraṃ śuddhamanomātraṃ bhavati / ataḥ viśvaṃ manomātraṃ bhavati / yataḥ / yat vastu / yataḥ yasmāt vastunaḥ / bhavati / sattākartṛtāṃ bhajati / tat vastu / tad eva bhavati / mṛdaḥ sattākartṛtvaṃ bhajataḥ ghaṭasya mṛttvadarśanāt / ato jagataḥ manovat anutpattisatattvā evotpattir iti bhāvaḥ //MT_3,3.25//",
    "GSP27motik_3u:160": "nanu padmajasya svakāraṇabhūtacinmātravyatiriktasahakārikāraṇābhāvena cinmātrasthūlatāmātrarūpam manomātrarūpatvam astu / tajjasya jagataḥ adṛṣṭādisahakārikāraṇasadbhāvāt kathaṃ manomātrarūpatvaṃ yujyate ity / atrāha",
    "GSP27motik_3u:161": "ajasya sahakārīṇi kāraṇāni na santi yat / tajjasyāpi na santy eva tāni tasmāt tu kānicit //MU_3,3.26//",
    "GSP27motik_3u:162": "ajasya padmajasya / yat yataḥ kāraṇāt / sahakārīṇi kāraṇāni na santi / tu niścaye / tasmāt tataḥ kāraṇāt / tajjasya tasmād utpannasya jagataḥ / kānicit tāni kānicit sahakārīṇi / na santy eva / manaḥkāryāṇām adṛṣṭādīnāṃ manaḥ prati sahakāritvāyogāt / na hi yo yasmāt utpadyate sa eva tatsahakārī bhavitum arhati / svotpattisamaye svayam asattvāt / anyān praty eva sahakārikāraṇatvābhyupagame svotpattau sahakārikāraṇāntarāpekṣāyāḥ sthitatvāt / anyathā svasyāpi parān prati sahakārikāraṇatvāyogāt //MT_3,3.26//",
    "GSP27motik_3u:163": "nanu tato 'pi kim ity / atrāha",
    "GSP27motik_3u:164": "kāraṇāt kāryavaicitryaṃ tenātrāsti na kiñcana / yādṛśaṃ kāraṇaṃ śuddhaṃ kāryaṃ tādṛg iha sthitam //MU_3,3.27//",
    "GSP27motik_3u:165": "tena / yataḥ jagataḥ sahakārikāraṇāni na santi / tasmāt / atra padmajajagadviṣaye / kāraṇāt kāryavaicitryaṃ kāryabhedaḥ / kiñcana leśenāpi / nāsti / daṇḍādisahakārikāraṇasānnidhye eva mṛdo ghaṭākhyakāryavaicitryasya dṛṣṭatvāt / ataḥ iha kāraṇaṃ yādṛśaṃ śuddhaṃ bhavati / kāryam tādṛk sthitaṃ bhavati / bhinnatāpādakānāṃ sahakārikāraṇānām abhāvāt / ataḥ cinmātram eva jagad iti bhāvaḥ //MT_3,3.27//",
    "GSP27motik_3u:166": "phalitaṃ siddhāntaṃ kathayati",
    "GSP27motik_3u:167": "kāryakāraṇatādy atra na kiñcid upapadyate / yādṛg eva paraṃ brahma tādṛg eva jagattrayam //MU_3,3.28//",
    "GSP27motik_3u:168": "yataḥ atra cinmātrapadmajayoḥ padmajajagatoś ca / kāryakāraṇatādi kāryakāraṇabhāvādi / kiñcit leśenāpi / nopapadyate / ataḥ paraṃ brahma śuddhacinmātraṃ / yādṛśaṃ bhavati / jagattrayam padmajādirūpam jagattrayam / tādṛśaṃ bhavati / kāryakāraṇabhāvāder eva bhedāpādakatvāt //MT_3,3.28//",
    "GSP27motik_3u:169": "nanu cinmātrād utpannasya śuddhamanorūpasya padmajasya cinmātrarūpatvaṃ bhavatu / śuddhamanorūpāt padmajād utpannasya trailokyasya tu kathaṃ tad yuktam ity / atrāha",
    "GSP27motik_3u:170": "manastām iva yātena brahmaṇā tanyate jagat / ananyad ātmanaḥ śuddhād dravatvam iva vāriṇā //MU_3,3.29//",
    "GSP27motik_3u:171": "manastām padmajety aparanāmadheyayuktaśuddhamanobhāvam / yāteneva gateneva / brahmaṇā padārtharūpatayā bṛṃhitena śuddhacinmātreṇa / śuddhāt ātmanaḥ svasmāt / ananyat abhinnam / idaṃ jagat tanyate vistāryate / svātmani prakaṭīkriyata iti yāvat / keneva / vāriṇeva yathā vāriṇā / ātmanaḥ ananyat dravatvam ādyaspandanāsamavāyikāraṇabhūtaḥ dravatvākhyaḥ guṇaḥ / vistāryate / tathety arthaḥ / manastāyām api paramārthataḥ cinmātratvānapāyād ivaśabdopādānam / ataḥ jagato 'pi cinmātrād utpannatvena cinmātratvam eva yuktam iti bhāvaḥ //MT_3,3.29//",
    "GSP27motik_3u:172": "nanu tarhi katham ayaṃ bhedo bhāsate ity / atrāha",
    "GSP27motik_3u:173": "manasā tanyate sarvam asad evedam ātatam / yathā saṅkalpanagaraṃ yathā gandharvapattanam //MU_3,3.30//",
    "GSP27motik_3u:174": "manasā padmajeti prasiddhena śuddhamanasā / ātataṃ samantāt sphurat / idam tanuḥ bhāsamānaṃ / idaṃ samastaṃ jagat / tanyate paraṃ brahmaṇaḥ bhinnayā sattayā prakaṭīkriyate / idaṃ sarvaṃ kathambhūtam / asad eva asatsvarūpam eva / na tu satsvarūpaṃ / kiṃ yathā / saṅkalpanagaraṃ yathā / yathā saṅkalpanagaraṃ asad eva bhavati / tathety arthaḥ / punaḥ kiṃ yathā / gandharvapattanaṃ yathā / yathā gandharvapattanaṃ / yathā gandharvapattanaṃ sad eva bhavati / tathety arthaḥ / gandharvāḥ hi svāvāsārthaṃ kalpanayā śūnye nagaraṃ racayanti / tad eva gandharvanagaram ucyate / cinmātrād utthitena manasā eva idaṃ bhinnatayā vistāryate / anyathā manasaḥ kimartham utthānaṃ syād iti bhāvaḥ //MT_3,3.30//",
    "GSP27motik_3u:175": "atyantaniścayatvena punar api ādhibhautikatāyāḥ asatyatvaṃ kathayati",
    "GSP27motik_3u:176": "ādhibhautikatā nāsti rajjvām iva bhujaṅgatā / brahmādayaḥ prabuddhās tu kathaṃ tiṣṭhantu tatra te //MU_3,3.31//",
    "GSP27motik_3u:177": "brahmādaya ity / ādiśabdena śuddhabuddhirūpasya viṣṇoḥ śuddhāhaṅkārarūpasya rudrasya ca grahaṇam / prabuddhāḥ atyantaśuddhatvena prakṛṣṭena bodhena yuktāḥ //MT_3,3.31//",
    "GSP27motik_3u:178": "daṇḍāpūpikānyāyenādhibhautikatāyāḥ asatyatāṃ punar api kathayati",
    "GSP27motik_3u:179": "ātivāhika evāsti na prabuddhamateḥ kila / ādhibhautikadehasya carcaivātra kutaḥ kathaṃ //MU_3,3.32//",
    "GSP27motik_3u:180": "kileti niścaye / prabuddhamateḥ samyak niścitamateḥ puruṣasya / ātivāhika eva ativahanaśīlaḥ sūkṣmaḥ deha eva / nāsti / svasmin cinmātrarūpatājñānāt / atrāsmin prabuddhamatau / ādhibhautikadehasya carcā eva kathā eva / kutaḥ syāt / kathaṃ syāt //MT_3,3.32//",
    "GSP27motik_3u:181": "ādhibhautikadeharahitāt padmajād utpannasya jagataḥ asatyatvaṃ kathayati",
    "GSP27motik_3u:182": "manonāmno manuṣyasya vividhākāradhāriṇaḥ / manorājyaṃ jagad iti satyarūpam iva sthitam //MU_3,3.33//",
    "GSP27motik_3u:183": "vividhān ākārān dhārayatīti tādṛśasya manonāmnaḥ mana iti nāmadheyayuktasya / manuṣyasya ādhibhautikadeharahitasya padmajākhyasya manuṣyasya / manorājyam manaḥkalpanā / jagad iti sthitam jagadrūpeṇa sthitam / bhavati / jagat kathambhūtam iva / satyarūpam iva / paramārthatas tu kalpanāmātrarūpatvān na satyarūpam itīvaśabdopādānam / svapnasya cātra dṛṣṭāntatvaṃ sphuṭam eveti nātrāyastam / manonāmnaḥ manuṣyasya manorājyam iti rāhoḥ śira itivaj jñeyam //MT_3,3.33//",
    "GSP27motik_3u:184": "nanu śāstreṣu caturmukhasya kasyāpi devaviśeṣasyaiva padmajatvam uktam asti / tat kathaṃ tvayā śuddhasya manasa eva tad uktam ity / atrāha",
    "GSP27motik_3u:185": "mana eva viriñcaṃ tvaṃ viddhi saṅkalpanātmakam / svavapuḥ sphāratāṃ nītvā manasedaṃ vitanyate //MU_3,3.34//",
    "GSP27motik_3u:186": "tvam / saṅkalpanātmakam cinmātroktasvaparāmarśasvarūpam / manaḥ śuddhaṃ manaḥ / viriñcaṃ padmajaṃ / viddhi jānīhi / yataḥ svavapuḥ svasvarūpam / sphāratāṃ vistīrṇatāṃ / nītvā / manasā idaṃ jagat / vitanyate vistāryate / utpādyate iti yāvat / viriñcasya hi viriñcatvam etad eva / yaj jagad utpādyate tac ca manasā eva svapnanyāyena sphuṭam utpādyate / iti tasyaiva viriñcatvam yuktam / caturmukhadevaviśeṣakalpanā tu sthūladṛṣṭīn praty eveti bhāvaḥ //MT_3,3.34//",
    "GSP27motik_3u:187": "viriñcamanasoḥ atyantam abhinnatvaṃ kathayati",
    "GSP27motik_3u:188": "viriñco manaso rūpaṃ viriñcasya mano vapuḥ / pṛthvyādi vidyate nātra tena pṛthvyādi kalpitam //MU_3,3.35//",
    "GSP27motik_3u:189": "viriñcaḥ padmajaḥ / manasaḥ śuddhasya manasaḥ / rūpaṃ svarūpaṃ / bhavati / manaḥ śuddhaṃ manaḥ / viriñcasya padmajasya / vapuḥ svarūpaṃ / bhavati / utpādanākhyaikakāryakāritvāt / atrānayoḥ viriñcamanasoḥ / pṛthvyādi na vidyate / śuddhacinmātrotthitatvena śuddhacinmātratvānapāyāt / tena tataḥ kāraṇāt / pṛthvyādi bhūmyādi / kalpitam kalpanāyām bhāvitaṃ bhavati / svapnavad iti śeṣaḥ //MT_3,3.35//",
    "GSP27motik_3u:190": "nanu viriñcarūpaṃ manaḥ upādānakāraṇaṃ vinā kathaṃ jagad utpādayati / na hi kuśalasyāpi kulālasya mṛdākhyam upādānakāraṇaṃ vinā ghaṭodbhāvane śaktir astīty / atrāha",
    "GSP27motik_3u:191": "padmākṣe padminīvāntar manohṛdy asti dṛśyatā / manodṛśyadṛśau bhinne na kadācana kiñcana //MU_3,3.36//",
    "GSP27motik_3u:192": "svārthe bhāvapratyayaḥ ārṣaḥ / tenāyam arthaḥ / dṛśyatā dṛśyam / manohṛdi manaso 'ntaḥ / asti tiṣṭhati / sarvaśaktiyuktāc cinmātrāt tathaivotthānāt / anyathā dṛśyabhāvena sphuraṇāyogāt / kā iva / padminīva / yathā padminī kamalinī / padmākṣe padmabīje / antaḥ asti / tathety arthaḥ / padminyāś ca padmākṣāntargatatvaṃ tataḥ nirgamenānumeyam / na hi yat yadantar na bhavati tat tataḥ niryāti / nirjalāt ghaṭād iva jalam / ataḥ manodṛśyadṛśau manodṛk dṛśyadṛk ca / kadācana jātu / kiñcana leśenāpi / bhinne na bhavataḥ / upādānopādeyabhāvena sthitatvāt / ataḥ svato bhinnasyopādānakāraṇasyātrāpekṣā nāstīti bhāvaḥ //MT_3,3.36//",
    "GSP27motik_3u:193": "etad eva dṛṣṭāntāntareṇa dṛḍhayati",
    "GSP27motik_3u:194": "tathā cātra bhavatsvapnasaṅkalpaś cittarājyadhīḥ / svānubhūtyaiva dṛṣṭāntas tasmād dhṛdy asti dṛśyabhūḥ //MU_3,3.37//",
    "GSP27motik_3u:195": "spaṣṭam //MT_3,3.37//",
    "GSP27motik_3u:196": "tasmāc cittavikalpasthaḥ piśāco bālakaṃ yathā / vinihanty evam eṣāntar draṣṭāraṃ dṛśyarūpikā //MU_3,3.38//",
    "GSP27motik_3u:197": "draṣṭāram manorūpaṃ draṣṭāram //MT_3,3.38//",
    "GSP27motik_3u:198": "yathāṅkuro 'ntar bījasya saṃsthito deśakālataḥ / karoti bhāsuraṃ dehaṃ tanoty evaṃ hi dṛśyadhīḥ //MU_3,3.39//",
    "GSP27motik_3u:199": "idaṃ ślokatrayaṃ ca prathamasargāntyabhāge gatam iti na punar āyastam //MT_3,3.39//",
    "GSP27motik_3u:200": "sargāntaślokena siddhāntaṃ kathayati",
    "GSP27motik_3u:201": "sac cen na śāmyati kadācana dṛśyaduḥkhaṃ dṛśye tv aśāmyati na boddhari kevalatvam / dṛśye tv asambhavati boddhari boddhṛbhāvaḥ śāmyet sthite 'pi hi tad asya vimokṣam āhuḥ //MU_3,3.40//",
    "GSP27motik_3u:202": "idam anubhūyamānam dṛśyaduḥkham dṛśyākāraṃ duḥkham / sat paramārthasat / cet bhavati / tadā kadācit na śāmyati / nābhāvo vidyate sata iti nyāyād ity arthaḥ / dṛśye aśāmyati sati / boddhari draṣṭari / kevalatvaṃ kevalībhāvaḥ / aboddhṛrūpateti yāvat / na bhavati / svavyatiriktasya dṛśyasthabodhyatayā sthitatvāt / mokṣābhāvaprakāram uktvā mokṣaṃ kathayati / dṛśya iti / tu pakṣāntare / dṛśye asambhavati sati / uktanyāyena anutpattisatattvotpattiyukte sati / boddhari draṣṭari / boddhṛbhāvaḥ śāmyet śāntiṃ vrajet / na hi dṛśyarahitasya draṣṭuḥ draṣṭṛtvaṃ nāma kiñcid asti / dṛśye kathambhūte 'pi / sthite 'pi / bhāsamānatvāt sthitiṃ bhajaty api / nanu tena boddhṛbhāvaśamanena kiṃ setsyatīty / atrāha / hi tad asyeti / hi niścaye / paṇḍitāḥ tat boddhṛbhāvaśamanam / asya boddhuḥ / vimokṣaṃ viśiṣṭāṃ muktim / āhuḥ kathayanti / dṛśyānaunmukhyasyaiva mokṣatvād / iti śivam //MT_3,3.40//",
    "GSP27motik_3u:203": "iti śrībhāskarakaṇṭhaviracitāyāṃ śrīmokṣopāyaṭīkāyām utpattiprakaraṇe tṛtīyaḥ sargaḥ // 3,3 //",
    "GSP27motik_3u:204": "oṃ śrīvālmīkiḥ bharadvājaṃ prati kathayati",
    "GSP27motik_3u:205": "kathayaty evam uddāmavacanaṃ munināyake / śrotum ekarase jāte jane mauna iva sthite //MU_3,4.1//",
    "GSP27motik_3u:206": "śānteṣu kiṅkiṇījālasvaneṣu spandanaṃ vinā / pañjarāntarahārītaśukeṣv apy astakeliṣu //MU_3,4.2//",
    "GSP27motik_3u:207": "suvismṛtavilāsāsu sthitāsu lalanāsv api / citrabhittāv iva nyaste samaste rājasadmani //MU_3,4.3//",
    "GSP27motik_3u:208": "muhūrtaśeṣam abhavad divasaṃ madhurātapam / vyavahāro ravikaraiḥ saha tānavam āyayau //MU_3,4.4//",
    "GSP27motik_3u:209": "munināyake śrīvasiṣṭhe / evam anena prakāreṇa / uddāmavacanam arthagūḍhaṃ vacanaṃ / kathayati sati / ata eva maune iva sthite maunākhyavratayukta iva sthite / jane sabhājane / śrotum ekarase kevalāsvādayukte / jāte sati / tathā spandanaṃ vinā svādhārabhūtastryādikṛtaṃ spandanaṃ vinā / svādhārabhūtastryādikṛtaspandarāhityenety arthaḥ / kiṅkiṇījālasvaneṣu satsu / tathā pañjarāntareṣu sthitāḥ ye hārītaśukāḥ / teṣu api astakeliṣu tyaktakrīḍeṣu satsu / tathā lalanāsu suvismṛtavilāsāsu atyantavismṛtavilāsāsu / sthitāsu satīṣu / tathā samaste rājasadmani sakale rājagṛhe / citrabhittau nyaste iva citralikhite iva sati / madhurātapam mandātapam / divasam muhūrtaśeṣam ghaṭikādvayaśeṣam / abhavat / tathā vyavahāraḥ lokavyavahāraḥ / ravikaraiḥ saha tānavam āyayau //MT_3,4.1-4//",
    "GSP27motik_3u:210": "anyat kiṃ tadābhūd ity apekṣāyām āha",
    "GSP27motik_3u:211": "vavur utphullakamalaprakaronmadamāṃsalāḥ / vāyavo madhuraspandaṃ śravaṇārtham ivāgatāḥ //MU_3,4.5//",
    "GSP27motik_3u:212": "vāyavaḥ madhuraspandam komalaspandam / vavuḥ vānti sma / kathambhūtāḥ / utphullāḥ ye kamalaprakarāḥ kamalasamūhāḥ / teṣu unmadāḥ saṅkocakāritvāt udgatarūpāḥ ca te māṃsalāś ca / tādṛśāḥ vāyavaḥ / kathambhūtā iva / śravaṇārtham munivākśravaṇārtham / āgatā iva / yo 'pi śravaṇārtham āgacchati so 'pi madhuraspandam eva vāti //MT_3,4.5//",
    "GSP27motik_3u:213": "śrutaṃ cintayituṃ bhānur ivāhoracanābhramam / tatyājaikāntam agamac chūnyam astagires taṭam //MU_3,4.6//",
    "GSP27motik_3u:214": "bhānuḥ sūryaḥ / ahoracanābhramam dinanirmāṇārthaṃ bhramaṇam / tatyāja tyaktavān / tathā śūnyaṃ / ata eva ekāntam vijanam / astagireḥ taṭam agamat gatavān / kiṃ kartum iva / śrutam śravaṇaviṣayīkṛtam munivākkadambakam / cintayitum iva mananaviṣayīkartum iva / yo 'pi hi śrutaṃ kiñcid upadeśādikaṃ cintayitum icchati so 'pi kriyārūpam bhramam tyajati / ekāntaṃ ca gacchati //MT_3,4.6//",
    "GSP27motik_3u:215": "uttasthur mihikārambhaśyāmatā vanabhūmiṣu / vijñānaśravaṇād antaḥ śītalāḥ śāntatā iva //MU_3,4.7//",
    "GSP27motik_3u:216": "vanabhūmiṣu mihikārambhaśyāmatāḥ nīhārārambhaśyāmatāḥ / uttasthuḥ prādurbhūtāḥ / dināvasāne hi mihikāḥ uttiṣṭhanti / mihikārambhaśyāmatāḥ kā iva / śāntatāḥ iva kṣobharāhityānīva / yathā śītalāḥ santāpanāśakatvena śītalasvabhāvāḥ / śāntatāḥ / vijñānaśravaṇāt śrīvasiṣṭhoktavijñānaśravaṇena / antaḥ śrotṛjanamanassu / uttasthuḥ / tathety arthaḥ //MT_3,4.7//",
    "GSP27motik_3u:217": "babhūvur alpasañcārā janā daśasu dikṣv api / sāvadhānatayā śrotum iva santyaktaceṣṭitāḥ //MU_3,4.8//",
    "GSP27motik_3u:218": "dināvasāne svabhāvasiddhaṃ janānām alpasañcāritvam śravaṇārtham kṛtena ceṣṭitatyāgenotprekṣitam //MT_3,4.8//",
    "GSP27motik_3u:219": "chāyā dīrghatvam ājagmur vāsiṣṭhaṃ varṇanakramam / iva śrotum aśeṣāṇāṃ vastūnāṃ dīrghakandharāḥ //MU_3,4.9//",
    "GSP27motik_3u:220": "sāyaṃsamaye hi chāyāḥ dīrghībhavanti / yo 'pi kiñcic chrotum icchati so 'pi dīrghakandharo bhavatīti svabhāvadvayakathanam //MT_3,4.9//",
    "GSP27motik_3u:221": "pratīhāraḥ puraḥ prahvo bhūtvāha vasudhādhipam / deva snānadvijārcāsu kālo hy atigato bhṛśam //MU_3,4.10//prahvo bhūtvā namno bhūtvā / kim āheti karmāpekṣāyām uttarārdham karmatvena kathayati deveti / hi niścaye //MT_3,4.10//",
    "GSP27motik_3u:222": "śrīvasiṣṭhakṛtaṃ vāksaṃharaṇaṃ kathayati",
    "GSP27motik_3u:223": "tato vasiṣṭho bhagavān saṃhṛtya madhurāṃ giram / adya tāvan mahārāja śrutam etāvad astu vaḥ //MU_3,4.11//",
    "GSP27motik_3u:224": "prātar anyad vadiṣyāma ity uktvā maunavān abhūt / ity ākarṇyaivam astūktvā bhūpatir bhūtivṛddhaye //MU_3,4.12//",
    "GSP27motik_3u:225": "puṣpārghyapādyasammānadakṣiṇādānapūjayā / sa devarṣimunīn viprān pūjayām āsa sādaram //MU_3,4.13//",
    "GSP27motik_3u:226": "śrotṝn śravaṇotsukān jñātvā āha prātar iti / ākarṇyaiva / na tu prativādaṃ kṛtvā / saḥ daśarathaḥ //MT_3,4.11-13//",
    "GSP27motik_3u:227": "athottasthau sabhā sarvā sarājamunimaṇḍalā / kuṇḍalākīrṇaraśmyoghapariveśāvṛtānanā //MU_3,4.14//",
    "GSP27motik_3u:228": "sabhā janasamūhaḥ / sabhāṃ viśinaṣṭi / kuṇḍaleti / kuṇḍalānām ākīrṇaḥ samantāt visārī yaḥ raśmyoghaḥ kiraṇasamūhaḥ / tasya yaḥ pariveśaḥ maṇḍalaṃ / tenāvṛtāni janamukhāni / sabhāsamukhāni yasyāṃ / sā //MT_3,4.14//",
    "GSP27motik_3u:229": "parasparāṃsasaṅghaṭṭaraṇatkeyūrakaṅkaṇā / hārabhārāhatasvarṇapaṭṭābhorastaṭāntarā //MU_3,4.15//",
    "GSP27motik_3u:230": "parasparaṃ aṃsasaṅghaṭṭāḥ / tena milantaḥ / ata eva raṇantaḥ keyūrāḥ kaṅkaṇāni ca yasyāṃ / sā / hārabhāraiḥ āhatāni suvarṇapaṭṭābhāni urastaṭāntarāṇi urastaṭamadhyāni yasyāṃ / sā //MT_3,4.15//",
    "GSP27motik_3u:231": "śekharotsargaviśrāntaprabuddhamadhupavrajaiḥ / saghuṅghumaśirobhāgā patadbhir iva mūrdhajaiḥ //MU_3,4.16//",
    "GSP27motik_3u:232": "śekhareṣu sabhāsadapuṣpaśekhareṣu / utsargeṇa gandhodgiraṇena / viśrāntāḥ viśrāntiyuktāḥ / tathā prabuddhāḥ gandhaghrāṇane caturāḥ / ye madhupāḥ bhramarāḥ / teṣāṃ vrajaiḥ samūhaiḥ / saghuṅghumaśirobhāgā ghuṅghumaśabdayuktajanaśirodeśayuktā / madhupavrajaiḥ kair iva / patadbhiḥ patanaśīlaiḥ / mūrdhajaiḥ keśair iva kṛṣṇavarṇatvāt //MT_3,4.16//",
    "GSP27motik_3u:233": "kāñcanābharaṇoddyotakanakīkṛtadiṅmukhāḥ / buddhisthamunivāgarthasaṃśāntendriyavṛttayaḥ //MU_3,4.17//",
    "GSP27motik_3u:234": "jagmur nabhaścarā vyoma bhūcarā bhūmimaṇḍalam / cakrur dinasamācāraṃ svaṃ sarve sveṣu sadmasu //MU_3,4.18//",
    "GSP27motik_3u:235": "kāñcanābharaṇānāṃ yaḥ uddyotaḥ prakāśaḥ / tena kanakīkṛtāni kanakarūpāṇi kṛtāni / diṅmukhāni yaiḥ / te tādṛśāḥ / tathā buddhisthaḥ buddhau sphuraṇaśīlaḥ / na tu vismāritaḥ / yaḥ munivāgarthaḥ / tena saṃśāntāḥ svaviṣayān prati anaunmukhyaṃ gatāḥ / indriyavṛttayaḥ indriyavyāpārāḥ ye / te tādṛśāḥ / nabhaścarāḥ ākāśacāriṇaḥ / vyoma jagmuḥ / bhūcarāḥ bhūmimaṇḍalam jagmuḥ / tataḥ sarve samastāḥ nabhaścarādayaḥ / sveṣu sadmasu nijeṣu gṛheṣu / svaṃ dinasamācāraṃ cakruḥ //MT_3,4.17-18//",
    "GSP27motik_3u:236": "etasminn antare śyāmā yāminī samadṛśyata / janasaṅghātanirmukte gṛhe bālāṅganā yathā //MU_3,4.19//",
    "GSP27motik_3u:237": "etasmin antare asmin samaye / śyāmā rātriḥ / yāminī yāmayuktā / janasaṅghātanirmukte janasamūhatyakte //MT_3,4.19//",
    "GSP27motik_3u:238": "deśāntaraṃ bhāsayituṃ yayau divasanāyakaḥ / sarvatrālokakartṛtvam eva sātpuruṣaṃ vratam //MU_3,4.20//",
    "GSP27motik_3u:239": "ālokakartṛtvam ālokakartṛbhāvaḥ / sātpuruṣaṃ satpuruṣasambandhinam //MT_3,4.20//",
    "GSP27motik_3u:240": "udabhūd abhitaḥ sandhyā tārānikaradhāriṇī / utphullakiṃśukavanā vasantaśrīr ivoditā //MU_3,4.21//",
    "GSP27motik_3u:241": "udabhūt prādurbhūtā //MT_3,4.21//",
    "GSP27motik_3u:242": "cūtanīpakadambāgragrāmacaityagṛhodare / nililyire khagāś citte tadaṇḍavṛttayo yathā //MU_3,4.22//",
    "GSP27motik_3u:243": "khagāḥ pakṣiṇaḥ / nililyire nilīnāḥ / kutra / cūtanīpakadambāgragrāmacaityagṛhodare / cūtāś ca nīpāś ca kadambāgrāṇi ca grāmacaityāni ca gṛhodarāṇi ca / tatra / khagāḥ kāḥ yathā / tāḥ vṛttayaḥ yathā / yathā tāḥ vṛttayaḥ śrāvakajanamanovyāpārāḥ / citte nililyire / tathety arthaḥ //MT_3,4.22//",
    "GSP27motik_3u:244": "sandhyārāgāvirbhāvaṃ kathayati",
    "GSP27motik_3u:245": "bhānor bhāsā bhūṣitair meghaleśaiḥ kiñcit kiñcit kuṅkumacchāyayeva / pāścātyo 'driḥ pītavāsās tamo'bdhes tārāhāraśrīyutaḥ khaṃ sametaḥ //MU_3,4.23//",
    "GSP27motik_3u:246": "kuṅkumacchāyayā iva kuṅkumaracanāsadṛśayā / bhānoḥ bhāsā sūryasya bhāsā / kiñcit kiñcit bhūṣitaiḥ / pītatāṃ nītair iti yāvat / meghaleśaiḥ meghakhaṇḍaiḥ / upalakṣitaḥ pāścātyaḥ adriḥ astaśailaḥ / tamo'bdheḥ tamaḥākhyasya samudrasya / pītavāsāḥ śrīnārāyaṇaḥ āsīt / pītavāsoyuktaś cāsīt / bhānoḥ bhāsā bhūṣitānāṃ meghaleśānām eva pītavāsorūpatvāt / abdheś ca pītavāsasā śrīnārāyaṇena yuktatvaṃ yuktaṃ eva / pāścātyaḥ adriḥ kathambhūtaḥ / tārāhāraśrīyutaḥ / tārā eva hāraḥ yasya / saḥ tārāhāraḥ / śriyā śobhayā / yutaḥ / śrīyutaḥ / tārāhāraś cāsau śrīyutaś ca tārāhāraśrīyutaḥ / punaḥ kathambhūtaḥ / kham ākāśaṃ / sametaḥ gataḥ / ākāśavyāpīty arthaḥ / anyathā tārāhāratvam asambhavi syāt / śrīnārāyaṇasya ca tārāhārayuktatvaṃ lakṣmīyuktatvaṃ balyākramaṇena khasametatvaṃ ca sthitam eva //MT_3,4.23//",
    "GSP27motik_3u:247": "sandhyāśāntipūrvaṃ tamaḥsamutthānam kathayati",
    "GSP27motik_3u:248": "pūjām ādāya sandhyāyāṃ prayātāyāṃ yathāgatam / andhakārāḥ samuttasthur vetālavalayā iva //MU_3,4.24//",
    "GSP27motik_3u:249": "spaṣṭam //MT_3,4.24//",
    "GSP27motik_3u:250": "avaśyāyakaṇaspandī helāvidhutapallavaḥ / komalaḥ kumudāśaṃsī vavāv āśītalo 'nilaḥ //MU_3,4.25//",
    "GSP27motik_3u:251": "kumudāśaṃsī kumudagandheneti bhāvaḥ //MT_3,4.25//",
    "GSP27motik_3u:252": "paramāndhyam upājagmur diśo 'pi sphuṭatārakāḥ / lambadīrghatamaḥkeśyo vidhavā iva yoṣitaḥ //MU_3,4.26//",
    "GSP27motik_3u:253": "lambāni dīrghatamāṃsy eva keśāḥ yāsāṃ / tāḥ //MT_3,4.26//",
    "GSP27motik_3u:254": "āyayau bhuvanaṃ tejaḥkṣīrapūreṇa pūrayan / rasāyanamayākāraḥ śaśikṣīrārṇavo nabhaḥ //MU_3,4.27//",
    "GSP27motik_3u:255": "tejaḥ eva kṣīrapūraḥ / tena / rasāyanamayākāraḥ amṛtamayākāraḥ //MT_3,4.27//",
    "GSP27motik_3u:256": "jagmus timirasaṅghātāḥ palāyya kvāpy adṛśyatām / śrutajñānagiraś cittān mahīpānām ivājñatāḥ //MU_3,4.28//",
    "GSP27motik_3u:257": "śrutāḥ jñānagiraḥ vasiṣṭhoktāḥ jñānavācaḥ yena / tat / tādṛśāt / mahīpānāṃ daśarathaprabhṛtīnāṃ / ajñatāḥ maurkhyāṇi //MT_3,4.28//",
    "GSP27motik_3u:258": "ṛṣayo bhūmipālāś ca munayo brāhmaṇās tathā / cetasīva vicitrārthāḥ svāspadeṣu viśaśramuḥ //MU_3,4.29//",
    "GSP27motik_3u:259": "vicitrārthāḥ śrīvasiṣṭhagirāṃ sambandhino nānāvidhā arthāḥ / svāspadeṣu svagṛheṣu / viśaśramuḥ viśrāntiṃ cakruḥ //MT_3,4.29//",
    "GSP27motik_3u:260": "yamakāyopamā śyāmā yayau timiramāṃsalā / āyayau mihikākārā tatra teṣām uṣā śanaiḥ //MU_3,4.30//",
    "GSP27motik_3u:261": "yamakāyopamā yamaśarīrasadṛśī / uṣā / teṣām ṛṣīṇāṃ bhūmipālānāṃ ca //MT_3,4.30//",
    "GSP27motik_3u:262": "alakṣyatām upājagmus tārā nabhasi bhāsurāḥ / prabhātapavaneneva hṛtāḥ kuṅkumavṛṣṭayaḥ //MU_3,4.31//",
    "GSP27motik_3u:263": "spaṣṭam //MT_3,4.31//",
    "GSP27motik_3u:264": "dṛśyatām ājagāmārkaprabhonmīlitalocanā / vivekavṛttir mahatāṃ manasīva navodgatā //MU_3,4.32//",
    "GSP27motik_3u:265": "vivekavṛttiḥ vivekākhyo manovyāpāraḥ //MT_3,4.32//",
    "GSP27motik_3u:266": "sabhāṃ punar upājagmur nabhaścaramahīcarāḥ / hyastanena krameṇaiva kṛtaprātastanakramāḥ //MU_3,4.33//",
    "GSP27motik_3u:267": "nabhaścaramahīcarāḥ hyastanena krameṇa eva sabhām ājagmur iti sambandhaḥ //MT_3,4.33//",
    "GSP27motik_3u:268": "sā pūrvasanniveśena viveśa vipulā sabhā / babhūvāspanditākārā vātamukteva padminī //MU_3,4.34//",
    "GSP27motik_3u:269": "pūrvasanniveśena pūrvaracanayā / aspanditākāratvaṃ ca sabhāyāḥ śrīvasiṣṭhopadeśaśravaṇakutūhalena jñeyam //MT_3,4.34//",
    "GSP27motik_3u:270": "atha prasaṅgam āsādya rāmo madhurayā girā / uvāca muniśārdūlaṃ vasiṣṭhaṃ vadatāṃ varam //MU_3,4.35//",
    "GSP27motik_3u:271": "prasaṅgam āsādya / anyathā dhārṣṭyākhyadoṣaprasaṅgaḥ syād iti bhāvaḥ //MT_3,4.35//",
    "GSP27motik_3u:272": "kim uvācety apekṣāyām āha",
    "GSP27motik_3u:273": "bhagavan manaso rūpaṃ kīdṛśaṃ vada me sphuṭam / yasmāt teneyam akhilā tanyate doṣamañjarī //MU_3,4.36//",
    "GSP27motik_3u:274": "kiṃ tava manorūpakathanenety / atrāha yasmād iti / tena manasā / iyam sṛṣṭirūpā //MT_3,4.36//",
    "GSP27motik_3u:275": "śrīvasiṣṭhaḥ uttaraṃ kathayati",
    "GSP27motik_3u:276": "rāmāsya manaso rūpaṃ na kiñcid api dṛśyate / nāmamātrād ṛte vyomno yathā śūnyajaḍākṛteḥ //MU_3,4.37//",
    "GSP27motik_3u:277": "he rāmāsmābhiḥ asya manasaḥ nāmamātrād ṛte nāmamātravyatirekeṇa / kiñcid api rūpaṃ na dṛśyate / nāmamātram eva manasaḥ asti na rūpam iti bhāvaḥ / asya manasaḥ kathambhūtasya / śūnyā vicārāsahatvena na kiñcidrūpā / jaḍā sākṣigrahaṇāpekṣasiddhikatvena jāḍyaguṇayuktā / ākṛtiḥ svarūpaṃ yasya / tat / tādṛśasya kasya yathā / vyomnaḥ yathā / yathā vyoma śūnyajaḍākṛti bhavati / tathety arthaḥ //MT_3,4.37//",
    "GSP27motik_3u:278": "etad eva dṛḍhīkaroti",
    "GSP27motik_3u:279": "na bāhye nāpi hṛdaye sadrūpaṃ vidyate manaḥ / sarvatraiva sthitaṃ caitad viddhi rāma yathā nabhaḥ //MU_3,4.38//",
    "GSP27motik_3u:280": "manaḥ bāhye sadrūpaṃ na vidyate bāhyendriyaiḥ adṛśyamānatvāt / hṛdaye 'pi hṛdayadeśe 'pi / sadrūpaṃ na vidyate / na hi hṛdayadeśe mano nāma kiñcil labhyate / he rāma / tvam / etat manaḥ / sarvatraiva bāhye hṛdaye ca / sthitaṃ viddhi jānīhi / saṅkalpākhyasya tatkāryasya bāhye hṛdaye ca sphuramāṇatvāt / saṅkalpo 'pi hi bāhyaṃ ghaṭādikaṃ hṛdayasthaṃ sukhādikaṃ ca viṣayīkaroti / manaḥ kiṃ yathā / nabho yathā / yathā nabhaḥ sarvatraiva sthitaṃ bhavati / tathety arthaḥ //MT_3,4.38//",
    "GSP27motik_3u:281": "nanu tathāpy asya svarūpaṃ vaktavyaṃ / na hi sarvathā asataḥ sarvatra sthitatvaṃ yuktam ity / atrāha",
    "GSP27motik_3u:282": "idam asyāsad utpannaṃ mṛgatṛṣṇāmbusannibham / rūpaṃ tu śṛṇu saṅkṣepād dvitīyendubhramopamam //MU_3,4.39//",
    "GSP27motik_3u:283": "tvaṃ / asya manasaḥ / asat utpannam mithyā prādurbhūtam / ata eva mṛgatṛṣṇāmbusannibham / tathā dvitīyendubhramopamam / idam anubhūyamānam / rūpaṃ svarūpaṃ / saṅkṣepāt śṛṇu //MT_3,4.39//",
    "GSP27motik_3u:284": "manaḥsvarūpam eva kathayati",
    "GSP27motik_3u:285": "sādho yad etad arthasya pratibhānaṃ prathāṃ gatam / sato vāpy asato vāpi tan mano viddhi netarat //MU_3,4.40//",
    "GSP27motik_3u:286": "he sādho / sataḥ asataḥ vā arthasya padārthasya / yat etat pratibhānam sphuraṇam / padārthatayā anusandhānam iti yāvat / prathāṃ dārḍhyaṃ / gataṃ bhavati / tvaṃ tat manaḥ viddhi / itarat tārkikādibhiḥ vikalpitaṃ paramāṇvādirūpaṃ / manaḥ na bhavati / sataḥ asato veti vādibhedam āśrityoktam //MT_3,4.40//",
    "GSP27motik_3u:287": "punaḥ punaḥ etad eva kathayati",
    "GSP27motik_3u:288": "yad arthapratibhānaṃ tan mana ity abhidhīyate / anyan na kiñcid apy asti mano nāma kadācana //MU_3,4.41//",
    "GSP27motik_3u:289": "arthapratibhānam artheṣv arthatāsphuraṇam //MT_3,4.41//",
    "GSP27motik_3u:290": "saṅkalpanaṃ mano viddhi saṅkalpāt tan na bhidyate / yathā dravatvāt salilaṃ tathā spando yathānilāt //MU_3,4.42//",
    "GSP27motik_3u:291": "spaṣṭam //MT_3,4.42//",
    "GSP27motik_3u:292": "yatra saṅkalpanaṃ tatra tan mano 'ṅga tathā sthitam / saṅkalpamanasī bhinne na kadācana kecana //MU_3,4.43//",
    "GSP27motik_3u:293": "yatra yasyām avasthāyāṃ / saṅkalpanaṃ bhavati / he aṅga / tatra tasyām avasthāyāṃ / tat prasiddhaṃ / manaḥ tathā tena saṅkalpanākhyena rūpeṇa / sthitaṃ bhavati / kecana anirvācye / saṅkalpamanasī / kadācana jātu / bhinne na bhavataḥ / ekasvarūpatvāt //MT_3,4.43//",
    "GSP27motik_3u:294": "satyam asty athavāsatyaṃ yad arthapratibhāsanam / tāvanmātraṃ mano viddhi tad brahmaiṣa pitāmahaḥ //MU_3,4.44//",
    "GSP27motik_3u:295": "satyam athavā asatyaṃ yat arthapratibhāsanam arthasphuraṇam / asti / tvaṃ / tāvanmātraṃ tat arthapratibhāsanam / manaḥ cittaṃ / viddhi jānīhi / tat arthapratibhāsanarūpaṃ manaḥ / eṣaḥ śāstreṣu kathitaḥ / pitāmahaḥ pitāmahety aparaparyāyaḥ brahmā bhavati / sarvasṛṣṭikāraṇatvāt / sṛṣṭikāraṇasyaiva śāstreṣv api brahmatvakathanāt //MT_3,4.44//",
    "GSP27motik_3u:296": "svapnādau sarvair anubhūyamānātivāhikadeharūpatvaṃ manasaḥ kathayati",
    "GSP27motik_3u:297": "ātivāhikadehātmā mana ity abhidhīyate / ādhibhautikabuddhis tu sadā dhīs tu cirasthitiḥ //MU_3,4.45//",
    "GSP27motik_3u:298": "paṇḍitaiḥ ātivāhikasya kṣaṇāntare varṣaprāpyadeśaprāptyā sphuṭam ativahanaśīlasya / dehasyārthāt svapnasaṅkalpādau pratibhāsamānasya dehasyātmā svarūpaṃ / mana ity abhidhīyate / na tu tārkikābhimataḥ paramāṇuḥ / na hi tasya proktasvarūpam ativahanaṃ yujyate / tadārabdhe sthūladehe tadadarśanāt / etatprasaṅgena buddhidārḍhyasyādhibhautikadehatvaṃ sādhayati ādhibhautiketi / tu vyatireke / paṇḍitaiḥ ādhibhautikabuddhiḥ ādhibhautikadehākārā buddhiḥ / ādhibhautikadehasvarūpam iti yāvat / cirasthitiḥ dhīḥ iti dārḍhyaṃ gatā ātivāhikadehaviṣayā buddhir iti / sadābhidhīyate / manaḥsvarūpātivāhikadehaviṣayā buddhir eva hi dārḍhyaṃ gatādhibhautikabhāvena sphurati / na tu māṃsamayaḥ ādhibhautiko nāma kaścit pṛthag asti yathā tathā sato 'pi tasya buddhiviṣayatvaṃ vinā asatkalpatvāt / buddhiviṣayatve tu buddhirūpatvānapāyāt / viṣayo hi sa evocyate yaḥ viṣayyagrastha iva bhāsate / anyathā pītadravyasyāpi nīlajñānaviṣayatvāpātāt / dvitīyaḥ tuśabdaḥ pādapūraṇārthaḥ //MT_3,4.45//",
    "GSP27motik_3u:299": "dṛśyatvasādhanārthaṃ manasaḥ dṛśyaparyāyatvaṃ kathayati",
    "GSP27motik_3u:300": "avidyā saṃsṛtiś cittaṃ mano bandho malaṃ tamaḥ / iti paryāyanāmāni dṛśyasya vidur uttamāḥ //MU_3,4.46//",
    "GSP27motik_3u:301": "ataḥ manaḥ dṛśyam evānyathā dṛśyaparyāyatvam asya na syād iti //MT_3,4.46//",
    "GSP27motik_3u:302": "nanu padārthagrāhakatayā bhāsamānasya manasaḥ kathaṃ dṛśyaparyāyatvaṃ yuktam ity / atrāha",
    "GSP27motik_3u:303": "na hi dṛśyād ṛte kiñcin manaso rūpam asti hi / dṛśyaṃ cotpannam evaitan neti vakṣyāmy ahaṃ punaḥ //MU_3,4.47//",
    "GSP27motik_3u:304": "hi yasmāt kāraṇāt / dṛśyād ṛte kiñcit dṛśyavyatiriktaṃ kiñcit / manasaḥ rūpaṃ / hi niścayena / nāsti / ataḥ manasaḥ dṛśyaparyāyatvaṃ yuktam iti bhāvaḥ / nanu tato 'pi kim ity / atrāha dṛśyaṃ ceti / etat dṛśyaṃ ca utpannaṃ na bhavati / pūrvam uktatvāt / ataḥ manaḥ api anutpannam eva bhavatīti bhāvaḥ / nanu dṛśyānutpannatve mama pūrvaṃ niścayo na jāta ity atrāhetīti / aham iti etat dṛśyānutpannatvam / punaḥ vakṣyāmi / durbodhatvād iti bhāvaḥ //MT_3,4.47//",
    "GSP27motik_3u:305": "dṛśyānutpannatvam eva kathayati",
    "GSP27motik_3u:306": "yathā kamalabīje 'ntaḥ sthitā kamalamañjarī / mahācitparamāṇvantas tathā dṛśyaṃ jagat sthitam //MU_3,4.48//",
    "GSP27motik_3u:307": "yathā kamalamañjarī kamalabīje padmākṣe / antaḥ sthitā bhavati / anyathā agre nirgamāsambhavaprasaṅgāt / tathā dṛśyam jagat dṛśikriyāviṣayībhūtaṃ jagat / mahācitparamāṇvantaḥ / mahācit aparicchinnā cit / sā evātisūkṣmatvāt paramāṇuḥ / tasyāntaḥ madhye / sthitaṃ bhavati / anyathā kutaḥ asyāḥ nirgamaḥ syāt iti bhāvaḥ / ato dṛśyasya mahācitaḥ pṛthaktvābhāvenānutpannatvam eveti paramo bhāvaḥ //MT_3,4.48//",
    "GSP27motik_3u:308": "etad eva punaḥ punaḥ kathayati",
    "GSP27motik_3u:309": "prakāśasya yathāloko yathā vātasya copanam / yathā dravatvaṃ payaso dṛśyatvaṃ draṣṭur īdṛśam //MU_3,4.49//",
    "GSP27motik_3u:310": "ālokaḥ arthaprākaṭyahetuḥ guṇaviśeṣaḥ / copanaṃ spandaḥ / draṣṭṛvyatiriktadṛśyasya sattā nāstīti bhāvaḥ //MT_3,4.49//",
    "GSP27motik_3u:311": "aṅgadatvaṃ yathā hemni mṛganadyāṃ yathā jalam / bhittir yathā svapnapure tathā draṣṭari dṛśyadhīḥ //MU_3,4.50//",
    "GSP27motik_3u:312": "spaṣṭam //MT_3,4.50//",
    "GSP27motik_3u:313": "anena nyāyena draṣṭuḥ dṛśyamayatvaṃ yat siddhaṃ tad api malatvenonmṛjyatayā pratijānīte",
    "GSP27motik_3u:314": "evaṃ draṣṭari dṛśyatvam ananyad iva yat sthitam / tad apy unmārjayāmy āśu tvaccittādarśato malam //MU_3,4.51//",
    "GSP27motik_3u:315": "evaṃ sati / draṣṭari dṛśikriyākartari / ananyat uktanyāyenābhinnaṃ / yat dṛśyatvam dṛśikriyāviṣayatvaṃ / sthitam iva bhavati / ahaṃ / malam malabhāvena sthitam / tat api draṣṭur abhinnaṃ dṛśyatvam api / tvaccittādarśataḥ tvaccittadarpaṇāt / unmārjayāmi / yena sarvathā tvanmanasi dṛśyasparśo na syād / asattvenāpi bhāsamānaṃ dṛśyaṃ leśato duḥkhadam eva bhavatīti bhāvaḥ / nanu draṣṭur abhinnasya dṛśyatvasya kathaṃ malatvaṃ / vyatiriktasyaiva malatvād iti cet / satyam / draṣṭā svābhinnatvenāpi niścitaṃ dṛśyatvaṃ svabhinnatvam api āpādayati / svabhinnatvākhyaṃ pratiyoginaṃ vinā svābhinnatvasyāsiddher iti svabhinnatvāpādakasya dṛśyasya malatvaṃ sphuṭam eveti na ko 'pi virodhaḥ //MT_3,4.51//",
    "GSP27motik_3u:316": "nanu kimarthaṃ draṣṭur ananyatvena sthitasya malarūpasya api dṛśyatvasyonmārjanaṃ karoṣīty / atrāha",
    "GSP27motik_3u:317": "yad draṣṭur asyādraṣṭṛtvaṃ dṛśyābhāve bhaved balāt / tad viddhi kevalībhāvam ata evāsataḥ sataḥ //MU_3,4.52//",
    "GSP27motik_3u:318": "asya ātmatvena sthitasya / draṣṭuḥ dṛśikriyākartuḥ / dṛśyābhāve sati / balāt balena / svaprayatnaṃ vineti yāvat / yat adraṣṭṛtvaṃ bhavet / na hi dṛśyaṃ vinā draṣṭuḥ draṣṭṛtvaṃ nāma kiñcid asti / śaktibhāvena sthitasyāpi tasya svarūpatvānapāyāt / tvam / tat adraṣṭṛtvaṃ / kevalībhāvam muktiṃ / viddhi jānīhi / draṣṭuḥ dṛśyānaunmukhyamātrasyaiva muktitvāt / draṣṭuḥ kathambhūtasya / ata evāsataḥ sataḥ / draṣṭṛtvāpekṣayā asataḥ / kevalībhāvāpekṣayā sataḥ / na hy asataḥ kevalībhāvaḥ yuktaḥ / tathā cānirvācyasyety arthaḥ / ataḥ kevalībhāvasiddhaye sarvathā dṛśyonmārjanam eva kāryam iti bhāvaḥ //MT_3,4.52//",
    "GSP27motik_3u:319": "nanu dṛśyābhāvaprabhāvāt siddhe 'pi adraṣṭṛtve kevalībhāvo na sidhyati / dṛśyaviṣayasya rāgādeḥ suṣuptivat vāsanābhāvena sthitatvād ity / atrāha",
    "GSP27motik_3u:320": "tattām upagate bhāve rāgadveṣādivāsanā / śāmyaty aspandite vāte spandasaṅkṣubdhatā yathā //MU_3,4.53//",
    "GSP27motik_3u:321": "bhāve antare tattve / tattām dṛśyābhāvakṛtāṃ adraṣṭṛtām / upagate sati / rāgadveṣādivāsanā pūrvaṃ bhātadṛśyaviṣayarāgadveṣādisaṃskāraḥ / śāmyati śāntiṃ vrajati / āśrayaviṣayayoḥ abhāvāt / suṣuptau tu āśrayaviṣayayoḥ vāsanābhāvena sthitatvāt tadanugatayoḥ rāgadveṣādikayor api vāsanābhāvenāvasthānam asti / na hi suṣuptau draṣṭṛdṛśyayoḥ samūlaṃ nāśaḥ asti / tataḥ utthitasya punaḥ tadāsthābhāvaprasaṅgāt / na hi samūlaṃ naṣṭe āsthā yuktā / dṛśyābhāve niścitānāṃ tu bhāsamāne 'pi dṛśye kadācid āsthā na vidyate / atra svamana eva sākṣikam ity alaṃ prapañcena / rāgadveṣādivāsanā kā yathā / spandasaṅkṣubdhatā yathā / yathā vāte aspandite sati / vātakṛtā spandasaṅkṣubdhatā spandarūpā saṅkṣubdhatā / naśyati / tathety arthaḥ / ataḥ dṛśyābhāvakṛtasyādraṣṭṛtvasya kevalībhāvatvaṃ yuktam eveti bhāvaḥ //MT_3,4.53//",
    "GSP27motik_3u:322": "etad eva atidurbodhatvāt punaḥ punaḥ kathayati",
    "GSP27motik_3u:323": "asambhavati sarvasmin digbhūmyākāśarūpiṇi / prakāśye yādṛśaṃ rūpaṃ prakāśasyāmalaṃ bhavet //MU_3,4.54//",
    "GSP27motik_3u:324": "trijagat tvam ahaṃ ceti dṛśye 'sattām upāgate / draṣṭuḥ syāt kevalībhāvas tādṛśo vimalātmanaḥ //MU_3,4.55//",
    "GSP27motik_3u:325": "digbhūmyākāśarūpiṇi digbhūmyākāśasvarūpe / prakāśye prakāśanīye vastujāte / asambhavati sati / sambhavakriyākartṛtvam abhajati sati / prakāśasya sūryaprakāśasya / yādṛśam amalaṃ śuddham / indriyātītam iti yāvat / rūpaṃ bhavet / na hi sūryamaṇḍalāt niṣkrāntaḥ bhittau apatitaḥ prakāśaḥ netragamyaḥ bhavati / trijagat tvaṃ ahaṃ ceti dṛśye asattām abhāvam / upāgate sati / draṣṭuḥ dṛśyaprakāśakatayā sthitasya draṣṭuḥ / tādṛśaḥ kevalībhāvaḥ amalarūpatvaṃ / syāt bhavet / draṣṭuḥ kathambhūtasya / amalātmanaḥ cetyamalarūṣitacinmātrasvarūpasyānyathā kevalībhāvāparaparyāyaḥ nirmalībhāvaḥ ayuktaḥ syāt //MT_3,4.54-55//",
    "GSP27motik_3u:326": "anantākhilaśailādipratibimbe hi yādṛśī / syād darpaṇe darpaṇatā kevalātmasvarūpiṇī //MU_3,4.56//",
    "GSP27motik_3u:327": "ahaṃ tvaṃ jagad ityādau praśānte dṛśyasambhrame / syāt tādṛśī kevalatā sthite draṣṭary avīkṣake //MU_3,4.57//",
    "GSP27motik_3u:328": "dārṣṭāntikagataṃ praśānte iti padaṃ dṛṣṭānte 'pi yojanīyaṃ / tenāyam arthaḥ / hi niścaye / anantāḥ ye akhilāḥ śailādayaḥ / tadrūpe pratibimbe praśānte sati / dārṣṭāntikatayā gṛhīte darpaṇe pratibimbabhāvam abhajati sati iti yāvat / darpaṇe kevalātmasvarūpiṇī kevaladarpaṇākhyasvarūpamayī / yādṛśī darpaṇatā syāt / ahaṃ tvaṃ jagad ityādau dṛśyasambhrame dṛśyākāre sambhrame / dṛśye iti yāvat / praśānte sati / tataḥ avīkṣake dṛśikriyām akurvati / sthite draṣṭari / tādṛśī kevalatā syāt / yathā pratibimbābhāve śuddhaṃ darpaṇamātram eva tiṣṭhati tathā dṛśyābhāve śuddhaḥ draṣṭā eva tiṣṭhatīti bhāvaḥ //MT_3,4.56-57//",
    "GSP27motik_3u:329": "dṛśyābhāvāsambhavaṃ manyamānaḥ śrīrāmaḥ pṛcchati",
    "GSP27motik_3u:330": "sac cen na śāmyatīdaṃ vā nābhāvo vidyate sataḥ / asattāṃ ca na vidmo 'smin dṛśye doṣapradāyini //MU_3,4.58//",
    "GSP27motik_3u:331": "vāśabdaḥ yataḥśabdārthe / idaṃ dṛśyaṃ / sat sattābhāk cet / cet yadi bhavati / tadā na śāmyati / yataḥ sataḥ sattābhajataḥ / abhāvaḥ na vidyate / svarūpahāniprasaṅgāt / anyathā vahner api dāhakatvahāniḥ syāt / nanu tarhi asad eva bhavatv ity / atrāha asattāṃ ceti / doṣapradāyini rāgādisvarūpadoṣapradāyini / asataḥ doṣapradāyitvaṃ na yuktaṃ vandhyāsutasyāpi tattvāpatter iti bhāvaḥ //MT_3,4.58//",
    "GSP27motik_3u:332": "phalitam āha",
    "GSP27motik_3u:333": "tasmāt katham iyaṃ śāmyed brahman dṛśyaviṣūcikā / nānodbhavabhramakarī duḥkhasantatidāyinī //MU_3,4.59//",
    "GSP27motik_3u:334": "nānodbhavaḥ citrotpattiḥ / yaḥ bhramaḥ mithyājñānam / taṃ karotīti tādṛśī //MT_3,4.59//",
    "GSP27motik_3u:335": "unmārjayāmīti pratijñāṃ saphalīkartuṃ śrīvasiṣṭhaḥ uttaraṃ kathayati",
    "GSP27motik_3u:336": "asya dṛśyapiśācasya śāntyai mantram imaṃ śṛṇu / rāmātyantam ayaṃ yena mṛtim eṣyati naṅkṣyati //MU_3,4.60//",
    "GSP27motik_3u:337": "he rāma / tvam / asya puraḥsphurataḥ / dṛśyapiśācasya śāntyai / imam vakṣyamāṇavākyakadambakasvarūpaṃ / mantraṃ śṛṇu / yena mantreṇa / ayaṃ dṛśyapiśācaḥ / atyantam mṛtim traikālikam abhāvam / eti gacchati / tataḥ vinaṅkṣyati adarśanaṃ yāti / yuktaṃ ca piśācasya mantreṇa maraṇam adarśanaṃ ca //MT_3,4.60//",
    "GSP27motik_3u:338": "mantram eva kathayati",
    "GSP27motik_3u:339": "yad asti tasya nāśo 'sti na kadācana rāghava / yasmāt tan naṣṭam apy antar bījabhūtaṃ bhaved dhṛdi //MU_3,4.61//",
    "GSP27motik_3u:340": "he rāghava / yat vastu / sattāṃ bhajati / tasya nāśaḥ kadācana jātu / na sambhavati / yasmāt tat vastu / naṣṭam api kenacit parābhimatena samavāyikāraṇanāśādinā naṣṭam api / hṛdi antaḥ mānasāntaḥ / bījabhūtam / bījabhāvena sthitam vā sattārūpeṇa sthitam iti yāvat / bhavati / dṛśyate hi naṣṭam api vastu hṛdi punaḥ punaḥ āvartamānam //MT_3,4.61//",
    "GSP27motik_3u:341": "nanu tataḥ ko doṣaḥ ity / atrāha",
    "GSP27motik_3u:342": "smṛtibījā cidākāśe punar udbhūya dṛśyadhīḥ / lokaśāilāmbarākāraṃ doṣaṃ vitanute 'tanum //MU_3,4.62//",
    "GSP27motik_3u:343": "smṛtibījā smṛtikāraṇikā / dṛśyadhīḥ dṛśyākārā dhīḥ / dṛśyam iti yāvat / cidākāśe udbhūya prādurbhūya / atanum mahāntam / lokaśailāmbarākāram doṣam punaḥ vitanute sūkṣmaprapañcabhāvena viśeṣeṇa vistārayati / svapne dṛṣṭatvāt //MT_3,4.62//",
    "GSP27motik_3u:344": "nanu tato 'pi kim ity / atrāha",
    "GSP27motik_3u:345": "itthaṃ nirmokṣadoṣaḥ syān na ca tasyāṃśasambhavaḥ / yasmād devarṣimunayo dṛśyante muktibhājanam //MU_3,4.63//",
    "GSP27motik_3u:346": "itthaṃ sati / nirmokṣadoṣaḥ mokṣābhāvaprasaṅgarūpaḥ doṣaḥ / syāt / sthūlasūkṣmabhāvena dvividhasya dṛśyābhāvasyaiva mokṣatvāt / nanu bhavatu saḥ doṣaḥ / kim asmākaṃ kariṣyatīty / atrāha na ceti / tasya nirmokṣadoṣasya / aṃśenāpi sambhavaḥ na ca bhavati / yasmāt devarṣimunayaḥ muktibhājanaṃ dṛśyante //MT_3,4.63//",
    "GSP27motik_3u:347": "punar apy etad eva kathayati",
    "GSP27motik_3u:348": "yadi syāj jagadādīdaṃ tat syān mokṣo na kasyacit / bāhyastham astu hṛtsthaṃ vā dṛśyaṃ nāśāya kevalam //MU_3,4.64//",
    "GSP27motik_3u:349": "yadi idam jagadādi syāt sattāṃ bhajet / tadā kasyacit kasyāpi pramātuḥ / mokṣaḥ dṛśyān muktiḥ / na syāt / yathā tathā sambhāvite 'pi dṛśyanāśe smṛtiprabhāvāt sūkṣmatayā punaḥ dṛśyasphuraṇāt / yataḥ dṛśyam bāhyastham sthūlarūpam astu / hṛtstham sūkṣmarūpaṃ vā astu / nāśāya bandhākhyanāśotpādārtham bhavati / kṣobhakatvāviśeṣād iti bhāvaḥ / ādiśabdena suṣuptistaimityādeḥ grahaṇam / tasyāpi dṛśyatvād //MT_3,4.64//",
    "GSP27motik_3u:350": "nanu tarhi kiṃ kāryam ity / atrāha",
    "GSP27motik_3u:351": "tasmād imāṃ pratijñāṃ tvaṃ śṛṇu rāmātibhīṣaṇām / yām uttareṇa granthena nūnaṃ tvam avabudhyase //MU_3,4.65//",
    "GSP27motik_3u:352": "atibhīṣaṇatvaṃ ca pratijñāyāḥ asambhavapravṛttatvena jñeyam //MT_3,4.65//",
    "GSP27motik_3u:353": "śrīrāmāvabodhanimittam uttaragrantham eva kathayati",
    "GSP27motik_3u:354": "ayam ākāśabhūtādirūpo 'haṃ ceti lakṣitaḥ / jagacchabdasya rāmārtho nanu nāsty eva kaścana //MU_3,4.66//",
    "GSP27motik_3u:355": "he rāma / nanu niścaye / ākāśabhūtādirūpaḥ / tathā ahaṃ ceti lakṣitaḥ niścitaḥ / ayam jagacchabdasyārthaḥ abhidheyam / paramārthataḥ nāsty eva sattāṃ na bhajati eva / na tu sattābhāg bhūtvā naśyati / tathā ca sati na nirmokṣadoṣaprasaṅgaḥ / na hi asataḥ bandhakatvaṃ dṛṣṭam iti bhāvaḥ / ākāśasya bhūtatve 'pi prādhānyena pṛthaṅnirdeśaḥ / ādiśabdena bhūtakāryāṇāṃ grahaṇam //MT_3,4.66//",
    "GSP27motik_3u:356": "nanu puraḥsphurataḥ ahamādikasya jagataḥ kathaṃ sarvathā sattvaṃ yuktam ity / atrāha",
    "GSP27motik_3u:357": "yad idaṃ dṛśyate kiñcid dṛśyajālaṃ purogatam / evaṃ brahmaiva tat sarvam ajarāmaram avyayam //MU_3,4.67//",
    "GSP27motik_3u:358": "asmābhiḥ yad idaṃ purogataṃ dṛśyajālaṃ nīlasukhādirūpaḥ dṛśyasamūhaḥ / dṛśyate anubhūyate / tat sarvam ajarāmaram deharahitatvāt tanmātragatajarādirahitam / tathā avyayam nāśarahitam / brahmaiva jagattayā bṛṃhitaṃ śuddhacittattvam eva / evam jagadbhāvena bhavati / dṛśyate hi jalasya taraṅgabhāvena bhavanam / tathā ca sati bhāsamānasyāpi jagataḥ asattvaṃ yuktam eva / na hi jale bhāsamānasyāpi taraṅgasya sattvaṃ dṛṣṭam iti bhāvaḥ //MT_3,4.67//",
    "GSP27motik_3u:359": "dṛśyasya brahmamātratvam eva dṛḍhīkaroti",
    "GSP27motik_3u:360": "pūrṇe pūrṇaṃ prasarati pare śāntaṃ paraṃ sthitam / vyomany evoditaṃ vyoma brahma brahmaṇi tiṣṭhati //MU_3,4.68//",
    "GSP27motik_3u:361": "pūrṇe nirapekṣe / prasarati sañcāraṃ karoti / svarūpasthe pare uttīrṇe / brahmaṇi bṛṃhite vastuni / atra saptamyantaiḥ śuddhacittattvasya kathanaṃ / prathamāntaiḥ tadrūpasya jagataḥ jñeyam / nanu kathaṃ pūrṇatvādiguṇayukte śuddhacittattve 'vasthānaṃ yuktam / nyūnasyādhike avasthānadarśanāt / sat-yam / avasthānam atrādheyabhāvena nāsti yenoktadoṣaprasaṅgaḥ syāt / kiṃ tu tanmātratābhāveneti nātra doṣaprasaṅgaḥ / ity alaṃ prapañcaiḥ //MT_3,4.68//",
    "GSP27motik_3u:362": "na dṛśyam asti no dṛk ca na draṣṭā na ca darśanam / na śūnyaṃ na jaḍaṃ no cic chāntam evedam ātatam //MU_3,4.69//",
    "GSP27motik_3u:363": "dṛśyam dṛśikriyākarma / nāsti sattāṃ na bhajati / dṛk dṛśikriyā / no asti / draṣṭā dṛśikriyākartā / ca nāsti / darśanam dṛśikriyāsādhyaṃ phalaṃ / ca nāsti / sarveṣāṃ eṣāṃ pratītimātrasāratvāt / nanu tarhi etad abhāva evāstī-ty / atrāha na śūnyam iti / śūnyam dṛśyādyabhāvaḥ / ca nāsti / na hi sar-vathā asataḥ bhānaṃ yuktaṃ / śaśiśṛṅgāder api bhānāpatteḥ / nanu tarhi jāḍyam eva syāt / jāḍye hi sarveṣām asattā eva bhavatīty / atrāha na jaḍam iti / bhāvapradhānanirdeśaḥ jaḍam jaḍatvam / nāsti / tattve hi dṛśyādibhānam ayuktaṃ syāt / nanu tarhi śiṣṭā cid eva syād ity / atrāha no cid iti / cit cinmātram / no asti / cetyāpekṣatvena tasyāḥ sthitatvāt / cetyasya coktanyāyenāsambhavāt / nanu tarhi kim asti / na hi sarvathā asattā buddhyai ārohatīty / atrāha śāntam iti / ātataṃ samantāt sphuratsvarūpam / idam sarvam dṛśyādikam / śāntam / bhavati / cetyakṣobharahitaṃ cinmātraṃ bhavati //MT_3,4.69//",
    "GSP27motik_3u:364": "atra niścayam anāpnuvan śrīrāmaḥ muneḥ asambhavārthābhidhāyitvam āsañjayati",
    "GSP27motik_3u:365": "vandhyāputreṇa piṣṭo 'driḥ śaśaśṛṅgaṃ pramāyate / prasārya bhujasaṅghātaṃ śilā nṛtyati tāṇḍavam //MU_3,4.70//",
    "GSP27motik_3u:366": "sravanti sikatās tailaṃ paṭhanty upalaputrikāḥ / garjanti citrajaladā itīvedaṃ vacaḥ prabho //MU_3,4.71//",
    "GSP27motik_3u:367": "taveti śeṣaḥ / he prabho / idam tava vacaḥ / iti bhavati / evaṃrūpaṃ bhavati iti / kim iti / vandhyāputreṇetyādi / janaiḥ śaśaśṛṅgaṃ pramāyate pramātum ārabhyate ity arthaḥ / pramāyate iti prayogaḥ ārṣaḥ / sarvathā asambaddhārthābhidhāyy eva tava vacanam iti bhāvaḥ / asambhavārthapratipādakatvāropaprakāśitāvinayanirāsanārthaṃ prabho ity āmantraṇam //MT_3,4.70-71//",
    "GSP27motik_3u:368": "jarāmaraṇaduḥkhādiśailākāśamayaṃ jagat / nāstīti kim idaṃ nāma bhavatāpi mamocyate //MU_3,4.72//",
    "GSP27motik_3u:369": "na hi pratyakṣam anubhūyamānasya jarādirūpasya bhāvajātasyāpahnavaḥ yukta iti bhāvaḥ / apiśabdaḥ śrīvasiṣṭhasyāsambhavavāditvāyogyatvasūcanārthaḥ / mamety anena svasya sacchiṣyatvaṃ dyotayati //MT_3,4.72//",
    "GSP27motik_3u:370": "yathety etat satyam evāsti tarhi yuktaṃ kathayety / anenābhiprāyeṇāha",
    "GSP27motik_3u:371": "yathedaṃ na sthitaṃ viśvaṃ notpannaṃ na ca vidyate / tathā kathaya me brahman yenaitan niścitaṃ bhavet //MU_3,4.73//",
    "GSP27motik_3u:372": "etat sthityādyabhāvaḥ //MT_3,4.73//",
    "GSP27motik_3u:373": "śrīvasiṣṭha uttaraṃ kathayati",
    "GSP27motik_3u:374": "nāsamanvitavāg asmi śṛṇu rāghava kathyate / yathedam asad ābhāti vandhyāputra ivāravī //MU_3,4.74//",
    "GSP27motik_3u:375": "aham vasiṣṭhākhyaḥ aham / asamanvitā asambaddhā / vāg yasya / saḥ / tādṛśaḥ nāsmi / he rāghava / tvaṃ śṛṇu / idaṃ jagat / yathā yena prakāreṇa / asat bhāti / tvāṃ prati sphurati / mayā tathā kathyate / idaṃ ka iva / āravī vandhyāputra iva / āravakārī vandhyāputra iva / yathā saḥ asat bhāti / tathety arthaḥ //MT_3,4.74//",
    "GSP27motik_3u:376": "tad eva kathayati",
    "GSP27motik_3u:377": "idam ādāv anutpannaṃ sargādau tena nāsty alam / idaṃ hi manasā bhāti svapnādau pattanaṃ yathā //MU_3,4.75//",
    "GSP27motik_3u:378": "idam dṛśyaṃ jagat / ādau ādibhūte / sargādau cinmātrasya cetyonmukhatārūpe sargārambhe / anudbhūtaṃ āsīt / paramārthataḥ cinmātrabhāvād acyuteḥ / tataḥ bhinnayā sattayāśritaṃ na āsīt / na hi bahir api mṛdaḥ utpadyamānasya ghaṭasya mṛdaḥ bhinnā sattā dṛśyate / tena tataḥ kāraṇāt / idam jagat / alam atiśayena / nāsti sattāṃ na bhajati / svapnapattanavat cinmātrasākṣitāmātreṇa labdhasattākatvāt / nanu tarhi katham idaṃ bhāsate ity / atrāha idam iti / hi niścaye / idaṃ dṛśyam jagat / manasā vikalpena / bhāti dṛśyatayā sphurati / kim iva / pattanam iva / yathā svapnādau pattanaṃ manasā bhāti / tathety arthaḥ //MT_3,4.75//",
    "GSP27motik_3u:379": "nanu satsvarūpeṇa manasā bhātasya dṛśyasya sattvaṃ yuktam evety / atrāha",
    "GSP27motik_3u:380": "mana eva ca sargādāv anutpannam asadvapuḥ / tathaitac chṛṇu vakṣyāmi yathaitad anubhūyate //MU_3,4.76//",
    "GSP27motik_3u:381": "sargādau proktasvarūpe sargārambhe / manaḥ eva anutpannam / ata evāsadvapuḥ asatsvarūpaṃ bhavati / tvaṃ śṛṇu / yathā tvayā etat anubhūyate / aham tathā etat vakṣyāmi //MT_3,4.76//",
    "GSP27motik_3u:382": "nanu prakṛtaṃ dṛśyāsattvakathanaṃ vihāya mano'sattvakathanam ayuktam ity / atrāha",
    "GSP27motik_3u:383": "mano dṛśyamayaṃ doṣaṃ tanotīmaṃ kṣayātmakam / asad evāsadākāraṃ svapnaḥ svapnāntaraṃ yathā //MU_3,4.77//",
    "GSP27motik_3u:384": "manaḥ imam puraḥ bhāsamānam / kṣayātmakam naśvarasvabhāvam / dṛśyamayaṃ doṣam dṛśyasvarūpaṃ doṣaṃ / tanoti vistārayati / manaḥ kathambhūtam / asad eva sphuraṇamātrarūpatvāt asatsvarūpam eva / dṛśyamayaṃ doṣaṃ kathambhūtam / asadākāram asatsvarūpam / asatā vistāryamāṇatvāt / na hy asatā vistāritaṃ sat bhavituṃ yogyam / vandhyāputravistāritasya vāgjālasyāpi sattāpatteḥ / manaḥ kaḥ yathā / svapno yathā / yathā asatsvarūpaḥ svapnaḥ asadākāraṃ svapnāntaraṃ tanoti / tathety arthaḥ / dṛśyate hi svapne svapnāntaram iti nātra vivādaḥ //MT_3,4.77//",
    "GSP27motik_3u:385": "svāśrayabhūtaṃ dehaṃ praty api asyaiva kāraṇatvaṃ kathayati",
    "GSP27motik_3u:386": "tat svayaṃ svairam evāśu saṅkalpayati dehakam / teneyam indrajālaśrīr vitatena vitanyate //MU_3,4.78//",
    "GSP27motik_3u:387": "tat manaḥ / idaṃ dehakam ātmatayā bhāsamānaṃ sthūladeham / āśu śīghraṃ / svayam anyasāhāyyānapekṣaṃ / svairam svecchayā / saṅkalpayati saṅkalpamātreṇa sampādayati / punar api prakṛtam eva kathayati teneyam iti / tena manasā / iyam dṛśyatvena bhāsamānā //MT_3,4.78//",
    "GSP27motik_3u:388": "uktam arthaṃ sargāntaślokena saṅgṛhya kathayati",
    "GSP27motik_3u:389": "sphurati gacchati valgati yācate bhavati majjati saṃharati svayam / aparatām upayāty api kevalaṃ calati cañcalaśaktitayā manaḥ //MU_3,4.79//",
    "GSP27motik_3u:390": "upalakṣaṇaṃ caitat / tena yā kācit kriyā iha bhavati sā manaḥkṛtā eva bhavatīti saṅkṣiptārtha iti śivam //MT_3,4.79//",
    "GSP27motik_3u:391": "iti śrībhāskarakaṇṭhaviracitāyāṃ śrīmokṣopāyaṭīkāyām utpattiprakaraṇe caturthaḥ sargaḥ //",
    "GSP27motik_3u:392": "evaṃ manonirṇayam avaśyakartavyatayā śrutvā śrīrāmaḥ pṛcchati",
    "GSP27motik_3u:393": "bhagavan muniśārdūla kim iveha mano bhrame / vidyate katham utpannaṃ mano māyāmayaṃ kutaḥ //MU_3,5.1//",
    "GSP27motik_3u:394": "bhagavan muniśārdūla he bhagavan muniśreṣṭha / iha bhrame asmin jagadrūpe bhrame / manaḥ kim iva vidyate kiṃsvarūpam ivāsti / tathā katham utpannam kena prakāreṇa prādurbhūtam / manaḥ māyāmayaṃ māyāsvarūpaṃ kutaḥ bhavati //MT_3,5.1//",
    "GSP27motik_3u:395": "tatrāpy ādau utpattim eva kathayety abhiprāyeṇāha",
    "GSP27motik_3u:396": "utpattim ādāv iti me samāsena vada prabho / pravakṣyasi tataḥ śiṣṭaṃ vaktavyaṃ vadatāṃ vara //MU_3,5.2//",
    "GSP27motik_3u:397": "he prabho / tvam / me iti utpattim manoniṣṭhām utpattim / matpṛṣṭaṃ śiṣṭaṃ syāt / tat pravakṣyasi kathayiṣyasi / svayam eva śiṣṭatvād iti bhāvaḥ //MT_3,5.2//",
    "GSP27motik_3u:398": "śrīvasiṣṭha uttaraṃ kathayati",
    "GSP27motik_3u:399": "mahāpralayasampattāv asattāṃ samupāgate / aśeṣadṛśye sargādau śāntam evāvaśiṣyate //MU_3,5.3//",
    "GSP27motik_3u:400": "mahāpralayasya turyākhyasyāvasthāviśeṣasya mahākalpāntasamayasya vā / sampattau pūrṇatāyāṃ satyāṃ / sargādau aśeṣadṛśye sṛṣṭisaṃhāratatsaṃskārarūpe samaste dṛśye / asattām adarśanam / samupāgate sati / śāntam eva śanaiḥ śanaiḥ sargādināśasākṣitākhyāt kṣobhād api niṣkrāntam kim apy anirvācyaṃ tattvam evāvaśiṣyate śiṣṭam bhavati / atra sargaḥ svaviṣayaṃ padārthajātasākṣi prati / saṃhāraḥ svasādhyam padārthābhāvaṃ / saṃskāraḥ padārthasaṃskāraṃ padārthābhāvaṃ / tayoḥ saṃskāraḥ padārthasaṃskāraṃ padārthābhāvasaṃskāraṃ ceti vibhāgo jñātavyaḥ //MT_3,5.3//",
    "GSP27motik_3u:401": "śāntāvaśiṣṭam eva sphuṭaṃ kathayati",
    "GSP27motik_3u:402": "āste 'nastamito bhāsvān ajo devo nirāmayaḥ / sarvadā sarvakṛt sarvaḥ paramātmā maheśvaraḥ //MU_3,5.4//",
    "GSP27motik_3u:403": "paramātmā sarveṣāṃ paramārthataḥ ahantāviṣayatayā bhāsamānam kim apy āntaraṃ tattvam / āste tiṣṭhati / prathamam mahāpralayasākṣibhāvena tadanantaram api yathā tathā kalpyamānānāṃ svābhāvānāṃ sākṣibhāvena sthitatvāt / atra sarvadā sthitasyātmanaḥ sthitivartamānatākathanaṃ pramātrapekṣayā prayuktatvāt na doṣāvaham / kathambhūtaḥ asau paramātmety apekṣāyāṃ viśeṣaṇāni kathayati anastamita iti / anastamitaḥ yathā tathā kalpitasya svāstasyāpi grāhakatvena sthitatvāt phalataḥ astarahitaḥ / bhāsvān sākṣitayā sarvaprakāśakatvāt sūryasvarūpaḥ / āścaryaṃ ca bhāsvataḥ anastamitatvam / ajaḥ janmarahitaḥ / prādurbhūtiḥ hi janma / sā ca tasya na yuktā / ātmatvena sadā prādurbhūtatvāt / na hy ātmanaḥ aprādurbhūtatvaṃ kadāpi yuktam / svāprādurbhūter api grāhakatayā sthitatvāt / devaḥ krīḍāśīlaḥ / anyathā etādṛśaṃ jagat kathaṃ prādurbhavet / akrīḍāśīlo hi hastacālanamātrād api parāṅmukho bhavati / nirāmayaḥ māyākhyarogāt niṣkrāntaḥ / anyathā māyākhyāmayagrastatvāt māyāprerakatvam ayuktam syāt / na hi āmayagrastaḥ āmayaprerako bhavati / sarvadā sarvakṛt sarveṣu deśeṣu kāleṣu ca sarvakārī / anyathā anubhūyamānaḥ sarvadā sarvodbhavaḥ ayuktaḥ syāt / sarvaḥ sarvasvarūpaḥ / anyathā padārthānāṃ kiṃmayatvaṃ syāt / maheśvaraḥ paramaniyantā / anyathā sarve svasvabhāve niyatāḥ na syuḥ //MT_3,5.4//",
    "GSP27motik_3u:404": "punar api tam eva viśinaṣṭi",
    "GSP27motik_3u:405": "yato vāco nivartante yo muktair avagamyate / yasya cātmādikāḥ sañjñāḥ kalpitā na svabhāvajāḥ //MU_3,5.5//",
    "GSP27motik_3u:406": "vācaḥ samastāḥ laukikāḥ vaidikāś ca vācaḥ / yataḥ yasmāt paramātmanaḥ / nivartante / vāk hi saṅketaṃ puraskṛtya vastuni pravartate / saṅketaś ca paramātmani kartum aśakyaḥ / bāhyāntaḥkaraṇāgocaratvāt / indriyagocare eva vastuni hastagrāhikayā saṅketakaraṇaṃ dṛśyate / tarhi asau nāstīty / atrāha yo muktair iti / muktaiḥ eva dṛśyānāsaktacittaiḥ eva / na tu laukikaiḥ / yaḥ avagamyate ātmatayā jñāyate / muktāḥ hi śuddhaṃ kim api tattvaṃ ātmatayā jānanti / anyathā muktatvāyogāt / tathā cāsattā asya na yukteti bhāvaḥ / nanu vācāṃ tataḥ nivartanakathanam ayuktaṃ ātmādiśabdānāṃ tadvācakatvāt ity / atrāha yasya ceti / tattvajñair iti śeṣaḥ / kalpitāḥ pravṛttinimittam anapekṣyaiva tailapāyikādisañjñāvat kalpanayā sthāpitāḥ //MT_3,5.5//",
    "GSP27motik_3u:407": "nanu yadi saḥ eka evāsti tat kathaṃ sāṅkhyādibhiḥ puruṣādayaḥ kathitā ity / atrāha",
    "GSP27motik_3u:408": "yaḥ pumān sāṅkhyadṛṣṭīnāṃ brahma vedāntavādinām / vijñānamātraṃ vijñānavidām ekāntanirmalam //MU_3,5.6//",
    "GSP27motik_3u:409": "sāṅkhyadṛṣṭīnāṃ sāṅkhyadarśanaratānām / sāṅkhyāḥ hi prakṛtivyatiriktam jīvāparaparyāyaṃ puruṣam eva śeṣatvena kathayanti / sa ca vicāryamāṇaḥ uktaparamātmarūpatve eva viśrāmyatīti yuktam uktaṃ yaḥ pumān sāṅkhyadṛṣṭīnām iti / evaṃ sarvatra yojyam / tathā ca nāmabhedasyaiva sthitatvān noktadoṣaprasaṅga iti bhāvaḥ / nanu śrīvasiṣṭhena kiṃ darśanam āśrityedaṃ śāstram uktam iti cet / satyam / sarveṣāṃ darśanānāṃ sāram āśritya etenedaṃ śāstraṃ kṛtam / anyathā sarvamatāṅgīkāraḥ ayuktaḥ syāt / bāhulyena vedāntaśāstracarcā atra dṛśyate / tadapekṣayā stokena mahārahasyabhūtasya śivaśāstrasyāpi ity alam aprakṛtacintanena / brahma ajñānāśrayaviṣayībhūtam śāntam cittattvam / vijñānamātram ghaṭapaṭādiviṣayaṃ nirākāraṃ jñānam //MT_3,5.6//",
    "GSP27motik_3u:410": "yaḥ śūnyavādināṃ śūnyaṃ bhāsako yo 'rkatejasām / vaktā smartā ṛtaṃ bhoktā draṣṭā kartā sadaiva yaḥ //MU_3,5.7//",
    "GSP27motik_3u:411": "śūnyam suṣuptau anubhūyamānaṃ na kiñcittvaṃ / upalakṣaṇaṃ caitat / tena sarveṣāṃ darśanānāṃ yat vastu viśrāntisthānaṃ bhavati tad asāv eveti jñeyam / punaḥ kathambhūto 'sau bhavatīty / atrāha bhāsaka iti / yaḥ arkatejasām arkādisvarūpāṇāṃ tejasāṃ / bhāsakaḥ netrākhyādhiṣṭhānaviśeṣādhiśrayaṇena prakāśakaḥ bhavati / tathā yaḥ sadā eva nityam eva / ṛtam satyatayā / paramārthataḥ iti yāvat / vaktā smartā bhoktā draṣṭā kartā bhavati / samastavaktrādyātmatvena sthitatvāt / ṛtam iti kriyāviśeṣaṇam //MT_3,5.7//",
    "GSP27motik_3u:412": "sad apy asad yo jagati yo dehastho 'pi dūragaḥ / citprakāśo hy ayaṃ yasmād āloka iva bhāsvataḥ //MU_3,5.8//",
    "GSP27motik_3u:413": "yaḥ ātmā / sad api etāvataḥ jagadbhramasyādhiṣṭhānatayā sthitatvāt satsvarūpam api / asat bhavati / bāhyāntaḥkaraṇāgocaratvāt / yaḥ ātmā / dehasthaḥ api pāṣāṇarūpasya dehasyānyathā ceṣṭāśrayatvāyogāt tatrastho 'pi / dūragaḥ bhavati / anyathākāśasthitānāṃ sūryādīnāṃ grahaṇaṃ na syāt / hi niścaye / ayaṃ citprakāśaḥ padārthacetanarūpaḥ prakāśaḥ / yasmāt bhavati / ka iva / āloka iva / yathā ālokaḥ padārthadarśanam / bhāsvataḥ sūryād / bhavati / tathety arthaḥ //MT_3,5.8//",
    "GSP27motik_3u:414": "yasmād viṣṇvādayo devāḥ sūryād iva marīcayaḥ / yasmāj jaganty anantāni budbudā jaladher iva //MU_3,5.9//",
    "GSP27motik_3u:415": "devāś cādhyātmikāḥ ādhidaivikāś ceti dvividhāḥ jñeyāḥ / tatra ādhidaivikāḥ prasiddhāḥ / ādhyātmikā yathā / manaḥ brahmā / buddhiḥ viṣṇuḥ / ahaṅkāraḥ rudraḥ / indriyādayaḥ devā iti / jaganty api evaṃ dvividhāni jñeyāni / tāny api ādhidaivikāni prasiddhāni / ādhyātmikāni tu mānasikāḥ saṅkalpāḥ jñeyāḥ //MT_3,5.9//",
    "GSP27motik_3u:416": "yaṃ yānti dṛśyavṛndāni payāṃsīva mahārṇavam / ya ātmānaṃ padārthaṃ ca prakāśayati dīpavat //MU_3,5.10//",
    "GSP27motik_3u:417": "dṛśyavṛndāni yam draṣṭṛrūpam yaṃ / yānti yasmin layībhavantīty arthaḥ / yaḥ śuddhacitsvarūpaḥ yaḥ / ātmānam cinmātrasvarūpam svātmānam / tathā padārthaṃ jātau ekavacanam / padārthāṃś ca dīpavat prakāśayati prakaṭīkaroti //MT_3,5.10//",
    "GSP27motik_3u:418": "ākāśe yaḥ śarīre ca dṛśatsv apsu latāsu ca / pāṃsuṣv adriṣu vāteṣu pātāleṣu ca saṃsthitaḥ //MU_3,5.11//",
    "GSP27motik_3u:419": "yaḥ ātmā / ākāśe śarīre ca / tathā dṛśatsu śilāsu / apsu latāsu ca pāṃsuṣu rajassu / adriṣu parvateṣu / vāteṣu pātāleṣu ca saṃsthitaḥ bhavati / upalakṣaṇaṃ caitat / tena sarvatra sthāvare sthita iti jñeyam / sthāvareṣu sthitatvaṃ ātmanaḥ katham astīti cet / satyam / sarve sthāvarāḥ tāvat vicāryamāṇāḥ anirvācyatāyām eva viśrāmyanti / anirvācyatā eva ca ātmanaḥ svarūpam iti na kaścid virodhaḥ / atha vā sthāvarāḥ tāvat ātmayuktāḥ nirātmakāḥ vā / nirātmakatve kiṃrūpatvaṃ teṣāṃ syāt / sātmakatve tu sphuṭam eva teṣv ātmanaḥ avasthānam iti yojyam //MT_3,5.11//",
    "GSP27motik_3u:420": "yaḥ plāvayati saṃrabdhaṃ puryaṣṭakam itas tataḥ / yena mūkīkṛtā mūḍhāḥ śilādhyānam ivāsthitāḥ //MU_3,5.12//",
    "GSP27motik_3u:421": "yaḥ ātmā / puryaṣṭakam antaḥkaraṇatrayaṃ tanmātrapañcakam itisvarūpaṃ puryaṣṭakaṃ / arthāc cetanavargam / itaḥ tataḥ plāvayati yatra tatra gamayati / ceṣṭāṃ kārayatīti yāvat / mūḍhāḥ jaḍāḥ / yena sāratayā sthitena ātmanā / mūkīkṛtāḥ vimarśāsamarthāḥ kṛtāḥ santaḥ / śilādhyānam śilāvat dhyānam / āsthitāḥ iva bhavanti / atyantajaḍā iva bhavantīti yāvat / mūḍhānām api paramārthataḥ śuddhacinmātrarūpatvāt ivaśabdaprayogaḥ //MT_3,5.12//",
    "GSP27motik_3u:422": "vyoma yena kṛtaṃ śūnyaṃ śailā yena ghanīkṛtāḥ / āpo drutāḥ kṛtā yena dīpto yasya vaśād raviḥ //MU_3,5.13//",
    "GSP27motik_3u:423": "yena sarvaśaktitvāt nistattvarūpatām āśritena yenātmanā / vyoma vyāpyatayā sthitam ākāśam / śūnyam nistattvasvarūpaṃ / kṛtam / tathā yena mṛcchilābhāvaṃ śritena yenātmanā / śailāḥ svavyāpyāḥ parvatāḥ / ghanīkṛtāḥ nibiḍāḥ sampāditāḥ / tathā yena dravatvabhāvaṃ gatena yenātmanā / āpaḥ svavyāpyāni jalāni / drutāḥ dravatvākhyaguṇayuktāḥ / kṛtāḥ / tathā raviḥ vyāpyabhāvena sthitaḥ sūryaḥ / yasya vaśāt dīpanaśīlatejobhāvaṃ gatasya yasyātmanaḥ vaśena / dīpto bhavati / upalakṣaṇaṃ caitat //MT_3,5.13//",
    "GSP27motik_3u:424": "prasaranti yataś citrāḥ saṃsārāsāravṛṣṭayaḥ / akṣayāmṛtasampūrṇād ambhodād iva vṛṣṭayaḥ //MU_3,5.14//",
    "GSP27motik_3u:425": "akṣayam nāśarahitam / yat amṛtam ānandarasaḥ / tena sampūrṇāt nirbharāt / yataḥ yasmāt ātmanaḥ / saṃsārāsāravṛṣṭayaḥ saṃsārarūpāḥ dhārāsāravṛṣṭayaḥ / prasaranti sañcaraṃ yānti / kā iva / vṛṣṭayaḥ iva / yathā akṣayāmṛtasampūrṇāt avināśijalapūrṇāt / ambhodāt meghāt / vṛṣṭayaḥ prasaranti / tathety arthaḥ //MT_3,5.14//",
    "GSP27motik_3u:426": "āvirbhāvatirobhāvamayyas tribhuvanormayaḥ / sphuranty avirataṃ yasmin ghṛṇāv iva marīcayaḥ //MU_3,5.15//",
    "GSP27motik_3u:427": "āvirbhāvatirobhāvamayyaḥ āvirbhāvatirobhāvayuktāḥ / tribhuvanormayaḥ / yasmin arthāt samudrarūpe / yasmin aviratam sphuranti / kā iva / marīcayaḥ iva / yathā ghṛṇau sūrye / marīcayaḥ sphuranti / tathety arthaḥ //MT_3,5.15//",
    "GSP27motik_3u:428": "nāśarūpo 'vināśātmā yo 'ntaḥsthaḥ sarvavastuṣu / gupto yo vyatirikto 'pi sarvabhāveṣu saṃsthitaḥ //MU_3,5.16//",
    "GSP27motik_3u:429": "avināśātmā yathā tathā sambhāvitasya svanāśasyāpi sākṣitayā sthitatvāt vināśarahitaḥ / yaḥ ātmā / nāśarūpaḥ bhavati / nāśabhāvenāpi sthitatvāt / anyathā ātmarahitasya nāśasya kena rūpeṇa bhānaṃ syāt / tathā vyatiriktaḥ api śuddhacinmātrarūpatvena samastapadārthottīrṇasvarūpaḥ api / yaḥ ātmā / sarvabhāveṣu saṃsthitaḥ bhavati / sāratayā sthitatvāt / viruddhaṃ ca avināśinaḥ vināśarūpatvam sarvabhāvavyatiriktasya sarvabhāveṣu saṃsthitatvam / yaḥ ātmā kathambhūtaḥ / sarvavastuṣu antaḥsthaḥ / antaḥ niyāmakatvena sthitaḥ / ata eva guptaḥ bahiḥ adṛśyaḥ //MT_3,5.16//",
    "GSP27motik_3u:430": "prakṛtivratatir vyomni jātā brahmāṇḍasatphalā / cittamūlendriyadalā yena nṛtyati vāyunā //MU_3,5.17//",
    "GSP27motik_3u:431": "prakṛtiḥ jaganmūlakāraṇabhūtaṃ kim api tattvam / sā eva vratatiḥ latā / yena vāyunā yenātmarūpeṇa vātena / nṛtyati kāryabhāvena pariṇāme kartṛtvaṃ bhajati / anyathā kāryavargagatajaḍatvānyathānupapattyā jaḍarūpāyāḥ tasyāḥ kāryabhāvena pariṇāmaṃ prati kartṛtvāyogāt / prakṛtivratatiḥ kathambhūtā / vyomni na kiñcidrūpatayā ākāśasvarūpe cinmātre / jātā prādurbhūtā / tathā brahmāṇḍam eva satphalaṃ yasyāḥ / sā / tādṛśī / tathā cittam eva mūlaṃ yasyāḥ / sā / tādṛśī / tathā indriyāṇy eva dalāṇi yasyāḥ / sā / tādṛśī / cittamūlatvena prakṛteḥ pratītimātrasiddhatvamātram uktam iti brahmāṇḍamūlakāraṇabhūtāyāḥ prakṛteḥ kathaṃ tadantargatapuruṣacinmātramūlatvam uktam iti na paryanuyojyam //MT_3,5.17//",
    "GSP27motik_3u:432": "yaś cinmaṇiḥ prakacati pratidehasamudgakam / yasminn indau sphuranty etā jagajjālamarīcayaḥ //MU_3,5.18//",
    "GSP27motik_3u:433": "cinmaṇiḥ cid eva maṇiḥ / prakāśakatvāt ratnam / tatsvarūpaḥ yaḥ ātmā / pratidehasamudgakam sarveṣu dehasamudgeṣu / prakacati jīvabhāvena sphura-ti / anyathā dehāntargatānāṃ jīvānāṃ kiṃrūpatvaṃ syāt / yuktaṃ ca samudgake ratnaprakacanam / etāḥ puraḥ dṛśyamānāḥ / jagajjālamarīcayaḥ / yasmin indau sphuranti / anyathā kimādhāram āsāṃ bhānaṃ syāt / na hi nirādhārasya jagajjālasya sphuraṇaṃ buddhim ārohati / marīcitvaṃ ca jagajjālasya citprakāśaviṣayatvena citprakāśatānapāyāj jñeyam / acidrūpo hi cidviṣayatāyogyo na bhavati / viruddhatvena tatsānnidhye tasya sannidhānāsambhavāt //MT_3,5.18//",
    "GSP27motik_3u:434": "praśāntacidghane yasmin sphuranty amṛtavarṣiṇi / dhārājalāni bhūtāni dṛṣṭayas taḍitaḥ sphuṭāḥ //MU_3,5.19//",
    "GSP27motik_3u:435": "amṛtavarṣiṇi ānandavarṣiṇi / praśāntacidghane yasmin nirapekṣaśuddhacidākhyameghasvarūpe yasmin ātmani / bhūtāni samastāḥ padārthāḥ / dhārājalāni / dṛṣṭayaḥ tadviṣayāṇi jñānāni / sphuṭāḥ prakaṭāḥ / taḍitaḥ sphuranti / yuktaṃ ca jalavarṣiṇi meghe dhārājalānāṃ taḍitāṃ ca sphuraṇam / ānandavarṣitvaṃ cātmanaḥ parapremāspadatvena jñeyam / na hi ānandāvarṣī parapremāspado bhavati / ānandavarṣiṇi putrādau eva premāspadatvadarśanāt / ātmanaḥ parapremāspadatvaṃ ca sarveṣu svasākṣikam eveti nāyastam //MT_3,5.19//",
    "GSP27motik_3u:436": "camatkurvanti vastūni yadālokanayā mithaḥ / asaj jātam asad yena yena sat sattvam āgatam //MU_3,5.20//",
    "GSP27motik_3u:437": "vastūni bhoktṛbhogyarūpāṇi bhāvajātāni / mithaḥ anyo'nyasmin / yadālokanayā yaddarśanena / yaddarśanabhāveneti yāvat / camatkurvanti ānandam anubhavanti / yaddarśanam eva teṣāṃ camatkārakāraṇam astīti yāvat / mithyā iti sāmānyākṣepeṇoktam / ayaṃ bhāvaḥ / bhoktāraḥ tāvat iṣṭāniṣṭān bhogyān anubhūya bhogyāntaranirapekṣā jāyante / anyathā tatkālaṃ viṣayīkṛtasya bhogyasya bhogaḥ samāptiṃ na vrajet / tatkālaṃ bhogyāntaranirapekṣatvaṃ ca tatra teṣāṃ camatkārānubhavanaṃ vinā na sidhyati / ekasmin viṣaye anubhūyamānena camatkāreṇaiva hi puruṣaḥ anyeṣu viṣayeṣu nirapekṣo bhavati / sa ca camatkāraḥ vicāryamāṇaḥ nairapekṣyakāraṇatvāt ātmasvarūpa eva bhavati / paramaviśrāntipadasvarūpasya ātmana eva nairapekṣyakāraṇatvāt iti yuktam eva bhoktuḥ bhogyeṣu yaddarśanarūpaṃ camatkārakāraṇam iti / anubhavamātragamye 'smin vastuni pratibhāvadbhiḥ svayam api yatanīyam ity alaṃ prapañcena / tathā yena sākṣitayā sthitena yenātmanā / asat asat jātam / tathā yena tādṛśena yenātmanā / sat sattvam āgatam / sākṣiṇaṃ vinā sadasadgatayoḥ sattvāsattvayoḥ asaṅkalpatvāt //MT_3,5.20//",
    "GSP27motik_3u:438": "calatīdam anicchasya kāyāyo yasya sannidhau / jaḍaṃ paramaratnasya śāntam ātmani tiṣṭhataḥ //MU_3,5.21//",
    "GSP27motik_3u:439": "anicchasya icchādhāramate rahitatvāt icchārahitasya / ata evātmani śānte / tiṣṭhataś calanecchākhyakṣobharahitaṃ tiṣṭhataḥ / yasya paramaratnasya sannidhau jaḍaṃ grāhyaikarūpatvena acetanam / idaṃ kāyāyaḥ śarīrākhyam ayaḥ / calati ceṣṭāṃ karoti / kāyaceṣṭākāraṇatvenābhimatasya prāṇasyāpi ātmaśaktiyuktatvena paramārthataḥ kāyacalanakāraṇatvāyogāt / bāhyaratnagatajaḍatvarāhityadyotanārthaṃ paramapadopādānam / yuktam ca ayasaḥ ayaskāntākhyaratnasannidhāne calanam //MT_3,5.21//",
    "GSP27motik_3u:440": "niyatir deśakālau ca calanaṃ spandanaṃ kriyāḥ / iti yena gataṃ sattāṃ sarvasattvābhigāminā //MU_3,5.22//",
    "GSP27motik_3u:441": "niyatiḥ padārtheṣu niyamādāyakaḥ śaktiviśeṣaḥ / deśaḥ padārthādhārabhūtaḥ vastuviśeṣaḥ / kālaḥ sūryacārādyanumeyaḥ kalanāmātrasvarūpaḥ padārthaparivartikārakaḥ ko 'pi vastuviśeṣaḥ / calanam sāmānyacalanam / spandanaṃ kriyāviṣayā ceṣṭā / kriyā pākādirūpaṃ karma / upalakṣaṇaṃ caitat / iti etat / sarvasattvābhigāminā samastasattāviṣayapadārthavyāpakena / yenātmanā / sattāṃ gatam / vyāpakenaiva hi vyāpyaṃ sattāṃ labhate //MT_3,5.22//",
    "GSP27motik_3u:442": "śuddhasaṃvinmayatvād yaḥ khaṃ bhaved vyomavittayā / padārthavittayārthatvam avatiṣṭhaty aniṣṭhitaḥ //MU_3,5.23//",
    "GSP27motik_3u:443": "śuddhasaṃvinmayatvāt / śuddhā kenāpi rūpeṇa niṣṭhāṃ na gatā / yā saṃvit saṃvedanaṃ / tatsvarūpatvāt / aniṣṭhitaḥ kenāpi rūpeṇa niṣṭhāṃ na gataḥ / yaḥ / vyomavittayā vyomāham iti saṃvidyuktatvena / khaṃ vyoma / bhavati / padārthābhāvarūpaṃ bhavatīty arthaḥ / padārthavittayā padārtho 'ham iti saṃvidyuktatvena / arthatvam padārthabhāvam / avatiṣṭhati āśrayati / upasargasāmarthyāt tiṣṭhater āśrayaṇam arthaḥ / ghaṭatve niṣṭhitaḥ ghaṭaḥ paṭatāṃ na yātīti aniṣṭhita ity uktam //MT_3,5.23//",
    "GSP27motik_3u:444": "sargāntaślokenātmamāhātmyavarṇanaṃ samāpayati",
    "GSP27motik_3u:445": "kurvann apīva jagatāṃ mahatām ananta- spandaṃ na kiñcana karoti kadācanāpi / svātmany anastamayasaṃvidi nirvikāre tyaktodayasthitimatiḥ sthita eka eva //MU_3,5.24//",
    "GSP27motik_3u:446": "ya iti śeṣaḥ / yaḥ ātmā mahatām jagatām anantaspandam kurvan api iva jagatprādurbhāvānyathānupapattyā mahājagadviṣayam anantaṃ spandaṃ kurvann apīva / kadācana kiñcana na karoti atiśuddhena kartṛtvābhimānābhāvāt / anyathā ivaśabdaprayogāyogāt / yaḥ kathambhūtaḥ / anastamayasaṃvidi / anastamayā yathā tathā kalpitasya svāstamayasyāpi sākṣitvenāvasthānāt paramārthataḥ astamayarahitā / yā saṃvit / tatsvarūpe / tathā nirvikāre rāgadveṣādirūpebhyaḥ vikārebhyaḥ niṣkrānte / svātmani svasvarūpe / sthitaḥ / punaḥ kathambhūtaḥ / tyaktā udayasthityoḥ jagadviṣayoḥ udayasthityoḥ / matiḥ yena / saḥ / tādṛśaḥ / jagataḥ udaye sthitau arthāt saṃhāre ca nirapekṣa ity arthaḥ / iti śivam //MT_3,5.24//",
    "GSP27motik_3u:447": "iti śrībhāskarakaṇṭhaviracitāyāṃ śrīmokṣopāyaṭīkāyām utpattiprakaraṇe pañcamaḥ sargaḥ // 3,5 //",
    "GSP27motik_3u:448": "oṃ evaṃ paramātmanaḥ svarūpaṃ māhātmyaṃ ca pratipādya śrīrāmaṃ tatprāptiṃ prati tvaramāṇaṃ jñātvā sugamaṃ tatprāptyupāyaṃ kathayati",
    "GSP27motik_3u:449": "asya devātidevasya parasya paramātmanaḥ / jñānād eva parā siddhir na tv anuṣṭhānakhedadā //MU_3,6.1//",
    "GSP27motik_3u:450": "asya proktasvarūpasya / devātidevasya niratiśayakrīḍāśīlasya dyotanaśīlasya ca niratiśayaparamātmanaḥ / jñānād eva jñānākhyād upāyād eva / siddhiḥ prāptirūpā siddhiḥ / bhavati / asya siddhiḥ anuṣṭhānakhedadā / anuṣṭhānena yaḥ khedaḥ / taṃ dadātīti tādṛśī / na bhavati //MT_3,6.1//",
    "GSP27motik_3u:451": "nanv anuṣṭhānaṃ vinā kathaṃ yuktatā syād ity / atrāha",
    "GSP27motik_3u:452": "atra jñānam anuṣṭhānaṃ na tv anyad upayujyate / mṛgatṛṣṇājalabhrāntiśāntivedanarūpi tat //MU_3,6.2//",
    "GSP27motik_3u:453": "atra asyāṃ ātmaprāptirūpāyāṃ siddhau / jñānam anuṣṭhānaṃ siddheḥ kāryasādhakaḥ prayatnaḥ / bhavati / anyat jñānākhyānuṣṭhānavyatiriktaṃ kāyavyāpārākhyaṃ / anuṣṭhānaṃ nopayujyate / tat jñānam / mṛgatṛṣṇāyāṃ yā jalabhrāntiḥ / tasyāḥ śāntiḥ / yena / tat / tādṛśaṃ yat vedanam / tadvat rūpam / asyāstīti tādṛśaṃ bhavati / samyagjñānarūpaṃ bhavatīty arthaḥ //MT_3,6.2//",
    "GSP27motik_3u:454": "nanv īdṛśo 'sāv ātmā kutra tiṣṭhatīty / atrāha",
    "GSP27motik_3u:455": "na caiṣa dūre nākāśe nālabhyo viṣamo na ca / svānandabhāsarūpo 'sau svadehād eva labhyate //MU_3,6.3//",
    "GSP27motik_3u:456": "eṣaḥ ātmā / dūre na ca bhavati / svaśarīrāntarvartitvāt / etena dūrasthamahātīrthāśrayatvaśaṅkā nivāritā / eṣaḥ ātmā / ākāśe na bhavati / etena uparisthabhuvanāśrayatvaśaṅkā nivāritā / eṣaḥ ātmā / alabhyaḥ labdhum aśakyaḥ / na bhavati / sadā labdhatvāt / anyathā ātmatvāyogyatvāt / etena durlabhatvaśaṅkā nivāritā / eṣaḥ ātmā / viṣamaḥ kaṭhinaḥ / na ca bhavati / parapremāspadatvāt / na hi kaṭhine premāspadatvaṃ yuktam / paratvaviśeṣitasya tu premnaḥ kā kathā / etena aiśvaryaleśamadagrastarājādivat krauryāśaṅkā nivāritā / puruṣeṇa svānandabhāsarūpaḥ bhogādiviṣayanirapekṣasvayambhātānandapratibhāsasvarūpaḥ / asau ātmā / svadehād eva labhyate / svānandabhāsarūpa ity anena viṣamatvanirāsaḥ / svadehād ity anena dūrasthatvākāśasthatvayoḥ nirāsaḥ / labhyate ity anena alabhyatvanirāsaḥ //MT_3,6.3//",
    "GSP27motik_3u:457": "nanu tapaḥprabhṛtināpi kecid ātmaprāptiṃ kathayantīty / atrāha",
    "GSP27motik_3u:458": "kiñcin nopakaroty atra tapodānavratādikam / svabhāvamātraviśrāntim ṛte nātrāsti sādhanam //MU_3,6.4//",
    "GSP27motik_3u:459": "atra asyāṃ ātmaprāptirūpāyāṃ siddhau / tapodānavratādikam kiñcit nopakaroti leśenāpi upakāraṃ na karoti / bāhyāṅgatvena ārādupakārakatvāt / tapaḥprabhṛtinā hi sattvaśuddhir eva bhavati / nātmaprāptiḥ / atra asyāṃ ātmaprāptau / svabhāvaviśrāntim ṛte svarūpaviśrāntiṃ vihāya / sādhanaṃ na bhavati //MT_3,6.4//",
    "GSP27motik_3u:460": "svabhāvaviśrāntau asamarthān prati upāyaṃ kathayati",
    "GSP27motik_3u:461": "śāstrasatsaṅgasadyogiparataivātra kevalam / sādhanaṃ bodhanaṃ mohajālasya yad akṛtrimam //MU_3,6.5//",
    "GSP27motik_3u:462": "atra asyām ātmaprāptau / śāstraṃ ca adhyātmaśāstraṃ / tac ca satsaṅgasadyoginaḥ ca śāstrasatsaṅgasadyoginaḥ / tatra paratā ekaniṣṭhatvam / eva / na tu tapaḥprabhṛtikam / sādhanaṃ upāyaḥ / bhavati / sādhanaṃ kiṃ / yat mohajālasya jagati jagattvajñānākhyasya mithyājñānaprapañcasya / lakṣaṇayā jagati jagattvajñānākhyasya mohajālayuktasya puruṣasyākṛtrimaṃ sahajaṃ / bodhanaṃ brahmaivedam ity / evaṃbodhakāri bhavati //MT_3,6.5//",
    "GSP27motik_3u:463": "śāstrādiparatāphalabhūtasyātmaviśrāntim prati sādhanabhūtasya mukhyam upāyatvaṃ kathayati",
    "GSP27motik_3u:464": "ayaṃ sa deva ity eva samparijñānamātrataḥ / jantor na jāyate duḥkhaṃ jīvanmuktatvam eti ca //MU_3,6.6//",
    "GSP27motik_3u:465": "ayam ahantayā idantayā ca puraḥsphuraṇaśīlaḥ ahaṅkārādikaḥ saṃsāraḥ / saḥ sarveṣāṃ paramārthataḥ ātmabhāvena sthitatvāt prasiddhaḥ / devaḥ dyotanaśīlaṃ krīḍāśīlaṃ ca cittattvaṃ bhavati / ity eva etāvanmātreṇaiva / samparijñānamātrataḥ samyagjñānamātreṇa / jantoḥ duḥkhaṃ na jāyate / pravāhāgatasya duḥkhasyāpi cinmātratvajñānāt / saḥ jantuḥ jīvanmuktatvaṃ caiti prāpnoti / śarīrasānnidhye 'pi muktatvāt //MT_3,6.6//",
    "GSP27motik_3u:466": "sādhanabhāvena prasiddhasya tapaḥprabhṛtikasyāsādhanatvam asahamānaḥ ātmanaḥ sulabhatve nikaṭavartitve ca sandihānaś ca śrīrāmaḥ pṛcchati",
    "GSP27motik_3u:467": "samparijñātamātreṇa kilānenātmanātmani / punar doṣā na bādhante maraṇādyāḥ kadācana //MU_3,6.7//",
    "GSP27motik_3u:468": "ātmani svasmin / samparijñātamātreṇa ahamādijagadadhiṣṭhānatayā samyaṅniścitena / anena ātmanā maraṇādyāḥ doṣāḥ na bādhante / na hi cinmātratāṃ gatasya dehagatāḥ maraṇādyāḥ bādhāṃ kartuṃ samarthāḥ bhavanti //MT_3,6.7//",
    "GSP27motik_3u:469": "tarhi jñātajñeyatvena maunam eva kurv ity / atrāha",
    "GSP27motik_3u:470": "devadevo mahān eṣa kuto dūrād avāpyate / tapasā kena tīvreṇa kleśena kiyatātha vā //MU_3,6.8//",
    "GSP27motik_3u:471": "asmābhiḥ eṣaḥ devadevaḥ kutaḥ dūrāt kiyataḥ dūrāt / avāpyate / tathā kena tīvreṇa tapasā avāpyata atha vā kiyatā kleśena prāṇarodhanādirūpeṇa kleśena / avāpyate / na hi īdṛśasya devadevasya tapaādikaṃ prāṇarodhanādikaṃ ca vinā prāptiḥ yujyate / sarveṣāṃ tatprāptiprasaṅgāt / na hi sarve tatprāptibhājaḥ dṛśyante / na cānavāptasya jñānaviṣayatvaṃ yuktaṃ / prāptasya ghaṭāder eva tadviṣayatādarśanād iti bhāvaḥ //MT_3,6.8//",
    "GSP27motik_3u:472": "śrīvasiṣṭhaḥ uttaraṃ kathayati",
    "GSP27motik_3u:473": "svapauruṣaprayatnena vivekena vikāsinā / sa devo jñāyate rāma na tapassnānakarmabhiḥ //MU_3,6.9//",
    "GSP27motik_3u:474": "he rāma / svapauruṣaprayatnena nijamānasikapauruṣākhyaprayatnasvarūpeṇa / tathā vikāsinā vikāsayuktena vicāreṇa / ko 'ham idaṃ jagac ca kim ity evaṃrūpeṇa vivekena / puruṣeṇa sa devaḥ jñāyate / tapaḥsnānakarmabhiḥ na jñāyate / cittādiśodhanamātraparatvāt teṣām / jñāyate ity anena jñānamātram evātra sādhanīyaṃ / nāvāptiḥ / na hi puraḥsthāyāṃ śuktau rajatabhramayuktasya śuktyavāptiṃ kāṅkṣamāṇasyāpi śuktyavāptiḥ sadhanīyā / śuktir eveyam ity evaṃrūpasya jñānamātrasyaiva sādhanīyatvāt iti dyotitam / kuto dūrād ity asyātyantāsaṅgatattvenottarākathanam //MT_3,6.9//",
    "GSP27motik_3u:475": "rāgādiyuktasya tapaādeḥ sphuṭam eva asādhanatvam / tadrahitasya tu sādhanatve 'pi rāgādirāhityasyaiva sādhanatvaṃ yuktam ity abhiprāyeṇāha",
    "GSP27motik_3u:476": "rāgadveṣatamaḥkrodhamadamātsaryavarjanam / vinā rāma tapodānaṃ kleśa eva na vāstavam //MU_3,6.10//",
    "GSP27motik_3u:477": "tapaś ca dānaṃ ca tat tapodānaṃ / vāstavam sahajabhāvakṛtaṃ //MT_3,6.10//",
    "GSP27motik_3u:478": "rāgādyupahate citte vañcayitvā paraṃ dhanam / yad arjyate tato dānād yasyārthas tasya tat phalam //MU_3,6.11//",
    "GSP27motik_3u:479": "tataḥ tasya dhanasya / sārvavibhaktikaḥ tasil //MT_3,6.11//",
    "GSP27motik_3u:480": "rāgādyupahate citte vratādi kriyate ca yat / sa dambhaḥ procyate tasya phalam asti manāṅ na vā //MU_3,6.12//",
    "GSP27motik_3u:481": "vāśabdaḥ pakṣāntare //MT_3,6.12//",
    "GSP27motik_3u:482": "phalitaṃ kathayati",
    "GSP27motik_3u:483": "tasmāt puruṣayatnena mukhyam auṣadham āharet / sacchāstrasajjanāsaṅgaṃ saṃsṛtivyādhināśane //MU_3,6.13//",
    "GSP27motik_3u:484": "āharet arjayet / kuryād iti yāvat / saṃsṛtivyādhināśane saṃsṛtyākhyavyādhināśanārtham //MT_3,6.13//",
    "GSP27motik_3u:485": "atraikaṃ pauruṣaṃ yatnaṃ varjayitvetarā gatiḥ / sarvaduḥkhakṣayaprāptau na kācid upapadyate //MU_3,6.14//",
    "GSP27motik_3u:486": "atrāsyām ātmaprāptau / pauruṣaṃ yatnam sacchāstravicārādirūpaṃ / gatiḥ upāyaḥ / sarvaduḥkhakṣayaprāptau samastaduḥkhakṣayaprāptirūpāyāṃ //MT_3,6.14//",
    "GSP27motik_3u:487": "nanu tat pauruṣaṃ kīdṛg astīty / atrāha",
    "GSP27motik_3u:488": "śṛṇu tat pauruṣaṃ kīdṛg ātmajñānasya labdhaye / yena śāmyanty aśeṣeṇa rāgadveṣaviṣūcikāḥ //MU_3,6.15//",
    "GSP27motik_3u:489": "tvaṃ śṛṇu / kīdṛk kīdṛśaṃ / tat pauruṣaṃ ātmajñānasya labdhaye bhavati / yena pauruṣeṇa / rāgadveṣaviṣūcikāḥ aśeṣeṇa śāmyanti / anyathā ātmajñānalabdhihetutvaṃ tasya na syād iti bhāvaḥ //MT_3,6.15//",
    "GSP27motik_3u:490": "pratijñātaṃ pauruṣasvarūpakathanam eva karoti",
    "GSP27motik_3u:491": "yathāsambhavayā vṛttyā lokaśāstrāviruddhayā / santoṣasantuṣṭamanā bhogagardhaṃ parityajan //MU_3,6.16//",
    "GSP27motik_3u:492": "yathāsambhavam udyogād anudvignatayā svayā / sādhusaṅgamasacchāstraparatāṃ prathamaṃ śrayet //MU_3,6.17//",
    "GSP27motik_3u:493": "yathāsambhavayā sambhavānusariṇyā / na tu prayatnasādhitayā / vṛttyā jīvikayā / bhogagardhaṃ bhogalobham //MT_3,6.16-17//",
    "GSP27motik_3u:494": "yathāprāptārthasantuṣṭo yo garhitam upekṣate / sādhusaṅgamasacchāstrarataḥ śīghraṃ sa mucyate //MU_3,6.18//",
    "GSP27motik_3u:495": "garhitam anyāyāgatam dhanādikam //MT_3,6.18//",
    "GSP27motik_3u:496": "nanu kathaṃ saḥ śīghraṃ mucyate ity / atrāha",
    "GSP27motik_3u:497": "vicāraṇāparijñātasvabhāvasya mahāmateḥ / anukampyā bhavanty ete brahmaviṣṇvindraśaṅkarāḥ //MU_3,6.19//",
    "GSP27motik_3u:498": "vicāraṇayā sādhusaṅgādiprabhāvasiddhena vicāreṇa / parijñātaḥ dehādivyatiriktatvena niścitaḥ / svabhāvaḥ svarūpaṃ / yena / saḥ / tādṛśasya mahāmateḥ buddhiyuktasya puruṣasya / ete brahmaviṣṇvindraśaṅkarāḥ anukampyāḥ / kīdṛśāḥ / eṣāṃ jagajjananādivyāpāraparatārūpā vipad astīty evaṃrūpānukampāviṣayāḥ bhavanti / kim u vaktavyaṃ tasya śīghraṃ mokṣaḥ kathaṃ syād iti bhāvaḥ //MT_3,6.19//",
    "GSP27motik_3u:499": "nanu prathamaṃ tāvat tvayā sādhusaṅgatir evopāyatvenoktā / sa sādhur eva kaḥ syād yasya saṅgatiḥ kriyate ity / atrāha",
    "GSP27motik_3u:500": "bhṛśaṃ yaṃ sujanaprāyaṃ lokāḥ sādhuṃ pracakṣate / sa viśiṣṭaḥ sa sādhuḥ syāt taṃ prayatnena saṃśrayet //MU_3,6.20//",
    "GSP27motik_3u:501": "sujanaprāyam bāhulyena sujanam / prāyapadenāsādhutve 'pi / prayojanavaśād bāndhavaiḥ uktasujanatve puruṣe sādhutve 'pi paranindaikarasikakhalajanaproktāsādhujanatve puruṣe sādhutvāsādhutvayoḥ nirāsaḥ //MT_3,6.20//",
    "GSP27motik_3u:502": "sādhunirṇayaṃ kṛtvā śāstranirṇayaṃ karoti",
    "GSP27motik_3u:503": "adhyātmavidyā vidyānāṃ pradhānaṃ tatkathāśrayam / śāstraṃ sacchāstram ity āhur mucyate tadvicāravān //MU_3,6.21//",
    "GSP27motik_3u:504": "vidyānām samastajñānānāṃ madhye / adhyātmavidyā ātmajñānaṃ / pradhānaṃ bhavati / ataḥ paṇḍitāḥ tatkathāśrayam adhyātmavidyākathāvācakam / śāstram sacchāstram ity āhuḥ / tadvicāravān proktasacchāstravicārayuktaḥ puruṣaḥ / mucyate saṃsārakṛtāt bandhanāt mukto bhavati / ataḥ adhyātmaśāstram evātropayuktam astīti bhāvaḥ //MT_3,6.21//",
    "GSP27motik_3u:505": "sacchāstrādeḥ utpannasya vivekasya mukhyopāyatvaṃ sargāntaślokena sphuṭīkṛtya kathayati",
    "GSP27motik_3u:506": "sacchāstrasatsaṅgamajair vivekais tathā vinaśyanti balān malāni / yathā jalānāṃ katakānuṣaṅgād yathā jaḍānām abhayopayogāt //MU_3,6.22//",
    "GSP27motik_3u:507": "malāni rāgādirūpāṇi / janapakṣe rajorūpāṇi / katakam jalaśuddhikārī dravyaviśeṣaḥ / dvitīyaṃ dṛṣṭāntaṃ kathayati / yathā jaḍānām iti / jaḍānāṃ svavivekahīnānām / abhayopayogāt / abhayena kenacid dattenābhayena / kṛtaḥ yaḥ upayogaḥ samāśvāsanākhyaḥ upayogaḥ / tasmāt malāni rajjusarpādikṛtabhayarūpāṇi malāni / vinaśyanti / tathety arthaḥ / vivekināṃ abhayaṃ svavicāreṇa vinaśyantīti jaḍānām ity uktam / iti śivam //MT_3,6.22//",
    "GSP27motik_3u:508": "iti śrībhāskarakaṇṭhaviracitāyāṃ śrīmokṣopāyaṭīkāyām utpattiprakaraṇe ṣaṣṭhaḥ sargaḥ // 3,6 //",
    "GSP27motik_3u:509": "dūradeśagamanaṃ upāyajālaprayogaṃ ca vinātmāvāptim amanyamānaḥ śrīrāmaḥ punar api pūrvoktam eva praśnaṃ karoti",
    "GSP27motik_3u:510": "ya eṣa devaḥ kathito yasmiñ jñāte vimucyate / vada kvāsau sthito devaḥ katham enam ahaṃ labhe //MU_3,7.1//",
    "GSP27motik_3u:511": "tvayā yaḥ eṣaḥ devaḥ kathitaḥ / tathā yasmin deve / jñāte sati / puruṣeṇa vimucyate muktiḥ prāpyate / tvam vada / asau devaḥ kva sthitaḥ bhavati / aham enam amuṃ devaṃ / katham kaiḥ upāyaiḥ / labhe prāpnomi //MT_3,7.1//",
    "GSP27motik_3u:512": "śrīvasiṣṭhaḥ uttaraṃ kathayati",
    "GSP27motik_3u:513": "ya eṣa devaḥ kathito naiṣa dūre 'vatiṣṭhate / śarīre saṃsthito nityaṃ cinmātram iti viśrutaḥ //MU_3,7.2//",
    "GSP27motik_3u:514": "mayā yaḥ eṣaḥ devaḥ kathitaḥ / eṣaḥ dūre dūradeśe / nāvatiṣṭhate / yataḥ cinmātram iti viśrutaḥ prasiddhaḥ / eṣaḥ nityaṃ śarīre sthitaḥ bhavati / anyathā pāṣāṇatulyasya śarīrasyāpi mṛtaśarīravat ceṣṭāśrayatvaṃ na syāt / na ca śarīrasthasya dūrasthatvaṃ vaktuṃ yuktaṃ / svahastayor api dūrasthatvāsaṃyogāt iti bhāvaḥ //MT_3,7.2//",
    "GSP27motik_3u:515": "nanu tarhi dehaparimāṇaḥ evāsau syāt / tathā ca dehavad anityatvam apy asya syād ity / atrāha",
    "GSP27motik_3u:516": "eṣa sarvam idaṃ viśvaṃ na viśvaṃ tv eṣa sarvagaḥ / vidyate hy eṣa evaiko na tu viśvābhidhāsti dṛk //MU_3,7.3//",
    "GSP27motik_3u:517": "eṣaḥ ātmā / sarvam idam viśvam sarvam idaṃ jagat / bhavati / sarvaṃ sāratvena sthitatvāt / tu pakṣāntare / sarvagaḥ sa ca sāratvena sarvapadārthagaḥ / eṣaḥ viśvaṃ na bhavati / hi yasmāt / eṣa eka eva vidyate / viśvābhidhā dṛk viśvanāmā dṛṣṭiḥ / viśvam iti yāvat / na asti / bhāsamānasyāpi viśvasya taddṛṣṭyā etadrūpatvānapāyāt / na hi taraṅgākrānte jale taraṅgābhidhā dṛk bhavati / bhāsamāneṣv api taraṅgeṣu vivekijanadṛṣṭyā jalatvānapāyāt //MT_3,7.3//",
    "GSP27motik_3u:518": "nanu śaśibhṛdādayo 'pi mahādevatāsvarūpāḥ santy / tat katham tvayā vidyate hy eṣa evaika ity uktam ity / atrāha",
    "GSP27motik_3u:519": "cinmātram eṣa śaśibhṛc cinmātraṃ garuḍadhvajaḥ / cinmātram eva tapanaś cinmātraṃ kamalodbhavaḥ //MU_3,7.4//",
    "GSP27motik_3u:520": "eṣaḥ sṛṣṭisaṃhārakatvena prasiddhaḥ / śaśibhṛt śrīmahādevaḥ / cinmātraṃ bhavati / nanu katham etad iti cet / satyaṃ / śaśibhṛt sacetano 'sti cetanārahito vā / acetanatve pāṣāṇarūpasya tasya jagadgatasyāvaratulyayogakṣematvam eva / sacetanatve tu sphuṭam cinmātram eva tadbhāvena sphurati / nanu tarhi śaśibhṛtkīṭayoḥ samatvam eva syād iti cet / kenoktaṃ nāstīti / nanu kāryavilakṣaṇatādarśanād bhedaḥ kalpyate / ayuktam eva kalpyate / na hi agnikaṇamahāgnicayayoḥ kāryavailakṣaṇyena bhedaḥ kalpayituṃ yuktaḥ / nanu agnikaṇamahāgnicayayoḥ kāryavailakṣaṇyaṃ nāsti dāhākhyasyaikasya kāryasya darśanāt iti cet / śaśibhṛtkīṭayor api / kiṃrūpaṃ kāryavailakṣaṇyam asti jñānakriyāyāḥ karaṇakriyāyāś caikatvāt / yas tu bahvalpatākṛto bhedaḥ asti / saḥ dṛṣṭānte 'py astīti na ko 'pi virodhaḥ / evam anyatrāpi yojyam / garuḍadhvajaḥ sthityadhikārī / tapanaḥ brahmāṇḍagatavastupākakārī sūryaḥ / kamalodbhavaḥ sargādhikārī śrībrahmā / ābhyantarārthavivakṣāyāṃ śaśibhṛt ahaṅkāraḥ / garuḍadhvajaḥ buddhiḥ / tapanaḥ prāṇaḥ / kamalodbhavaḥ manaḥ / iti yojyam //MT_3,7.4//",
    "GSP27motik_3u:521": "śrīrāmaḥ pṛcchati",
    "GSP27motik_3u:522": "bālā api vadanty etad yadi cetanamātrakam / jagad ity eva kevātra nāma syād upadeśatā //MU_3,7.5//",
    "GSP27motik_3u:523": "yadi jagat cetanamātrakam bhavati / ity eva bhavati / etad eva satyaṃ bhavatīti yāvat / tadā bālā api etat vadanti / sarve eva hi cetanāparaparyāyajīvamayaṃ jagat kathayanti / ataḥ atra upadeśatā nāma kā syāt / ajñātajñāpanasyaivopadeśatvāt / atra bālā ity anena vijñānavādināṃ bauddhānāṃ grahaṇam / te eva hi vijñānāparaparyāyasya cetanasyātmatvaṃ kathayanti //MT_3,7.5//",
    "GSP27motik_3u:524": "śrīvasiṣṭhaḥ uttaraṃ kathayati",
    "GSP27motik_3u:525": "cinmātraṃ cetanaṃ viśvam iti yaj jñātavān asi / na kiñcid etad vijñātaṃ bhavatā bhavatāraṇam //MU_3,7.6//",
    "GSP27motik_3u:526": "cetanaṃ cinmātraṃ cetanākhyaṃ cinmātram / viśvaṃ bhavati / iti evam / asi tvam / yat jñātavān / bhavatā etat kiñcit leśenāpi / bhavatāraṇam saṃsārāt tārakaṃ / na vijñātam / cinmātrapadārthānabhijñatvāt / cinmātrapadārthajñānamātreṇaiva hi ca saṃsāraḥ naśyati //MT_3,7.6//",
    "GSP27motik_3u:527": "katham etad ity / atrāha",
    "GSP27motik_3u:528": "cetanaṃ nāma saṃsāro jīva eṣa paśuḥ smṛtaḥ / etasmād eva niryānti jarāmaraṇavīcayaḥ //MU_3,7.7//",
    "GSP27motik_3u:529": "nāma niścaye / cetanaṃ saṃsāraḥ bhavati / cinmātrasthasya cetyaunmukhyasyaiva cetanatvāt cetyaunmukhyasyaiva ca saṃsāratvāt / saṃsāro hi saṃsaraṇam ucyate / saṃsaraṇaṃ ca svasthānāt utthānaṃ / cinmātrasya ca cetyaunmukhyasamaye śuddhacinmātratārūpāt svasthānāt utthānaṃ bhavaty evānyathā cetyaunmukhyatvaṃ nāma kiṃ syāt / paṇḍitaiḥ eṣaḥ cetanarūpaḥ saṃsāraḥ / paśuḥ svarūpajñānarahitatvena paśutulyaḥ / jīvaḥ smṛtaḥ / jīvanakriyākartā hi jīvaḥ ucyate / cetanaṃ ca jīvanam eva / ataḥ tadvati tadupacārāt cetanasyaiva jīvatvam bhavati / tadvati tadupacārāśrayaṇaṃ tv atra paramārthataḥ śuddhacinmātrarūpasya jīvasya jīvatve jīvanakriyāvyatiriktasādhanāntarabuddhinirāsārthaṃ kṛtam / nanu tato 'pi kim ity / atrāhaitasmād eveti / jarāmaraṇavīcayaḥ śarīrādigatāḥ jarāmaraṇataraṅgāḥ / etasmād eva asmāc cetanāt eva / niryānti nirgacchanti / prādurbhavantīti yāvat / svapnadraṣṭari na svapnaśarīragatāḥ jarāmaraṇavīcaya iti bhāvaḥ //MT_3,7.7//",
    "GSP27motik_3u:530": "punar apy etad eva kathayati",
    "GSP27motik_3u:531": "paśur ajño hy amūrto 'pi duḥkhasyaivaiṣa bhājanam / cetanatvāc cetatīdam atyanarthaḥ svayaṃ sthitaḥ //MU_3,7.8//",
    "GSP27motik_3u:532": "amūrtaḥ sthūlasūkṣmaśarīravyatiriktaḥ / tathā duḥkhasyaiva svayam utpādyamānaprapañcarūpasya duḥkhasyaiva / bhājanaṃ pātrabhūtaḥ / tadrūpatayā śuddhacinmātrāt utthānāt / anyathā utthānasyāpi vyarthatvāt / tathā ajñaḥ śuddhacinmātrākhyasvasvarūpaparāmarśahīnaḥ / ata eva paśuḥ api paśutulyo 'pi san / eṣaḥ jīvaḥ / cetanatvāt cetanamātrasvarūpatvāt / idam agre sphuratsvarūpam ahaṅkārādikaṃ jagat / cetati svasphūrtiviṣayaṃ karoti / cetanasya hy etad eva cetanatvaṃ yat kiñcic cetatīti cetanatvād ity uktam / nanu taccetanena kiṃ sampannam ity / atrāhātīti / tataḥ atyanarthaḥ jagadrūpaḥ mahān anarthaḥ / svayaṃ tadicchāṃ vinā / sthitaḥ prādurbhūtaḥ / atra ca svapnasya dṛṣṭāntatvaṃ sphuṭam eveti nāyastam //MT_3,7.8//",
    "GSP27motik_3u:533": "nanv asya cetanasyedaṃ duḥkhaṃ kiṃ kadācic chrāmyed apīty / atrāha",
    "GSP27motik_3u:534": "cetyanirmuktatā yā syād acetyonmukhatātha vā / asya sā bharitāvasthā tāṃ jñātvā nānuśocati //MU_3,7.9//",
    "GSP27motik_3u:535": "cetyāt nirmuktatā prathamaṃ svātantryeṇa cetyābhimukhībhūya tataḥ vicāradvāreṇa tataḥ niṣkrāntiḥ / yā bhavati / atha vā acetyonmukhatā cetyānaunmukhyam eva / yā bhavati / asya cetanasya / sā bharitāvasthā pūrṇāvasthā / bhavati / svarūpabhūtena cinmātratvena pūrṇatvāt / tāṃ bharitāvasthāṃ / jñātvā paramārthasvarūpatvena niścitya / nānuśocati saṃsārākhyaduḥkhabhāk na bhavati / bharitāvasthānena svasmin sthitāyāḥ cetanatāyāḥ asatyatvajñānena tadukte duḥkhe 'py asatyatvajñānāt / atra ca cetyanirmuktatā jīvanmuktatāvasthāyāṃ bhavati / acetyonmukhatā videhamuktatāvasthāyām iti vibhāgo jñeyaḥ //MT_3,7.9//",
    "GSP27motik_3u:536": "nanu tadā asya cetanasya kīdṛśī avasthā bhaviṣyatīty / atrāha",
    "GSP27motik_3u:537": "bhidyate hṛdayagranthiś chidyante sarvasaṃśayāḥ / kṣīyante cāsya karmāṇi tasmin dṛṣṭe parāpare //MU_3,7.10//",
    "GSP27motik_3u:538": "tasmin sarvātmatvena sthitatvāt prasiddhe / parāpare pararūpacinmātrāpararūpacetanasvarūpe mahācinmātre / dṛṣṭe paramārthataḥ ātmabhāvena niścite sati / asyāṃ bharitāvasthāyāṃ jñātāyām iti yāvat / asya cetanasya / hṛdayagranthiḥ bhogādiviṣayā / bhidyate naśyate / tṛptatvāt / tathā sarvasaṃśayāḥ padārthasvarūpaviṣayāḥ sarve sandehāḥ / chidyante / cinmātrasāratāniścayāt / tathā karmāṇi śarīrayātrānimittaṃ kṛtāni karmāṇi / kṣīyante / lepānādāyakatvāt //MT_3,7.10//",
    "GSP27motik_3u:539": "nanu tarhi atyantopādeyabhūtaṃ acetyonmukhatvam evāhaṃ sādhayāmīty / atrāha",
    "GSP27motik_3u:540": "tasya cetyonmukhatvaṃ tu cetyāsambhavanaṃ vinā / roddhuṃ na śakyaṃ dṛśyaṃ tu cetyaṃ śāmyatu vai katham //MU_3,7.11//",
    "GSP27motik_3u:541": "tasya cetanasya / cetyonmukhatvam cetanatvāpādakaṃ cetyaunmukhyam / cetyāsambhavanaṃ vinā roddhuṃ śakyaṃ na bhavati / na hi tūlapiṇḍe patitaḥ agniḥ śānto bhavati / nanu tarhi cetyam eva nāśayāmi ity / atrāha cetyam iti / dṛśyaṃ dṛśyasvarūpaṃ cetyam / kathaṃ śāmyatu / na śāmyaty eva sataḥ nāśāyogāt / ayaṃ bhāvaḥ / cetyaṃ yadi asti tarhi kathaṃ śāmyet / yadi nāsti tadā cetyānaunmukhyaṃ svayam eva siddhaṃ bhavatīti / na tadāharaṇe jñānamātraṃ vinā prayatno yuktaḥ / na hi vandhyāputranāśacintā kenāpi kriyate iti //MT_3,7.11//",
    "GSP27motik_3u:542": "atra śrīrāmaḥ pṛcchati",
    "GSP27motik_3u:543": "sādhusaṅgamasacchāstraiḥ saṃsārārṇavatārakaḥ / dṛśyate paramātmā yaḥ sa brahman vada kīdṛśaḥ //MU_3,7.12//",
    "GSP27motik_3u:544": "he brahman / puruṣeṇa sādhusaṅgamasacchāstraiḥ / saṃsāra eva durlaṅghyatvena arṇavaḥ / tasmāt tārakaḥ / yaḥ paramātmā dṛśyate / tvam vada / saḥ kīdṛśaḥ bhavati //MT_3,7.12//",
    "GSP27motik_3u:545": "śrīvasiṣṭhaḥ śrīrāmapraśnam anādṛtya pūrvoktam evārthaṃ kathayati",
    "GSP27motik_3u:546": "yad etac cetanaṃ jīvo viśīrṇo janmajaṅgale / etam ātmānam icchanti ye te 'jñāḥ paṇḍitā api //MU_3,7.13//",
    "GSP27motik_3u:547": "yad etat cetanam janmajaṅgale viśīrṇaḥ paricchinnatāṃ gataḥ / jīvaḥ bhavati / etam ye ātmānam icchanti te paṇḍitāḥ api dehātmābhimānibhyaḥ sakāśāt kiñcinmātram vicāriṇaḥ api / ajñāḥ bhavanti / anātmani jīvo ātmatvadarśanāt //MT_3,7.13//",
    "GSP27motik_3u:548": "katham etad ity / atrāha",
    "GSP27motik_3u:549": "jīva eveha saṃsārāś cetanād duḥkhasantateḥ / asmiñ jñāte na vijñātaṃ kiñcid bhavati kutracit //MU_3,7.14//",
    "GSP27motik_3u:550": "saṃsārāḥ jāgradādibhedabhinnāḥ saṃsārāḥ / duḥkhasantateḥ cetanāt saṃsāragataduḥkhasantateḥ / svāśrayatayā anubhavanāt jīve eva bhavanti / ataḥ asmin saṃsārāśraye jīve / jñāte sati / lakṣaṇayā prāpte sati / kiñcit vijñātaṃ jñānaviṣayīkṛtaṃ / lakṣaṇayā prāptaṃ / na bhavati //MT_3,7.14//",
    "GSP27motik_3u:551": "tarhi kasya jñānena kiñcit prāptaṃ bhavatīty / atrāha",
    "GSP27motik_3u:552": "jñāyate paramātmā ced rāma tad duḥkhasantatiḥ / kṣayam eti viṣāveśaśāntāv iva viṣūcikā //MU_3,7.15//",
    "GSP27motik_3u:553": "he rāma / paramātmā proktasya jīvasya sāratayā sthitam paramātmatattvam / cet yadi / jñāyate / lakṣaṇayā prāpyate / tat tadā / duḥkhasantatiḥ saṃsārarūpā duḥkhasantatiḥ / kṣayam nāśam / eti gacchati / tadaiva kiñcit prāptaṃ bhavatīty arthaḥ / kā iva / viṣūcikā iva / yathā sā viṣāveśaśāntau kṣayam eti / tathety arthaḥ //MT_3,7.15//",
    "GSP27motik_3u:554": "śrīrāmaḥ paramātmasvarūpaśravaṇākāṅkṣānirbharatvena kathanāyogyatvāc chrīvasiṣṭhenānādṛtam api ātmasvarūpapraśnaṃ punaḥ karoti",
    "GSP27motik_3u:555": "rūpaṃ kathaya me brahman yathāvat paramātmanaḥ / yasmin dṛṣṭe naro mohāt samagrāt santariṣyati //MU_3,7.16//",
    "GSP27motik_3u:556": "rūpam svarūpam / yathāvat samyak //MT_3,7.16//",
    "GSP27motik_3u:557": "śrīvasiṣṭhaḥ ākāṅkṣānirbharatvena śrīrāmasyādhikāritvaṃ niścityottaraṃ kathayati",
    "GSP27motik_3u:558": "deśād deśāntaraṃ dūraṃ prāptāyāḥ saṃvido vapuḥ / nimeṣeṇaiva yan madhye tad rūpaṃ paramātmanaḥ //MU_3,7.17//",
    "GSP27motik_3u:559": "deśāt ālambanīkṛtāt ekasmāt saṃvedyarūpāt deśāt / dūraṃ atyantavilakṣaṇam / deśāntaram ālambanaviṣayīkriyamāṇam anyasaṃvedyākhyam deśāntaram / nimeṣeṇaiva ekasmin nimeṣe eva / na tu madhye mauḍhyam anubhūya / prāptāyāḥ ālambanabhāvena gṛhṇantyāḥ / saṃvidaḥ dṛśyagrahaṇonmukhāyāḥ citaḥ / madhye pūrvāparasaṃvedyarāgārūṣitāyāṃ madhyāvasthāyāṃ / yat vapuḥ bhavati yat anirvācyaṃ svarūpaṃ bhavati / tad eva / na tu tatsadṛśam anyat / paramātmanaḥ samastajīvātmasārabhūtasya paramātmatattvasya / rūpaṃ bhavati / sarvamayatve 'pi sarvottīrṇatvāt / nanu pūrvasaṃvedyam ālambanīkṛtya tadaivottarasaṃvedyam ālambanīkurvantyāḥ saṃvidaḥ kim idaṃ madhyaṃ nāma yatrasthāyāḥ citaḥ paramātmarūpatā uktā / ucyate / pūrvasaṃvedyena rañjitāyāḥ saṃvidaḥ svaṃ nirmalaṃ rūpam aprāpyottarasaṃvedyena kariṣyamāṇasya rāgasyāyuktatvāt nirmalasvarūpatāmayaṃ madhyam avaśyam evāstīti jñātavyam / yathā nīlīrāgarañjitasya paṭasya pītarāgakaraṇecchayā prakṣālaṇena sphuṭīkṛtaṃ śuddhapaṭatāmayaṃ madhyaṃ bhavati / anyathā kariṣyamāṇasya pītarāgasya karaṇāsambhavāt / nanu pūrvasaṃvedyaviṣayā saṃvit pūrvam eva kṣīṇā / uttarasaṃvedyaviṣayā tu navīnā jātā / tathā ca madhyaṃ nāma śūnyam evāstīti / kiṃ śūnyarūpa evātmāstīti cet / na / uttarasaṃvedyagrahaṇakāle pūrvasaṃvedyasmṛtyanupapatteḥ / na hi pūrvasaṃvedyagrahaṇakālasthāṃ madhye śuddharūpatayā sthitāṃ uttarasaṃvedyagrahaṇakāle 'pi sthitām ekāṃ saṃvidam antareṇa pūrvasaṃvedyaviṣayā smṛtiḥ upapadyate / etena saṃvedyoparāgarahitaṃ jāḍyārūṣitaṃ saṃvittattvaṃ paramātmatvenoktam / atra cābhyāsaṃ kurvatām acirād ayatnenaiva paramātmalābho bhaviṣyaty / asyaiva ca madhyadhāmāveśa iti nāmāstīty alaṃ rahasyodghāṭanena / atra ca sadṛśayoḥ saṃvedyayoḥ madhyam atidurlabham iti dūram ity uktam //MT_3,7.17//",
    "GSP27motik_3u:560": "atyantābhāva evāsti saṃsārasya jagatsthiteḥ / yasmin bodhamahāmbhodhau tad rūpaṃ paramātmanaḥ //MU_3,7.18//",
    "GSP27motik_3u:561": "yasmin bodhamahāmbhodhau bodhākhye mahāsamudre / jagatsthiteḥ jagatsattāsvarūpasya / saṃsārasya / atyantābhāva eva budbudavat traikālikaḥ abhāvaḥ eva / asti / tat paramātmanaḥ rūpaṃ bhavati / ayaṃ bhāvaḥ / mumukṣuḥ sacchāstrādibhiḥ prathamaṃ rajjusarpādidṛṣṭāntena tataḥ kanakakaṭakādidṛṣṭāntena dṛśyasya brahmavyatiriktasattābhāvaṃ niścitya śuddhacittattvaikye jātaniścayaḥ yadā abhyāsabalena sarvatra śuddhacittattvamātram evānubhavati suvarṇakāra iva kaṭakādiṣu suvarṇatām tadā tasya jñānam yatsvarūpaṃ bhavati tad eva paramātmasvarūpam iti / nanu jagatpratiyogikaḥ atyantābhāvaḥ na sambhavati / pūrvaṃ bhūtatvāt jagataḥ jagadatyantābhāve niścitasyāpi hi pūrvaṃ jagad bhāsamānam āsīd eveti ced / asat etat / paurvakālikaṃ mithyābhānaṃ hi vastunaḥ uttarakāle niścitaṃ traikālikābhāvapratiyogitvaṃ na nihanti / pūrvaṃ rajjau bhāte sarpe 'pi atyantābhāvapratiyogitvaghātitvaprasaṅgāt / pūrvaṃ sarpatvena bhātāyāṃ rajjau tu sarve sarpasya traikālikātyantābhāvapratiyogitvaṃ sphuṭam eva paśyantīti na ko 'pi virodhaḥ //MT_3,7.18//",
    "GSP27motik_3u:562": "draṣṭṛdṛśyakramo yatra sthito 'py astam alaṃ gataḥ / yad anākāśam ākāśas tad rūpaṃ paramātmanaḥ //MU_3,7.19//",
    "GSP27motik_3u:563": "sthitaḥ api pratyakṣaṃ bhāsamāno 'pi / draṣṭṛdṛśyakramaḥ ayaṃ draṣṭā idaṃ dṛśyam ity evaṃrūpaḥ kramaḥ / yatra yasmin vastuni / alaṃ atiśayena / samyag iti yāvat / astaṃ layaṃ / gataḥ bhavati / nanu sthitasya draṣṭṛdṛśyakramasya katham anyasmin layasambhavaḥ / tathā cānena dvāreṇa paramātmasvarūpakathanam ayuktam eveti cen / na / draṣṭṛdṛśyau tāvat kasyacit sākṣiṇaḥ bhātau bhavataḥ na vā / na cet kathaṃ tarhi tayoḥ draṣṭṛdṛśyatve sidhyataḥ / yathā tathā tatsiddhau api kathaṃ tayoḥ vyavasthā sidhyati / ayaṃ draṣṭaivedaṃ dṛśyam eveti bhātau cet tarhi tasmin layaḥ tayoḥ sukaraḥ eva / na hi svapnasākṣiṇam atikramya svapnabhāte draṣṭṛdṛśye kenāpi svarūpeṇa yukte sambhavataḥ iti na kaścid virodhaḥ / tathā yat vastu / anākāśam grāhakaikasvabhāvatvena grāhyatvābhāvāt grāhyaikasvarūpākāśavyatiriktam api sat / ākāśaḥ bhavati / vyāpakatvasvacchatvādiguṇaiḥ ākāśaśabdavācyo bhavatīty arthaḥ / tat tad eva vastu / na tu tatsadṛśam anyat kiñcit / paramātmanaḥ rūpaṃ bhavati //MT_3,7.19//",
    "GSP27motik_3u:564": "aśūnyam iva yac chūnyaṃ yasmiñ śūnye jagat sthitam / sargaughe sati yac chūnyaṃ tad rūpaṃ paramātmanaḥ //MU_3,7.20//",
    "GSP27motik_3u:565": "śūnyam bāhyāntaḥkaraṇāgrāhyatvena na kiñcid rūpaṃ / yat vastu / aśūnyam iva kiñcid iva / bhavati / anyathā jagadrūpabhramādhiṣṭhānatvāsambhavāt / na hi asad vastu kasyacid adhiṣṭhānībhavitum arhati / vandhyāputrasyāpi maitrabhramādhiṣṭhānatvaprasaṅgāt / tathā śūnye proktanyāyena śūnyasvarūpe / yasmin / jagat sthitaṃ sattābhāk bhavati / mṛdīva ghaṭādayaḥ / anyathā jagataḥ kiṃrūpatvaṃ syāt iti bhāvaḥ / tathā sargaughe sṛṣṭisamūhe / sati adhiṣṭheyatayā kāryatayā vā sthitiṃ bhajati sati / yat śūnyam svavyatiriktavasturahitam eva / bhavati / na hi rajjau sarpāvasthānena mṛdi vā ghaṭāvasthānena svavyatiriktavastuyuktatvaṃ kalpayituṃ śakyate / tat paramātmanaḥ rūpaṃ bhavati //MT_3,7.20//",
    "GSP27motik_3u:566": "yan mahācinmayam api bṛhatpāṣāṇavat sthitam / jaḍaṃ tv ajaḍam evāntas tad rūpaṃ paramātmanaḥ //MU_3,7.21//",
    "GSP27motik_3u:567": "yat yat vastu / mahācinmayam api samastajagatsākṣitānyathānupapattyā mahācitprakāśasvarūpam api sat / bṛhatpāṣāṇavat sthitaṃ bhavati / mahājaḍam iva bhavati / atiśāntatvena svaparāmarśe 'pi svātantryeṇa vimukhatvāt / yat kathambhūtaṃ tu / antaḥ pāramārthike svarūpe / ajaḍam eva sat / jaḍaṃ tu jaḍam iva ity arthaḥ / idaṃ viśeṣaṇadvayam yathāsaṅkhyātikrameṇa pūrvārdhoktasyārthasya samarthakatvena jñeyam / tat paramātmanaḥ rūpaṃ bhavati //MT_3,7.21//",
    "GSP27motik_3u:568": "sabāhyābhyantaraṃ sarvaṃ yena samprāpya saṅgamam / svarūpasattām āpnoti tad rūpaṃ paramātmanaḥ //MU_3,7.22//",
    "GSP27motik_3u:569": "sarvaṃ sabāhyābhyantaraṃ bāhyābhyantaratvena vartamānaṃ samastaṃ jagat / yena sākṣitayā sthitena yena vastunā / saṅgamaṃ sambandhaṃ / prāpya / yadviṣayatvaṃ prāpyeti yāvat / svarūpasattām prātisvikasya rūpasya sattām / prāpnoti / sākṣipratītau sphuraṇaṃ vinā hi sato 'pi nīlasukhādeḥ sattā asatkalpā eva dṛśyate / tat paramātmanaḥ rūpaṃ bhavati //MT_3,7.22//",
    "GSP27motik_3u:570": "prakāśasya yathāloko yathā śūnyatvam ambare / tathedaṃ saṃsthitaṃ yatra tad rūpaṃ paramātmanaḥ //MU_3,7.23//",
    "GSP27motik_3u:571": "prakāśasya tejasaḥ / yathā ālokaḥ padārthaprākaṭyahetuḥ bhāsvaratākhyo guṇaviśeṣaḥ bhavati / yathā vā śūnyatvam śūnyabhāvaḥ / ambare ākāśe / bhavati / tathā tadvat / idam jagat / yatra yasmin adṛśye vastuni / sthitaṃ bhavati / tat paramātmanaḥ rūpaṃ bhavati / ayaṃ bhāvaḥ / yathā bhāsamānaḥ ālokaḥ svapradhānatvena na kathyate / anyathā prakāśaguṇatvakathanānupapatteḥ / prakāśaś ca vicāryamāṇaḥ anirvācyatām evāvagāhate / tathā bhāsamānam idaṃ jagat api anirvācye kasmin citsārabhūte pradhāne sthitam iti jñeyam / yasmin tu sthitam asti tad eva paramātmā bhavatīti / nanv etaiḥ anumānagamyasya kasyāpi vastunaḥ paramātmatvaṃ sādhitam / tathā cāsau paramātmā kalpita iti jñeyam / anumānagamyasya kalpitatvāt / nirvikalpapratyakṣamātragamyasya svalakṣaṇasyaiva paramārthasattvād iti ced / asad etat / upadeśyasya pratikṣaṇaṃ madhyāvasthāsu ātmatvena pratyakṣaṃ sphuraṇaśīlam apy ātmatayā ajñātam paramātmasvarūpaṃ / ciravismṛtapuraḥsthitabāndhavavat tavātmā bhavatīti na ko 'py atra pratibhāvataḥ prati anumānasparśaḥ / apratibhāvatāṃ tv atrādhikāra eva nāstīty alaṃ paradoṣaguṇavicāraṇena //MT_3,7.23//",
    "GSP27motik_3u:572": "śrīrāmaḥ pṛcchati",
    "GSP27motik_3u:573": "sarvataḥ paramātmaiṣa kathaṃ nāmābhibudhyate / iyato 'sya jagannāmno dṛśyasyāsambhavaḥ kutaḥ //MU_3,7.24//",
    "GSP27motik_3u:574": "asmābhiḥ / eṣaḥ jagadvyatiriktasvarūpaḥ / paramātmā / sarvataḥ sarvatra / sarvāsv avasthāsv iti yāvat / kathaṃ nāma abhibudhyate / yataḥ iyataḥ bāhyāntaravyāpakasya / asya dṛśyasya asambhavaḥ kutaḥ syāt / jāgrati hi sthūlaṃ jagat sphurati / svapne svapnajagat / suṣuptau jāḍyam / etābhyaḥ vyatiriktā tu avasthā nāstīti / ayaṃ ca praśnaḥ sarvadā paramātmamayatvāsādanākāṅkṣiṇā śrīrāmeṇa jāgrati pratikṣaṇaṃ sphuramāṇāḥ śuddhaparamātmasvarūpamayyaḥ madhyāvasthāḥ anāśritya kṛtaḥ //MT_3,7.24//",
    "GSP27motik_3u:575": "śrīvasiṣṭhaḥ uttaraṃ kathayati",
    "GSP27motik_3u:576": "bhramasya jāgatasyāsya jātasyākāśavarṇavat / atyantābhāvasambodho yadi rūḍhibalaṃ bhavet //MU_3,7.25//",
    "GSP27motik_3u:577": "taj jñātaṃ brahmaṇo rūpaṃ bhaven nānyena karmaṇā / dṛśyātyantābhāvatas tu ṛte nānyā śubhā gatiḥ //MU_3,7.26//",
    "GSP27motik_3u:578": "ākāśavarṇavat jātasya prādurbhūtasya / asya puraḥsphurataḥ / jagata iti yāvat / atyantābhāvasambodhaḥ atyantābhāvajñānam / na tu nāśanākhyaḥ / rūḍhi siddhiyuktaṃ / balaṃ yatra / tat / tādṛśaṃ / bhavet yadi syāt / tat tadā / brahmaṇaḥ paramātmanaḥ / rūpaṃ svarūpaṃ / jñātaṃ bhavet / anyena karmaṇā etadvyatiriktena tapaḥprabhṛtinā / na bhavet / yataḥ dṛśyātyantābhāvataḥ ṛte dṛśyātyantābhāvād ṛte / anyā śubhā gatiḥ śubhaḥ upāyaḥ / na bhavati / dṛśyātyantābhāvaś ca jñānadvāreṇaiva sidhyati / prayatnasādhitasya abhāvasya pradhvaṃsābhāvatvād iti śuktau rajatātyantābhāvavat mṛdi ghaṭātyantābhāvavad vātyantābhāvasambodhasyopāyatvakathanam //MT_3,7.25-26//",
    "GSP27motik_3u:579": "nanu samyagjñānadvāreṇa siddhasya dṛśyatvarūpajagadatyantābhāvasyaiva kathaṃ paramātmaprāptau upāyatvam astīty / atrāha",
    "GSP27motik_3u:580": "atyantābhāvasampattau dṛśyasyāsya yathāsthiteḥ / śiṣyate paramārtho 'sau budhyate jñāyate tataḥ //MU_3,7.27//",
    "GSP27motik_3u:581": "yathāsthiteḥ evam eva vartamānasya / na tu prayatnanāśitasya / asya dṛśyasya jagadrūpasya dṛśyasya / atyantābhāvasampattau atyantābhāvasya sampattau / śuktau bhātarajatātyantābhāvavat mṛdi bhātaghaṭātyantābhāvavad vā siddhau satyāṃ / asau paramārthaḥ dṛśyādhiṣṭhānabhūtaḥ dṛśyasārabhūtaḥ vā asau paramātmā / śiṣyate śeṣatvena sthito bhavati / rajatātyantābhāvajñāne iva śuktiḥ ghaṭātyantābhāvajñāne iva vā mṛt / tadvyatirekeṇānyasya kasyāpy asattvāt tataḥ puruṣeṇāsau budhyate / astīti parokṣapratītyā niścīyate / tataḥ tadanantaram / jñāyate / aham ity aparokṣapratītyā niścīyate //MT_3,7.27//",
    "GSP27motik_3u:582": "nanu jñānopāyikaḥ dṛśyātyantābhāvo mā sidhyatu prāṇarodhanādyupāyajālasādhitayā vismṛtyā eva paramātmajñānaṃ bhaviṣyatīty / atrāha",
    "GSP27motik_3u:583": "na cid apratibimbāsti dṛśyābhāvād ṛte kvacit / kva vinā pratibimbena kilādarśo 'vatiṣṭhate //MU_3,7.28//",
    "GSP27motik_3u:584": "cit sākṣibhāvena sthitam cittattvam / dṛśyābhāvād ṛte svasākṣibhāvasiddhāt dṛśyābhāvāt ṛte / apratibimbā dṛśyapratibimbarahitā / dṛśyasākṣitām akurvatīti yāvat / kvacin na bhavati / svabhāvatyāgaprasaṅgāt / atra samarthakaṃ dṛṣṭāntaṃ kathayati / kva vineti / na hi bimbasattāyāṃ pratibimbarahitaḥ ādarśaḥ dṛśyate iti bhāvaḥ / nanv anyadeśasthe bimbe sattāṃ bhajaty api ādarśaḥ pratibimbarahitaḥ dṛśyate / tathā bahiḥ dṛśyasattā bhavatu / prāṇarodhādidvāreṇa bahiḥ aprasarantī cit dṛśyasparśarahitā bhaviṣyatīti cet / asad etat / atyantābhāvajñānaṃ vinā dṛśyabījasya nāśayitum aśakyatvāt / anyathā nidritasyāntaḥ svapnaprapañcabhānaṃ na syāt / nanu tasya prāṇarodhādyupāyarāhityāt svapnapratibhānam astīti cet / tarhi dṛśyātyantābhāvajñānahīnān kapaṭarahitān prāṇarodhādikāriṇaḥ eva pṛccha / kiṃ yuṣmākaṃ svapnapratibhānam asti na veti / nanu kapaṭarahitāḥ dṛśyātyantābhāvajñānayuktā api asmābhiḥ pṛṣṭā eva / tair api svasya svapnapradarśakatvam uktam / ucyatāṃ nāma kā hāniḥ / yathā jāgrati bhāsata eva jagataḥ atyantābhāvajñānaṃ teṣām asti tathā svapne 'pi / na hi te bhāsamānam eva dṛśyaṃ dṛśyatayā paśyanti / kiṃ tu brahmatayety alaṃ prapañcena //MT_3,7.28//",
    "GSP27motik_3u:585": "nanu tathāpi dṛśyātyantābhāvena vinaivātmatattvaṃ paśyāma ity / atrāha",
    "GSP27motik_3u:586": "jagannāmno 'sya dṛśyasya sattāsambhavanaṃ vinā / budhyate paramaṃ tattvaṃ na kadācana kenacit //MU_3,7.29//",
    "GSP27motik_3u:587": "asya puraḥsphurataḥ / jagannāmnaḥ jagad iti nāmadheyayuktasya / dṛśyasya dṛśikriyāviṣayasya bhāvajātasya / sattāsambhavanaṃ vinā atyantābhāvaṃ vinā / kenacit puruṣeṇa / kadācit / paramaṃ tattvam paramātmākhyaṃ tattvam / na budhyate na jñāyate / tasmāt dṛśyātyantābhāvaḥ samyagjñānopāyena sādhyaḥ iti bhāvaḥ //MT_3,7.29//",
    "GSP27motik_3u:588": "dṛśyāsattāyāṃ sandihānaḥ śrīrāmaḥ pṛcchati",
    "GSP27motik_3u:589": "iyato dṛśyajālasya brahmāṇḍasya jagatsthiteḥ / mune katham asattāsti kva meruḥ sarṣapodare //MU_3,7.30//",
    "GSP27motik_3u:590": "vaipulyakathanam / yathā meruḥ sarṣapodare astīti kenacid ukte sati / tasmin asambhavārthapratipādakatvam eva viśrāmyati / tathā jagataḥ sattā nāstīti pratipādake tvayy apīti bhāvaḥ //MT_3,7.30//",
    "GSP27motik_3u:591": "śrīvasiṣṭhaḥ uttaraṃ kathayati",
    "GSP27motik_3u:592": "dināni katicid rāma yadi tiṣṭhasy akhinnadhīḥ / sādhusaṅgamasacchāstraparamas tad aham kṣaṇāt //MU_3,7.31//",
    "GSP27motik_3u:593": "pramārjayāmi te dṛśyaṃ bodho mṛgajalaṃ yathā / dṛśyābhāve draṣṭṛtā ca śāmyed bodho 'vaśiṣyate //MU_3,7.32//",
    "GSP27motik_3u:594": "he rāma / tvaṃ / cet yadi katicit dināni kiyanti dināni / akhinnadhīḥ anudvignamatiḥ san / saṃmukhadhīḥ sann iti yāvat / sādhusaṅgamasacchāstraparamaḥ tiṣṭhasi / tat tadā / ahaṃ kṣaṇāt te tava / tvāṃ pratīti yāvat / dṛśyam dṛśyarūpaṃ jagat / pramārjayāmi nāśayāmi / jñānadvāreṇātyantābhāvayuktatvaṃ sampādayāmīti yāvat / kaḥ yathā / bodho yathā / yathā bodhaḥ samyagjñānam / mṛgatṛṣṇājalaṃ pramārjayati / tathety arthaḥ / anena sādhusaṅgādeḥ dṛśyātyantābhāvajñānaṃ prati mukhyam upāyatvam uktam / nanu dṛśyamārjanena kiṃ setsyatīty / atrāha dṛśyābhāve iti / dṛśyābhāve jñānadvāreṇa dṛśyābhāve siddhe sati / draṣṭṛtā ca śāmyet layaṃ vrajet / nanu tarhi abhāva eva śiṣyate ity / atrāha bodha iti / bodhaḥ dṛśyadraṣṭratyantābhāvasākṣibhūtaṃ śuddhacittattvaṃ / śiṣyate avaśiṣṭaṃ bhavati / anyathā siddhasyāpi dṛśyātyantābhāvasya asatkalpatvaṃ syāt //MT_3,7.31-32//",
    "GSP27motik_3u:595": "nanu kathaṃ dṛśyamātrātyantābhāvenaiva draṣṭṛtā śāntiṃ vrajatīty / atrāha",
    "GSP27motik_3u:596": "draṣṭṛtvaṃ sati dṛśye 'smin dṛśyatvaṃ saty avekṣake / ekatvaṃ sati hi dvitve dvitvaṃ caikatvavedane //MU_3,7.33//",
    "GSP27motik_3u:597": "asmin puraḥsphuraṇaśīle / dṛśye dṛśikriyāviṣaye bhāvajāte / sati sattāṃ bhajati sati / draṣṭṛtvam paramārthataḥ śuddhacinmātrasvarūpadraṣṭṛviṣayaḥ draṣṭṛbhāvaḥ syāt / viṣayasadbhāvena dṛśikriyāṃ prati kartṛtvasambhavāt / taṇḍulādiṣu hi satsu tadviṣayāṃ pākakriyāṃ prati kartṛtvaṃ bhajataḥ puruṣasyaiva pācakatvaṃ bhavati / na kevalaṃ dṛśyasattayā draṣṭuḥ eva draṣṭṛtā bhavati / api tu draṣṭṛsattayāpi dṛśyasya dṛśyatvam astīty abhiprāyeṇāha dṛśyatvam iti / avekṣake prekṣake / draṣṭarīti yāvat / sati sattām bhajati sati / dṛśyatvam paramārthataḥ śuddhacinmātrasvarūpadṛśyāśrayaḥ dṛśyabhāvaḥ syāt / na hi pācakena pākakriyāviṣayīkṛtaṃ taṇḍulādikam odanāvasthādyaparaparyāyaṃ pācyabhāvam avalambate / ataḥ anyo'nyāpekṣatvena dṛśyamātrātyantābhāvena draṣṭṛviṣayā draṣṭṛtā naśyaty eveti bhāvaḥ / draṣṭṛtvadṛśyatvānyo'nyāśrayakathanaprasaṅgena tayoḥ ekatvadvitvayor api anyo'nyāśrayaṃ kathayati ekatvam iti / ekatvam mukhyatayā pūrvaṃ gaṇanārhe draṣṭari gatam ekatvam / dvitve avaratayā paścād gaṇanārhadṛśyagate dvitve / sati sattāṃ bhajati sati / syāt / dvitvābhāve gaṇanasyaiva apravṛtteḥ / gaṇanaṃ hi dvitvādikaṃ vīkṣyaiva vyavasthātuṃ pravartate / dvitvādyabhāve tu kimarthaṃ tasya pravartanaṃ syāt / vyavasthāyāḥ svayaṃ vṛttau ca tatprathamāvayavabhūtasya ekatvasya sphuṭā evāsiddhiḥ / tathā dvitvam dṛśyagataṃ dvitvam / ekatvavedane ekatvākāre vedane / draṣṭṛgate ekatve iti yāvat / sati / syāt / ekaṃ vigaṇayyaiva dvitīyo gaṇanaviṣayatāṃ yātīti sphuṭā eva hi ekatvaṃ vinā dvitvasya anupapattiḥ //MT_3,7.33//",
    "GSP27motik_3u:598": "phalitaṃ kathayati",
    "GSP27motik_3u:599": "ekābhāve dvayor eva siddhir bhavati nātra hi / dvitvaikyadraṣṭṛdṛśyatvakṣaye sad avaśiṣyate //MU_3,7.34//",
    "GSP27motik_3u:600": "hi niścaye / ataḥ atra anayoḥ ekatvadvitvayoḥ madhye / ekābhāve ekasya dvitvasya vā abhāve sati / dvayoḥ eva ubhayoḥ dvitvaikatvayoḥ eva / siddhiḥ na bhavati / nanu tataḥ kiṃ setsyatīty / atrāha dvitvaikyeti / dvitvaikyayoḥ draṣṭṛdṛśyayoś ca kṣayaḥ dvitvaikyadraṣṭṛdṛśyakṣayaḥ / tasmin sati sat dvitvādisākṣitvena sthitaṃ sadākhyaṃ vastu / avaśiṣyate avaśiṣṭaṃ bhavati //MT_3,7.34//",
    "GSP27motik_3u:601": "vyavahitaṃ dṛśyapramārjanapratijñāṃ punar api karoti",
    "GSP27motik_3u:602": "ahantādi jagad dṛśyaṃ sarvaṃ te mārjayāmy aham / atyantāsattvasaṃvittyā manomakurato malam //MU_3,7.35//",
    "GSP27motik_3u:603": "aham / ahantādi ahambhāvapramukham / malaṃ malabhūtaṃ / sarvaṃ dṛśyaṃ jagat / te manomakurataḥ tvanmanodarpaṇāt / atyantāsattvasaṃvittyā atyantābhāvajñānena / dṛśyaviṣayātyantābhāvajñānotpādaneneti yāvat / pramārjayāmi / yuktaṃ ca makurāt malāpamārjanam //MT_3,7.35//",
    "GSP27motik_3u:604": "nanv etāvataḥ dṛśyasya pramārjanaṃ kathaṃ kartuṃ śaknoṣīty / atrāha",
    "GSP27motik_3u:605": "nāsato vidyate bhāvo nābhāvo vidyate sataḥ / / yat tu nāsti svabhāvena kaḥ kleśas tatpramārjane //MU_3,7.36//",
    "GSP27motik_3u:606": "asataḥ sattākartṛtvam abhajataḥ / bhāvaḥ sattā / na vidyate / śaśaśṛṅgasyāpi sattāpatteḥ / sataḥ sattākartṛtvaṃ bhajataḥ / abhāvaḥ asattā / na vidyate / svarūpahāniprasaṅgāt / na ca svarūpahāniḥ yuktā / agner api agnitvahāniprasaṅgāt / yat svarūpeṇa nāsti / tatpramārjane kaḥ kleśaḥ bhavati / na hi śaśiśṛṅgatroṭane kasyāpi yatnaḥ dṛṣṭaḥ //MT_3,7.36//",
    "GSP27motik_3u:607": "nanu tathāpi pravartane kim āyātam ity / atrāha",
    "GSP27motik_3u:608": "jagad ādāv anutpannam yac cedaṃ dṛśyate tatam / tat svātmany eva vimale brahma cittvāt svabṛṃhitam //MU_3,7.37//",
    "GSP27motik_3u:609": "jagat ādau prathamaṃ eva / anutpannaṃ bhavati / ataḥ jagatpramārjane kleśo nāstīti bhāvaḥ / nanu yadi jagat prathamam evānutpannaṃ bhavati tarhi kim idaṃ bhāsata ity / atrāha yac cedam iti / yac cedam yac caitat / tatam vistāritasvarūpaṃ kiñcit dṛśyate / tat brahma eva brahmākhyaṃ vastu eva / vimale svātmani śuddhacinmātrasvarūpāyāṃ svabhittau / cittvāt svabṛṃhitaṃ atiśayena bṛṃhāgataṃ bhavati / anyathā brahmatvāyogāt / bṛṃhāyuktam eva hi brahmocyate / na ca vastuni bṛṃhaṇaṃ nāmānyavastunaḥ utpattiḥ vaktuṃ śakyate / jale 'pi dravatvāt prādurbhūtasya taraṅgatayā bṛṃhaṇasyānyavastūtpattitvaprasaṅgāt / na ca mūrkho 'pi jale taraṅgānām anyatvam aṅgīkaroti / cidrūpasyātmana eva svapnapadārthabhāvena bṛṃhaṇaṃ dṛṣṭam iti cittvād ity uktam //MT_3,7.37//",
    "GSP27motik_3u:610": "punaḥ punar etad eva kathayati",
    "GSP27motik_3u:611": "jagan nāma na cotpannaṃ na cāsti na ca dṛśyate / hemnīva kaṭakāditvaṃ kim etanmārjane śramaḥ //MU_3,7.38//",
    "GSP27motik_3u:612": "nāma niścaye / jagat na cotpannaṃ bhavati / na ca asti / na ca dṛśyate / brahmaṇa evaitadrūpatayā sthitatvāt / jagat kim iva / kaṭakāditvam iva / yathā hemni bhāsamānaṃ kaṭakāditvaṃ nāsti / hemnaḥ eva tadrūpatayā sthitatvāt / tathā ity arthaḥ / ataḥ etatpramārjane śramaḥ kiṃ bhavati / brahmatājñānamātreṇaiva pramārjitatvāt / na hi hemni bhāsamānaṃ kaṭakāditvaṃ aśakyapramārjanaṃ bhavati / hematājñānamātreṇaiva tasya pramārjitatvāt //MT_3,7.38//",
    "GSP27motik_3u:613": "etāvata āśvāsarahitaṃ śiṣyaṃ jñātvā tasya samāśvāsanaṃ karoti",
    "GSP27motik_3u:614": "tathaitad vistareṇeha vakṣyāmo bahuyuktibhiḥ / abādhitaṃ yathā nūnaṃ svayam evānubhūyate //MU_3,7.39//",
    "GSP27motik_3u:615": "vayam / etat pūrvoktaṃ vastu / vistareṇa bahuyuktibhiḥ tathā ihāsmin śāstre / vakṣyāmaḥ / nūnaṃ niścaye / yathā tvayā etat abādhitaṃ svayam evānubhūyate //MT_3,7.39//",
    "GSP27motik_3u:616": "prakṛtam eva kathayati",
    "GSP27motik_3u:617": "ādāv eva hi notpannaṃ yat tasyehāstitā kutaḥ / kuto marau jalasarid dvitīyendau kuto grahaḥ //MU_3,7.40//",
    "GSP27motik_3u:618": "hi niścaye / yat vastu / ādāv eva utpannaṃ na bhavati / tasyehāstitā sattvam / kutaḥ bhavati / atra dṛṣṭāntadvayam kathayati kuta ityādi //MT_3,7.40//",
    "GSP27motik_3u:619": "yathā vandhyāsuto nāsti yathā nāsti marau jalam / yathā nāsti nabhovṛkṣas tathā nāsti jagadbhramaḥ //MU_3,7.41//",
    "GSP27motik_3u:620": "jagadbhramaḥ jagadrūpaḥ bhramaḥ / jagad iti yāvat //MT_3,7.41//",
    "GSP27motik_3u:621": "tarhi kim idaṃ bhāsate ity / atrāha",
    "GSP27motik_3u:622": "yad idaṃ dṛśyate rāma tad brahmaiva nirāmayam / etat purastād vakṣyāmo yuktito na giraiva vaḥ //MU_3,7.42//",
    "GSP27motik_3u:623": "asmābhiḥ yat idaṃ dṛśyate / tat nirāmayam bhāvābhāvākhyāmayarahitam / brahmaiva bhavati / vayam / etat purastāt agre / yuktitaḥ yuktibhiḥ / vaḥ yuṣmākam / vakṣyāmaḥ / na girā eva vakṣyāmaḥ / sārvavibhaktikas tasil //MT_3,7.42//",
    "GSP27motik_3u:624": "sargāntaślokena yuktiyuktavākyopekṣāṃ tyājyatvena kathayati",
    "GSP27motik_3u:625": "yan nāma yuktibhir iha pravadanti tajjñās tatrāvahelanam ayuktam udārabuddheḥ / / yo yuktiyuktam avamatya vimūḍhabuddhyā kaṣṭāvaho bhavati taṃ vidur ajñam eva //MU_3,7.43//",
    "GSP27motik_3u:626": "nāma niścaye / avahelanam upekṣā / kaṣṭāvahaḥ kaṣṭadāyī / asambhavaprayatnair ātmana iti śeṣaḥ / iti śivam //MT_3,7.43//",
    "GSP27motik_3u:627": "iti śrībhāskarakaṇṭhaviracitāyāṃ śrīmokṣopāyaṭīkāyām utpattiprakaraṇe saptamaḥ sargaḥ // 3,7 //",
    "GSP27motik_3u:628": "śrīrāmaḥ pṛcchati",
    "GSP27motik_3u:629": "kayaitaj jñāyate yuktyā katham etat prasidhyati / nyāye 'nubhūta etasmin na jñeyam avaśiṣyate //MU_3,8.1//",
    "GSP27motik_3u:630": "etat dṛśyāsatyatvam / nanu kimartham atra yuktiṃ pṛcchasīty / atrāha nyāyeti / yataḥ etasmin nyāye / nyāyena anubhūte sati / jñeyam nāvaśiṣyate / yuktiśravaṇena sarvasya jñātatvāt //MT_3,8.1//",
    "GSP27motik_3u:631": "śrīvasiṣṭhaḥ vistarakathanapratijñāṃ sampādayiṣyann uttaraṃ kathayati",
    "GSP27motik_3u:632": "bahukālam iyaṃ rūḍhā mithyājñānaviṣūcikā / jagannāmnī vicārākhyād ṛte mantrān na śāmyati //MU_3,8.2//",
    "GSP27motik_3u:633": "ārūḍhā buddhau satyatayā sphuritā / jagataś ca mithyājñānarūpatvaṃ śuktirajatavaj jñeyam / yuktaś ca viṣūcikāyāḥ mantreṇa nāśaḥ //MT_3,8.2//",
    "GSP27motik_3u:634": "vakṣyamāṇopadeśaśravaṇaṃ prati śrīrāmaṃ dṛḍhīkaroti",
    "GSP27motik_3u:635": "vadāmy ākhyāyikā rāma yā imā bodhasiddhaye / tāś cec chṛṇoṣi tat sādho mukta evāsi buddhimān //MU_3,8.3//ākhyāyikāḥ upadeśakārīṇi ākhyānāni / bodhasiddhaye dṛśyātyantābhāvajñānasiddhaye / muktaḥ dṛśyenāspṛṣṭaḥ //MT_3,8.3//",
    "GSP27motik_3u:636": "aśravaṇe daṇḍaṃ kathayati",
    "GSP27motik_3u:637": "no ced udvegaśīlatvād ardhād utthāya gacchasi / tat tiryagdharmiṇas te 'dya kiñcin nāpi tu setsyati //MU_3,8.4//",
    "GSP27motik_3u:638": "tvaṃ no cet śṛṇoṣi / atha vā udvegaśīlatvāt ardhād utthāya gacchasi / tat tadā / tiryagdharmiṇaḥ paśutulyasya / te / kiñcid api na setsyati //MT_3,8.4//",
    "GSP27motik_3u:639": "nanu dṛḍhatayā śravaṇenāpi yadi kiñcin na setsyati tadā kiṃ kāryam ity / atrāha",
    "GSP27motik_3u:640": "yo yam arthaṃ prārthayate tadarthaṃ yatate tathā / so 'vaśyaṃ tad avāpnoti na cec chrānto nivartate //MU_3,8.5//",
    "GSP27motik_3u:641": "yaḥ puruṣaḥ / yam artham yat vastu / prārthayate prārthanāviṣayaṃ karoti / tathā tadanukalpena / na tv anyathā / yatate / saḥ avaśyaṃ tat āpnoti / cet yadi / śrāntaḥ na nivartate //MT_3,8.5//",
    "GSP27motik_3u:642": "nanv aham asmin prārthite vastuni kiṃrūpaṃ yatnaṃ karomīty / atrāha",
    "GSP27motik_3u:643": "sādhusaṅgamasacchāstraparo bhavasi rāma cet / tad dinair eva vā māsaiḥ prāpnoṣi paramaṃ padam //MU_3,8.6//",
    "GSP27motik_3u:644": "niratiśayapratibhāvattve dinaiḥ / anyathā māsair / iti vibhāgaḥ //MT_3,8.6//",
    "GSP27motik_3u:645": "śrīvasiṣṭhasādhutve niścitaḥ śrīrāmaḥ ātmajñānaprabodhanimittaṃ śāstraṃ pṛcchati",
    "GSP27motik_3u:646": "ātmajñānaprabodhāya śāstraṃ śāstravidāṃ vara / kiṃnāma tatpradhānaṃ syād yasmiñ jñāte na śocyate //MU_3,8.7//",
    "GSP27motik_3u:647": "ātmajñānaprabodhāya ātmajñānāvirbhāvārtham / na śocyate dṛśyāsaktirūpaṃ śocanaṃ nānubhūyate //MT_3,8.7//",
    "GSP27motik_3u:648": "śrīvasiṣṭha uttaraṃ kathayati",
    "GSP27motik_3u:649": "ātmajñānapradhānānām idam eva mahāmate / śāstrāṇāṃ paramaṃ śāstraṃ mahārāmāyaṇābhidham //MU_3,8.8//",
    "GSP27motik_3u:650": "ātmajñānaṃ pradhānaṃ vācyatayā sārabhūtaṃ yeṣāṃ / te / tādṛśānām / idaṃ rāmāyaṇābhidham ayam mahārāmāyaṇākhyaḥ itihāsaḥ / nanu śrīvālmīkinā svenopanibaddhe śrīmahārāmāyaṇe śrīrāmavṛttāntakathanaprasaṅgataḥ śrīrāmaṃ prati śrīvasiṣṭhena kṛtaḥ upadeśaḥ nibaddhaḥ yaḥ kenāpi dayālunā asmāc chrīmahārāmāyaṇād uddhṛtaḥ tat katham upadeśakālānantarabhāvinaḥ śrīmahārāmāyaṇasya śrīvasiṣṭhena idam ity anena parāmarśaḥ kṛtaḥ / anena hi śrīmahārāmāyaṇasya śrīvasiṣṭhakṛtatvaṃ dyotate iti cet / ārambhe evāsmābhiḥ ayaṃ nirṇayaḥ kṛtaḥ / kiṃ punaḥ punaḥ pṛcchasi / yataḥ tatra pratibhāvatāṃ svayam asyārthasyāvabodhakatvaṃ uktam / tadrahitānāṃ tv anadhikāraḥ uktaḥ / iti pratibhām eva pṛccha / yadi na pratibhā asti tadānadhikāritvān maunam eva kāryam ity alaṃ prapañcena //MT_3,8.8//",
    "GSP27motik_3u:651": "śrīmahārāmāyaṇam eva praśaṃsati",
    "GSP27motik_3u:652": "itihāsottamād asmāt paro bodhaḥ pravartate / sarveṣām itihāsānām ayaṃ sāra udāhṛtaḥ //MU_3,8.9//",
    "GSP27motik_3u:653": "asmāt rāmāyaṇākhyāt //MT_3,8.9//",
    "GSP27motik_3u:654": "śrute 'smin vāṅmaye yasmāj jīvanmuktatvam akṣatam / udeti svayam evāta idam evātipāvanam //MU_3,8.10//",
    "GSP27motik_3u:655": "vāṅmaye śāstre //MT_3,8.10//",
    "GSP27motik_3u:656": "sthitam evāstam āyāti jagaddṛśyaṃ vicāraṇāt / yathā svapne parijñāte svapnārthād eva bhāvanā //MU_3,8.11//",
    "GSP27motik_3u:657": "sthitam eva na tu mudgarādiprahāraiḥ nāśaṃ nītam / atra dṛṣṭāntam āha yatheti / bhāvanā satyatābhāvanā / evakāraḥ pādapūraṇārthaḥ / ayaṃ bhāvaḥ / yathā svapne jāgradavasthāyāṃ asatyatayā parijñāte sati / tatrānubhūtaiḥ bhāvābhāvaiḥ harṣāmarṣau na jñāyete / anyathā hi jāgraty anubhūtair atītair api bhāvābhāvair iva tatratyaiḥ bhāvābhāvaiḥ harṣāmarṣotpādaḥ syāt / tathā mahārāmāyaṇavicāraṇena dṛśye asatyatayā jñāte sati dṛśyaviṣayaiḥ bhāvābhāvaiḥ harṣāmarṣau na jñāyete iti //MT_3,8.11//",
    "GSP27motik_3u:658": "nanv anyāny api śāstrāṇi santy eva / tat katham asyaivāsādhāraṇakāraṇatvaṃ kathayasīty / atrāha",
    "GSP27motik_3u:659": "yad ihāsti tad anyatra yan nehāsti na tat kvacit / idaṃ samastavijñānaśāstrakośaṃ vidur budhāḥ //MU_3,8.12//",
    "GSP27motik_3u:660": "yat iha asmin rāmāyaṇe / asti sāmastyena vidyate / tat anyatra anyaśāstreṣu / asti vyastatvena bhavatīty arthaḥ / yat iha nāsti tat kvacit kutrāpi śāstre / nāsti / ataḥ budhāḥ samastaśāstrasārajñāḥ / idam etat śrīmahārāmāyaṇaṃ / samastavijñānaśāstrakośaṃ sakalādhyātmaśāstrabhāṇḍāgāraṃ / viduḥ jānanti //MT_3,8.12//",
    "GSP27motik_3u:661": "uktalakṣaṇaśrīmahārāmāyaṇaśravaṇe phalaṃ kathayati",
    "GSP27motik_3u:662": "ya idaṃ śṛṇuyād nityaṃ tasyodāracamatkṛteḥ / bālasyāpi paraṃ bodhaṃ buddhir eti na saṃśayaḥ //MU_3,8.13//",
    "GSP27motik_3u:663": "bālasyāpi mūrkhasyāpīty arthaḥ / paṇḍitasya tu kā katheti bhāvaḥ //MT_3,8.13//",
    "GSP27motik_3u:664": "etadvimukhasya kartavyaṃ kathayati",
    "GSP27motik_3u:665": "yasmai nedaṃ tv abhavyāya rocate duṣkṛtodayāt / vicārayatu yatkiñcit sa śāstraṃ jñānavāṅmayam //MU_3,8.14//",
    "GSP27motik_3u:666": "abhavyāya āsurasvabhāvayuktāya / jñānavāṅmayam jñānavākyanirbharam //MT_3,8.14//",
    "GSP27motik_3u:667": "nanu muktikāmasya mama kim etacchravaṇenety / atrāha",
    "GSP27motik_3u:668": "jīvanmuktatvam asmiṃs tu śrute samanubhūyate / svayam eva yathā pīte nīrogatvaṃ varauṣadhe //MU_3,8.15//",
    "GSP27motik_3u:669": "svayam eva ayatnam eva //MT_3,8.15//",
    "GSP27motik_3u:670": "śrūyamāṇe hi śāstre 'smiñ śrotā vetty etad ātmanā / yathāvad idam asmābhir na tūktaṃ varaśāpavat //MU_3,8.16//",
    "GSP27motik_3u:671": "etat maduktaṃ vastu / nanu yady etacchravaṇe pravṛttasya kiñcit pratyavāyādi syāt tadā kiṃ kāryam ity / atrāha idam iti / varaśāpavat varaśāpayuktam / mantravad iti śeṣaḥ //MT_3,8.16//",
    "GSP27motik_3u:672": "sargāntaślokena svātmavicārasya dṛśyātyantābhāvajñāne asādhāraṇakāraṇatvaṃ kathayati",
    "GSP27motik_3u:673": "śāmyati saṃsṛtiduḥkham idaṃ te svātmavicāramahākathayaiva / no dhanadānatapaḥśrutavedais tatkathanojjhitayatnaśatena //MU_3,8.17//",
    "GSP27motik_3u:674": "te tava / idaṃ dṛśyasvarūpaṃ / saṃsṛtiduḥkham janmākhyaṃ duḥkhaṃ / svātmavicāramahākathayā / svātmavicārasya / yā mahākathā anyo'nyaṃ mahatī kathā / tayaiva śāmyati / dhanadānatapaḥśrutavedaiḥ idaṃ saṃsṛtiduḥkham no śāmyati / ataḥ bhavitavyam iti śeṣaḥ / ataḥ kāraṇāt puruṣeṇa / tasya svātmavicārasya / yat kathanam sādhubhiḥ saha anyo'nyakathanaṃ / tadarthaṃ ujjhitāni tyaktāni / yatnaśatāni kathanavyatiriktāni yatnaśatāni / yena / saḥ / tādṛśena bhavitavyam / iti śivam //MT_3,8.17//",
    "GSP27motik_3u:675": "iti śrībhāskarakaṇṭhaviracitāyāṃ śrīmokṣopāyaṭīkāyām utpattiprakaraṇe 'ṣṭamaḥ sargaḥ // 3,8 //",
    "GSP27motik_3u:676": "oṃ pūrvasargāntaślokārtham eva sphuṭaṃ kathayati",
    "GSP27motik_3u:677": "taccittās tadgataprāṇā bodhayantaḥ parasparam /",
    "GSP27motik_3u:678": "kathayantaś ca taṃ nityaṃ tuṣyanti ramayanti ye //MU_3,9.1//",
    "GSP27motik_3u:679": "teṣāṃ jñānaikaniṣṭhānām ātmajñānavicāraṇāt / sā jīvanmuktatodeti videhonmuktataiva yā //MU_3,9.2//",
    "GSP27motik_3u:680": "taccittāḥ / tasmin svātmavicāre / cittaṃ yeṣāṃ / te / tādṛśāḥ / tathā tasmin svātmavicāre / gatāḥ niṣṭhāṃ gatāḥ / prāṇāḥ bāhyendriyāṇi yeṣāṃ / te / tādṛśāḥ / tathā tam ātmavicāraṃ / parasparam bodhayantaḥ / tathā taṃ ātmavicāraṃ / kathayantaś ca ye sādhavaḥ / tuṣyanti tuṣṭiyuktāḥ bhavanti / tathā ramayanti anyān tuṣṭiyuktān sampādayanti / ātmajñānaikaniṣṭhānāṃ ātmavicāraikaparāṇāṃ / teṣāṃ puruṣāṇām / ātmajñānavicāraṇāt sā jīvanmuktatā udeti prādurbhavati / yā videhamuktataiva bhavati / niḥśeṣaṃ dehābhimānābhāvāt //MT_3,9.1-2//",
    "GSP27motik_3u:681": "śrīrāmaḥ pṛcchati",
    "GSP27motik_3u:682": "brahman videhamuktasya jīvanmuktasya lakṣaṇam / brūhi yena tathaivāhaṃ yate śāstradṛśā dhiyā //MU_3,9.3//",
    "GSP27motik_3u:683": "jīvanmuktasyety atra caśabdo 'dhyāhāryaḥ / yate yatnaṃ karomi / lakṣaṇam svarūpapratiṣṭhāpakaḥ dharmaḥ / dhiyā buddhyā / kathambhūtayā / śāstram eva dṛk netre / yasyāḥ / sā / tādṛśyā / śāstrānusāriṇyety arthaḥ //MT_3,9.3//",
    "GSP27motik_3u:684": "śrīvasiṣṭha uttaraṃ kathayati",
    "GSP27motik_3u:685": "yathāsthitam idaṃ yasya vyavahāravato 'pi ca / astaṃ gataṃ sthitaṃ vyoma sa jīvanmukta ucyate //MU_3,9.4//",
    "GSP27motik_3u:686": "vyavahāravato 'pi viśvapadārtheṣu vyavahāraṃ kurvato 'pi / yasya puruṣasya / yathāsthitam anena prakāreṇaiva sthitam / na tu kenāpi prayatnena nāśitasvarūpaṃ / idam puraḥsphuraṇaśīlaṃ jagat / astaṃ gataṃ nāśaṃ gataṃ / ata eva vyoma śūnyarūpaṃ bhavati / paṇḍitaiḥ sa jīvanmuktaḥ ucyate / bhāsamānasya jagataḥ śuktikārajatavat asatyatvadarśitvaṃ jīvanmuktalakṣaṇam iti bhāvaḥ //MT_3,9.4//",
    "GSP27motik_3u:687": "bodhaikaniṣṭhatāṃ yāto jāgraty eva suṣuptavat / ya āste vyavahartaiva sa jīvanmukta ucyate //MU_3,9.5//",
    "GSP27motik_3u:688": "bodhe dṛśyātyantābhāvajñānapūrvake ātmajñāne / ekaṃ kevalaṃ / niṣṭhā ratiḥ yasya / saḥ bodhaikaniṣṭhaḥ / tasya bhāvaḥ tattā / tām yātaḥ gataḥ / yaḥ puruṣaḥ / jāgraty eva jāgradavasthāyām eva / tatrāpi vyavahartaiva pravāhāgatavyavahārakāry eva / suṣuptavat suṣuptyāviṣṭa iva / āste / niranusandhāna āste iti yāvat / paṇḍitaiḥ saḥ jīvanmuktaḥ ucyate / dṛśyate ca stryādiniṣṭhasya puruṣasya jāgrati vyavahartur eva sataḥ suṣuptavad avasthitir iti nāyastam //MT_3,9.5//",
    "GSP27motik_3u:689": "nodeti nāstam āyāti sukhe duḥkhe mukhaprabhā / yathāprāptasthiter yasya sa jīvanmukta ucyate //MU_3,9.6//",
    "GSP27motik_3u:690": "yathāprāptasthiteḥ pravāhāgataniṣṭhasya / yasya / sukhe duḥkhe ca mukhaprabhā nodeti nāstam āyāti harṣāmarṣarāhityāt / paṇḍitaiḥ saḥ jīvanmuktaḥ ucyate //MT_3,9.6//",
    "GSP27motik_3u:691": "yo jāgarti suṣuptastho yasya jāgran na vidyate / yasya nirvāsano bodhaḥ sa jīvanmukta ucyate //MU_3,9.7//",
    "GSP27motik_3u:692": "yaḥ puruṣaḥ / jāgarti bāhyapadārthaviṣayaṃ bodhaṃ bhajati / kathambhūtaḥ / suṣupte suṣuptau iva tiṣṭhatīti / tādṛśaḥ / ekacinmātratāniścayena bāhyaprapañcānusandhānarahitatvāt / tathā yasya puruṣasya / jāgrat laukikā jāgradavasthā / na vidyate turyamayatvāt / jīvanmukto hi jāgrati sarvaṃ cinmātramayaṃ paśyan turyāvasthāviṣṭa eva bhavati / tathā yasya nirvāsanaḥ ahaṃmamatārūpavāsanārahitaḥ / bodhaḥ bāhyadehādipadārthajñānaṃ / bhavati / paṇḍitaiḥ sa jīvanmukta ucyate //MT_3,9.7//",
    "GSP27motik_3u:693": "rāgadveṣabhayādīnām anurūpaṃ carann api / yo 'ntar vyomavad atyacchaḥ sa jīvanmukta ucyate //MU_3,9.8//",
    "GSP27motik_3u:694": "yaḥ puruṣaḥ / rāgadveṣabhayādīnām anurūpaṃ caran api / rāgādhāre putrādau ratiṃ bhajan api / dveṣādhāre śatrau vimukho bhavan api / bhayakāraṇāt siṃhādeḥ calan api / antaḥ manasi / vyomavat atyacchaḥ atinirmalaḥ bhavati / putrādiviṣayasya ratyādeḥ pravāhabalena niranusandhānakaraṇāt / anusandhāna eva hi manasi malaṃ bhavati / paṇḍitaiḥ saḥ jīvanmuktaḥ ucyate / ādiśabdena dehādiviṣayāṇām asmitādīnāṃ grahaṇam //MT_3,9.8//",
    "GSP27motik_3u:695": "yasya nāhaṅkṛto bhāvo buddhir yasya na lipyate / / kurvato 'kurvato vāpi sa jīvanmukta ucyate //MU_3,9.9//",
    "GSP27motik_3u:696": "yasya puruṣasya / ahaṅkṛtaḥ bhāvaḥ ahaṅkāramayī cittavṛttiḥ / nāsti / sarvatra brahmakartṛtvadarśanāt / tathā yasya puruṣasya / buddhiḥ na lipyate lepayuktā na kriyate / rāgādirūpaiḥ pāpair iti śeṣaḥ / paṇḍitaiḥ saḥ jīvanmukta ucyate / yasya kathambhūtasya / kurvataḥ śarīrayātrānimittaṃ pravāhāgataṃ vā karma kurvataḥ / tathā kenāpi kāraṇena akurvataḥ vā / tatra karaṇakāle niranusandhānakaraṇāt akaraṇakāle śuddhacinmātraparāmarśaniṣṭhatvāt ahambhāvadhīleparāhityaṃ jñeyam //MT_3,9.9//",
    "GSP27motik_3u:697": "yaś conmeṣanimeṣābhyāṃ vidheḥ pralayasambhavau / paśyet trilokyāḥ khasamaḥ sa jīvanmukta ucyate //MU_3,9.10//",
    "GSP27motik_3u:698": "khasamaḥ ākāśasadṛśaḥ / yaḥ puruṣaḥ / trilokyāḥ vidheḥ bhvādibāhyatrilokīvidhānasya jāgradādyāntaratrilokīvidhānasya ca / unmeṣanimeṣābhyāṃ / arthāt paramātmatayā niścitasya cittattvasya unmeṣeṇa cetyānaunmukhyākhyena prādurbhāvena / nimeṣeṇa cetyaunmukhyākhyena svarūpagopanena / pralayasambhavau paśyati saṃhārotpattī / tathā tirobhāvāvirbhāvau paśyati / paṇḍitaiḥ saḥ jīvanmuktaḥ ucyate / atha vā svaparāmarśaḥ unmeṣaḥ / tatrāpi upekṣā nimeṣaḥ / tathā ca unmeṣeṇa sambhavaḥ / nimeṣeṇa pralayaḥ / iti yathāsaṅkhyaṃ vihāyaiva sambandhaḥ kāryaḥ //MT_3,9.10//",
    "GSP27motik_3u:699": "bhoktaiva yo na bhokteva śuddhabodhaikatāṃ gataḥ / buddhaḥ supta ivāste 'ntaḥ sa jīvanmukta ucyate //MU_3,9.11//",
    "GSP27motik_3u:700": "śuddhabodhaikatāṃ śuddhabodhenaikatvaṃ gataḥ / yaḥ puruṣaḥ / buddhaḥ bodhayuktaḥ san / antaḥ suptaḥ iva āste tiṣṭhati / niranusandhānatvāt / yaḥ kathambhūta iva / bhoktā eva bhujikriyākartṛtvaṃ bhajann eva / abhoktā iva svasmin śuddhabodhatājñānena bhoktāham ity abhimānābhāvāt / paṇḍitaiḥ saḥ jīvanmuktaḥ ucyate //MT_3,9.11//",
    "GSP27motik_3u:701": "nityaṃ draṣṭaiva cādraṣṭā jīvann eva mṛtopamaḥ / vyavahartaiva śailābhaḥ sa jīvanmukta ucyate //MU_3,9.12//",
    "GSP27motik_3u:702": "yaḥ draṣṭaiva dṛśikriyākartṛtvaṃ bhajann eva / na tv andhavat tiṣṭhan / adraṣṭā bhavati / tathā yaḥ jīvann eva jīvanakriyākartṛtvaṃ bhajann eva / mṛtopamaḥ bhavati / mṛtasadṛśaḥ bhavati / mṛtavat bhogādivāñchābhāvāt / tathā yaḥ vyavahartā eva vyavahāraṃ kurvan eva / śailābhaḥ bhavati / tattvataḥ kṣobharāhityāt / paṇḍitaiḥ saḥ jīvanmuktaḥ ucyate //MT_3,9.12//",
    "GSP27motik_3u:703": "yasmān nodvijate loko lokān nodvijate ca yaḥ / harṣāmarṣabhayonmuktaḥ sa jīvanmukta ucyate //MU_3,9.13//lokaḥ sāmānyalokaḥ / yasmāt nodvijate udvegakāraṇābhāvena udvegaṃ na yāti / tathā yaḥ lokāt na udvijate niṣprayojanatvāt / svaprayojanaparaḥ eva hi yebhyaḥ svaprayojanaṃ na paśyati tebhyaḥ udvijate / yaḥ kathambhūtaḥ / harṣāmarṣabhayonmuktaḥ harṣāmarṣabhayarahitaḥ / svasmin śuddhabodhaikatājñānāt / paṇḍitaiḥ saḥ jīvanmuktaḥ ucyate //MT_3,9.13//",
    "GSP27motik_3u:704": "śāntasaṃsārakalanaḥ kalāvān api niṣkalaḥ / yaḥ sacitto 'pi niścittaḥ sa jīvanmukta ucyate //MU_3,9.14//",
    "GSP27motik_3u:705": "śāntā ātmani cinmātratādarśanena layaṃ gatā / saṃsārakalanā yasya / saḥ / tādṛśaḥ / yaḥ puruṣaḥ / kalāvān api jñānākhyakalāyukto 'pi / niṣkalaḥ kalābhyaḥ niṣkrāntaḥ bhavati / svasya niṣkalacinmātratājñānāt / tathā yaḥ sacittaḥ api śuddhasattvasvarūpacittayuktaḥ api / niścittaḥ cittān niṣkrāntaḥ bhavati / malinacittābhāvāt / paṇḍitaiḥ saḥ jīvanmuktaḥ ucyate //MT_3,9.14//",
    "GSP27motik_3u:706": "yaḥ samastārthajāteṣu vyavahāry api śītalaḥ / parārtheṣv iva pūrṇātmā sa jīvanmukta ucyate //MU_3,9.15//",
    "GSP27motik_3u:707": "pūrṇātmā nirapekṣaśāntacinmātratvena tṛptātmā / yaḥ samastārthajāteṣu pravāhāgateṣu sakaleṣu prayojanasamūheṣu / śītalaḥ kim ayaṃ sidhyati na veti santāparahitaḥ bhavati / keṣv iva / parārtheṣv iva / yathā laukikaḥ parārtheṣu śītalaḥ bhavati / tathety arthaḥ / paṇḍitaiḥ sa jīvanmuktaḥ ucyate //MT_3,9.15//",
    "GSP27motik_3u:708": "jīvanmuktim uktvā kramaprāptāṃ videhamuktiṃ kathayati",
    "GSP27motik_3u:709": "jīvanmuktapadaṃ tyaktvā dehe kālavaśāt kṣate / cid yāty adehamuktatvaṃ pavanaḥ spandanām iva //MU_3,9.16//",
    "GSP27motik_3u:710": "cit lakṣaṇayā cidbhāvatāgataḥ jīvanmuktaḥ / dehe śarīre / kālavaśāt niyativaśena / kṣate naṣṭe sati / jīvanmuktapadam jīvanmuktatāṃ / tyaktvā / adehamuktatvaṃ videhamuktabhāvaṃ / yāti / ka iva kāṃ tyaktvā / pavana iva spandanām / yathā pavanaḥ spandanām ceṣṭākaraṇam / tyajati / tathety arthaḥ / pavanaḥ spandatām iveti vā pāṭhaḥ //MT_3,9.16//",
    "GSP27motik_3u:711": "jīvanmuktavat tasyāpi lakṣaṇāni leśataḥ kathayati",
    "GSP27motik_3u:712": "videhamukto nodeti nāstam eti na śāmyati / na san nāsan na dūrasthaṃ na cāhaṃ na ca vetarat //MU_3,9.17//",
    "GSP27motik_3u:713": "videhamuktaḥ anahambhāvena gṛhītasya dehasyāpy abhāvena videhamuktiṃ gataḥ puruṣaḥ / na udeti sadoditacinmātrabhāvena avasthānāt / tathā astam na eti / yathā tathā kalpitasya tadastasya tataḥ evotthānāt / anyathāsambhavāt / tathā na śāmyati saṃsārabhānābhāvaprasaṅgāt / na sat bhavati / bāhyāntarakaraṇāgocaratvāt / tathā asat na bhavati / etādṛkprapañcabhāvena bhānābhāvaprasaṅgāt / na hi śaśaśṛṅgaṃ kenāpi rūpeṇa bhātuṃ śaknoti / tathā dūrasthaṃ na bhavati / sarveṣām ahantāsāratvena sthitatvāt / tathā ahaṃ na bhavati / paricchinnaḥ pramātā na bhavati / aparimitapramātṛtvena sthitatvāt / tathā itarat parimitaṃ prameyaṃ / na bhavati / aparimitaprameyabhāvena sthitatvāt //MT_3,9.17//",
    "GSP27motik_3u:714": "viśvottīrṇatām uktvā viśvamayatāṃ leśataḥ kathayati",
    "GSP27motik_3u:715": "sūryo bhūtvā pratapati viṣṇuḥ pāti jagattrayam / rudraḥ sarvān saṃharati sarvān sṛjati padmajaḥ //MU_3,9.18//",
    "GSP27motik_3u:716": "asau śuddhacinmātratāṃ yātaḥ videhamuktaḥ sūryo bhūtvā sūryabhāvam āsādya / pratapati tāpakriyākartṛtvaṃ bhajati / tathā viṣṇuḥ bhūtvā jagattrayaṃ pāti rakṣati / evaṃ sarvatra yojyam / eṣāṃ sūryādīnāṃ ca bāhyāntaratvena dvaividhyaṃ jñeyam / bāhye hi sūryaḥ yaḥ vyomni dṛśyate / āntaras tu prāṇaḥ / sūryavat śarīrapākakāritvāt / tathā viṣṇuḥ buddhiḥ / tadvat saṅkalpasthitikāritvāt / tathā rudraḥ ahaṅkāraḥ / tadvat sarvasaṅkalpānāṃ svasmin layīkaraṇāt / tathā padmajaḥ manaḥ / tadvat saṅkalpotpādakatvāt / evaṃ yathāsambhavaṃ sarvatra yojyam / nanu kathaṃ videhamuktaḥ sūryādicarācarapadārthabhāvam āgatya tadgatāḥ sarvāḥ kriyāḥ karotīti cet / satyam / tatra carāḥ tāvat sphuṭam eva antaryāmiśuddhacittattvādhiṣṭhitāḥ lakṣyante / anyathā maraṇāvasthāṃ gateṣv api teṣu prāgvat kriyādhāratvaprasaṅgāt / nanu tatkriyāyāṃ prāṇa eva prerakaḥ dṛśyate / niṣprāṇānām acaraśarīrāṇāṃ niṣkriyatvadarśanāt / asad etat / na hi prāṇo nāmātra prerakatve samarthaḥ kaścic cetana iva lakṣyate / kiṃ tv anyasya kasyāpi svatantrasya cetanasya preraṇayā / devadattapreryamāṇakandukavat nirgamapraveśakārīva dṛśyate iti śuddhasya cinmātrasyaiva carāntaryāmitvena caragatakriyākartṛtvaṃ jñāyate / acareṣv api dṛśyamāṇā avasthitikriyā kriyātvāt caragatakriyāvat tatkṛtā eva jñeyā / yataḥ yatra sākṣāc cetanatayā bhāsamānānāṃ carāṇāṃ svakriyāyām asāmarthyam asti tatra sākṣāj jaḍatvena bhāsamānānāṃ acarāṇāṃ kā kathā kriyākāritve / tena yathā adhiṣṭhātṛbhūtena devadattena kvacit sthāpitāḥ stambhādayaḥ tiṣṭhanti tathā svāntargatena kenāpi tattvena sthāpitāḥ acarāḥ tiṣṭhantīti jñeyam / tatra devadattasya tebhyaḥ bahiḥsthatā pratyakṣam eva dṛśyate iti na tatra tasya tadantargatatvaṃ kalpyate / atra tu bahiḥ sthūlasya kasyāpy adarśanāt tadantargatatvaṃ kalpyate / bahirgatatvam api tasya na virudhyate ity āstām etat / evaṃ ca śuddhacinmātre paryavasitaṃ sarvakriyākartṛtvaṃ tanmayatāgate tasminn api siddham eva / samudre līnasya jalabindoḥ iva samudraguṇaviśiṣṭatvam / avaśiṣṭaṃ mṛtaśarīram api pakṣākṣiptam eva jñeyam / nanu tathāpi videhamuktaḥ sarvāḥ kriyāḥ karotīty etāvanmātram eva siddham / na tu sarvaṃ bhūtvety etat siddham / tatra kā vārteti cet / satyam / tatreyaṃ vārtā / carācarāḥ bhāvāḥ kimmayāḥ iti vicāryamāṇe tatsvarūpaṃ hastagrāhābhāvāt anirvācyatāyām eva viśrāmyati / anirvācyatā eva ca śuddhacittattvasya svarūpam iti śuddhacidrūpatāṃ gatasya videhamuktasya sarvabhāvo yukta eveti na ko 'pi virodhaḥ / etac ca śuddhacittattvasvarūpam anubhavatsu pratyakṣasiddham eva / tadavidvadarthe tu ayaṃ prayatnaḥ kṛta ity alaṃ prapañcena //MT_3,9.18//",
    "GSP27motik_3u:717": "khaṃ bhūtvā pavanaskandhān dhatte sarkṣasurāsurān / kulācalagaṇo bhūtvā lokapālapurāspadam //MU_3,9.19//",
    "GSP27motik_3u:718": "sarkṣasurāsurān nakṣatradevāsurasahitān / kulācalagaṇaḥ bhūtvā lokapālapurāspadaṃ bhavatīti sambandhaḥ //MT_3,9.19//",
    "GSP27motik_3u:719": "bhūmir bhūtvā bibhartīmāṃ lokasthitim akhaṇḍitām / tṛṇagulmalatā bhūtvā dadāti phalasantatim //MU_3,9.20//",
    "GSP27motik_3u:720": "spaṣṭam //MT_3,9.20//",
    "GSP27motik_3u:721": "bibhraj jalānalākāraṃ jvalati bhavati drutaḥ / candro 'mṛtaṃ prasravati mṛtiṃ hālāhalaṃ viṣam //MU_3,9.21//",
    "GSP27motik_3u:722": "jalākāraṃ bibhrad drutaḥ dravaguṇayuktaḥ / bhavati / analākāraṃ bibhrat jvalatīty yojyam / candro bhūtvā hālāhalaṃ bhūtveti sambandhanīyam //MT_3,9.21//",
    "GSP27motik_3u:723": "tejaḥ prakaṭayaty āśās tanoty āndhyaṃ tamo bhavat / śūnyaṃ sad vyomatām eti giriḥ san rodhayaty alam //MU_3,9.22//",
    "GSP27motik_3u:724": "rodhayati rodhanaṃ karoti //MT_3,9.22//",
    "GSP27motik_3u:725": "karoti jaṅgamaṃ cittve sthāvaraṃ sthāvarākṛtiḥ / bhūtvārṇavo valayati bhūstriyaṃ valayo yathā //MU_3,9.23//",
    "GSP27motik_3u:726": "cittve cidbhāve sthitvā / cidbhāvayukto bhūtveti yāvat / jaṅgamaṃ karoti sthāvarākṛtiḥ san sthāvaraṃ karoti / arṇavaḥ bhūtvā bhūstriyaṃ bhūr eva strī / tām valayati samantāt paryanteṣu āvṛṇoti / ko yathā / valayo yathā / yathā valayaḥ striyaṃ / arthāt strībhujaṃ / valayati / tathety arthaḥ //MT_3,9.23//",
    "GSP27motik_3u:727": "paramārkavapur bhūtvā prakāśe 'ntar visārayan / trijagattrasareṇvoghaṃ śāntam evāvatiṣṭhati //MU_3,9.24//",
    "GSP27motik_3u:728": "paramārkavapuḥ citsūryavapuḥ / bhūtvā / prakāśe prakāśarūpāyāṃ svabhittau / trijagattrasareṇvoghaṃ trijagadākhyaṃ paramāṇusamūhaṃ / visārayan vistārayan / śāntam eva sākṣibhāvena sthitatvāt tatkṛtakṣobharahitam evāvatiṣṭhati / yuktaṃ cārkasya prakāśe trasareṇvoghavisāraṇaṃ śāntam avasthānaṃ ca //MT_3,9.24//",
    "GSP27motik_3u:729": "viśeṣakalanām aśakyāṃ jñātvā sāmānyena kathayati",
    "GSP27motik_3u:730": "yat kiñcid idam ābhāti bhātaṃ vā bhām upaiṣyati / kālatrayagataṃ dṛśyaṃ tad asau sarvam eva vā //MU_3,9.25//",
    "GSP27motik_3u:731": "vā pakṣāntare / yat kiñcit idaṃ jagat / bhātam pūrvaṃ sphuritaṃ / tathā ābhāti adya sphurati / tathā bhām sphuraṇam / upaiṣyati agre āgamiṣyati / tat kālatrayagatam sarvaṃ dṛśyam asau uktaḥ videhamuktaḥ / bhavati //MT_3,9.25//",
    "GSP27motik_3u:732": "atra śrīrāmaḥ pṛcchati",
    "GSP27motik_3u:733": "katham evaṃ vada brahman bhūyate viṣamā hi me / dṛṣṭir eṣā tu duṣprāpā durākramyeti niścayaḥ //MU_3,9.26//",
    "GSP27motik_3u:734": "he brahman / tvaṃ vada kathaya / puruṣeṇa evam etādṛgguṇayuktena videhamuktena / katham bhūyate kathaṃ sampadyate / hi yasmāt kāraṇāt / me niścayaḥ / iti evaṃ / bhavati / iti kim / iti viṣamā kaṭhinā / eṣā pūrvoktā / dṛṣṭiḥ videhamuktirūpā dṛṣṭiḥ / duṣprāpā durākramyā ca bhavati //MT_3,9.26//",
    "GSP27motik_3u:735": "śrīvasiṣṭha uttaraṃ kathayati",
    "GSP27motik_3u:736": "muktir eṣocyate rāma brahmaitat samudāhṛtam / nirvāṇam etat kathitaṃ śṛṇu samprāpyate katham //MU_3,9.27//",
    "GSP27motik_3u:737": "he rāma / paṇḍitaiḥ eṣā etat videhamuktatvaṃ / muktiḥ ucyate / jīvanmuktatvasya sattvarūpacittāśrayatvenāmuktikalpatvāt / paṇḍitaiḥ etat brahma samudāhṛtam kathitam / sarvapadārthabhāvena bṛṃhaṇābhāktvāt / paṇḍitaiḥ etat nirvāṇaṃ kathitam sarvathā parimitāhantāyāḥ layībhāvāt / tvaṃ śṛṇu etat puruṣeṇa kathaṃ prāpyate //MT_3,9.27//",
    "GSP27motik_3u:738": "yad idaṃ dṛśyate dṛśyam ahaṃtvattādisaṃyutam / sato 'py asyāpy anutpattyā buddhyā vaitad avāpyate //MU_3,9.28//",
    "GSP27motik_3u:739": "asmābhiḥ / ahaṃtvattādisaṃyutaṃ yad idam dṛśyaṃ jagat / dṛśyate anubhūyate / sataḥ api evam eva sthitasyāpi / asya jagataḥ / anutpattyāḥ buddhyā anutpannam evedam ity evaṃrūpasya abhāvasya jñānenaiva / tajjagadviṣayānutpannatvajñāneneti yāvat / etat uktaguṇaṃ videhamuktatvam / avāpyate prāpyate / apivāśabdau evaśabdārthe / etena dṛśyātyantābhāvasya videhamuktiṃ prati kāraṇatvam uktam //MT_3,9.28//",
    "GSP27motik_3u:740": "śrīrāmaḥ punaḥ pṛcchati",
    "GSP27motik_3u:741": "videhamuktās trailokyaṃ sampadyante yadā tadā / manye te sargatām eva gatā vedyavidāṃ vara //MU_3,9.29//",
    "GSP27motik_3u:742": "videhamuktāḥ yadā yadi / trailokyaṃ sampadyante / he vedyavidāṃ vara / ahaṃ manye / tadā te sargatām eva gatāḥ sargabhāvam eva gatāḥ bhavanti / sargāntargatapadārthabhāvenaiva sphuraṇāt //MT_3,9.29//",
    "GSP27motik_3u:743": "śrīvasiṣṭha uttaraṃ kathayati",
    "GSP27motik_3u:744": "vidyate cet tribhuvanaṃ tat tattāṃ samprayāntu te / yatra trailokyaśabdārtho na sambhavati kaścana //MU_3,9.30//",
    "GSP27motik_3u:745": "tatra trilokatāṃ yātaṃ brahmety uktyarthadhīḥ kutaḥ /",
    "GSP27motik_3u:746": "tasmān no sambhavaty anyā jagacchabdārthakalpanā //MT_3,9.31//",
    "GSP27motik_3u:747": "tribhuvanaṃ sargaḥ /ced yadi / vidyate satyaṃ bhavati / tat tadā / te videhamuktāḥ / tattām tribhuvanatāṃ / samprayāntu samyak gacchantu / yatra yasmin sthāne / kaścana trailokyaśabdārthaḥ trailokyaśabdayuktaḥ arthaḥ / trailokyaśabdārthaḥ trailokyākhyaḥ śabdaḥ tadarthaś ceti yāvat / na sambhavati / tatra tasmin sthāne / ity uktyarthadhīḥ evaṃrūpoktyarthākārā dhīḥ / evaṃrūpā uktiḥ evaṃrūpaḥ arthaś ceti yāvat / kutaḥ bhavati / trailokyaśabdārthayor asambhavāt / na sambhavatīty arthaḥ / iti kim / iti brahma lakṣaṇayā videhamuktaḥ / trilokatāṃ sargatāṃ / yātaṃ bhavati / upasaṃhāraṃ karoti tasmād iti / tasmāt tato hetoḥ / anyā brahmaṇaḥ anyā / jagacchabdārthakalpanā jagacchabdārtharūpā kalpanā / na bhavati //MT_3,9.30-31//",
    "GSP27motik_3u:748": "anena prasaṅgena jagadbrahmaṇoḥ aikyam eva punaḥ punaḥ kathayati",
    "GSP27motik_3u:749": "ananyac chāntam ābhāsamātram ākāśanirmalam / brahmaiva jagad ity eva satyaṃ satyāvabodhinaḥ //MU_3,9.32//",
    "GSP27motik_3u:750": "jagat kartṛ / ananyat sarvarūpatvena sthitatvāt svavyatiriktavasturahitaṃ / śāntaṃ svarūpe viśrāntam / ābhāsamātrakam ābhāsamātrasvarūpam / ākāśanirmalam ākāśavat svaccham / brahma eva bhavati / ity eva etad eva / satyāvabodhinaḥ satyajñānayuktasya / satyaṃ bhavati //MT_3,9.32//",
    "GSP27motik_3u:751": "atra dṛṣṭāntaṃ kathayati",
    "GSP27motik_3u:752": "yathā hi hemakaṭake vicāryāpi na dṛśyate / kaṭakatvaṃ kvacin nāma ṛte nirmalahāṭakam //MU_3,9.33//",
    "GSP27motik_3u:753": "yathā hīti dṛṣṭāntatvadyotakam / asmābhiḥ / hemakaṭake suvarṇavalaye / vicāryāpi vicārayitvāpi / nirmalahāṭakam ṛte kaṭakatvaṃ nāma kvacit na dṛśyate / yathā kaṭakaṃ hemaiva bhavati tathā jagat brahmaiva bhavatīti pūrvaślokadṛṣṭāntatayā yojyam uttaraślokadvayaṃ ca //MT_3,9.33//",
    "GSP27motik_3u:754": "dvitīyaṃ dṛṣṭāntaṃ kathayati",
    "GSP27motik_3u:755": "jalād ṛte payovīcau nāhaṃ paśyāmi kiñcana / vīcitvaṃ tvādṛśair dṛṣṭaṃ yat tu nāsty eva tatra hi //MU_3,9.34//",
    "GSP27motik_3u:756": "ahaṃ payovīcau jalataraṅge / jalād ṛte kiñcana na paśyāmi payovīcau nāsti //MT_3,9.34//",
    "GSP27motik_3u:757": "tṛtīyaṃ dṛṣṭāntaṃ kathayati",
    "GSP27motik_3u:758": "spandatvaṃ pavanād anyan na kadācana kutracit / spanda eva sadā vāyur jagat tasmān na vidyate //MU_3,9.35//",
    "GSP27motik_3u:759": "kadācana kutrāpi kāle / kutracit kutrāpi deśe / spandatvam pavanāt anyat na bhavati / yataḥ vāyuḥ spanda eva bhavati / phalitaṃ kathayati jagad iti / yataḥ jagataḥ brahmatve dṛṣṭāntatrayam asti tasmāt jagat na vidyate / ataś ca videhamuktasya sargatāgamanaṃ kathaṃ bhavatīti bhāvaḥ //MT_3,9.35//",
    "GSP27motik_3u:760": "punar api pūrvoktam artham eva sadṛṣṭāntaṃ kathayati",
    "GSP27motik_3u:761": "yathā śūnyatvam ākāśas tāpa eva marau jalam / teja eva yathāloko brahmaiva trijagat tathā //MU_3,9.36//",
    "GSP27motik_3u:762": "spaṣṭam //MT_3,9.36//",
    "GSP27motik_3u:763": "śrīrāmaḥ pṛcchati",
    "GSP27motik_3u:764": "atyantābhāvasampattyā jagaddṛśyasya muktatā / yayodeti mune yuktyā tāṃ mamopadiśottamām //MU_3,9.37//",
    "GSP27motik_3u:765": "he mune / jagaddṛśyasya jagadrūpasya dṛśyasya / yayā yuktyā atyantābhāvasampattyā atyantābhāvasampādanena / muktatā udeti / tvam mama uttamāṃ niratiśayām / tām yuktiṃ / upadiśa / jagadviṣayasyātyantābhāvasya muktatāsādhane kathaṃ sāmarthyam astīty atra yuktiṃ kathayeti bhāvaḥ //MT_3,9.37//",
    "GSP27motik_3u:766": "nanu yuktim eva kiṃ punaḥ punaḥ pṛcchasīty atrottarakathanapūrvaṃ praśnāntaraṃ karoti",
    "GSP27motik_3u:767": "mithaḥ sampannayor draṣṭṛdṛśyayor ekasaṅkṣaye / dvayābhāve sthitiṃ yāte nirvāṇam avaśiṣyate //MU_3,9.38//",
    "GSP27motik_3u:768": "dṛśyasya jagatas tasmād atyantānudbhavo yathā / brahma cetthaṃ svabhāvasthaṃ budhyate vada me tathā //MU_3,9.39//",
    "GSP27motik_3u:769": "uktanītyā mithaḥ sampannayoḥ yataḥ tvayaivaitad uktam iti śeṣaḥ / yataḥ tvayā eva uktaṃ mithaḥ sampannayoḥ uktanītyā mithaḥ siddhayoḥ / draṣṭṛdṛśyayoḥ madhye / ekasaṅkṣaye sati / tataḥ dvayābhāve sthitiṃ yāte sati / nirvāṇaṃ kaivalyam / avaśiṣyate / tasmāt tataḥ kāraṇāt / dṛśyasya jagataḥ dṛśyasvarūpasya jagataḥ / atyantānudbhavaḥ atyantābhāvasvarūpā atyantānutpattiḥ / yathā yayā yuktyā / budhyate jñāyate / tathā brahma jagadbhāvena bṛṃhitaṃ śuddhacittattvaṃ / itthaṃ jagadrūpeṇa / svabhāvasthaṃ svarūpasthaṃ / yathā budhyate / tvaṃ tathā ca me vada kathaya //MT_3,9.38-39//",
    "GSP27motik_3u:770": "rasāveśenonmattavat punar api dṛśyātyantābhāvasiddhiyuktiṃ brahmaṇaḥ itthaṃsvabhāvāvasthitiyuktiṃ ca pṛcchati",
    "GSP27motik_3u:771": "kayaitaj jñāyate yuktyā katham etat prasidhyati / / etasmiṃs tu mune siddhe na sādhyam avaśiṣyate //MU_3,9.40//",
    "GSP27motik_3u:772": "etat ayaṃ dṛśyātyantābhāvaḥ idam brahmaṇaḥ itthaṃsvabhāvāvasthānaṃ ca / nanu kimartham atra punaḥ punaḥ praśnān karoṣīty / atrāha etasmin iti / he mune / etasmin siddhe sati / sādhyam sādhanīyaṃ / nāvaśiṣyate avaśiṣṭaṃ na bhavati / muktimātrasyaivākāṅkṣitatvāt tasya cānenaiva siddhatvāt //MT_3,9.40//",
    "GSP27motik_3u:773": "śrīvasiṣṭhaḥ uttaraṃ kathayati",
    "GSP27motik_3u:774": "bahukālam iyaṃ rūḍhā mithyājñānaviṣūcikā / / nūnaṃ vicāramantreṇa nirmūlam upaśāmyati //MU_3,9.41//",
    "GSP27motik_3u:775": "nūnaṃ niścaye / iyaṃ mithyājñānaviṣūcikā śuddhacinmātre dṛśyam idam ity evaṃrūpo jñānaviśeṣaḥ / rūḍhā manasi satyatvena bhātā / yuktaṃ ca mantreṇa viṣūcikāyāḥ upaśamanam / vicāraś cātra kiṃrūpam idaṃ dṛśyam ity evaṃrūpo jñeyaḥ //MT_3,9.41//",
    "GSP27motik_3u:776": "nanv asmin samaye mayā kṛta eva leśato vicāraḥ / tat katham idaṃ dṛśyaṃ na śāntam ity / atrāha",
    "GSP27motik_3u:777": "na śakyate jhagity eva samucchedayituṃ kṣaṇāt / samaprayatane hy adrau samārohāvarohaṇe //MU_3,9.42//",
    "GSP27motik_3u:778": "samucchedayituṃ nāśayitum / uttarārdhenaitat samarthayati sameti / yathā kaścit parvatāgram ārūḍhaḥ tataś cāvataritum icchan na jhagity evāvatarituṃ śaknoti / tathā cirarūḍhā dṛśyasatyatāpratītiḥ na jhagiti dūrīkartuṃ śakyate iti bahukālaṃ vicāraḥ kartavya iti bhāvaḥ //MT_3,9.42//",
    "GSP27motik_3u:779": "yuktikathanaṃ phalitatvena pratijānīte",
    "GSP27motik_3u:780": "tasmād abhyāsayogena yuktyā nyāyopapattibhiḥ / jagadbhrāntir yathā śāmyet tathedaṃ kathyate śṛṇu //MU_3,9.43//",
    "GSP27motik_3u:781": "tasmāt tato hetoḥ / abhyāsayogena vicārābhyāsayuktyā / tathā yuktyā svabuddhikṛtayā yuktyā / tathā nyāyopapattibhiḥ nyāyaśāstreṣūktābhiḥ yuktibhiḥ / jagadbhrāntiḥ dṛśyasvarūpajagadbhramaḥ / yathā yena prakāreṇa / śāmyet / tathā tena prakāreṇa / idam vakṣyamāṇaṃ vāgjālaṃ / mayā kathyate / tvaṃ tat śṛṇu śravaṇaviṣayaṃ kuru //MT_3,9.43//",
    "GSP27motik_3u:782": "nanu tacchravaṇena mama kiṃ setsyatīty / atrāha",
    "GSP27motik_3u:783": "vadāmy ākhyāyikāṃ rāma yām imāṃ bodhasiddhaye / tāṃ cec chṛṇoṣi tat sādho mukta evāsi buddhimān //MU_3,9.44//spaṣṭam //MT_3,9.44//",
    "GSP27motik_3u:784": "samanantarakṛtāṃ pratijñāṃ sampādayan prakaraṇārambhe pratijñātaṃ savistarakathanaṃ prastauti",
    "GSP27motik_3u:785": "athotpattiprakaraṇaṃ mayedaṃ tava kathyate / / yaḥ kilotpadyate rāma tena muktena bhūyate //MU_3,9.45//",
    "GSP27motik_3u:786": "athaśabdaḥ ānantaryārthaḥ saṅkṣepakathanānantaratāṃ dyotayati / kimartham utpattiprakaraṇam eva prathamaṃ kathyate ity / atrāha yaḥ kileti / ataḥ muktikathane pravṛttair asmābhiḥ utpattiprakaraṇakathanam eva kāryam / anyathā nirādhārāyāḥ mukteḥ kathanam ayuktaṃ syād iti bhāvaḥ //MT_3,9.45//",
    "GSP27motik_3u:787": "vistareṇa kathayiṣyamāṇe 'sminn utpattiprakaraṇe tvaṃ kiṃ kathayasīty / atrāha",
    "GSP27motik_3u:788": "iyam itthaṃ jagadbhrāntir bhāty ajātaiva khātmikā / ity utpattiprakaraṇe kathyate 'smin mayādhunā //MU_3,9.46//",
    "GSP27motik_3u:789": "iyam puraḥsphuraṇaśīlā / jagadbhrāntiḥ jagadākāraḥ bhramaḥ / itthaṃ anayā yuktyā / ajātā eva anutpannā eva / ataḥ khātmikā ākāśasvarūpā satī / bhāti sphurati / iti etat / mayā adhunā asmin utpattiprakaraṇe kathyate //MT_3,9.46//",
    "GSP27motik_3u:790": "utpattiprakaraṇam eva kathayiṣyan sthūṇānikhanananyāyenotpattimūlakāraṇabhūtaśuddhacinmātraprakaṭanārtham ādau tadāvarakaprapañcalayaṃ tāvat kathayati",
    "GSP27motik_3u:791": "yad idaṃ dṛśyate kiñcij jagat sthāvarajaṅgamam / / sarvaṃ sarvaprakārāḍhyaṃ sasurāsurakiṃnaram //MU_3,9.47//",
    "GSP27motik_3u:792": "tan mahāpralaye prāpte rudrādipariṇāmini / bhavaty asad adṛśyaṃ ca kvāpi yāti vinaśyati //MU_3,9.48//kiñcit anirvācyasvarūpam / sarvaprakārāḍhyaṃ samastabhāvābhāvādiprakārayuktaṃ / mahāpralaye turyākhye avasthāviśeṣe mahākalpāntasamaye ca / rudrādipariṇāmini rudrādilayayukte / rudro 'tra ahaṅkāraḥ saṃhārādhikārī śrīmahādevo jñeyaḥ / ādiśabdena buddhyādeḥ sṛṣṭisthityadhikāriṇaḥ viṣṇvādeś ca grahaṇam / adṛśyam bāhyendriyāgocaram / nanu katham adṛśyaṃ ca bhavatīty / atrāha kvāpīti / kvāpi yāti anirvācye kasmin cittattve ekatāṃ yāti / anyatayā sphuratīti yāvat / ata eva vinaśyati adarśanaṃ gacchati / na hi bhāsamānasya sarvathā vināśo yuktaḥ / śuktikārajatasyāpi sarvathā vināśaprasaṅgāt / na hi śuktikārajataṃ sarvathā vinaśyati / kiṃ tu śuktibhāvena sphurati //MT_3,9.47-48//",
    "GSP27motik_3u:793": "nanu bhāsamānasyaitasya jagataḥ nāśe kiṃ śiṣyate / bhāsamānasya śuktikārajatasya nāśe hi śuktikā śiṣyate ity / atrāha",
    "GSP27motik_3u:794": "tataḥ stimitagambhīraṃ na tejo na tamas tatam / anākhyam anabhivyaktaṃ sat kiñcid avaśiṣyate //MU_3,9.49//tataḥ dṛśyanāśānantaram / kiñcit arthāt dṛśyavināśasākṣisvarūpaṃ kim api anirvācyaṃ vastu / śiṣyate śiṣṭaṃ bhavati / anyathā bhāsamānasya iyataḥ jagataḥ kutrāvasthānaṃ syān / na hi bhāsamānasya vināśo ghaṭasvarūpanāśavat yuktaḥ / śuktikārajatanāśavad anyarūpatayā sphuraṇamātrarūpatvāt / anyarūpatayā sphuraṇaṃ prādhānyaṃ vinā nopapadyata iti / kiñcit kathambhūtam / stimitagambhīram / stimitam cetyaunmukhyākhyaspandarahitam / gambhīram svaviṣayāvagāhitrabhāvenāvagāhanakriyāviṣayatvābhāvena ca avagāhitum aśakyam / tādṛśaṃ ca tat tādṛśaṃ ceti / punaḥ kathambhūtaṃ / na tejaḥ śuddhacinmātrarūpatvena jīvādisvarūpalaukikacetanavyatiriktam ity arthaḥ / tathā na tamaḥ jaḍapadārthavyatiriktam ity arthaḥ / atha vā cinmātrarūpatvena cetyasvarūpabāhyatejastamovyatiriktam iti jñeyam / punaḥ kathambhūtam / sarvatrānusyūtam / punaḥ kathambhūtam / anākhyam ākhyākartṛtvenāvasthānāt ākhyāviṣayatvābhāvāc cākhyātum aśakyam ity arthaḥ / punaḥ kathambhūtaṃ / anabhivyaktam bāhyāntaḥkaraṇāgocaratvena aprakaṭasvarūpam / kṛtaś ca pūrvam eṣāṃ viśeṣaṇānāṃ hetuhetumadbhāvena śṛṅkhalābandha iti na punar āyastam //MT_3,9.49//",
    "GSP27motik_3u:795": "avaśiṣṭatayā proktaṃ vastu punar api vistareṇa viśinaṣṭi",
    "GSP27motik_3u:796": "na śūnyaṃ nāpi cākāśaṃ na dṛśyaṃ na ca darśanam / na ca bhūtapadārthaugho yad anantatayā sthitam //MU_3,9.50//",
    "GSP27motik_3u:797": "anantatayā anantabhāvena / sthitaṃ yat vastu / śūnyaṃ na bhavati / tattve hi jagadadhiṣṭhānatvam ayuktaṃ syāt / na hi śūnyaṃ kasyāpi adhiṣṭhānaṃ dṛṣṭam / tatra bhāsamānasya picchikādeḥ nāyanaraśmyadhiṣṭhānatvāt / tathā yat vastu / ākāśaṃ na bhavati / proktanyāyena śūnyavyatiriktatvāt / ākāśasya ca śūnyaikamayatvāt / yat dṛśyaṃ na bhavati / kevaladraṣṭṛsvarūpatvāt / yat vastu / darśanam na bhavati / draṣṭṛdṛśyānapekṣasiddhikatvāt / yat bhūtapadārthaughaḥ na bhavati / tattve hi jaḍaṃ syāt //MT_3,9.50//",
    "GSP27motik_3u:798": "kim apy avyapadeśātma pūrṇāt pūrṇatarākṛti / na san nāsan na sadasan nābhāvo bhavanaṃ na ca //MU_3,9.51//",
    "GSP27motik_3u:799": "pūrṇāt pūrṇatvenābhimatāt ākāśādeḥ / pūrṇatarākṛti pūrṇatarākāram / yat vastu / kim apy avyapadeśātma kim apy anirvācyasvarūpaṃ bhavati / tathā yat sat na bhavati / [...] jagadadhiṣṭhānatvāyogāt / tathā yat sadasat na bhavati / ubhayadoṣaprasaṅgāt / tathā yat abhāvaḥ na bhavati / tadviruddhābhāvatayāpy avasthānāt //MT_3,9.51//",
    "GSP27motik_3u:800": "cinmātraṃ cetyarahitam anantam ajaraṃ śivam / anādimadhyaparyantaṃ yad anādhi nirāmayam //MU_3,9.52//",
    "GSP27motik_3u:801": "yat evaṃvidhaṃ bhavati / evaṃvidhaṃ kīdṛg ity apekṣāyām āha cinmātram ityādi / cinmātram kevalaṃ citsvarūpam / ata eva cetyarahitam cetyārūṣitam / anantam svāntasyāpi sākṣitvena sthitatvāt / tatra hi anādimadhyaparyantam ādimadhyaparyantavyavasthākārideśakālabhāsakatvāt ādimadhyaparyantarahitam / anādhi cittābhāvena tadāśritādhirahitam / nirāmayam bhāvābhāvādisvarūparogarahitam //MT_3,9.52//",
    "GSP27motik_3u:802": "yasmiñ jagat prasphurati dṛṣṭimauktikahaṃsavat / yaś cedaṃ yaś ca naivedaṃ devaḥ sadasadātmakaḥ //MU_3,9.53//",
    "GSP27motik_3u:803": "yasmin vastuni / jagat prasphurati adhiṣṭheyatayā vilasati / kathaṃ / dṛṣṭimauktikahaṃsavat / dṛṣṭau sphuritau mauktikahaṃsau dṛṣṭimauktikahaṃsau / tāv iva tadvat / rogavaśena hi dṛṣṭyavayavabhūtāḥ raśmayaḥ mauktikabhāvena haṃsabhāvena cākāśe sphuranti / sadasadātmakaḥ sadasatsvarūpaḥ / anirvācya iti yāvat / yaḥ devaḥ / yaḥ krīḍāśīlaḥ dyotanaśīlaś ca / idaṃ idantayā viṣayīkṛtaṃ bhāvajātaṃ bhavati / sārabhāvena sthitatvāt / yaḥ devaḥ idaṃ na bhavati / ahantāsāratvena sthitatvāt //MT_3,9.53//",
    "GSP27motik_3u:804": "akarṇajihvo 'nāsātvaṅnetraḥ sarvatra sarvadā / yaḥ śṛṇoty āsvādayati jighran spṛśati paśyati //MU_3,9.54//",
    "GSP27motik_3u:805": "akarṇajihvaḥ śrotrendriyarasanendriyarahitaḥ / tathā anāsātvaṅnetraḥ ghrāṇendriyatvagindriyanetrendriyarahitaḥ / yaḥ sarvatra sarvadeśeṣu / sarvadā sarvakāleṣu / śṛṇoti samastaśabdaśravaṇakriyāṃ karoti / āsvādayati samastāsvādāsvādanakriyāṃ karoti / jighran bhavati / samastagandhaśiṅghaṇakriyāṃ kurvan bhavati / spṛśati samstasparśasparśanakriyāṃ karoti / paśyati samastarūpadarśanakriyāṃ karoti / samastadeśakālagatasamastaprasādasamastendriyasāratvena sthitatvāt śravaṇādikriyākartṛtvābhimānagrastasamastadeśakālagatasamastapramātṛbhāvena vā sthitatvāt / na cendriyasāratvena sthitasyāsyānyendriyāpekṣā yuktā / indriyāṇām indriyāntaranairapekṣyeṇa tatsārasyāpi tadvat tadapekṣāyāḥ ayuktavāt / kalpyamānānām api teṣāṃ etatsāratvaṃ vinā nakiñcidrūpatvāpatteḥ / etatsāratve tu etasyaiva tadbhāvenāpi sthitatvāt / sarvapramātṛbhāvena sthitatve api nendriyāntarāpekṣā / tadindriyair evendriyamattvena indriyāntarāṇām anupayogitvāt //MT_3,9.54//",
    "GSP27motik_3u:806": "sa eva sadasadrūpaṃ yenālokena lakṣyate / sargacitram anādyantaṃ kharūpaṃ cāpy arañjanam //MU_3,9.55//",
    "GSP27motik_3u:807": "sa eva cinmātrasvarūpaḥ san draṣṭṛtām āpannaḥ sa eva / na tv anyaḥ kaścit / yenālokena yatsvarūpeṇa / sargacitraṃ jagadrūpaṃ citram / citprakāśena lakṣyate dṛśyate / cidālokaṃ vinā draṣṭuḥ jagaddarśanāsambhavāt / kathambhūtaṃ sargacitraṃ / sadasadrūpaṃ / phalataḥ sadasadbhyām anirvacanīyam / punaḥ kathambhūtam / anādyantam anādyantacinmātrasāratvenādyantarahitam ity arthaḥ / punaḥ kathambhūtaṃ ca / kharūpaṃ ca / ābhāsamātrarūpatvena svapnavat ākāśarūpaṃ cety arthaḥ / punaḥ kathambhūtam / arañjanam bhāsamānābhiḥ bhāvābhāvarañjanābhiḥ śuddhatvena paramārthato muktam ity arthaḥ / apiśabdaḥ pādapūraṇārthaḥ //MT_3,9.55//",
    "GSP27motik_3u:808": "ardhonmīlitadṛgbhrūbhūmadhyatārakavaj jagat / vyomātmaiva sadābhāsaṃ svarūpaṃ yo 'bhipaśyati //MU_3,9.56//",
    "GSP27motik_3u:809": "yaḥ svarūpaṃ cinmātrākhyaṃ svabhāvaṃ / jagat naśvaracetyarūpaṃ / paśyati svagocarīkaroti / kathambhūtam jagat / vyomātmaiva paramārthato jagadrūpatābhāvāt nakiñcidrūpam eva / punaḥ kathambhūtaṃ / sadābhāsaṃ sad ivābhāsata iti sadābhāsam / paramārthato na sad ity arthaḥ / kathaṃ paśyati / ardhonmīlitadṛgbhrūbhūmadhyatārakavat / ardham unmīlitā dṛk yena / saḥ ardhonmīlitadṛk / bhruvau eva bhūḥ sthānaṃ / tasyā madhyaṃ bhrūbhūmadhyaṃ / ardhonmīlitadṛśaḥ bhrūbhūmadhye bhāsamānā yā tārakā / tadvat / ardhonmīlitanetraḥ puruṣaḥ svabhrūmadhye svadṛṣṭiraśmim eva tārakākārāṃ yathā paśyati / tathety arthaḥ / abhinayagamyaś cārthaḥ //MT_3,9.56//",
    "GSP27motik_3u:810": "yasyānyad asti na vibhoḥ kāraṇaṃ śaśaśṛṅgavat / yasyedaṃ ca jagat kāryaṃ taraṅgaugha ivāmbhasaḥ //MU_3,9.57//",
    "GSP27motik_3u:811": "yasya vibhoḥ kāraṇaṃ nāstīty arthaḥ / nanu kathaṃ nāsya kāraṇam asti / satyam / tatkāraṇaṃ cidrūpam acidrūpaṃ vā / nāntyaḥ cidrūpaṃ prati acidrūpakāraṇatvāyogāt / ādye tu sa eva cidrūpaḥ cidrūpasya svasya kāraṇaṃ kathaṃ syāt / iti sarvasya jagataḥ tatkāryatvaṃ kathayati yasyedam iti / jagataḥ cinmātrakāryatvaṃ svapnajagadvaj jñeyam //MT_3,9.57//",
    "GSP27motik_3u:812": "jvalataḥ sarvato 'jasraṃ cittasthālīṣu tiṣṭhataḥ / yasya cinmātradīpasya bhāsā bhāti jagattrayam //MU_3,9.58//",
    "GSP27motik_3u:813": "yasya cinmātradīpasya / dīpatvaṃ cāsya prakāśakatvena jñeyam / bhāsā indriyadvāranirgatayā citprabhayā / jagattrayam avasthātraye bhāsamānaṃ prapañcatrayaṃ / bhāti sphurati / kathambhūtasya / sarvataḥ sarvatra / jvalataḥ sarvaṃ prakaṭayituṃ samarthasyety arthaḥ / punaḥ kathambhūtasya / cittasthālīṣu cittarūpeṣu pātreṣu / tiṣṭhataḥ sārabhāvena sthitavataḥ / yuktaṃ ca dīpasya pātreṣv avasthānam / yady api suṣuptau cittaṃ līyata eva tathāpi bījatvenātrāsyāvasthānāt evam uktam / bahir api bhūrbhuvassvarākhyaṃ jagattrayaṃ cittenaiva bhāti //MT_3,9.58//",
    "GSP27motik_3u:814": "yaṃ vinārkādayo 'py ete prakāśās timiropamāḥ / sati yasmin pravartante trijaganmṛgatṛṣṇikāḥ //MU_3,9.59//",
    "GSP27motik_3u:815": "yaṃ vinā cakṣurindriyasārabhāvena sthitaṃ yaṃ vinā / ete dṛśyamānāḥ / arkādayo 'pi timiropamā andhakārasadṛśāḥ / bhavanti / cakṣuṣā aprakāśitāḥ sūryādayo hi sphuṭam evāndhakārasadṛśā eva / satīti / yathā sūryasannidhāne mṛgatṛṣṇikāḥ pravartante / tathā yatsannidhāne trijagad ity arthaḥ //MT_3,9.59//",
    "GSP27motik_3u:816": "saspande samudetīva niḥspande 'ntargateva ca / iyaṃ yasmiñ jagallakṣmīr alāta iva cakratā //MU_3,9.60//",
    "GSP27motik_3u:817": "yasmin saspande dṛśyaunmukhyākhyaspandayukte sati / jagallakṣmīḥ samudetīva / niḥspande sati / antargateva tadantargateva ca bhavati / paramārthato nodeti nāntargacchatīti ivaśabdopādānam / kasminn ivālāta iva / yathālāte saspande bhrāmite sati / cakratā cakrākāratvam / udeti / aspande sati / alātāntargateva bhavati / tathety arthaḥ //MT_3,9.60//",
    "GSP27motik_3u:818": "jagannirmāṇavilayavilāso vyāpako mahān / spandāspandātmako yasya svabhāvo nirmalo 'kṣayaḥ //MU_3,9.61//",
    "GSP27motik_3u:819": "jagannirmāṇavilayavilāsaḥ jagatsṛṣṭisaṃhāravilāsaḥ / yasyākṣayaḥ nāśarahitaḥ / nirmalaḥ bhedamālinyādūṣitaḥ / mahān mahattvayukta / ata eva vyāpakaḥ / svabhāvaḥ svarūpam eva / bhavati / na tv anyat / kathaṃ / sṛṣṭisaṃhāravilāsaḥ cetyamāno 'cetyamāno vā ity etasyāsatkalpatvād alaṃ taccintayādye cidviṣayatayā cidantargatatvāt tadrūpa eveti na virodhaḥ / kathambhūtaḥ / spandāspandātmakaḥ spandāspandasvarūpaḥ / tatra sṛṣṭivilāsaḥ spandamayaḥ / aspandamayaḥ saṃhāravilāsaḥ //MT_3,9.61//",
    "GSP27motik_3u:820": "spandāspandamayī yasya pavanasyeva sarvagā / sattā nāmnaiva bhinneva vyavahārān na vastutaḥ //MU_3,9.62//",
    "GSP27motik_3u:821": "yasya spandāspandamayī sattā / cetyaunmukhyayuktā sattā spandamayī / tadrahitāspandamayī / vyavahārān nāmnaiva vyavahārārthaṃ kṛtena nāmnā eva / bhinnā iva / kathambhūtā / sarvagā viśve taduttīrṇe ca svarūpe gatā / kasyeva / pavanasyeva / pavanasya spandamayī sattā yayā vṛkṣādayaḥ kampante / 'spandamayī ākāśasvarūpā / nanu kathaṃ spandāspandamayyāḥ sattāyā ekatvaṃ / satyaṃ / saspandasya niḥspandasya ca jalasyaikatvaṃ yathā nipuṇair niścīyate tathātrāpīti na virodhaḥ //MT_3,9.62//",
    "GSP27motik_3u:822": "sarvadaiva prabuddho yaḥ supto yaḥ sarvadaiva ca / na prasupto na buddhaś ca yaḥ sarvatraiva sarvadā //MU_3,9.63//",
    "GSP27motik_3u:823": "yaḥ sarvadaiva sarvāsu daśāsv eva / prabuddhaḥ sākṣitayāvasthānāt prakṛṣṭajñānayukta eva / yaḥ sarvadā eva suptaś ca / tatparāmarśarahitatvāt suptiṃ gataś ca bhavati / yaḥ sarvatraiva sarvadeśeṣu eva / sarvadā sarvāvasthāviśeṣeṣu / prasupto na bhavati / nityaṃ bodharūpatvāt / buddhaś ca na bhavati / upekṣayā svaparāmarśe 'pi vimukhatvāt //MT_3,9.63//",
    "GSP27motik_3u:824": "yadaspandaḥ śivaṃ śāntaṃ yatspandas trijagatsthitiḥ / spandāspandavilāsātmā ya eko bharitākṛtiḥ //MU_3,9.64//",
    "GSP27motik_3u:825": "iti / yadaspandaḥ yaccetyaunmukhyarāhityam / śāntaṃ kṣobharahitaṃ / śivam ānandaḥ / bhavati / yatspandaḥ yaccetyaunmukhyam / trijagatsthitiḥ trijagatsattā / bhavati / yaḥ ekaḥ spandāspandavilāsātmā cetyaunmukhyatāyuktatadrahitasvarūpaḥ / bhavati / kathambhūtaḥ / bharitākṛtiḥ / bharitā sarvamayī / ākṛtiḥ svarūpaṃ yasya / tādṛśaḥ / ekasya yugapatspandamayatvaṃ vaicitryāvaham //MT_3,9.64//",
    "GSP27motik_3u:826": "āmoda iva puṣpeṣu na naśyati vināśiṣu / pratyakṣastho 'py athāgrāhyaḥ śauklyaṃ śuklapaṭeṣv iva //MU_3,9.65//",
    "GSP27motik_3u:827": "yaḥ vināśiṣu padārtheṣu / na naśyati tannāśe 'pi tadupādānatayā sūkṣmatvenāvasthānāt / na hi ghaṭe naṣṭe 'pi tadapekṣayā sūkṣmam upādānabhūtaṃ mṛtsvarūpaṃ naśyati / ka ivāmoda iva / yathā puṣpe naṣṭe 'pi tadāmodaḥ ākāśe bhrāmyan kiñcit kālaṃ na naśyati / tathety arthaḥ / yaḥ agrāhyaḥ kenāpi bāhyenāntareṇa vendriyeṇa grahītuṃ śakyo na bhavati / kathambhūto 'pi / pratyakṣastho 'pi pratyakṣe vartamāno 'pi / na hi kasyacit svātmāpratyakṣaḥ nāham atrāsmīti / kim iva / śauklyam iva / yathā paṭe vartamānaṃ śuklatvaṃ pratyakṣam api na hastena grāhyaṃ bhavati / tathety arthaḥ //MT_3,9.65//",
    "GSP27motik_3u:828": "mūkopamo 'pi yo vaktā mantā yo 'py upalopamaḥ / yo bhoktā nityatṛpto 'pi kartā yaś cāpy akiñcana //MU_3,9.66//",
    "GSP27motik_3u:829": "yaḥ vaktā bhavati / sarvavaktṛrūpatayā sthitatvāt / kathambhūto 'pi / mūkopamo 'pi mūkopamatvaṃ cāsya nirvikalpatvāt / yaḥ mantāpi jñātā / na hi taṃ vinā ko 'py anyo mantā nāma syāt / upalopamaḥ bhavati / cinmātrasvarūpatvena mantṛtvaleparahitatvāt / yaḥ nityatṛpto 'pi parānandarūpatvena sarvadaiva svenaiva tṛpto 'pi / bhoktā bhavati / bhoktuḥ tadrūpatānapāyāt / yaḥ kartāpi sarvakartṝṇāṃ sāmarthyāpādakatvena kartṛtvam āpanno 'pi / akiñcana bhavati / kiñcanātra kartā jñeyaḥ / kartāto na bhavatīty arthaḥ / akartṛtvaṃ cāsya nakiñcanatvenaiva jñeyam / kartṛtvasya kiñcidrūpatvāt //MT_3,9.66//",
    "GSP27motik_3u:830": "yo 'naṅgo 'pi samastāṅgaḥ sahasrakaralocanaḥ / na kiñcit saṃsthitenāpi yena vyāptam idaṃ jagat //MU_3,9.67//",
    "GSP27motik_3u:831": "yaḥ anaṅgo 'pi śuddhacinmātratvenāṅgarahito 'pi / samastāṅgo bhavati / yaḥ kathambhūtaḥ / sahasrakaralocanaḥ / sahasrapadam atrānantatāvācakaṃ / tena anantakaralocana ity arthaḥ / anantakaralocanatvaṃ cāsyānantadehe svātmabhūtatayā jñeyam / sahasreti viśeṣaṇadvāreṇa hetuḥ / tathā yena sarvam idaṃ vyāptam / anyathā kiṃmayam etat syād iti bhāvaḥ / yena kathambhūtenāpi / na saṃsthitenāpi kutrāpi na vartamānenāpi / kathaṃ / kiñcit leśenāpīty arthaḥ / nasaṃsthitatvaṃ vāsya grahītum aśakyatvāt //MT_3,9.67//",
    "GSP27motik_3u:832": "nirindriyabalasyāpi yasyāśeṣendriyakriyāḥ / yasya nirmanaso 'py etā manonirmāṇarītayaḥ //MU_3,9.68//",
    "GSP27motik_3u:833": "yasyāśeṣendriyakriyāḥ bhavanti / kathambhūtasyāpi / nirindriyabalasyāpi / aśeṣendriyakriyatvam asyendriyasārarūpatayā / yasya nirmanaso 'pi nirvikalpacinmātratayā manorūpasyāpi / manonirmāṇarītayaḥ bhavanti / anyathā yena tena rūpeṇa bhāsamānānām āsāṃ kuta utthānaṃ syāt //MT_3,9.68//",
    "GSP27motik_3u:834": "yadanālocanād bhānti saṃsāroragabhītayaḥ / yasmin dṛṣṭe palāyante sarvathā sarvadetayaḥ //MU_3,9.69//",
    "GSP27motik_3u:835": "yadanālocanāt yadviṣayasamyagjñānābhāvāt / saṃsāroragabhītayaḥ saṃsārākhyasarpodbhavāni bhayāni / bhānti vilasanti / yathā rajjusamyagjñānābhāvāt uragabhītayaḥ sphurantīty uragapadābhiprāyaḥ / paramātmājñānād eva hi tasmin saṃsāraḥ tadbhītayaś ca bhānti / yasmin paramātmani / dṛṣṭe svarūpatvenānubhūte sati / sarvathā sarvaprakāreṇa vartamānā / ītayaḥ bādhāḥ / sarvadā sarvakāleṣu / palāyante dūre gacchanti / ītīnāṃ palāyanam ītirūpatāviparyayeṇa paramātmarūpatājñānam eva / tāsām api paramārthataḥ tadrūpatvāt //MT_3,9.69//",
    "GSP27motik_3u:836": "sākṣiṇi sphāra ābhāse dhruve dīpa iva kriyāḥ / sati yasmin pravartante citrehāḥ spandapūrvikāḥ //MU_3,9.70//",
    "GSP27motik_3u:837": "sākṣiṇi sarvāsāṃ staimityaspandāvasthānāṃ grāhakatvena sākṣibhūte / sphāre vyāpake / ābhāse sphurattaikasāre / dhruve udāsīne / yasmin sati sannidhimātraṃ bhajati sati / citrehāḥ nānāvidhāḥ manovyāpārāḥ / kathambhūtāḥ / spandapūrvikāḥ śarīraceṣṭāḥ / pravartante / tatsahitā ity arthaḥ / asati āntare kasmin cittattve vikalpānāṃ śarīraceṣṭānāṃ cotthānaṃ yuktaṃ na syād iti bhāvaḥ / kā iva / kriyā iva lokakriyā iva / yathā dīpe sannidhimātraṃ bhajati lokakriyā svayam eva pravartante / tathety arthaḥ //MT_3,9.70//",
    "GSP27motik_3u:838": "yasmād ghaṭapaṭākārapadārthaśatapaṅktayaḥ / taraṅgakaṇakallolavīcayo vāridher iva //MU_3,9.71//",
    "GSP27motik_3u:839": "yasmād upādānabhūtāt / yataḥ ghaṭapaṭākārapadārthaśatapaṅktayaḥ ghaṭapaṭasvarūpāḥ padārthaśatasamūhāḥ / bhavanti / yady api paramāṇvāder evopādānatvam anyair uktaṃ tathāpi cetanān prati tasyopādānatvābhāvāt kim api cetanācetanasvarūpam upādānaṃ kalpyam iti na vivādaḥ / kā iva / taraṅgakaṇakallolavīcaya iva / yathā tāḥ ambudheḥ bhavanti / tathety arthaḥ //MT_3,9.71//",
    "GSP27motik_3u:840": "sa evānyatayodeti yaḥ padārthaśatabhramaiḥ / kaṭakāṅgadakeyūranūpurair iva kāñcanam //MU_3,9.72//",
    "GSP27motik_3u:841": "sa eva cidākhyo 'pūrvarūpeṇa vartamāna evānyatayānyasvarūpeṇodeti udayaṃ yāty / anyasvarūpatām iva bhajata ity arthaḥ / kaiḥ kṛtvā / padārthaśatabhramaiḥ padārthaśatarūpāḥ bhramāḥ / taiḥ / padārthaśatair ity arthaḥ / śatapadaṃ cātrānantatāparam / kim iva / kāñcanam iva / yathā kāñcanaṃ / tad eva kaṭakāṅgadakeyūranūpurair udeti / tathety arthaḥ //MT_3,9.72//",
    "GSP27motik_3u:842": "yas tvam ekāvabhāsātmā yo 'ham ete janāś ca ye / yaś ca na tvam abuddhātman nāhaṃ naite janāś ca yaḥ //MU_3,9.73//",
    "GSP27motik_3u:843": "he abuddhātman adya tāvat ajñātaparamātmatattva / ekāvabhāsātmā kevalajñānasvarūpaḥ / yaḥ tvam upadeśyabhūtaḥ asti / tvattayā bhātīty arthaḥ / yaḥ aham upadeśakabhūtaḥ asti / mattayā bhātīty arthaḥ / yaś ca ya ete janāḥ asti / tattayā bhātīty arthaḥ / sarvatra sāratayā sthitatvāt / nanu paricchinna eva tarhy asau nety āha yaś ceti / tvattādivikalparahitaśuddhacinmātrarūpeṇa paramārthataḥ sthitatvād ity arthaḥ //MT_3,9.73//",
    "GSP27motik_3u:844": "anyevāvyatiriktaiva saivāseva ca bhaṅgurā / payasīva taraṅgālī yasmin sphurati dṛśyabhūḥ //MU_3,9.74//",
    "GSP27motik_3u:845": "bhaṅgurā naśvarasvabhāvā / dṛśyabhūḥ / dṛśyaṃ dṛśikriyāviṣayo bhāvajātaṃ / tad eva bhūḥ nānāracanādhāratvāt bhūmiḥ / sā yasminn ādhārabhūte / sphurati vilasati / citsvarūpasya dṛśyādhāratvaṃ svapnadṛṣṭāntena jñeyaṃ / kathambhūtaivāvyatiriktaiva tato vyatirekam anāpannaiva / anyevānyavat / bhāsamānety arthaḥ / avyatiriktasyānyatābhāsanaṃ vaicitryāvahaṃ / vyatirekābhāve 'pi jātivyaktyor iva aikyābhāvam āśaṅkya tanmayatāṃ kathayati saiveti / saiva na tu leśenāpy atadrūpatāmatī / aseva atadvad bhāsamānā / keva / taraṅgālīva / taraṅgālyāḥ ca payasi tadrūpatāyām apy atadrūpatayeva bhāsanaṃ sarvapratītisiddham eva //MT_3,9.74//",
    "GSP27motik_3u:846": "yataḥ kālasya kalanā yato dṛśyasya dṛśyatā / mānasī kalanā yena yena bhāsāṃ vibhāsanam //MU_3,9.75//",
    "GSP27motik_3u:847": "kālasya vartamānādyupādhyasahitasya vastunaḥ / yataḥ kalanā kalpanā bhavati / na hy āntaraṃ kalpayitāraṃ vinā kālasya kalpanā yukteti bhāvaḥ / yataḥ dṛśyasya dṛśyatā bhavati / na hi draṣṭāraṃ vinā dṛśyasya dṛśyatvam upapadyate / yena mānasī kalanā bhavati / na hi sākṣiṇaṃ vinā mano 'pi sidhyati / yena bhāsāṃ ghaṭādijñānānāṃ / vibhāsanaṃ sphuraṇaṃ / bhavati / na hi jñātāraṃ vinā jñānāny utpadyante //MT_3,9.75//",
    "GSP27motik_3u:848": "kriyāṃ rūpaṃ rasaṃ gandhaṃ sparśaṃ śabdaṃ ca cetanam / yad vetsi tad asau devo yena vetsi tad apy asau //MU_3,9.76//",
    "GSP27motik_3u:849": "kriyām ity anena vetsīty asya sthāne karoṣīty etat sambandhanīyam / tenāyam arthaḥ / tvaṃ / kriyāṃ yat karoṣi / tat karaṇam / api asau pūrvoktaḥ / devaḥ krīḍākārī / bhavati / yena karmendriyeṇa karoṣi / tat karmendriyam / apy asau devaḥ bhavati / tathā rūpaṃ rasaṃ gandhaṃ sparśaṃ śabdaṃ yad vetsi tad vedanam / asau devaḥ bhavati / yena dhīndriyapañcakena vetsi tad apy asau devaḥ bhavati / tathā cetanam saṅkalpādikaṃ / yad vetsi tad asau devaḥ bhavati / yenāntaḥkaraṇena / vetsi tad apy asau devaḥ bhavati / etena kriyāphalasya tatkaraṇasya ca tanmayatā kathitā / kartus tu sā nirvivādasiddhaiva //MT_3,9.76//",
    "GSP27motik_3u:850": "evaṃ viśeṣaṇadvāreṇa tatsvarūpam uktvā tatpraveśopāyam āha",
    "GSP27motik_3u:851": "draṣṭṛdarśanadṛśyānāṃ madhye yad darśanaṃ sthitam / sādho tadavadhānena svātmānam avabudhyase //MU_3,9.77//",
    "GSP27motik_3u:852": "he sādho paramātmabodhārha / tvaṃ tadavadhānena tatrāvadhānadānena / svātmānaṃ svarūpabhūtaṃ paramātmānam / avabudhyase jānāsi / tatra kutra / draṣṭṛdarśanadṛśyānāṃ trayāṇāṃ / madhye / yad darśanaṃ sthitaṃ bhavati / ayam atra nirṇayaḥ / sarvo vyavahāraḥ tāvat tripuṭyām eva sampadyate / tatra draṣṭā kartā / darśanaṃ kriyā / dṛśyam ālambanabhūtaṃ karma / yadviṣayā kriyotpadyate / karaṇaṃ tv asādhāraṇakāraṇarūpam etebhyo na vyatiricyate / sāmagryā eva karaṇatvāt / tatrāhaṃ draṣṭety abhimānagrastād draṣṭuḥ grāhyaikarūpadṛśyaviṣayaṃ darśanam utpadyate / 'nyathā tayoḥ draṣṭṛdṛśyatāyogāt / draṣṭābhimānagrastatvān na jhagiti śuddhīkartuṃ śakyate / dṛśyaṃ tv atyantajaḍatayā tattulyayogakṣemam evātaḥ tau hitvā darśana evāvadhānaṃ vihitaṃ / nanu darśanam apy āśrayaviṣayadoṣeṇa dūṣitaṃ / natarāṃ śuddhīkartuṃ śakyate / satyaṃ / draṣṭari sthitāyā ahantāyāḥ dṛśyasthāyāḥ jaḍatāyāś ca nivāraṇam aśakyam eva / leśata ubhayasparśadūṣitasya darśanasya tu aṃśabhāvena sthitadoṣadvayanivāraṇaṃ suśakam eva / tatreyaṃ rītiḥ / darśanaṃ madrūpaṃ nāsti / sphuṭaṃ madvyatiriktatvāt / madvyatiriktatvaṃ cāsya draṣṭṛtvābhāvāt dṛśyarūpam api nāsti / grāhakatvāt / ataḥ tābhyāṃ vyatiriktaṃ kim api grahītum aśakyam avyapadeśyaṃ darśanaṃ nāmāstīti siddhā darśanasya paramātmarūpatā / tato draṣṭṛdṛśyayoś ca sā siddhataraiva / na hi darśanasambandhavilaye draṣṭṛdṛśyayoḥ sthitiḥ sambhavati / darśanāśrayatvenaiva draṣṭur draṣṭṛtvāt / tadviṣayatvena ca dṛśyasya dṛśyatvāt / athavā darśanam atra darśanecchākālīnaṃ jñeyaṃ / tad dhi tadā āśrayaviṣayoparāgābhāvena śuddhatayaiva sphurati / paścāt tu sthūlatāṃ yāti //MT_3,9.77//",
    "GSP27motik_3u:853": "pūrvoktaṃ sargāntaślokena saṅgṛhṇāti",
    "GSP27motik_3u:854": "ajam ajaram ajāḍyaṃ śāśvataṃ brahma nityaṃ śivam amalam anādyaṃ vandhyavedyair anindyam / sakalakalanaśūnyaṃ kāraṇaṃ kāraṇānām anubhavanam avedyaṃ vedanaṃ vittvam antaḥ //MU_3,9.78//",
    "GSP27motik_3u:855": "vittvaṃ vettīti yāvat / antaḥ bhavati / sarvasya dṛśyajātasya paryavasānarūpaṃ bhavati / mahāpralaye śiṣyate iti yāvat / kathambhūtaṃ / ajam sarvadaiva vartamānatvāt / ajaraṃ śarīravyatiriktatvāt / ajāḍyaṃ manovyatiriktatvāt / śāśvataṃ viśvātmakatve 'pi svarūpād acyutatvāt / brahma jagadrūpeṇa bṛṃhaṇāt / nityaṃ kālatrayānapāyitvāt / śivaṃ sukhaikarūpatvāt / amalaṃ bhedamālinyarahitatvāt / anādyaṃ kasyāpi tadādyatvenāvartamānatvāt / vandhyavedyaiḥ vyarthavedyair / anindyam akadarthitaṃ / tatsthair bhāvābhāvair adūṣitatvāt / sakalakalanaśūnyaṃ nirvikalpasvarūpatvāt / kāraṇānāṃ kāraṇatvenābhimatānāṃ brahmādīnāṃ / kāraṇaṃ / teṣām apy ākṛtimattvena sakāraṇatvāt / anubhavanam anubhavasvarūpaṃ / anubhava eva pūrvoktaviśeṣāṇāṃ sambhavāt / anubhavasvarūpatve 'pi vedyamālinyam āśaṅkyāhāvedyam iti / avedyaṃ vedyasparśādūṣitaṃ / vedanam / acetyacidrūpam iti yāvat / iti śivam //MT_3,9.78//",
    "GSP27motik_3u:856": "iti śrībhāskarakaṇṭhaviracitāyāṃ śrīmokṣopāyaṭīkāyām utpattiprakaraṇe navamaḥ sargaḥ // 3,9 //",
    "GSP27motik_3u:857": "oṃ / atra moham āpanna iva śrīrāmaḥ pṛcchati",
    "GSP27motik_3u:858": "mahāpralayasampattau yad etad avaśiṣyate / bhavatv etad anākāraṃ nāma nāsty atra saṃśayaḥ //MU_3,10.1//",
    "GSP27motik_3u:859": "atra saṃśayo nāsti / etat vastu / anākāram ākārarahitaṃ / bhavatu / atra mamāpi viśvāso 'stītīti bhāvaḥ / etat kiṃ / mahāpralayasampattau sarvabhāvakṣaye / yat etat sad vastu / avaśiṣyate avaśiṣṭatayā tiṣṭhati //MT_3,10.1//",
    "GSP27motik_3u:860": "bahir anubhūyamānākārarahitaśūnyādivasturūpatānirāsas tu tasya na yujyata iti kathayati",
    "GSP27motik_3u:861": "na śūnyaṃ katham etat syān na prakāśaḥ kathaṃ bhavet / kathaṃ vā na tamorūpaṃ kathaṃ vā naiva khātmakam //MU_3,10.2//",
    "GSP27motik_3u:862": "tat śūnyaṃ kathaṃ na bhavet / tad eva bhavatv ity arthaḥ / evaṃ sarvatra yojyam / prakāśaḥ mahābhūtaprakāśaḥ / khātmakam ākāśarūpam //MT_3,10.2//",
    "GSP27motik_3u:863": "kathaṃ vā naiva cidrūpaṃ jīvo vā na kathaṃ bhavet / kathaṃ na buddhitattvaṃ syāt kathaṃ vā na mano bhavet //MU_3,10.3//",
    "GSP27motik_3u:864": "cidrūpatvasyāpi tatra paramārthatayā nivāraṇād etad uktam //MT_3,10.3//",
    "GSP27motik_3u:865": "kathaṃ vā na na kiñcit syāt kathaṃ vā sarvam ity api / anayā ca vacobhaṅgyā mama moha ivoditaḥ //MU_3,10.4//",
    "GSP27motik_3u:866": "na kiñcit kenāpi rūpeṇa sthitaṃ na bhavati / nakiñcittvasyāpi nirākaraṇāt / sarvam ity api kathaṃ vā na bhavati //MT_3,10.4//",
    "GSP27motik_3u:867": "śrīvasiṣṭha uttaram āha",
    "GSP27motik_3u:868": "viṣamo 'yam ati praśno bhavatā samudāhṛtaḥ / bhinadmy enaṃ tv ayatnena naiśaṃ tama ivāṃśumān //MU_3,10.5//",
    "GSP27motik_3u:869": "atiśabdo bhinnakramaḥ / bhavatā ayaṃ praśnaḥ ativiṣamaḥ durbodhataraḥ / samudāhṛtaḥ / tu viśeṣe / 'haṃ enam ayatnena sukhenaiva / bhinadmi / manogranthirūpatvāt praśnasya bhinadmīti kathanam / ka ivāṃśumān iva sūrya iva / aṃśumān yathā naiśaṃ niśāsambandhi / tamaḥ bhinatti / tathety arthaḥ //MT_3,10.5//",
    "GSP27motik_3u:870": "praśnam eva bhinatti",
    "GSP27motik_3u:871": "mahākalpāntasampattau yat tat sad avaśiṣyate / tad rāma na yathā śūnyaṃ tad idaṃ śṛṇu kathyate //MU_3,10.6//",
    "GSP27motik_3u:872": "mahākalpāntasampattau turye turyātīte mahāpralayasamayaniṣpattau vā / tat prasiddhaṃ kenāpi apalapitum aśakyaṃ / he rāma / tat yacchabdakathitaṃ sad vastu / yathā yena prakāreṇa / śūnyaṃ na bhavati / tat tam eva prakāram / idaṃ samanantaram eva kathyamānaṃ / śṛṇu / yato mayā kathyate //MT_3,10.6//",
    "GSP27motik_3u:873": "tad eva kathayati",
    "GSP27motik_3u:874": "anutkīrṇā yathā stambhe saṃsthitā sālabhañjikā / tathā viśvaṃ sthitaṃ tatra tena śūnyaṃ na tat padam //MU_3,10.7//",
    "GSP27motik_3u:875": "anutkīrṇā takṣakāreṇa nistakṣya na prakaṭīkṛtā / stambhe saṃsthitatvam asyā agre prakaṭībhāvāt / viśvasya sadrūpe sthitatvam adyaiva bhāsamānatvād / iti tu viśeṣaḥ / tat padaṃ paramātmākhyaṃ padam / yadi tac chūnyaṃ syāt tadā jagat kutra bhūyāt / niradhiṣṭhānasya bhramasyāyuktatvād iti bhāvaḥ / bhedenaiva bhātīty anutkīrṇety uktam //MT_3,10.7//",
    "GSP27motik_3u:876": "etad evam vistaraṃ kathayati",
    "GSP27motik_3u:877": "ayam itthaṃ mahābhogo jagadākhyo 'vabhāsate / satyo bhavatv asatyo vā yatra tatra kva śūnyatā //MU_3,10.8//",
    "GSP27motik_3u:878": "ayam anubhūyamānaḥ vistāraḥ / satyo bhavatu satsvarūpo bhavākhyaḥ / jagad iti nāmadheyaḥ / mahābhogaḥ mahāvistāraḥ / satyo bhavatu satsvarūpo bhavatv/ asatyo vāsatsvarūpo vā bhavatu / saḥ yatra ādhārabhūte yasmin vastuni / avabhāsate sphurati / tatra kva śūnyatā / na yukteti bhāvaḥ //MT_3,10.8//",
    "GSP27motik_3u:879": "yathā na putrikāśūnyaḥ stambho 'nutkīrṇasālikaḥ / tathā tāta jagad brahma tena śūnyaṃ na tat padam //MU_3,10.9//",
    "GSP27motik_3u:880": "anutkīrṇasālikaḥ anutkīrṇaputrikaḥ / dārṣṭāntike yojayati tatheti / he tāta he pūjya / tathety anena pūrvavākyasthaṃ neti śūnya iti ca padadvayam ākṛṣyate / tenāyam arthaḥ / tathā brahma jagacchūnyaṃ na bhavati / phalitam āha teneti //MT_3,10.9//",
    "GSP27motik_3u:881": "somyāmbhasi yathā vīcir na cāsti na ca nāsti ca / tathā jagad brahmaṇīdaṃ śūnyāśūnyapadaṃ gatam //MU_3,10.10//",
    "GSP27motik_3u:882": "somyāmbhasi kṣobharahite jale / na cāsti / tadānīm alabhyatvāt / na ca nāsti / agre sphuṭībhaviṣyamāṇatvāt / dārṣṭāntikam āha tatheti / bhāsamānatvād aśūnyapadaṃ gataṃ / paramārthato nakiñcidrūpatvāc chūnyapadaṃ gatam iti yojyam //MT_3,10.10//",
    "GSP27motik_3u:883": "nanu tarhi putrikādisādṛśyena siddhā eva brahmaṇi jagatsthitir ity / atrāha",
    "GSP27motik_3u:884": "deśakālādiśāntatvāt putrikāracanaṃ drume / sambhavaty ajadhātau tu kena nāntar vimuhyate //MU_3,10.11//",
    "GSP27motik_3u:885": "drume lakṣaṇayā stambhe / putrikāracanaṃ deśavaśena kālavaśena kartrādivaśena ca sambhavati / tu viśeṣe / ajadhātau navīnaprādurbhāvarahitacidākhyamūlakāraṇaviṣaye / 'ntaḥ manasi / kena puruṣeṇa / na muhyate mohitena bhūyate / 'pi tu sarveṇaivety arthaḥ / kuto muhyate / deśakālādiśāntatvāt / ādiśabdena kartrādīnāṃ grahaṇam / deśakālakartrādiśānter ity arthaḥ / tacchāntiś cātra śuddhacinmātratayaiva jñeyā / mohaś ca deśakālādisparśarahite brahmaṇi kathaṃ jagad bhāti ity evaṃrūpo jñeyaḥ //MT_3,10.11//",
    "GSP27motik_3u:886": "phalitam āha",
    "GSP27motik_3u:887": "tat stambhaputrikādy etat paramārthajagatsthiteḥ / ekadeśena sadṛśam upamānaṃ na sarvataḥ //MU_3,10.12//",
    "GSP27motik_3u:888": "yataḥ deśakālādisambhavena stambhe putrikāracanaṃ yuktaṃ / tacchāntyā tu ciddhātau tu na yuktam / tat tato hetoḥ / etat samanantaram evoktaṃ stambhaputrikādi / ādiśabdena vīcyambhasor grahaṇam / paramārthe yā jagatsthitis / tasyāḥ ekadeśena śūnyatānivāraṇamātreṇa / sadṛśam upamānaṃ bhavati / na sarvataḥ na sarveṇa prakāreṇa / na bhavatīty arthaḥ //MT_3,10.12//",
    "GSP27motik_3u:889": "jagadādhāratvena śūnyatvaṃ nirasya tadrūpatayā nirasyati",
    "GSP27motik_3u:890": "na kadācid udetīdaṃ parasmān na ca śāmyati / idaṃrūpaṃ kevalaṃ sad brahma svātmani saṃsthitam //MU_3,10.13//",
    "GSP27motik_3u:891": "parasmāt paramātmanaḥ / nanu yadi jagan nodeti na ca śāmyati tarhi kim idaṃ bhāsata ity / atrāha idam iti / kevalam advitīyaṃ / sat satsvarūpaṃ / brahma bṛṃhitaṃ vastu / svātmani svasvarūpe / saṃsthitaṃ bhavati / kathambhūtaṃ idaṃrūpaṃ / idaṃ śāntyudayasahitaṃ jagat / rūpaṃ svarūpaṃ / yasya / tat / tādṛśaṃ / śāntyudayasahitasya jagato brahmatvaṃ brahmāśrayabṛṃhāviṣayatvena jñeyaṃ / bṛṃhāviṣayo hi brahmasvarūpam eva bhavati / tathā ca brahmaṇaḥ śūnyatvaṃ na yuktam iti bhāvaḥ //MT_3,10.13//",
    "GSP27motik_3u:892": "aśūnyatvāsambhavena śūnyatvanirāsam āha",
    "GSP27motik_3u:893": "aśūnyāpekṣayā śūnyaśabdārthaparikalpanā / aśūnyatvāsambhavataḥ śūnyatvāśūnyate kutaḥ //MU_3,10.14//aśūnyatvāpekṣayāśūnyatvasya kiñcidrūpatvasyāpeksayā tad apekṣyety arthaḥ / śūnyatvaparikalpanā / śūnyatvasya nakiñcidrūpatvasya / parikalpanā kalpanaṃ / bhavati / tataḥ kim ity / atrāha aśūnyatveti / aśūnyatvāsambhavataḥ uktayuktyā kiñcidrūpatvāsambhavena / śūnyatvāśūnyate nakiñcittvakiñcittve / kutaḥ / na sta ity arthaḥ / sāpekṣayor ekanāśe dvayor api nāśād iti bhāvaḥ / kiñcidrūpatvābhāvaś ca nirālambaśuddhacinmātratayā jñeyaḥ //MT_3,10.14//",
    "GSP27motik_3u:894": "śūnyatvaṃ nivārya prakāśarūpatvaṃ nivārayati",
    "GSP27motik_3u:895": "brahmaṇy ayaṃ prakāśo hi na sambhavati bhūtajaḥ / sūryānalendutārādi kutas tatra kilāvyaye //MU_3,10.15//",
    "GSP27motik_3u:896": "ayaṃ netreṇa dṛśyamāṇaḥ / bhūtajaḥ agnyādibhūtotpannaḥ / prakāśaḥ tejaḥ / hi niścaye / brahmaṇi vyāpake vastuni / na sambhavati / cinmātratayā taduttīrṇatvāt / atra hetutvenottarārdham āha sūryeti / kilaśabdo hetutvadyotanārthaḥ / avyaye nāśarahite / sūryādīnām ākṛtimattvena nāśasambhavān nātra sthitir yuktā / tadrūpatāyās tu kā kathā iti bhāvaḥ //MT_3,10.15//",
    "GSP27motik_3u:897": "tamorūpatvaṃ nivārayati",
    "GSP27motik_3u:898": "mahābhūtaprakāśānām abhāvas tama ucyate / mahābhūtābhāvajaṃ tu tenātra na tamaḥ kvacit //MU_3,10.16//",
    "GSP27motik_3u:899": "tejo'bhāvasyaiva tamastvaṃ vādibhiḥ pratipāditam iti bhāvaḥ / phalitam āha mahābhūteti / tu viśeṣe / mahābhūtābhāvajaṃ lakṣaṇayā mahābhūtaprakāśābhāvāt jātaṃ / tadrūpam iti yāvat / tamo / 'tra sadvastuni / tena mahābhūtaprakāśābhāvatvena hetunā / nāsti / kutra / kvacit kasminn apy aṃśe mahābhūtasthityāyatane / mahābhūtapratiyogikābhāvāsambhavena tamo 'py atra na yuktaṃ / tadrūpasya tu kā katheti bhāvaḥ //MT_3,10.16//",
    "GSP27motik_3u:900": "nanu tejaso 'bhāve kathaṃ tat prakāśata ity / atrāha",
    "GSP27motik_3u:901": "svānubhūtiprakāśo 'sya kevalaṃ vyomarūpiṇaḥ / yo 'ntar asti sa tenaiva na tv anyenānubhūyate //MU_3,10.17//",
    "GSP27motik_3u:902": "vyomarūpiṇaḥ nakiñcidrūpasyāsya sadvastunaḥ / svānubhūtiḥ svāsvarūpabhūtā cāsāv anubhūtiḥ anubhavaḥ / svānubhūtiḥ / saiva prakāśaḥ prākaṭyakaraṇabhūtaṃ tejaḥ / svānubhūtyaivāsau bhāti na bāhyatejasety arthaḥ / kathambhūtad ity / atrāha yo 'ntar iti / yo 'ntar asti / puruṣeṇa sa tenaivākaraṇabhūtena tenaivānubhūyate / svapratītiviṣayatāṃ nīyate / na tv anyena / anyasya tatra praveśāsambhavāt / svayam evāsāv anubhavo 'nubhavitānubhavanam anubhūtiviṣayaś ceti / na tatra kasyāpy apekṣeti bhāvaḥ //MT_3,10.17//",
    "GSP27motik_3u:903": "prakṛtam anusandhatte",
    "GSP27motik_3u:904": "muktaṃ tamaḥprakāśābhyām ity etad ajaraṃ padam / ākāśakośam evainaṃ viddhi kośaṃ jagatsthiteḥ //MU_3,10.18//",
    "GSP27motik_3u:905": "iti anena prakāreṇa / etat avaśeṣatayā kathyamānam / ajaraṃ jarādoṣarahitaṃ / padaṃ sthānaṃ / tamaḥprakāśābhyāṃ tamasā prakāśena ca / muktaṃ bhavati / khātmakatvam asya nivārayituṃ prastauti / ākāśeti / tvam enaṃ paramātmānam / ākāśakośam eva ākāśamadhyam eva / jagatsthiteḥ kośaṃ bhāṇḍāgāraṃ / viddhi jānīhi //MT_3,10.18//",
    "GSP27motik_3u:906": "dṛṣṭāntenaitad eva dṛḍhayati",
    "GSP27motik_3u:907": "bilvasya bilvasaṃjñasya yathā bhedo na kaścana / tatheha brahmajagator na manāg api bhinnatā //MU_3,10.19//",
    "GSP27motik_3u:908": "bilvasya bilvaphalasya / bilvasañjñasya bilveti saṃjñāpravṛttinimittasya vastunaḥ / yathā yena prakāreṇa / kaścana ko 'pi / bhedaḥ nāsti / tathā tena prakāreṇehāsmiṃl lokatraye / brahmajagator manāg api bhinnatā na bhavati / yad eva brahma tad eva jagat / yad eva jagat tad eva brahmeti bhāvaḥ / bilvasya bilvamadhyasyeti vā pāṭhaḥ //MT_3,10.19//",
    "GSP27motik_3u:909": "nanu tathāpi prakṛte kim āyātam ity / atrāha",
    "GSP27motik_3u:910": "salile 'ntar yathā vīcir mṛdo 'ntar ghaṭako yathā / tathā yatra jagatsattā tat kathaṃ khātmakaṃ bhavet //MU_3,10.20//",
    "GSP27motik_3u:911": "salile jale / 'ntaḥ vīciḥ yathā bhavati / tathā tena prakāreṇa / yatra yasminn upādānabhūte / jagatsattā bhavati / tad vastu / khātmakam ākāśasvarūpaṃ / kathaṃ bhavet //MT_3,10.20//",
    "GSP27motik_3u:912": "cidrūpatānivāraṇārthaṃ prakriyām ārabhate",
    "GSP27motik_3u:913": "mṛjjalādyupamānaśrīḥ sākārātra samā na sā / brahma tv ākāśaviśadaṃ tasyāntaḥsthaṃ tathaiva tat //MU_3,10.21//",
    "GSP27motik_3u:914": "mṛjjalādyupamānaśrīḥ / atra brahmaviṣaye / samā yogyā / na bhavati / kuta ity apekṣāyām āha / sākāreti / yataḥ sākārā ākārasahitā bhavati / sākāratvena kathaṃ mṛjjalāder upamānayogyatvam ity / atrāha brahmeti / tuḥ viśeṣe / brahmākāśaviśadaṃ nirākāraṃ / bhavati / sākārasya mṛdādeḥ nirākāraṃ brahma prati upamānatvaṃ na yuktam iti bhāvaḥ / phalitam āha / tasyeti / tat tato hetoḥ / tadantaḥsthaṃ tadantare sthitaṃ / jagat tathaiva nirākāraṃ bhavatīty arthaḥ //MT_3,10.21//",
    "GSP27motik_3u:915": "punar apy upasaṃhāravyājena jagato nirākāratvaṃ sādhayati",
    "GSP27motik_3u:916": "tasmād yādṛk cidākāśam ākāśād api nirmalam / tadantaḥsthaṃ tādṛg eva jagacchabdārthabhāg api //MU_3,10.22//",
    "GSP27motik_3u:917": "ākāśād api nirmalatvaṃ cidākāśasya jaḍatvābhāvena jñeyam / tadantaḥsthaṃ jagat / tādṛg eva nirākāram eva bhavati / kathambhūtam api / jagacchabdārthabhāg api / bhāvapradhāno nirdeśaḥ / tena jagadrūpatayā bhāsamānatvena jagacchabdārthatābhāg apīty arthaḥ //MT_3,10.22//",
    "GSP27motik_3u:918": "marice 'ntar yathā taikṣṇyam ṛte bhoktur na lakṣyate / cinmātratvaṃ parākāśe tathā cetyakalāṃ vinā //MU_3,10.23//",
    "GSP27motik_3u:919": "yathā kenacit marice 'ntaḥ maricāntare / sthitaṃ taikṣṇyaṃ tiktatā / bhoktuḥ ṛte na lakṣyate na dṛśyate / bhoktari tu sati tenaiva lakṣyate ity arthaḥ / tathā parākāśe paramātmani / sthitaṃ cinmātratvaṃ / cetyakalāṃ cetyāṃśaṃ vinā / na lakṣyate / cetyacarvaṇād eva hi cinmātrasya cinmātratā jñāyate //MT_3,10.23//",
    "GSP27motik_3u:920": "phalitam āha",
    "GSP27motik_3u:921": "tasmāc cid apy acidrūpā cetyariktatayātmani / jagattā tādṛśy eveyaṃ tādṛṅmātrātmatāvaśā //MU_3,10.24//",
    "GSP27motik_3u:922": "tasmāt tato hetoḥ / cetyariktatayā cetyarāhityenātmani cinmātrākhye svasvarūpe / cid api acid eva bhavati / cetyasyaiva pūrvanayena cinmātratādṛḍhīkaraṇasāmarthyāt tasya cātrābhāvāt / tasyābhāvaś cātra brahmāntaḥsthatvena brahmatayaiva jñeyaḥ / brahmābhinne jagaty api acittvam atidiśati / jagatteti / iyaṃ jagattāpi / tādṛśī eva cidrūpabrahmābhinnatvenācidrūpaiva bhavati / atra hetutayā viśeṣaṇam āha / tādṛṅmātrātmatāvaśeti / yataḥ tādṛṅmātrātmatāyāḥ acidrūpabrahmamātrasvarūpatāyāḥ / vaśā āyattā / acidbrahmasvarūpiṇīty arthaḥ / etena brahmajagatoḥ sarvathābhedo 'pi sādhitaḥ / na brahmaṇo 'cidrūpamātratā / tasyā agre 'pi sādhyamānatvāt //MT_3,10.24//",
    "GSP27motik_3u:923": "nanu jagataḥ sarvathābhinnatve rūpālokamanaskārāḥ kiṃrūpā ity / atrāha",
    "GSP27motik_3u:924": "rūpālokamanaskārās tanmayā eva netarat / yathāsthitam ato viśvaṃ suṣuptaṃ turyam eva vā //MU_3,10.25//",
    "GSP27motik_3u:925": "rūpālokamanaskārāḥ / rūpaṃ nīlapītādi / ālokaḥ taddarśanam karaṇabhūtaḥ prakāśo vā / manaskāraḥ mānasaḥ parāmarśaḥ / tadviṣayāḥ ete tanmayā eva / evaśabdārtham āha netarad iti / tanmayatvaṃ caiṣāṃ tadviṣayatvaṃ vināsatkalpatvāt / phalitam āha yatheti / ato hetoḥ / viśvaṃ jagat / yathāsthitam anena prakāreṇaiva vartamānaṃ / na tu yayā kayāpi śaktyāntardhim āpāditaṃ / suṣuptaṃ bhavati / suṣuptau bhedasaṃskāram āśaṅkyāha turyam iti / turyasvarūpacinmātraikamayam eva vā bhavatīty arthaḥ //MT_3,10.25//",
    "GSP27motik_3u:926": "jagataḥ turyarūpabrahmatvena yogino vyavahāre 'pi brahmamayatām āha",
    "GSP27motik_3u:927": "tena yogī suṣuptātmā vyavahāry api śāntadhīḥ / āste brahma nirābhāsaṃ sarvabhāsāṃ samudgakam //MU_3,10.26//",
    "GSP27motik_3u:928": "tena pūrvoktena hetunā / yogī jagadbrahmaikatve samāhitaḥ / brahma brahmasvarūpam / āste / kuta evaṃrūpa āste / yataḥ vyavahāry api vyavahāraṃ kurvāṇo 'pi / śāntadhīḥ kṣobharahitabuddhiḥ / īdṛśo 'pi kutaḥ / yataḥ suṣuptātmā prapañcaṃ prati suptāntaḥkaraṇaḥ / prapañcaṃ prati suptamanaso hi śāntadhītvaṃ yuktam eva / kathambhūtaṃ brahma / nirābhāsaṃ nānābhāsebhyo niṣkrāntaṃ / taduttīrṇam ity arthaḥ / punaḥ kathambhūtaṃ / sarvabhāsāṃ sarveṣāṃ ghaṭapaṭādijñānānāṃ / samudgakam udbhūtisthānam //MT_3,10.26//",
    "GSP27motik_3u:929": "punar api prakṛtaṃ brahmajagadabhedam eva kathayati",
    "GSP27motik_3u:930": "ākāriṇi yathā saumye sthitas toye dravakramaḥ / anākṛtau tathā viśvaṃ sthitaṃ tatsadṛśaṃ pare //MU_3,10.27//",
    "GSP27motik_3u:931": "ākāriṇi bāhyendriyagrāhyasvarūpayukte / saumye kṣobharahite / toye / dravakramaḥ ādyaspandanāsamavāyikāraṇabhūtaguṇaviśeṣaparipāṭī / yathā sthitaḥ bhavati / tathānākṛtau pare parabrahmaṇi / viśvaṃ sthitaṃ bhavati / kathambhūtaṃ / tatsadṛśam anākṛtīty arthaḥ / saumye jale yathā sphuṭībhaviṣyamāṇatvena kiñcittvārho 'pi dravākhyo guṇaḥ tanmayaḥ / tathā bhāsamānatvena bhinnatvārho 'pi prapañcaḥ brahmamaya iti bhāvaḥ //MT_3,10.27//",
    "GSP27motik_3u:932": "abhedam uktvā tattvam eva kathayati",
    "GSP27motik_3u:933": "pūrṇāt pūrṇaṃ prasarati nirākārān nirākṛti / brahmaṇo viśvam ābhātaṃ tad viśvārthavivarjitam //MU_3,10.28//",
    "GSP27motik_3u:934": "pūrṇād brahmaṇaḥ / pūrṇarūpaṃ jagat / prasarati vilasati / prasaraṇaṃ cātra prapañcākrāntabuddhiṃ śiṣyaṃ prayuktam / nirākārāt brahmaṇaḥ / nirākṛti jagat / prasarati / ataḥ brahmaṇaḥ yad viśvam ābhātaṃ bhānam āgataṃ / tat viśvārthavivarjitam viśvārthaiḥ ghaṭapaṭādibhiḥ vivarjitaṃ bhavati / brahmaikamayaṃ bhavatīty arthaḥ //MT_3,10.28//",
    "GSP27motik_3u:935": "pūrṇāt pūrṇaṃ prasarati saṃsthitaṃ pūrṇam eva tat / ato viśvam anutpannaṃ yac cotpannaṃ tad eva tat //MU_3,10.29//",
    "GSP27motik_3u:936": "pūrṇād brahmaṇaḥ / pūrṇarūpaṃ jagat / prasarati vilasati / prasaraṇaṃ saṃsthitaṃ bhavati / na tu tatprasaraṇena kācit khaṇḍanāsya jāyate ity arthaḥ / phalitam āhāta iti / ataḥ pūrvoktād dhetoḥ / viśvam anutpannaṃ bhavati / brahmatvena tasya sadā sthitatvāt / viśvānutpannatvam asahamānaṃ praty āha yac ceti / yat cotpannaṃ bhavati / tat tad eva brahmaiva / bhavati / utpannasyāpi brahmatvāviruddhatvād ity arthaḥ //MT_3,10.29//",
    "GSP27motik_3u:937": "etāvatyā prakriyayā siddham acidrūpatvaṃ brahmaṇaḥ kathayati",
    "GSP27motik_3u:938": "cetyāsambhavatas tasmin pade keva cidarthatā / āsvādakāsambhavato marice keva tīkṣṇatā //MU_3,10.30//",
    "GSP27motik_3u:939": "ata ity adhyāhāryam / ato hetoḥ / cetyāsambhavataḥ / cetyasya cidviṣayasya jagato / 'sambhavataḥ / tasmin pade brahmasvarūpe pade / keva cidarthatā cicchabdapravṛttinimittatā / bhavati / na kāpīty arthaḥ / cetyaviṣayīkaraṇenaiva hi citaḥ cid iti nāma yuktam / cetyābhāve tu tan na yuktam / cetyābhāvaś ca savistaraṃ pūrvaṃ sādhitaḥ / cidarthatāniṣedhaś cātra taduttīrṇatayā jñeyaḥ na jaḍatayeti / atra samarthakaṃ dṛṣṭāntam āha āsvādaketi / keva na kāpīty arthaḥ / āsvādakāsambhavata āsvādakāsambhavena ity arthaḥ //MT_3,10.30//",
    "GSP27motik_3u:940": "punar apy etad eva kathayati",
    "GSP27motik_3u:941": "satyeveyam asatyaiva citeś cittoditā pare / abhāvāt pratibimbasya pratibimbārhatā kutaḥ //MU_3,10.31//",
    "GSP27motik_3u:942": "citeḥ cittā citsambandhī cidbhāvaḥ / pare paramātmani / asatyaiva paramārthato 'satsvarūpaiva satī / satyeva satyavad / uditātra dṛṣṭāntam āha abhāvād iti / darpaṇasyeti śeṣaḥ / yathā darpaṇasya pratibimbārhatā pratibimbenaiva jñāyate / tadabhāve tu sā na jñāyate / evaṃ parasya cittā cetyenaiva jñāyate / tadabhāve tu kuto jñāyate iti bhāvaḥ //MT_3,10.31//",
    "GSP27motik_3u:943": "jīvādirūpatānirāsārthaṃ paramātmatattvaṃ viśinaṣṭi",
    "GSP27motik_3u:944": "paramāṇor api paraṃ tad aṇīyo 'py aṇīyasaḥ / śuddhaṃ sūkṣmaṃ paraṃ śāntaṃ tad ākāśodarād api //MU_3,10.32//",
    "GSP27motik_3u:945": "tat brahma / paramāṇor api param aṇīyaḥ atisūkṣmaṃ / bhavati / kathambhūtād api / aṇīyaso 'pi dvyaṇukādyapekṣayā sūkṣmatarād api / sūkṣmataratvaṃ cāsya bāhyendriyāgrāhyatvena jñeyam / tat brahma / kathambhūtaṃ / śuddhaṃ rāgādirajo'dūṣitaṃ / sūkṣmaṃ / param uttīrṇaṃ / śāntaṃ sarvapracāraśūnyaṃ / kasmād api / ākāśodarād api //MT_3,10.32//",
    "GSP27motik_3u:946": "dikkālādyanavacchinnarūpatvād ativistṛtam / tad anādyantam ābhāsaṃ bhāsanīyavivarjitam //MU_3,10.33//",
    "GSP27motik_3u:947": "tat brahmātivistṛtam ativistīrṇaṃ bhavati / kutaḥ / dikkālādyanavacchinnarūpatvāt / ādiśabdena vastuparigrahaḥ trividhaparicchedaśūnyatvād ity arthaḥ / nanu katham asya digādiparicchedaśūnyatvaṃ / tathātve 'py ativistṛtatvam iti cet / dik tāvat cetyamānā na vā / na cet tarhi svayam evāsiddhā katham anyaṃ paricchedayet / cetyamānā cet tarhi citaiva sā paricchinnā kathaṃ tāṃ paricchedayet / evaṃ kālāder api jñeyam / digādibhiḥ paricchinnam eva paricchinnaṃ bhavati / tadabhāve tv ativistṛtam eveti sthitam asyātivistṛtatvam / punaḥ kathambhūtam / anādyantaṃ yathā tathā kalpyamānayor apy ādyantayoḥ sākṣitvād ādyantarahitam / punaḥ kathambhūtaṃ / bhāsanīyavivarjitam ābhāsajñeyarahitajñānasvarūpam ity arthaḥ //MT_3,10.33//",
    "GSP27motik_3u:948": "proktaviśeṣaṇāvaṣṭambhena jīvādirūpatām asya nivārayati",
    "GSP27motik_3u:949": "cidrūpam eva no yatra labhyate tatra jīvatā / kathaṃ syāc cittatākārā vāsanānilarūpiṇī //MU_3,10.34//",
    "GSP27motik_3u:950": "yatraivaṃvidhaguṇaviśiṣṭe brahmaṇi / cidrūpam eva bhāvapradhāno nirdeśaḥ cidrūpatvam eva / no labhyate pūrvanyāyena nānubhūyate / tatra tādṛśe brahmaṇi / jīvatā jīvabhāvaḥ / kathaṃ syāt / kathambhūtā / cittatākārā cetyaśayanāviṣṭaṃ cittatvaṃ cittaṃ / tadrūpiṇīty arthaḥ / punaḥ kathambhūtā / vāsanānilarūpiṇī / cetyabhāvanā vāsanā / saiva calattayānilaḥ / tadrūpiṇī / śuddhā cidrūpatāpi yatra nāsti cetyaśayanāviṣṭāyā jīvatāyāḥ kā tatra vārteti bhāvaḥ //MT_3,10.34//",
    "GSP27motik_3u:951": "cidrūpatvābhāvenaiva yugapajjīvāditāṃ nirākaroti",
    "GSP27motik_3u:952": "cidrūpānudayād eva tatra nāsty eva jīvatā / na buddhitā na cittattvaṃ nendriyatvaṃ na vāsanāḥ //MU_3,10.35//",
    "GSP27motik_3u:953": "cidrūpānudayād eva citsvarūpānudbhūter eva / na tv anyena hetunā / tadrūpānudayas tu pūrvaṃ kathitaḥ / sūkṣmarūpeṇa sthitā cetyabhāvanā vāsanā / nanu cidrūpānudayena katham atra jīvāditā nāsti / satyaṃ / ciducchūnatāyā eva jīvādibhāvena tadrūpatvānudaye yuktam eva jīvatādyabhāvatvam iti na virodhaḥ //MT_3,10.35//",
    "GSP27motik_3u:954": "phalitam āha",
    "GSP27motik_3u:955": "evaṃ sthitaṃ layārambhapūrṇam apy ajaraṃ padam / asmaddṛṣṭyā sthitaṃ śāntaṃ śūnyam ākāśato 'dhikam //MU_3,10.36//",
    "GSP27motik_3u:956": "layārambhapūrṇaṃ sthitam api ajaraṃ jarākhyaśarīradharmarahitaṃ / padaṃ paramātmalakṣaṇaṃ sthānam / asmaddṛṣṭyākāśataḥ ākāśāpekṣayādhikaṃ śāntaṃ / tathā śūnyaṃ nakiñcidrūpaṃ / sthitaṃ bhavati / katham / evaṃ pūrvoktayā yuktyety arthaḥ //MT_3,10.36//",
    "GSP27motik_3u:957": "paramātmasvarūpaṃ durbodhaṃ jñātvā punar api śrīrāmaḥ pṛcchati",
    "GSP27motik_3u:958": "paramārthasya kiṃ rūpaṃ tasyānantacidākṛteḥ / punar etat samācakṣva nipuṇaṃ bodhavṛddhaye //MU_3,10.37//",
    "GSP27motik_3u:959": "tvaṃ punaḥ nipuṇaṃ samyak / bodhavṛddhaye paramātmaviṣayajñānavṛddhaye / etat samācakṣva kathaya / etat kiṃ / tasya prasiddhasyānantacidākṛteḥ digādyaparicchinnacitsvarūpasya / paramārthasya satyasvarūpasya paramātmanaḥ / kiṃ rūpam astīti //MT_3,10.37//",
    "GSP27motik_3u:960": "śrīvasiṣṭha uttaram āha",
    "GSP27motik_3u:961": "mahāpralayasampattau sarvakāraṇakāraṇam / śiṣyate yat paraṃ brahma tad idaṃ varṇyate śṛṇu //MU_3,10.38//",
    "GSP27motik_3u:962": "mahāpralayasampattau turye turyātīte mahākalpāntasamaye vā / kāraṇakāraṇaṃ mūlakāraṇaṃ / yat paraṃ brahma jagadbhāvena bṛṃhāṃ gataṃ paramātmalakṣaṇaṃ vastu / śiṣyate mahāpralayasākṣibhāvena śiṣṭaṃ bhavati / mayā tad idaṃ varṇyate / 'taḥ tvaṃ śṛṇu //MT_3,10.38//",
    "GSP27motik_3u:963": "paramātmasvarūpam eva varṇayati",
    "GSP27motik_3u:964": "nāśayitvā svam ātmānaṃ manaso vṛttisaṅkṣaye / yad rūpaṃ yad anākhyeyaṃ tad rūpaṃ tasya vastunaḥ //MU_3,10.39//",
    "GSP27motik_3u:965": "tasya vastunaḥ paraṃ brahmāparaparyāyasya paramātmalakṣaṇasya vastunaḥ / tat rūpaṃ bhavati / tat kiṃ / yat tad rūpaṃ / śiṣyata iti śeṣaḥ / śiṣyate svanāśasākṣibhāvena śiṣṭaṃ bhavati / kasya / manasaḥ / kiṃ kṛtvā / svam ātmānaṃ nāśayitvā śuddhacinmātre layaṃ nītvā / kasmin sati / vṛttisaṅkṣaye vṛttināśe sati ity arthaḥ / tad rūpaṃ kiṃ / yat anākhyeyaṃ bhavati / atiśuddhatvena ākhyāyogyaṃ na bhavatīty arthaḥ / ayaṃ bhāvaḥ / manasaiva manaḥ chittveti nyāyena kiñcinmātraṃ samyakjñānena saṃsārakalanābhyo niṣkrāntaṃ śuddhaṃ manaḥ bhāvanābalena śuddhāśuddhavṛttikṣayeṇa hetunā śuddhāśuddhaṃ svaṃ rūpaṃ nāśayati / tataḥ tan manaḥ śuddhatare kutrāpy anākhyeye layībhūtam anākhyeyaṃ bhavati / etadrūpatā ca suṣuptau sarvair anubhūyate / kiṃ tu mūḍhatāmiśrā / tac ca mano yadā tādṛk syāt tadāsya paramātmatābhāvaḥ bhavatīti / tatraiva yoginā sāvadhānena bhāvyam iti //MT_3,10.39//",
    "GSP27motik_3u:966": "nāsti dṛśyaṃ jagad draṣṭā dṛśyābhāvād vilīnavat / bhātīti bhāsanaṃ yat syāt tad rūpaṃ tasya vastunaḥ //MU_3,10.40//",
    "GSP27motik_3u:967": "tasya vastunaḥ paramātmalakṣaṇasya vastunaḥ / tad rūpaṃ bhavati / tat kiṃ / yad iti evaṃ / bhāsanaṃ sphuraṇaṃ syāt / iti kim / iti dṛśyaṃ dṛśikriyāviṣayo / jagat nāsti pratītimātrasiddhatvāt / draṣṭā dṛśikriyākartā / dṛśyābhāvād vilīnavat līna iva / bhātīti / ayaṃ bhāvaḥ / pūrvaṃ samyagjñānena dṛśyātyantābhāvo yuktyā niśceyaḥ / tataḥ dṛśyātyantābhāvena draṣṭāpi layībhūta iva bhavati / tataś ca draṣṭā dṛśyaṃ ca nāstīti sphurati / tatsphuraṇaṃ ca draṣṭṛdṛśyaleparahitatvena nakiñcidrūpatvād anākhyeyaṃ bhavati / tad eva ca paramātmasvarūpam iti / tatra yoginā sāvadhānena bhāvyam iti //MT_3,10.40//",
    "GSP27motik_3u:968": "citer jīvasvabhāvo yo yadi cetyonmukho vapuḥ / cinmātraṃ vimalaṃ śāntaṃ tat tat kāraṇakāraṇam //MU_3,10.41//",
    "GSP27motik_3u:969": "tat prasiddhaṃ / tac cinmātraṃ / kāraṇakāraṇaṃ mūlakāraṇabhūtaṃ paramātmasvarūpaṃ bhavati / tat cinmātraṃ kiṃ / citeḥ jīvopādānakāraṇabhūtāyāḥ citeḥ / vapuḥ svarūpaṃ / cinmātrasvarūpatvāt citeḥ / punaḥ kathambhūtaṃ / vimalaṃ cetyamālinyenādūṣitaṃ / punaḥ kathambhūtaṃ / śāntaṃ cetyakṣatakṣobharahitaṃ / tat cinmātraṃ kiṃ / yaḥ jīvasvabhāvaḥ jīvasya rūpo / bhavati / svabhāvaśabdāpekṣayā yacchabdasya puṃliṅgatā / nanu kadāsau jīvasvabhāvo bhavatīty āha yadīti / yadi cetyonmukhaḥ syāt / cetyonmukhāyāḥ citer eva jīvatvāt / ayaṃ bhāvaḥ / yac cinmātraṃ cetyonmukhaṃ sat jīvatāṃ yāti tad eva samyagjñānena cetyāsattvaṃ niścitya śuddhīkṛtaṃ sat anākhyeyaṃ bhavati / tad eva ca paramātmarūpam iti / tatra yoginā sāvadhānena bhāvyam iti / citiś ca svaparāmarśakāritayā parāmarśakartṛtvena parāmarśaviṣayatvena ca dvividhāsti / tatra prathamāyāḥ cinmātram iti nāma dvitīyasyāḥ citir iti //MT_3,10.41//",
    "GSP27motik_3u:970": "aṅguṣṭhasyātha vāṅgulyā vātādyasparśane sati / jīvataś cetaso rūpaṃ yat tat paramam ātmanaḥ //MU_3,10.42//",
    "GSP27motik_3u:971": "rūpam iti śeṣaḥ / tat paramam utkṛṣṭaṃ vastu / paramātmanaḥ rūpaṃ bhavati / tat kiṃ / cetasaḥ manasaḥ / yad rūpaṃ bhavati / kathambhūtasya cetasaḥ / jīvataḥ svavyāpāraṃ prati samarthasya / na tu mūrchādyavasthāvat tatrāśaktasya / tadā hi tasya mūḍhatvam eva bhavati / na paramātmatvam / kasmin sati / aṅguṣṭhasyātha vāṅgulyā / upalakṣaṇaṃ caitat / sarvaśarīrāvayavānāṃ vātādyasparśane sati / ādiśabdena tejaḥprabhṛtīnāṃ grahaṇam / asparśanam asparśaḥ / ayaṃ bhāvaḥ / puruṣasya yasmin kasmiṃścic charīrāvayave kasyāpi dravyasya sparśe asati tadā nirālambam eva tad avayavavyāpi caitanyaṃ bhavet / tadā tadavayavamātrānusandhānaparasya tasya bāhyagrahaṇasamartham api manaḥ śuddhanirālambācetyacinmātrarūpaparamātmarūpam eva tiṣṭhatīti / tadaiva sarvāḥ manovṛttīḥ vihāya yoginā sāvadhānena parīkṣyam iti //MT_3,10.42//",
    "GSP27motik_3u:972": "asvapnāyā anantāyā ajaḍāyā ghanasthiteḥ / yad rūpaṃ ciracintāyās tat tadānagha śiṣyate //MU_3,10.43//",
    "GSP27motik_3u:973": "he 'nagha rāgādidoṣarahita / tat vastu / tadā mahātmalayasamaye / śiṣyate / tat kiṃ / yat rūpaṃ bhavati / kasyāḥ / ciracintāyāḥ / ciraṃ sarvarātraṃ / kṛtā yā cintā prāpteṣṭaviṣayam ādhyānam / tasyāḥ cintāviśeṣaṇāny āhāsvapnāyā ityādi / asvapnāyāḥ svapnatvenāpariṇatāyāḥ / jāgrati kriyamāṇā cintā svapnatvena pariṇamate / svapnatayā pariṇatatve tu anāyattatayānyaviṣayiṇy api syād iti yuktam uktam asvapnāyā iti / anantāyāḥ acchinnasantānatvena pravṛttāyāḥ / anyā kācic cintā tatra madhye nāyātīty arthaḥ / ajaḍāyāḥ kācid dhi cintā nairantaryeṇa kriyamāṇā mūrchām āvahati / tannivāraṇārtham ajaḍāyā iti viśeṣaṇam / ghanasthiteḥ / ghanā nibiḍā / cintyamānasyāpi praveśam adadhatī / sthitir avasthānaṃ / yasyāḥ / sā / tādṛśyāḥ / nirālambāyā ity arthaḥ / ayaṃ bhāvaḥ / jāgrati kriyamāṇā chinnā jāḍyadoṣarahitā cintyamānasparśadūṣitā cintācchinnabodhamayācetyacinmayatām eva yāty / acetyacinmayam eva ca paramātmarūpam iti yoginā tatra sāvadhānena bhāvyam iti //MT_3,10.43//",
    "GSP27motik_3u:974": "yad vyomno hṛdayaṃ yad vā śilāyāḥ pavanasya ca / tasyācetyasya cidvyomnas tad rūpaṃ paramātmanaḥ //MU_3,10.44//",
    "GSP27motik_3u:975": "tasya prasiddhasya / acetyasya sparśādūṣitasya / cidvyomnaḥ bhānākāśarūpasya / paramātmanaḥ rūpaṃ svarūpaṃ / tat bhavati / tat kiṃ / yat vyomnaḥ hṛdayaṃ śūnyākhyaṃ / bhavati / yad vā / yat hṛdayaṃ / śilāyāḥ pavanasya ca bhavati / tatra śilāyā hṛdayaṃ anyasya praveśānarhaṃ sūkṣmāvayavanaividdhyarūpaṃ bhavati / pavanasya hṛdayaṃ mṛgyamānaṃ śūnyatāyām eva viśrāmyati / nanv etena jaḍatvam asyāyātam iti cen / na / cidvyomna iti nāmadheyakathanena tannivāraṇāt / vicāre kriyamāṇe vyomādīnāṃ hṛdayaṃ yathāyathaṃ śūnyarūpam anyapraveśām arhaṃ bhavati / tādṛg eva ca paramātmano rūpam iti yoginā tatra sāvadhānena bhāvyam //MT_3,10.44//",
    "GSP27motik_3u:976": "acetyasyāmanaskasya jīvato yā kriyāvataḥ / syāt sthitiḥ sā parā śāntā sattā tasyādyavastunaḥ //MU_3,10.45//",
    "GSP27motik_3u:977": "parā utkṛṣṭā / śāntā kṣobharahitā / sattāvasthitiḥ / tasyādyavastunaḥ paramātmalakṣaṇasya vastunaḥ / sā syāt / sā kā / yā sthitiḥ sattā syāt / kasya / jīvataḥ jīvayuktasya puruṣasya / na tu mṛtasya / kathambhūtasyācetyasya / samyagjñānena cetyābhāve niścitatvāt / cetyarahitasyāta evāmanaskasya manorahitasya / punaḥ kathambhūtasya / kriyāvataḥ calanādikriyākāriṇaḥ / ayaṃ bhāvaḥ / cetyaṃ prati manovyāpāram akurvan ata eva sarvathānusandhānaśūnyaḥ puruṣaḥ calanādikriyākārī yādṛśo bhavati tādṛg eva sṛṣṭyādivyāpārakāri param ātmatattvaṃ bhavatīti / tatra yoginā sāvadhānena bhāvyam iti //MT_3,10.45//",
    "GSP27motik_3u:978": "citprakāśasya yan madhyaṃ prakāśasya ghanasya ca / darśanasya ca yan madhyaṃ tad rūpaṃ brahmaṇo viduḥ //MU_3,10.46//",
    "GSP27motik_3u:979": "paṇḍitāḥ / brahmaṇaḥ nānāpadārthabhāvena bṛṃhitasya paramātmanaḥ / tad rūpaṃ viduḥ jānanti / tat kiṃ / citprakāśasya cita utthitasya cetyaprakāṭyarūpasya prakāśasya / yat madhyaṃ madhyāvasthā / bhavati / tathā ghanasya nibiḍasya / prakāśasya sūryamaṇḍalāder utthitasya / yan madhyaṃ madhyāvasthā / bhavati / tathā darśanasya draṣṭur utthitāyāḥ dṛśikriyāyāḥ / yan madhyaṃ madhyāvasthā / bhavati / ayaṃ bhāvaḥ / citprakāśasya bāhyaprakāśasya darśanasya ca tisro 'vasthā bhavanti / ādyāvasthā madhyāvasthāntyāvasthā / tatra bāhyaprakāśasyādityāder utthānasamaye yādyāvasthā sādityasparśadūṣitā / yā ca padārthaprakāśanasamaye 'ntyāvasthā sā padārthasparśadūṣitā / madhyāvasthā tu śuddhaprakāśasvarūpānākhyā ca bhavati / tādṛg eva ca paramātmasvarūpam iti / tatra yoginā sāvadhānena bhāvyam / citprakāśadarśanayor apy evaṃ yojyam / citprakāśasya darśanasya ca parimitatvāparimitatvamātrakṛto bhedo jñeyaḥ //MT_3,10.46//",
    "GSP27motik_3u:980": "vedanasya prakāśasya dṛśyasya tamasas tathā / vedanaṃ yad anādyantaṃ tad rūpaṃ paramātmanaḥ //MU_3,10.47//",
    "GSP27motik_3u:981": "tat paramātmanaḥ rūpaṃ bhavati / tat kiṃ / yad vedanam anusandhānaṃ / bhavati / kathambhūtam / anādyantaṃ nairantaryeṇa pravṛttam / sāntarasyaiva hi madhye punaḥ punaḥ sāditvaṃ sāntatvaṃ ca bhavati / kasya / prakāśasyārthaprakāśarūpasya / vedanasya jñānasya / punaḥ kasya / tamasaḥ grāhyaikasvarūpasya / dṛśyasya avaśyadarśanīyatayā kalpitasya kasyacid devatāviśeṣasya / ayaṃ bhāvaḥ / jñānadhāraṇā jñeyaikarūpadevatādhāraṇā ca nairantaryeṇa pravartamānā jñānaikamayatayā devataikamayatayā ca pariṇatā satī ekasvarūpaparamātmarūpā bhavatīti / tatra yoginā sāvadhānena bhāvyam / atha vā vedanasya jñānakaraṇasya / prakāśasya / dṛśyasyālokābhām [?]kṛtacakṣurgrāhyasya / tamasaḥ bāhyatamasa iti yojyam / bāhyatejasaḥ bāhyatamasaś ca dhāraṇāyāḥ kaiścid uktatvāt //MT_3,10.47//",
    "GSP27motik_3u:982": "yato jagad udetīva nityānuditarūpy api / vibhinnavad ivābhinnaṃ tad rūpaṃ pāramātmikam //MU_3,10.48//",
    "GSP27motik_3u:983": "tat pāramātmikam paramātmasambandhi / rūpaṃ bhavati / kiṃ tat / yataḥ yasmāt / jagad udetīva udayaṃ yātīva / bhāsamānatvāt / kathambhūtam api / nityānuditarūpy api nityam anuditaṃ / paramārthataḥ cinmātrarūpatayā jagadrūpeṇāprādurbhūtaṃ rūpam asyāstīti / tādṛśam api / punaḥ kathambhūtam / abhinnaṃ tanmayaṃ / punaḥ kathambhūtaṃ / sthitam iti śeṣaḥ / sthitaṃ vartamānaṃ / kathaṃ / vibhinnavat vibhinnam iva / paramārthataḥ bhinnatvanirāsāya vatiśabdopādānam / ayaṃ bhāvaḥ / yataḥ sūkṣmatarād vastuna idaṃ jagat payasa iva vīcikadambakaṃ niryāti / tad eva paramātmano rūpam iti / tatra yoginā sāvadhānena bhāvyam iti //MT_3,10.48//",
    "GSP27motik_3u:984": "vyavahāraparasyāpi yat pāṣāṇavad āsanam / avyomna eva vyomatvaṃ tad rūpaṃ pāramātmikam //MU_3,10.49//",
    "GSP27motik_3u:985": "tat pāramātmikam paramātmasambandhi / rūpaṃ bhavati / kiṃ tat / yat vyavahāraparasyāpi vyavahāraṃ kurvāṇasyāpi / pāṣāṇavat āsanaṃ sthitiḥ / bhavati / tad āsanaṃ kiṃ / avyomna eva jaḍatvādivyomadharmarahitatvenākāśasvarūpavyatiriktasya eva / vyomatvaṃ vyomabhāvaḥ / ayaṃ bhāvaḥ / vyavahāraṃ kurvann api puruṣaḥ tatratyasiddhyasiddhyanusandhānarahitaḥ paramātmarūpa eva bhavatīti / tatra yoginā sāvadhānena bhāvyam iti //MT_3,10.49//",
    "GSP27motik_3u:986": "vedyavedanavettṛtvarūpatrayam idaṃ punaḥ / yatrodety astam āyāti tat tat paramam uttamam //MU_3,10.50//",
    "GSP27motik_3u:987": "tat tat prasiddhaṃ / paramam utkṛṣṭaṃ / uttamam niratiśayam paramātmalakṣaṇaṃ vastu / bhavati / tat kiṃ / yatra yasmin / idam anubhūyamānaṃ / vedyaṃ vidikriyāviṣayo / vedanaṃ vidikriyā / vettā vidikriyākartā / teṣāṃ bhāvaḥ vedyavedanavettṛtvam / tadākhyaṃ rūpatrayaṃ vedyavedanavettṛtvarūpatrayaṃ udeti astaṃ yāti / ayaṃ bhāvaḥ / vedyāditripuṭī cetyamānatvena kutracic cinmātrākhye vastuni udeti layībhavati ca / tad eva paramātmano rūpam iti / yoginā tatra sāvadhānena bhāvyam iti //MT_3,10.50//",
    "GSP27motik_3u:988": "vedyavedanavettṛtvaṃ yatredaṃ pratibimbati / abuddhyādau mahādarśe tad rūpaṃ paramaṃ smṛtam //MU_3,10.51//",
    "GSP27motik_3u:989": "paṇḍitaiḥ / tat paramaṃ utkṛṣṭaṃ / rūpaṃ paramātmalakṣaṇaṃ svarūpaṃ / smṛtam / tat kiṃ / yatra mahādarśe vedyavedanavettṛtvaṃ vedyāditripuṭī / pratibimbati pratibimbatayā sphurati / kathambhūte / 'buddhyādau buddhyādirahite / yuktaṃ cādarśasya buddhyādirahitatvam / ādarśasya jāḍyena buddhyādirahitatvam asya uttīrṇatveneti viśeṣaḥ / ayaṃ bhāvaḥ / vedyāditripuṭī kṣaṇa eva sphuramāṇā kṣaṇa eva ca layabhāginī svasphūrtyāśrayasya kim api mālinyam anādadhatī pratibimbatayaiva bhāti / yataḥ pratibimbam api kṣaṇa eva sphurati kṣaṇa eva ca layībhavati svāśrayasya makurādeḥ mālinyaṃ na dadhāti / tava vedyāditripuṭīpratibimbāśrayaṃ tripuṭīvyatiriktaṃ kim api vastu svīkāryam / anyathā tripuṭīpratibimbāyogāt / tac ca tādṛśaṃ svīkriyamāṇam anākhyam eva bhavati / tad eva ca paramātmatattvam iti / tatra yoginā sāvadhānena bhāvyam iti //MT_3,10.51//",
    "GSP27motik_3u:990": "manaṣṣaṣṭhendriyātītaṃ yad rūpaṃ syān mahāciteḥ / jaṅgame sthāvare vāpi tat sargānte 'vaśiṣyate //MU_3,10.52//",
    "GSP27motik_3u:991": "tat vastu / sargānte mahāpralaye / 'vaśiṣyate / tat kiṃ / yat mahāciteḥ cinmātrasya / rūpaṃ syāt / kathambhūtaṃ / manaṣṣaṣṭhendriyātītaṃ / mana eva ṣaṣṭhaṃ yeṣāṃ / tāni manaḥṣaṣṭhāni / tāni ca tānīndriyāṇi manaḥṣaṣṭhendriyāṇi / tāny atītaṃ manaḥṣaṣṭhendriyātītaṃ / tadagocaram ity arthaḥ / kutra / jaṅgame sthāvare vāpi / ayaṃ bhāvaḥ / jaṅgame cittatvaṃ tāvan nirvivādam eva / sthāvare tṛṇādāv api tathaiva parvatādāv api / tṛṇādyudgamena naiva nirṇītam / na / na hi niścetanāt kasyāpy udgamo yuktaḥ / mṛtaśarīrād romādyudgamādarśanāt / tathā ca yena rūpeṇa sarvatra cid asti tad anākhyam eva / tad eva ca paramātmatattvam iti / tatra yoginā sāvadhānena bhāvyam iti //MT_3,10.52//",
    "GSP27motik_3u:992": "sthāvarāṇāṃ hi yad rūpaṃ tac ced bodhamayaṃ bhavet / manobuddhyādinirmuktaṃ tat pareṇa samaṃ bhavet //MU_3,10.53//",
    "GSP27motik_3u:993": "hiśabdopādānaṃ pādapūraṇārthaṃ / tat pareṇa paramātmanā / samaṃ tulyaṃ / bhavet syāt / tat tadā / kadā / tat bodhamayaṃ bodhanasvarūpaṃ / cet syāt / tat kiṃ / sthāvarāṇāṃ yad rūpaṃ bhavati / ayaṃ bhāvaḥ / sthāvarāṇāṃ rūpaṃ avaśyaṃ kṣobharahitam eva kiṃ tu jāḍyadūṣitam / ataḥ jāḍyaṃ vihāya jñeyāsparśenaiva svaṃ jñānatattvaṃ kṣobharahitaṃ kāryaṃ / tataś ca paramātmaprāptir bhavatīti / tatra yoginā sāvadhānena bhāvyam iti / etāś ca dhāraṇāḥ pratyekaṃ paramātmaprāptyupāyabhūtā iti sphuṭīkṛtāḥ iti //MT_3,10.53//",
    "GSP27motik_3u:994": "sargāntaślokena pūrvoktam upasaṃharati",
    "GSP27motik_3u:995": "brahmārkaśakraharaviṣṇusadāśivādi- śāntau śivaṃ paramam etad ihaikam āste / śiṣṭaṃ pradiṣṭam avinaṣṭam akaṣṭam iṣṭaṃ miśraṃ na miśram aṇunāśritam āśritena //MU_3,10.54//",
    "GSP27motik_3u:996": "etat svātmatvena sthitaṃ / śivaṃ parānandasvarūpaṃ / paramam utkṛṣtaṃ / vastu / āste svasvarūpe tathaiva tiṣṭhati / na tu naśyati / kasyāṃ satyāṃ / brahmārkaśakraharaviṣṇusadāśivādiśāntau satyāṃ / ādiśabdena surāditṛṇāntānāṃ grahaṇam / brahmādīnāṃ tattadbhuvanādhipatīnāṃ / śāntirūpe mahākalpāntasamaye sati / haraḥ saṃhārakārī / sadāśivaḥ sarvasya svamayatāpādanenānandakārī / atha vā brahmādīnāṃ saṅkalpotpattyādikāriṇāṃ manaḥprabhṛtīnāṃ / śāntau turyākhye satīty arthaḥ / kathambhūtaṃ / śiṣṭaṃ pradiṣṭaṃ sarvaśāntisākṣitayā śeṣatvena kathitaṃ / punaḥ kathambhūtam / avinaṣṭam nāśāgocaraṃ / punaḥ kathambhūtam / akaṣṭaṃ subodhaṃ / punaḥ kathambhūtam / iṣṭaṃ sarvasya priyatamaṃ / punaḥ kathambhūtaṃ / miśraṃ nānābhāvābhāvasvarūpaṃ / punaḥ kathambhūtaṃ / na miśraṃ śuddhacinmātrarūpaṃ / punaḥ kathambhūtam / aṇunā parimitenāśritena dharmabhūtena jagatāśritam ādhāratvena gṛhītam / iti śivam //MT_3,10.54//",
    "GSP27motik_3u:997": "iti śrībhāskarakaṇṭhaviracitāyāṃ śrīmokṣopāyaṭīkāyām utpattiprakaraṇe daśamaḥ sargaḥ // 3,10 //",
    "GSP27motik_3u:998": "oṃ śrīrāmaḥ pṛcchati",
    "GSP27motik_3u:999": "idaṃrūpam idaṃ dṛśyaṃ jagan nāmāsti bhāsuram / mahāpralayasampattau bho brahman kva nu gacchati //MU_3,11.1//",
    "GSP27motik_3u:1000": "idaṃ puraḥ sphurat / dṛśyaṃ dṛśikriyāviṣayo / jagan nāma jagadākhyaṃ vastu / asti paramārthata evāsti / anyathā bhāsamānatvāyogāt / kathambhūtam idaṃrūpam / idam anubhūyamānabhāvābhāvamayaṃ / rūpaṃ svarūpaṃ yasya / tat idaṃrūpam / tataḥ kim ity / atrāha mahāpralayeti / bho brahman / idam eva jagat mahāpralayasampattau kva nu gacchati / kaṃ deśaṃ yātīty arthaḥ //MT_3,11.1//",
    "GSP27motik_3u:1001": "śrīvasiṣṭho 'py etatsadṛśaṃ kiñcit pṛcchati",
    "GSP27motik_3u:1002": "kuta āyāti kīdṛg vā vandhyāputraḥ kva gacchati / kva yāti kuta āyāti vada vā vyomakānanam //MU_3,11.2//",
    "GSP27motik_3u:1003": "kutaḥ āyāti / utpattisamaye ity arthaḥ / kīdṛg vā kiṃsvarūpo vā / yāti / kva gacchati / nāśasamaya ity arthaḥ / etatsadṛśaḥ tava praśna iti bhāvaḥ //MT_3,11.2//",
    "GSP27motik_3u:1004": "śrīrāmo 'trottaraṃ dadhāti",
    "GSP27motik_3u:1005": "vandhyāputro vyomavanaṃ naivāsti na bhaviṣyati / kīdṛśī dṛśyatā tasya kīdṛśī tasya nāstitā //MU_3,11.3//",
    "GSP27motik_3u:1006": "vartamānabhaviṣyanniṣedhena bhūtaniṣedho 'py ākṣiptaḥ / tataḥ kim ity / atrāha kīdṛśīti / dṛśyatā darśanayogyatā / lakṣaṇayāstiteti yāvat //MT_3,11.3//",
    "GSP27motik_3u:1007": "śrīvasiṣṭhaḥ śrīrāmoktam uttaraṃ dṛṣṭāntīkṛtyottaram āha",
    "GSP27motik_3u:1008": "vandhyāputravyomavane yathā na staḥ kadācana / jagadādy akhilaṃ dṛśyaṃ tathā nāsti kadācana //MU_3,11.4//",
    "GSP27motik_3u:1009": "jagadādīty ādiśabdena pralayaḥ gṛhyate / kadācana kadāpīty arthaḥ //MT_3,11.4//",
    "GSP27motik_3u:1010": "phalitam āha",
    "GSP27motik_3u:1011": "na cotpannaṃ na ca dhvaṃsi yat kilādau na vidyate / utpattiḥ kīdṛśī tasya nāśaśabdasya kā kathā //MU_3,11.5//",
    "GSP27motik_3u:1012": "kileti niścaye / yat vastu / ādau pūrvaṃ / na cotpannaṃ bhavati / na ca dhvaṃsi bhavati / nāśabhāg api na bhavati / tathā na vidyate sthitiviṣayatāṃ ca na yāti / tasya kīdṛśī kiṃrūpā / utpattir bhavati / utpattyabhāve ca nāśaśabdasya kā kathā / etad vaktum api na yuktam iti bhāvaḥ //MT_3,11.5//",
    "GSP27motik_3u:1013": "śrīrāmaḥ punaḥ pṛcchati",
    "GSP27motik_3u:1014": "vandhyāputranabhovṛkṣakalpanā tāvad asti hi / sā yathā nāśajanmāḍhyā tathaivedaṃ na kiṃ bhavet //MU_3,11.6//",
    "GSP27motik_3u:1015": "tāvacchabdo vipratipattyabhāvadyotakaḥ / hi niścaye / vandhyāputrādikalpanābhāve vandhyāputretyādikathaiva na yuktā syād iti bhāvaḥ / tataḥ kim ity / atrāha sā iti / sā vandhyāputrādikalpanā / asatyatve 'pi nāśajanmāḍhyā nāśajanmayuktā / yathā bhavati / tathedaṃ dṛśyam / asatyatve 'pi nāśajanmāḍhyaṃ kiṃ na bhavet / bhavatv ity arthaḥ / tathā ca kva nu gacchatīti praśno yukta eveti bhāvaḥ //MT_3,11.6//",
    "GSP27motik_3u:1016": "anyatra striyi dṛṣṭasya putrasyāropeṇa yuktaiva vandhyāputrakalpanātra tu dṛśyasya kva yatrāpi sattaiva nāstīti na tatkalpanā yuktety uttaraṃ śrīvasiṣṭho bhaṅgyāntareṇāha",
    "GSP27motik_3u:1017": "phullasyātulabhuḥ samyag ālakaiḥ kuru kolanam / niranvayā yathaivoktir jagatsattā tathaiva hi //MU_3,11.7//",
    "GSP27motik_3u:1018": "hi niścaye / jagatsattā tathaiva tena prakāreṇaiva / niranvayā kam apy artham anuddiśya pravṛttā / vyartheti yāvat / bhavati / tathā kathaṃ / phullasyetyādi kolanam ityantoktir yathā niranvayā bhavati //MT_3,11.7//",
    "GSP27motik_3u:1019": "niranvayatvam eva dṛṣṭāntāntaraiḥ pratipādayati",
    "GSP27motik_3u:1020": "yathā sauvarṇakaṭake dṛśyamānam api sphuṭam / kaṭakatvaṃ tu nāsty eva jagattvaṃ tu tathā pare //MU_3,11.8//",
    "GSP27motik_3u:1021": "yathā sauvarṇakaṭake sphuṭaṃ dṛśyamānam api kaṭakatvaṃ nāsti paramārthataḥ suvarṇaikamayatvāt / pare cinmātre / jagattvaṃ tathaiva nāstīty arthaḥ //MT_3,11.8//",
    "GSP27motik_3u:1022": "ākāśe ca yathā nāsti śūnyatvaṃ vyatirekavat / jagattvaṃ brahmaṇi tathā nāsty evāpy upalabdhimat //MU_3,11.9//",
    "GSP27motik_3u:1023": "caśabdaḥ samuccaye / vyatirekavat vyatirekayuktam / ākāśaśūnyatvayoḥ vyatirekānupalabdher ity arthaḥ / dārṣṭāntikam āha jagattvam iti / jagattvam jagadrūpatvam / tathā tena prakāreṇa / brahmaṇi vyāpake citsvarūpe / nāsty eva / vicārāsahatvād ity arthaḥ / kathambhūtam api / upalabdhimad api bhāsamānatvena upalabdham apīty arthaḥ //MT_3,11.9//",
    "GSP27motik_3u:1024": "kajjalān na yathā kārṣṇyaṃ śvaityaṃ ca na yathā himāt / pṛthag evaṃ bhaved buddhaṃ jagan nāsti pare pade //MU_3,11.10//",
    "GSP27motik_3u:1025": "yathā kārṣṇyaṃ kṛṣṇatā / kajjalāt pṛthak na bhavet / tathā śvaityaṃ śvetatā / himād yathā pṛthaṅ na bhavet / buddhaṃ paramārthena niścitaṃ / jagat / pare pade paramātmani / evaṃ tathā / pṛthak nāsti / pare pade iti saptamīdvayaṃ pañcamīsthāne jñeyam //MT_3,11.10//",
    "GSP27motik_3u:1026": "yathā śaityaṃ ca śaśino na himād vyatiricyate / brahmaṇo na tathā sargo vidyate vyatirekavān //MU_3,11.11//",
    "GSP27motik_3u:1027": "caśabdaḥ samuccaye / yathā śaityaṃ śītatā / himāt śītalāt / śaśinaḥ / na vyatiricyate nādhikā bhavati / tathā sargaḥ brahmaṇaḥ vyatirekavān bhedavān / na bhavati //MT_3,11.11//",
    "GSP27motik_3u:1028": "guṇiguṇanidarśanenaikyam uktvā jagato bhramasiddhatayā aikyaṃ kathayati",
    "GSP27motik_3u:1029": "marunadyāṃ yathā toyaṃ dvitīyendau yathendutā / nāsty evaivaṃ jagan nāsti dṛṣṭam apy amalātmani //MU_3,11.12//",
    "GSP27motik_3u:1030": "dārṣṭāntikaṃ kathayati evam iti / amalātmani śuddhacitsvarūpe paramātmani / evam tathā / dṛṣṭam api bhātam api / jagan nāstīty arthaḥ / nanu pūrvaṃ kaṭakādayaḥ dṛṣṭāntatvenopāttā iha tu marujalādīti vaiṣamyam āpatitam iti cen / na / pūrvadṛṣṭāntaiḥ brahmaikarūpatvaṃ jagata uktam / ihāsatyatvam / phalatas tu sarveṣāṃ dṛṣṭāntānāṃ brahmaikatāyām eva tātparyam iti na kiñcid viruddham //MT_3,11.12//",
    "GSP27motik_3u:1031": "punar apy etad eva dṛṣṭāntāntareṇa dṛḍhayati",
    "GSP27motik_3u:1032": "saṃvidvilocanāloko bhāty ayaṃ saṃvidambare / jagadākhye 'male vyomni dṛṣṭimuktāvalī yathā //MU_3,11.13//",
    "GSP27motik_3u:1033": "ayaṃ ātmatvena pratyakṣe sthitaḥ / saṃvidvilocanālokaḥ / saṃvid eva cid eva / vilocanaṃ prakāśakatvasāmyena netraṃ / tasyālokaḥ raśmiḥ / bhāti padārthabhāvena sphurati / kutra / jagadākhye jagannāmni / saṃvidambare cidākāśe / kā yathā / dṛṣṭimuktāvalī yathā / yathā sā amale vyomni bhūtākāśe / sphurati / tathety arthaḥ / ayaṃ bhāvaḥ / yathā netrān nirgatāḥ raśmayaḥ ākāśe sphurantaḥ muktāvalīrūpeṇa dṛśyante / tathā cita utthitāḥ cidālokākhyāḥ raśmayaḥ jagadākhye cidambare sphurantaḥ nānāpadārtharūpeṇa dṛśyante iti //MT_3,11.13//",
    "GSP27motik_3u:1034": "cidākāśe cidākāśaś cittvād yaḥ kacati svayam / tad eva tena rūpaṃ svaṃ jagad ity avabudhyate //MU_3,11.14//",
    "GSP27motik_3u:1035": "cidākāśaḥ cidākāśe cidākāśākhyāyāṃ svabhittau / cittvāc cidbhāvena / kacati sphurati / aham iti svaparāmarśaviṣayo bhavatīti yāvat / parāmarśābhāve hi tasya cittvam eva na syāt / tena tena cidākāśena / tat kacanākhyaṃ svaṃ rūpaṃ / jagad ity avabudhyate jñāyate / kacanarūpatvād eva jagataḥ //MT_3,11.14//",
    "GSP27motik_3u:1036": "prakṛtam anusarati",
    "GSP27motik_3u:1037": "ādāv eva hi yan nāsti kāraṇāsambhavāt svayam / vartamāne 'pi tan nāsti nāśaḥ syāt tatra kīdṛśaḥ //MU_3,11.15//",
    "GSP27motik_3u:1038": "hi niścaye / yat yat jagadākhyaṃ vastu / kāraṇāsambhavāt ādau eva svayaṃ nāsti / tat vartamāne 'pi nāsti / tatra tasmin vastuni / nāśaḥ vandhyāputradṛṣṭāntena śaṅkitaḥ nāśaḥ / kīdṛśaḥ kiṃrūpaḥ / syāt viṣayābhāvenāyogyatvān na syād ity arthaḥ //MT_3,11.15//",
    "GSP27motik_3u:1039": "nanu paramātmalakṣaṇasya kāraṇasya sadbhāvāt kāraṇāsambhavaḥ katham udety / atrāha",
    "GSP27motik_3u:1040": "kvāsambhavadbhūtajāḍyaṃ pṛthvyāder jaḍavastunaḥ / kāraṇaṃ bhavituṃ śaktaṃ chāyāyā ātapo yathā //MU_3,11.16//",
    "GSP27motik_3u:1041": "bhūteṣu dṛśyamānaṃ jāḍyaṃ bhūtajāḍyam / asambhavat bhūtajāḍyaṃ yasya / tat asambhavadbhūtajāḍyaṃ / arthāt cidākhyaṃ vastu / pṛthvyādeḥ jaḍavastunaḥ kāraṇaṃ bhavituṃ kva śaktaṃ / na śaktam ity arthaḥ / atra dṛṣṭāntam āha chāyāyā iti / ātapasya chāyāyā nāśakatvena sphuṭaṃ chāyākāraṇatvāyogād dṛṣṭāntatā //MT_3,11.16//",
    "GSP27motik_3u:1042": "nanu kāraṇābhāve 'pi jagad astu ity / atrāha",
    "GSP27motik_3u:1043": "kāraṇābhāvataḥ kāryaṃ nedaṃ tat kiñcanoditam / yat tatkāraṇam evāsti tad evettham avasthitam //MU_3,11.17//",
    "GSP27motik_3u:1044": "tat pūrvoktād dhetoḥ / kāraṇābhāvataḥ kāraṇābhāvāt / idam anubhūyamānaṃ / kāryaṃ jagadākhyaṃ kāryam / uditam utpannaṃ / nāsti / kathaṃ / kiñcana leśenāpīty arthaḥ / punaḥ kim etad dṛśyata ity / atrāha yad iti / tad eva vastu / itthaṃ jagadrūpeṇāvasthitaṃ vartamānaṃ bhavati / tad eva kiṃ / yat vastu / tatkāraṇam etasya jagataḥ kāraṇatvena śaṅkitaṃ vastu / eva bhavati / na tv anyat kiñcid iti bhāvaḥ //MT_3,11.17//",
    "GSP27motik_3u:1045": "ajātam eva yad bhāti saṃvido bhānam eva tat / yaj jagad dṛśyate svapne saṃvitkacanam eva tat //MU_3,11.18//",
    "GSP27motik_3u:1046": "yad vastu / ajātam eva bhāti / tat saṃvido jñānasya / bhānam eva tathātvena sphuraṇam eva / bhavati / atrānurūpaṃ dṛṣṭāntam āha yad iti / tat ity anena jagataḥ parāmarśaḥ / svapnasya saṃvitkacanarūpatvaṃ sarvapratītisiddham eveti dṛṣṭāntatvena gṛhītam //MT_3,11.18//",
    "GSP27motik_3u:1047": "saṃvitkacanam evāntar yathā svapnajagadbhramaḥ / sargādau brahmaṇi tathā jagatkacanam ātatam //MU_3,11.19//",
    "GSP27motik_3u:1048": "antaḥ manasi / svapnajagadbhramaḥ svapnajagadrūpo bhramaḥ / svapnajagad iti yāvat / sargādau buddhyāropite sargārambhe / tathāśabdena saṃvitkacanam ākṣipyate / ātatam vistīrṇam //MT_3,11.19//",
    "GSP27motik_3u:1049": "yad idaṃ dṛśyate kiñcit tat sad evātmani sthitam / nāstam eti na codeti jagat kiñcit kadācana //MU_3,11.20//",
    "GSP27motik_3u:1050": "yat idam anubhūyamānaṃ / kiñcit vastu / dṛśyate / tat sad eva sad vastv eva / svātmani cinmaye svasvarūpe / sthitaṃ bhavati / phalitam āha nāstam iti / ata ity adhyāhāryaṃ / cinmātrākhyena rūpeṇa sadaiva sthitatvād iti bhāvaḥ //MT_3,11.20//",
    "GSP27motik_3u:1051": "yathā dravatvaṃ salilaṃ spandatvaṃ pavano yathā / yathā prakāśa ābhāso brahmaiva trijagat tathā //MU_3,11.21//",
    "GSP27motik_3u:1052": "na hi kaścit dravatvādi salilādeḥ pṛthakkṛtya darśayituṃ samartha iti bhāvaḥ / prakāśaḥ sūryādiprakāśaḥ / ābhāsaḥ arthaprākaṭyaṃ //MT_3,11.21//",
    "GSP27motik_3u:1053": "yathā puram ivāste 'ntar vid eva svapnasaṃvidi / tathā jagad ivābhāti svātmaiva paramātmani //MU_3,11.22//",
    "GSP27motik_3u:1054": "yathā svapnasaṃvidi svapnajñāne / svapnāvasthāyām iti yāvat / antaḥ antaḥkaraṇe / vid eva jñānam eva / puram ivābhāti vilasati / tathā svātmaiva paramātmani / paramātmetyākhyāyāṃ svabhittau / jagad ivābhāti / na tv anyaj jagan nāmāstīti bhāvaḥ //MT_3,11.22//",
    "GSP27motik_3u:1055": "atra śrīrāmaḥ pṛcchati",
    "GSP27motik_3u:1056": "evaṃ cet tat kathaṃ brahman sughanapratyayaṃ vada / idaṃ dṛśyaviṣaṃ jātam asatsvapnānubhūtivat //MU_3,11.23//",
    "GSP27motik_3u:1057": "he brahman / tvaṃ vada / evaṃ cet pūrvoktaḥ prakāro yadi bhavati / tat tarhi / idam anubhūyamānaṃ / dṛśyaviṣaṃ / dṛśyam eva mohādāyakatvena viṣaṃ viṣadravyaṃ / sughanapratyayaṃ / sughanaḥ pratyayaḥ āśvāsaḥ yasmin / tat / tādṛśaṃ / kathaṃ kena hetunā / jātam utpannaṃ / katham / asatsvapnānubhūtivat / asatī yā svapnānubhūtiḥ svapnākārā anubhūtiḥ / svapnam iti yāvat / tadvat //MT_3,11.23//",
    "GSP27motik_3u:1058": "dṛśyātyantāsambhavaṃ vinā muktim amanyamānaḥ tam eva vistareṇa pṛcchati",
    "GSP27motik_3u:1059": "sati dṛśye kila draṣṭā sati draṣṭari dṛśyatā / ekasattve dvayor bandho muktir ekakṣaye dvayoḥ //MU_3,11.24//",
    "GSP27motik_3u:1060": "kileti niścaye / dṛśyasattāyāṃ draṣṭṛsattā bhavati / draṣṭṛsattāyāṃ ca dṛśyasattā bhavati / yataḥ tvayaiveti bhāvaḥ / phalitam āha ekasattveti / dvayoḥ madhye ekasattve bandhaḥ syāt / dvayoḥ madhye ekakṣaye muktiḥ syāt / tasmāt muktyartham ekakṣaya eva sādhyaḥ iti bhāvaḥ //MT_3,11.24//",
    "GSP27motik_3u:1061": "nanu tatrāpi kiṃ punaḥ punaḥ dṛśyātyantābhāvam eva pṛcchasīty / atrāha",
    "GSP27motik_3u:1062": "atyantāsambhavo yāvad buddho dṛśyasya nākṣayaḥ / tāvad draṣṭur adraṣṭṛtvaṃ na sambhavati mokṣadam //MU_3,11.25//",
    "GSP27motik_3u:1063": "buddhaḥ samyak jñātaḥ / akṣayaḥ avicchinnaḥ / adraṣṭṛtvaṃ adraṣṭṛbhāvaḥ / śuddhacinmātrateti yāvat / dṛśyātyantābhāvasya sukaratvād draṣṭṛtānirāsasya ca dṛśyātyantābhāvaṃ vinā duṣkaratvāc ca punaḥ punaḥ dṛśyātyantābhāvapraśna iti bhāvaḥ //MT_3,11.25//",
    "GSP27motik_3u:1064": "nanu dṛśyātyantābhāve tava kiṃ prayojanaṃ / dṛśyadhvaṃsenāpi kāryasiddher ity / atrāha",
    "GSP27motik_3u:1065": "dṛśyaṃ cet sambhavaty ādau paścāt kṣayam upāgatam / tad dṛśyasmaraṇānartharūpo bandho na naśyati //MU_3,11.26//",
    "GSP27motik_3u:1066": "tat tadā / dṛśyasmaraṇānartharūpaḥ dṛśyasmaraṇam evānarthaḥ / saḥ rūpaṃ yasya / saḥ tādṛśaḥ bandhaḥ / na naśyati nāśaṃ na yāti / pūrvaṃ satyatayā jñātasya tato naṣṭasyārthasya smaraṇaṃ hi durnivāram eva / yathā mātrāder iti bhāvaḥ / tat kadā / cet yadi / ādau pūrvaṃ / dṛśyaṃ sambhavati satyatayā upapattimad bhavati / paścāt kṣayaṃ nāśam / upāgataṃ bhavati / tasmāt traikālika evābhāvo 'trāṅgīkaraṇīya iti bhāvaḥ //MT_3,11.26//",
    "GSP27motik_3u:1067": "nanu naṣṭasya dṛśyasya kā smṛtir bhavatīty / atrāha",
    "GSP27motik_3u:1068": "yatra kvacana saṃsthasya svādarśasyeva cidgateḥ / pratibimbo lagaty eva sargasmṛtimayo hy ayam //MU_3,11.27//",
    "GSP27motik_3u:1069": "hi niścaye / ayaṃ samanantaram uktaḥ / sargasmṛtimayaḥ sargasmaraṇasvarūpaḥ / pratibimbaḥ lagaty evāvaśyaṃ lagati / kasyāḥ / cidgateḥ citprakārasya / kasyevādarśasyeva / yathā yatra kvacana saṃsthitasyādarśasya padārthasānnidhye pratibimbo lagati tathā yatra kvacana sthitāyāḥ cidgateḥ sūkṣmatvena sthitadṛśyasānnidhyāt pratibimbo lagatīty arthaḥ //MT_3,11.27//",
    "GSP27motik_3u:1070": "tarhi muktiḥ kadā sambhavatīty / atrāha",
    "GSP27motik_3u:1071": "ādāv eva hi notpannaṃ dṛśyaṃ nāsty eva cet svayam / draṣṭṛdṛśyabhramābhāvāt tat sambhavati muktatā //MU_3,11.28//",
    "GSP27motik_3u:1072": "dṛśyaṃ dṛśikriyāviṣayo bhāvajātaṃ / ādāv eva prathamam eva / svayaṃ svabhāvenānutpannaṃ ajātaṃ sat / cet yadi / nāsty eva / tat tadā / muktatā sambhavati upapattiyuktā bhavati / kutaḥ / draṣṭṛdṛśyabhramābhāvāt / ayaṃ bhāvaḥ / dṛśyātyantābhāve sati puruṣasyedaṃ dṛśyam iti bhramaḥ śāmyati / tacchāntau cāhaṃ draṣṭeti bhramo 'pi śāmyaty eva / tataś ca śuddhacinmātrasvarūpa evāsau śiṣyate / tad eva ca muktir iti //MT_3,11.28//",
    "GSP27motik_3u:1073": "praśnam upasaṃharati",
    "GSP27motik_3u:1074": "tasmād asambhavanmukter mama protsāhayuktitaḥ / atyantāsambhavaṃ dṛśye kathayātmavidāṃ vara //MU_3,11.29//",
    "GSP27motik_3u:1075": "he ātmavidāṃ vara śreṣṭha / tasmāt tato hetoḥ / asambhavanmukteḥ dṛśyātyantābhāvajñānaṃ vinānupapadyamānamukteḥ / mama / dṛśye vartamānam atyantāsambhavaṃ / kathaya / kutaḥ / protsāhayuktitaḥ prakṛṣṭam udyogaṃ kṛtvety arthaḥ //MT_3,11.29//",
    "GSP27motik_3u:1076": "śrīvasiṣṭha uttaram āha",
    "GSP27motik_3u:1077": "asad eva yathā bhāti jagat sarvātmakaṃ tathā / śṛṇv ahaṃ kathayā rāma dīrghayā kathayāmi te //MU_3,11.30//",
    "GSP27motik_3u:1078": "tvaṃ śṛṇu / ahaṃ tathā taṃ prakāraṃ / kathayāmi / kayā / dīrghayā savistarayā / kathayā vākyaprabandhena / tathā kathaṃ / sarvātmakaṃ samastadṛśyasvarūpaṃ / jagat / yathā yena prakāreṇa / asad eva bhāti budbudau asatyatayā sphurati //MT_3,11.30//",
    "GSP27motik_3u:1079": "nanu kimarthaṃ dīrghayā kathayā kathayasīty / atrāha",
    "GSP27motik_3u:1080": "vyavasāyakathāvākyair yāvat tan nānuvarṇitam / na viśrāmyati te tāvad dhṛdi pāṃsur yathā hrade //MU_3,11.31//",
    "GSP27motik_3u:1081": "vyavasāyakathāvākyaiḥ / vyavasāyasya viśiṣṭasya niścayasyotpādikā kathā vyavasāyakathā / tadabhidhāyakaiḥ vākyaiḥ vyavasāyakathāvākyaiḥ / tat dṛśyāsattvaṃ / yāvat nānuvarṇitaṃ syāt / tāvat te hṛdi na viśrāmyati na sthitiṃ karoti / ko yathā / pāṃsur yathā / yathā pāṃsū rajaḥ / hrade na viśrāmyati / tathety arthaḥ //MT_3,11.31//",
    "GSP27motik_3u:1082": "nanu dṛśyātyantābhāvajñānena kiṃ mama setsyatīty / atrāha",
    "GSP27motik_3u:1083": "atyantābhāvam asyās tvaṃ jagatsargabhramasthiteḥ / buddhvaikadhyānaniṣṭhātmā vyavahāraṃ kariṣyasi //MU_3,11.32//",
    "GSP27motik_3u:1084": "tvaṃ vyavahāraṃ paramparāyātaṃ rājyarūpaṃ vyavahāraṃ / kariṣyasi kūṭakārṣāpaṇavyavahāravat kariṣyasi / na tu vairāgyāvasthāvat tadvimukho bhaviṣyasi / mūḍhatvāvasthāvad vā tadāsaktaḥ / tvaṃ kathambhūtaḥ / ekadhyānaniṣṭhātmā / ekasya cinmātrākhyasya vastunaḥ / dhyāne cintāyāṃ / niṣṭhā yasya / tādṛśaḥ ātmā sattvarūpaṃ manaḥ yasya / saḥ / tādṛśaḥ / antaḥ cinmātradhyāna ekaniṣṭhaḥ / bahiḥ vyavahārabhāg api bhaviṣyasīty arthaḥ / kiṃ kṛtvā / asyāḥ anubhūyamānāyāḥ / jagatsargabhramasthiteḥ / jagatsargarūpā jagatsṛṣṭirūpā / yā bhramasthitiḥ bhramadārḍhyaṃ / tasyāḥ atyantābhāvaṃ traikālikābhāvaṃ / buddhvā jñātvety arthaḥ //MT_3,11.32//",
    "GSP27motik_3u:1085": "nanu tato 'pi kim ity apekṣāyāṃ phalāntaram api kathayati",
    "GSP27motik_3u:1086": "bhāvābhāvagrahotsargasthūlasūkṣmacalācalāḥ / dṛśas tvāṃ vedhayiṣyanti na mahādrim iveṣavaḥ //MU_3,11.33//",
    "GSP27motik_3u:1087": "dṛśyātyantābhāvajñāne sati bhāvābhāvagrahotsargasthūlasūkṣmacalācalāḥ dṛśaḥ tvāṃ na vedhayiṣyanti harṣāmarṣotpādanarūpāṃ tāḍanāṃ na kurvanti / bhāvaḥ udbhūtiḥ / abhāvaḥ antardhiḥ / grahaḥ grahaṇaṃ / utsargaḥ tyāgaḥ / bhāvādīnām api dṛśyatayātyantābhāvasya sampannatvān na tatkṛtā tāḍanā tava bhaviṣyati / na hi vandhyāputreṇa kaścit tāḍita iti bhāvaḥ / tāḥ kā iva / iṣavaḥ iva / yathā iṣavaḥ mahāntaṃ parvataṃ na vidhyanti / tathety arthaḥ //MT_3,11.33//",
    "GSP27motik_3u:1088": "dṛśyātyantābhāvakathanaṃ pratijānīte",
    "GSP27motik_3u:1089": "sa eṣo 'sty eka evātmā na dvitīyāsti kalpanā / jagad atra yathotpannaṃ tat te vakṣyāmi rāghava //MU_3,11.34//",
    "GSP27motik_3u:1090": "saḥ prasiddhaḥ / eṣaḥ sarveṣām aparokṣatvena vartamānaḥ / eka evāsti / evaśabdārthaṃ sphuṭayati neti / dvitīyā kalpanā dṛśyamayī kalpanā / nāsti / tathā ca dṛśyātyantābhāvaḥ sphuṭa eveti bhāvaḥ / tarhi bhāsamānaṃ jagat katham astīty / atrāha jagad iti / atrādvitīye brahmaṇi / jagat yathā utpannaṃ tat te vakṣyāmi / tenaiva dṛśyātyantābhāvaḥ sphuṭībhaviṣyatīti bhāvaḥ //MT_3,11.34//",
    "GSP27motik_3u:1091": "sargāntaślokenaitat saṅgṛhṇāti",
    "GSP27motik_3u:1092": "tasmād imāni sakalāni vijṛmbhitāni yo hīdam aṅga sakale sakalaṃ mahātmā / rūpāvalokanamanomananaprakāśa- kośāspadaṃ svayam udeti ca līyate ca //MU_3,11.35//",
    "GSP27motik_3u:1093": "tasmāt paramātmalakṣaṇāt upādānakāraṇāt / imāni anubhūyamānāni / vijṛmbhitāni dṛśyarūpāṇi vilāsitāni / mṛda iva ghaṭā niryāntīti śeṣaḥ / tasmāt kasmāt / hi niścaye / he aṅga / yaḥ sakalaṃ samastadṛśyaprapañcarūpaṃ bhūtvā / svayaṃ svenaivodeti ca udayaṃ yāti ca / vilīyate layaṃ yāti ca / yaḥ mahātmā kiṃ / rūpāvalokanamanomananaṃ manaskāraḥ / prakāśaḥ indriyeṇālokitasya rūpasya manomananadvāreṇa sākṣibhūte cinmātre sphuraṇam / teṣāṃ kośarūpam āspadaṃ sthānaṃ / tatraivaite tiṣṭhanti / tata eva ca niryāntīty arthaḥ / iti śivam //MT_3,11.35//",
    "GSP27motik_3u:1094": "iti śrībhāskarakaṇṭhaviracitāyāṃ śrīmokṣopāyaṭīkāyām utpattiprakaraṇe ekādaśaḥ sargaḥ // 3,11 //",
    "GSP27motik_3u:1095": "oṃ / vakṣyāmīti pratijñāṃ sampādayati",
    "GSP27motik_3u:1096": "etasmāt paramāc chāntāt padāt paramapāvanāt / yathedam utthitaṃ viśvaṃ tac chṛṇūttamayā dhiyā //MU_3,12.1//",
    "GSP27motik_3u:1097": "etasmāt samanantaram eva pratipāditasvarūpāt / paramāt sarvotkṛṣṭāt / śāntāt prapañcakṣobharahitāt / paramapāvanāt pāvanānām api pāvakatvena niratiśayapāvanāt / padāt parātmalakṣaṇāt sthānāt / yathā yena prakāreṇedam anubhūyamānaṃ / viśvaṃ jagat / utthitaṃ prādurbhūtaṃ / tat taṃ prakāram / uttamayotkṛṣṭayā / dhiyā / śṛṇu / etenottamadhīr evādhikāritvenoktaḥ //MT_3,12.1//",
    "GSP27motik_3u:1098": "tad eva kathayati",
    "GSP27motik_3u:1099": "suṣuptaṃ svapnavad bhāti bhāti brahmaiva sargavat / sarvam ekaṃ ca tac chāntaṃ tatra tāvat kramaṃ śṛṇu //MU_3,12.2//",
    "GSP27motik_3u:1100": "suṣuptaṃ suṣuptiḥ / svapnavat svapna iva / bhāti sphurati / ghananidrāta utthitasya eva svapnaprādurbhāvāt / brahmaiva sargabhāvena bṛṃhitaṃ cinmātrākhyaṃ vastu eva / sargavat sarga iva / bhāti / nanu tarhi jagadupādānabhūtaṃ brahma jagadvad eva jaḍaṃ syāt / kāryavaiguṇyayuktasya kāraṇasyādarśanāt ity / atrāha sarvam iti / tat brahma / sarvaṃ bhavati / ekaṃ ca bhavati / śāntaṃ ca bhavati / sarvathāścaryam eva tad iti bhāvaḥ / nanu katham utpadyata ity / atrāha tatreti / tāvacchabdaḥ sākalye //MT_3,12.2//",
    "GSP27motik_3u:1101": "kramam eva kathayati",
    "GSP27motik_3u:1102": "tasyānantaprakāśātmarūpasyātatacinmaṇeḥ / sattāmātrātma kacanaṃ yad ajasraṃ svabhāvataḥ //MU_3,12.3//",
    "GSP27motik_3u:1103": "tad ātmani svayaṃ kiñcic cetyatām iva gacchati / agṛhītātmakaṃ saṃvidīhāmarṣaṇasūcakam //MU_3,12.4//",
    "GSP27motik_3u:1104": "tat kacanaṃ / kiñcit leśena / cetyatām iva gacchati paramārthato na gacchatītīvaśabdopādānam / kathaṃ / svayaṃ svenaiva / na tu parapreraṇayā / parasya tatrābhāvāt / kasmin / ātmani sphuraṇākhyacetakasvabhāve kharūpe / tadvyatirekeṇa tadā kasyāpy abhāvāt / tat kiṃ / yat kacanaṃ sphuraṇam / aham iti parāmarśa iti yāvat / ajasraṃ santataṃ / svabhāvataḥ svabhāvenaiva / bhavati / kasya / tasya sarveṣv aham iti bhāsamānatvena prasiddhasyānantaprakāśātmarūpasyānantaḥ aparicchinnaḥ / yaḥ prakāśaḥ tadātmā / tadekamayaḥ svabhāvaḥ svarūpaṃ yasya / saḥ / tasyānantaprakāśarūpasyeti yāvat / ātatacinmaṇeḥ / ātataḥ sarvatra vyāptaḥ yaḥ cinmaṇiḥ / tasya / kathambhūtaṃ kacanaṃ / sattāmātrātma sattāmātrasvarūpaṃ / sphurattārūpe kacana eva sattāvyavahārāt / ayaṃ bhāvaḥ / śuddha",
    "GSP27motik_3u:1105": "mānatvaṃ ca cidviṣayatvaṃ / tac ca citsambandhaḥ / citāthācidrūpasya sambandho na yujyate viruddhatvāt / na hi tejastamasoḥ sambandhaḥ kvāpi dṛṣṭaḥ / citaś ca śāntatvam uktanyāyena cetyāsambhavenaiva siddham iti //MT_3,13.50//",
    "GSP27motik_3u:1106": "brahmaiva kacati svaccham ittham ātmātmanātmani / cittvād dravatvāt salilam ivāvartatayātmani //MU_3,13.51//",
    "GSP27motik_3u:1107": "itthaṃ jagadrūpatayā / svacchaṃ cetyamalarahitaṃ / ātmanā svayam / ātmani bhittibhūte svasvarūpe / ātma sarvātmabhūtaṃ / brahmaiva kacati bhāti / kutaḥ / cittvāt cidbhāvāt / cetyarūpajagattayābhāne cittvam eva tasya na syād iti bhāvaḥ / atra dṛṣṭāntam āha dravatvād iti / yathā salilaṃ dravatvāt ātmani salilākhye svarūpe / āvartarūpeṇa sphurat bhavati / tathety arthaḥ //MT_3,13.51//",
    "GSP27motik_3u:1108": "asad evedam ābhāti sad ivehānubhūyate / vinaśyaty asad evānte svapne svamaraṇaṃ yathā //MU_3,13.52//",
    "GSP27motik_3u:1109": "idaṃ jagat / asad eva bhāti vilasati / asmābhiḥ sad iva sadvat / iha parātmasvarūpe / 'nubhūyate / 'nte saṃhāre / asad eva vinaśyati / atra dṛṣṭāntam āha svapna iti //MT_3,13.52//",
    "GSP27motik_3u:1110": "jagadatyantābhāvaṃ vistareṇoktvā siddhāntabhūtaṃ brahmamayatvaṃ tasya kathayati",
    "GSP27motik_3u:1111": "atha vājasvarūpatvāt sadaivedam anāmayam / akhaṇḍitam anādyantaṃ jñātamātrāmbarodaram //MU_3,13.53//",
    "GSP27motik_3u:1112": "atha vā idaṃ jagat / sadaivājasvarūpatvāt janmarahitacinmātrasvarūpatvāt / anāmayam pūrvoktādhāratvādheyatvādirogarahitaṃ bhavati / na tv abhāvayuktam / tadabhāvaś ca tadākrāntabuddhīn satyaṃ tadrūpam apaśyataḥ praty evoktaḥ / kathambhūtam idaṃ / akhaṇḍitaṃ pūrṇasvarūpaṃ / anādyantaṃ ādyantarahitam / jñātamātrāmbarodaram / jñātamātram eva / na tu mudgarādiprahāraiḥ nāśitaṃ sat / ambarodaram samyagjñānenālocitaṃ hi jagat ambarodaram eva bhavati //MT_3,13.53//",
    "GSP27motik_3u:1113": "sargāntaślokena pūrvoktaṃ saṅgṛhṇāti",
    "GSP27motik_3u:1114": "ākāśa eva parame prathamaḥ prajeśo nityaṃ svayaṃ kacati śūnyatayā samānaḥ / sa hy ātivāhikavapur na tu bhūtarūpī pṛthvyādi tena na sad asti yadā na jātam //MU_3,13.54//",
    "GSP27motik_3u:1115": "prathamaḥ ādyaḥ / prajeśaḥ brahmā / parame sarvottīrṇe / ākāśe cidākāśe / nityaṃ sadā / svayaṃ svenaiva / kacati sphurati / tathā ca pūrvoktā sarvā prakriyā sargārambhaṃ vinā atuṣṭamanasaḥ praty eveti bhāvaḥ / kathambhūtaḥ / śūnyatayā śūnyabhāvena / samānaḥ śuddhatvena tatsamānaḥ / na tu tadrūpaḥ jaḍatvāpatteḥ / hi niścaye / saḥ prajeśaḥ / ātivāhikavapuḥ sūkṣmaśarīramayaḥ / bhavati / na tu bhūtarūpaḥ / tu viśeṣe / saḥ sthūlapṛthvyādibhūtarūpī na bhavati / tena tadabhūtarūpitākhyena hetunā / pṛthvyādi sat nāsti / nanu prajeśasyāpṛthvyādirūpatayā kathaṃ na pṛthvyādi sat astīty / atrāha yadeti / yata ity asyārthe / yataḥ jātam utpannaṃ / nāsti / śuddhamanorūpasya prajeśasya tadrūpatāgrahaṇena pṛthvyāder jātatvaṃ syān / na tu pūrvanyāyena prajeśasya tadrūpatāgrahaṇaṃ sambhavaty / ataḥ pṛthvyāder api jātatvaṃ na sambhavatīti bhāvaḥ / iti śivam //MT_3,13.54//",
    "GSP27motik_3u:1116": "iti śrībhāskarakaṇṭhaviracitāyāṃ śrīmokṣopāyaṭīkāyām utpattiprakaraṇe trayodaśaḥ sargaḥ // 3,13 //",
    "GSP27motik_3u:1117": "oṃ / evaṃ jagato 'tyantābhāvaṃ paramātmaikamayatāṃ ca punaḥ punaḥ uktvā tāvanmātram eva sādhanīyaṃ jñātvā punar api tad eva kathayati",
    "GSP27motik_3u:1118": "itthaṃ jagad ahantādi dṛśyaṃ jātaṃ na kiñcana / ajātatvāc ca nāsty eva yac cāsti param eva tat //MU_3,14.1//",
    "GSP27motik_3u:1119": "ahantādi ahantāprabhṛti / dṛśyaṃ jagat itthaṃ pūrvaprakāreṇa / kiñcana leśenāpi / na jātaṃ bhavati / tataḥ kim ity / atrāha ajāteti / jagat ajātatvāt / caśabdaḥ pādapūraṇārthaḥ / nāsty eva / nanu katham ajātatvena jagato 'sattvaṃ sādhayasi bhāsamānatvena sattvād ity / atrāha yac ceti / tat param eva uttīrṇaṃ cinmātram eva / bhavati / na tu jagat / tat kiṃ / yat asti yat bhāsamānatvena nirākartuṃ na śakyata ity arthaḥ //MT_3,14.1//",
    "GSP27motik_3u:1120": "nanu tarhi pūrvaṃ sādhitā jīvatā katham astīty / atrāha",
    "GSP27motik_3u:1121": "paramākāśa evāsau jīvatāṃ cetati svayam / niḥspandāmbhodhijaṭhare salilaṃ spandatām iva //MU_3,14.2//",
    "GSP27motik_3u:1122": "asau pūrvoktaḥ / paramākāśa eva cinmātrākāśa eva / svayaṃ svena / jīvatāṃ jīvabhāvaṃ / cetati anubhavati / kim iva / salilam iva / yathā niḥspandāmbhodhijaṭhare niḥspandasamudramadhye / sthitaṃ jalaṃ spandatāṃ / spandaśabdenātra spandayukto lakṣyate / spandayuktatāṃ / cetati / cetanaṃ cātra tadyogyatāmātram eva / na hi tatra salilasya saspandatā kenāpy aṃśena yuktā / evaṃ brahmaṇy api jīvatāyogyatvamātram eva / na tu tatra jīvatā nāma kācid asti / salile 'gre saspandatāyuktatvāt yogyatājñānaṃ / brahmaṇi jīvarūpatayā bhāsaneneti viśeṣaḥ //MT_3,14.2//",
    "GSP27motik_3u:1123": "etad eva nānābhaṅgībhiḥ pratipādayati",
    "GSP27motik_3u:1124": "ākāśarūpam ajahad eva vettīva dṛśyatām / svapnasaṅkalpaśailādāv iva cidvṛttir āntarī //MU_3,14.3//",
    "GSP27motik_3u:1125": "asau paramākāśaḥ dṛśyatām dṛśyabhāvaṃ / vetti iva anubhavati iva / kathambhūta eva / ākāśarūpaṃ cinmātrākāśākhyaṃ rūpam / ajahad eva / tattyāge tu vedanam asya na syād iti bhāvaḥ / kevāntarī ahamparāmarśasya sārabhūtāntaḥkaraṇopahitā / cidvṛttir iva sā yathā / svapnasaṅkalpaśailādau svapne saṅkalpe ca svaviṣayīkṛte svasvarūpaparvatādau sthitāṃ / dṛśyatāṃ vetti / śailo 'yam iti / tathety arthaḥ //MT_3,14.3//",
    "GSP27motik_3u:1126": "pṛthvyādirahito deho yo virāḍātmano mahān / ātivāhika evāsau cinmātrācchanabhomayaḥ //MU_3,14.4//",
    "GSP27motik_3u:1127": "pṛthvyādirahitaḥ sthūlapṛthvyādisparśādūṣitaḥ / virāḍātmanaḥ virāṭsvarūpatayā sthitasya paramātmanaḥ / mahān vyāpakaḥ / yo deho 'sti / saḥ ātivāhika eva sūkṣma eva / bhavati / atra hetutvena viśeṣaṇam āha cinmātreti / yataḥ cinmātrākhyanirmalākāśasvarūpaḥ / cinmātramayasya śarīrasyātivāhikatvaṃ svapne dṛṣṭam iti nāyastam //MT_3,14.4//",
    "GSP27motik_3u:1128": "akṣayasvapnaśailābhaḥ sthirasvapnapuropamaḥ / citrakṛtsthitacittasthacitrasainyasamākṛtiḥ //MU_3,14.5//",
    "GSP27motik_3u:1129": "anikhātamahāstambhaputrikaughasamopamaḥ / brahmākāśe 'nikhātātmā sustambhe sālabhañjakaḥ //MU_3,14.6//",
    "GSP27motik_3u:1130": "ādyaḥ prajāpatiḥ pūrvaṃ svayambhūr iti viśrutaḥ / prāktanānāṃ svakāryāṇām abhāvād apakāraṇaḥ //MU_3,14.7//",
    "GSP27motik_3u:1131": "ādyaḥ kāraṇabhūtaḥ / svayambhūr iti viśrutaḥ / svayambhūr iti nāmnā prasiddhaḥ / prajāpatiḥ / pūrvaṃ sargārambhe / apakāraṇaḥ kāraṇarahitaḥ / bhavati / kutaḥ / prāktanānāṃ svakāryāṇāṃ pūrvakalpakṛtakarmaṇām / abhāvāt / karmaṇāṃ ca janmahetutvaṃ sarvaśāstreṣu prasiddham eva / kāryāṇām abhāvaś cāsya cinmātrataḥ sadya utthitatvena jñeyaḥ / kiṃrūpo 'sau / akṣaya ityādi / akṣayaḥ itarasvapnaśailavat kṣaṇikatvadoṣarahitaḥ yaḥ svapnaśailaḥ / tadvad ābhā yasya / sa akṣayasvapnaśailābhaḥ / sthirasvapnapuropamaḥ / itarasvapnapuravailakṣyeṇa sthiraṃ sthirākāraṃ / yat svapnapuraṃ / tasyopamā yasya / saḥ / etena viśeṣaṇadvayenātivāhikatāyām apy asya sthiratoktā / citrakṛti sthitaṃ cittaṃ citrakṛtsthitacittaṃ / tatrasthaṃ yat citrasainyam agre prakaṭībhavad ālekhyasainyaṃ / tena samākṛtiḥ svarūpaṃ yasya / saḥ citrakṛtsthitacittasthacitrasainyasamākṛtiḥ / anikhāto 'nutkīrṇaḥ / yaḥ mahāstambhaputrikaughaḥ / tena samā upamā yasya / saḥ anikhātamahāstambhaputrikaughasamopamaḥ / brahmākāśe sustambhe anikhātātmā anutkīrṇasvarūpaḥ / sālabhañjakaḥ mahatī putrikā / anikhāteti viśeṣaṇasyaiveyaṃ vyākhyā / etena viśeṣaṇadvayena brahmaikamayatāsyoktā //MT_3,14.5-7//",
    "GSP27motik_3u:1132": "mahāpralayaparyanteṣv ādyāḥ kila pitāmahāḥ / mucyante sarva evātaḥ prāktanaṃ karma teṣu kim //MU_3,14.8//",
    "GSP27motik_3u:1133": "sarve eva ādyāḥ pitāmahāḥ mahāpralayaparyanteṣu / paryantaśabdenātra udrekatā vivakṣitā / mucyante cinmātrākhye svarūpe layībhavanti / phalitam āhātaḥ iti / ato hetoḥ / teṣu sarveṣu ādyeṣu pitāmaheṣu / prāktanaṃ karma kiṃ bhavati / na kiñcid apīty arthaḥ / tathā ca / sarve 'pi te 'pakāraṇā eveti bhāvaḥ //MT_3,14.8//",
    "GSP27motik_3u:1134": "moktavya eva kuḍyātmā dṛśyo 'dṛśyaś ca saṃsthitaḥ / na ca dṛśyaṃ na ca draṣṭā na sraṣṭā sarvam eva ca //MU_3,14.9//",
    "GSP27motik_3u:1135": "praticchandaḥ padārthānāṃ sarveṣām eṣa eva saḥ / asmād udeti jīvālī dīpālī dīpakād iva //MU_3,14.10//",
    "GSP27motik_3u:1136": "eṣa sa eva pūrvoktaḥ prajāpatir eva / sarveṣāṃ padārthānāṃ praticchandaḥ samaṣṭirūpaḥ ābhāsaḥ / bhavati / sarveṣām ābhāsānām etatsvarūpatvāt / kathambhūto 'sau / moktavya eva moktuṃ madhye gantuṃ śakya eva / kuḍyātmā / kuḍyaṃ hi rodhakatvena madhye gantuṃ na śakyate / 'yaṃ tu apūrvam eva kuḍyaḥ / moktavyatvam asya sarveṣāṃ dṛśyasañcārāṇāṃ praveśanirgamamahattvāt / kuḍyatvaṃ tu sarvādhāratvena / punaḥ kathambhūtaḥ / dṛśyaḥ saṃsthitaḥ dṛśyarūpeṇāsthitaḥ / adṛśyaś ca sthitaḥ draṣṭṛrūpeṇa ca sthitaḥ / cinmātrābhāsaśuddhamanorūpaprajāpatirūpatvād draṣṭṛdṛśyayoḥ / punaḥ kiṃ / na dṛśyaṃ na ca draṣṭā na sraṣṭā na sṛjikriyākartā sarvottīrṇarūpatvāt / punaḥ kiṃ / sarvam eva ca / nanu katham ayaṃ praticchandaḥ astīty / atrāha asmād iti / yataḥ asmāt prajāpateḥ / jīvālī udeti prādurbhavati / nanu mṛdo ghaṭālī rajjusamūhāt vā sarpālīnyaṃ tathā udeti / na tayoḥ tatpraticchandatvaṃ dṛśyate ity / atrāha dīpālīti / vivartapariṇāmābhyām anya eva praticchandyapraticchandakarūpaḥ prakāraḥ atrāstīti bhāvaḥ //MT_3,14.9-10//",
    "GSP27motik_3u:1137": "saṅkalpa eva saṅkalpāt kilaiti kṣmādivarjitaḥ / kṣmādimān iva niṣkuḍyaḥ svapnāt svapnāntaraṃ yathā //MU_3,14.11//",
    "GSP27motik_3u:1138": "kileti niścaye / kṣmādivarjitaḥ ābhāsarūpatvena sthūlapṛthvyādirahitaḥ / kṣmādimān iva bhāsamānatvena tatsahita iva bhāsamānaḥ / niṣkuḍyaḥ bhāsamānaiḥ kuḍyarūpaiḥ parvatādibhiḥ hīnaḥ / saṅkalpaḥ jagadākhyaḥ saṅkalpaḥ / saṅkalpāt śuddhamanorūpād brahmaṇaḥ / eti prādurbhavati / atra dṛṣṭāntam āha svapnād iti / svapnāt saṅkalparūpāt / svapnāntaraṃ saṅkalparūpam anyasvapnam / yathaiti / tathety arthaḥ //MT_3,14.11//",
    "GSP27motik_3u:1139": "asmād eva praticchandāj jīvāḥ samprasaranty amī / sahakārikāraṇānām abhāvāc ca sa eva te //MU_3,14.12//",
    "GSP27motik_3u:1140": "asmāt prajāpatināmnaḥ / praticchandāt ābhāsāt / amī pratyaksaṃ sphuramāṇāḥ / jīvāḥ / samprasaranti sañcāraṃ yānti / tarhi tata utpannatvena tato bhinnā eva syur ity / atrāha sahakārīti / te jīvāḥ / sa eva bhavanti / na tu tato bhinnāḥ / kutaḥ / sahakārikāraṇānām prāktanakarmarūpāṇāṃ sahakārikāraṇānām / abhāvāt / sahakārikāraṇābhāve kāryaṃ kāraṇarūpam eveti hi prasiddhiḥ //MT_3,14.12//",
    "GSP27motik_3u:1141": "sahakārikāraṇānām abhāve kāryakāraṇam / ekam etad ato nānyaḥ parasmāt sargavibhramaḥ //MU_3,14.13//",
    "GSP27motik_3u:1142": "kāryaṃ ca tat kāraṇaṃ ca kāryakāraṇaṃ / parasmāt dṛśyāpekṣayā utkṛṣṭāt prajāpateḥ / sargavibhramaḥ sargavilāsaḥ //MT_3,14.13//",
    "GSP27motik_3u:1143": "brahmaivādyo virāḍātmā virāḍātmaiva sargatā / jīvākāśaḥ sa evetthaṃ sthitaḥ pṛthvyādy asad yataḥ //MU_3,14.14//",
    "GSP27motik_3u:1144": "brahma eva brahmatattvam evādyaḥ virāḍātmā virāṭsvarūpo paramātmā / bhavati / virāḍātmā eva sargatā sargaḥ / bhavati / pādapūraṇārtho bhāvapratyayaḥ / upasaṃhāraṃ karoti jīveti / sa pūrvoktaḥ / jīvākāśa eva cetyatvāditanmātrāntavalitacinmātrākhyaḥ jīvākāśa eva / itthaṃ prajāpatyādisargarūpeṇa / sthito bhavati / atra hetum āha pṛthvyādīti / yataḥ yasmāt kāraṇāt / pṛthvyādi asat bhavati //MT_3,14.14//",
    "GSP27motik_3u:1145": "jīvākāśa iti śrutvā kiñcit saṃśayam āpannaḥ śrīrāmaḥ pṛcchati",
    "GSP27motik_3u:1146": "kiṃ syāt parimito jīvarāśir āho anantakaḥ / āhosvid asty anantātmā jīvapiṇḍo 'calopamaḥ //MU_3,14.15//",
    "GSP27motik_3u:1147": "jīvarāśiḥ jīvākāśatvenoktaḥ jīvapuñjaḥ / parimitaḥ kiṃ syāt āho anantakaḥ aparimitaḥ syāt / āhosvit anantātmā jīvapiṇḍaḥ acalopamaḥ parvataprakhyaḥ / asti / rāśiḥ bhinnatvena vartamānānāṃ samūhaḥ / piṇḍaḥ mṛtpiṇḍavat eka eva kaścij jīvamayaḥ piṇḍa iti bhedaḥ //MT_3,14.15//",
    "GSP27motik_3u:1148": "nanu kiṃ tava rāśipiṇḍatvayoḥ praśnenety āśaṅkyāha",
    "GSP27motik_3u:1149": "dhārāḥ payomuca iva śīkarā iva vāridheḥ / kaṇās taptāyasa iva kasmān niryānti jīvakāḥ //MU_3,14.16//",
    "GSP27motik_3u:1150": "dhārā jaladhārāḥ / śīkarāḥ jalakaṇāḥ / taptāyasaḥ vahnyabhijvalitāt ayasaḥ / kaṇāḥ vahnimayāḥ leśāḥ / kasmād iti / jīvarāśeḥ jīvapiṇḍasya vānaṅgīkāre eteṣāṃ niryāṇaṃ na sambhavatīti bhāvaḥ //MT_3,14.16//",
    "GSP27motik_3u:1151": "praśnam upasaṃharati",
    "GSP27motik_3u:1152": "iti me bhagavan brūhi jīvajālavinirṇayam / jñātam etan mayā prāyas tad eva prakaṭīkuru //MU_3,14.17//",
    "GSP27motik_3u:1153": "he bhagavan tvaṃ / iti pṛṣṭaṃ / jīvajālavinirṇayaṃ me brūhi / etāvad uktvā tvayā kiṃ na śrutam ity / atrāha jñātam iti / mayā etat prāyaḥ bāhulyena / jñātam / na tv aśeṣeṇātaḥ tad eva prakaṭīkuru yenāśeṣeṇa jānāmīti bhāvaḥ //MT_3,14.17//",
    "GSP27motik_3u:1154": "śrīvasiṣṭha uttaram āha",
    "GSP27motik_3u:1155": "eka eva na jīvo 'sti rāśīnāṃ sambhavaḥ kutaḥ / śaśaśṛṅgaṃ samuḍḍīya prayātītīva te vacaḥ //MU_3,14.18//",
    "GSP27motik_3u:1156": "paramārthataḥ eka eva jīvo nāsti / tvatpṛṣṭānāṃ rāśīnāṃ sambhavaḥ kutaḥ syāt / etatpraśnasyāsambaddhārthatvaṃ kathayati śaśeti / śaśaśṛṅgaṃ samuḍḍīya prayāti iti etadvacanasadṛśaṃ / te vacaḥ asti / ādau śaśaśṛṅgam eva nāsti / kā kathā taduḍḍayanasya / tathā jīva eva nāsti / kā kathā tadrāśyāder iti bhāvaḥ //MT_3,14.18//",
    "GSP27motik_3u:1157": "sarvam etat pṛṣṭaṃ nirākaroti",
    "GSP27motik_3u:1158": "na jīvo 'sti na jīvānāṃ rāśayaḥ santi rāghava / na caikaḥ parvataprakhyo jīvapiṇḍo 'sti kaścana //MU_3,14.19//",
    "GSP27motik_3u:1159": "paramārthataḥ sarvasya śuddhacinmātraikamayatvāt jīvo nāsti / he rāghava / jīvānāṃ rāśayo na santi / na ca ekaḥ kaścana parvataprakhyaḥ jīvapiṇḍo 'sti / ataś ca tvatpraśno 'yaṃ na yukta iti bhāvaḥ //MT_3,14.19//",
    "GSP27motik_3u:1160": "āśīḥprakāreṇa niścayam asya kartavyatvena kathayati",
    "GSP27motik_3u:1161": "jīvaśabdārthakalanāḥ samastakalanānvitāḥ / na ca kāścana santīti niścayo 'stu tavācalaḥ //MU_3,14.20//",
    "GSP27motik_3u:1162": "taveti niścayaḥ ayaṃ niścayaḥ / acalaḥ sthiro / 'stu / iti kiṃ / iti jīvaśabdārthakalanāḥ / tāḥ samastakalanānvitāḥ samastābhiḥ ahambhāvādikalanābhiḥ anvitāḥ / na santi //MT_3,14.20//",
    "GSP27motik_3u:1163": "nanu jīvādīnāṃ pratyakṣeṇa sphuraṇāt katham ayaṃ niścayaḥ yuktaḥ syād ity / atrāha",
    "GSP27motik_3u:1164": "śuddhaṃ cinmātram amalaṃ brahmāstīha hi sarvagam / tad yathā sarvaśaktitvād vindate yāṃ svayaṃ kalām //MU_3,14.21//",
    "GSP27motik_3u:1165": "cinmātrānukrameṇaiva sampraphullāṃ latām iva /",
    "GSP27motik_3u:1166": "nanu mūrtām amūrtāṃ vā tām evāśu prapaśyati //MT_3,14.22//",
    "GSP27motik_3u:1167": "hi niścaye / śuddhaṃ cinmātraṃ śuddhacinmātrasvarūpam / ata evāmalaṃ brahmāsti / kathambhūtaṃ / sarvagam samastadeśakālavyāpakam / tataḥ kim ity / atrāha tad iti / tat brahma / sarvaśaktitvāt yataḥ sarvaśaktir asti / tataḥ yāṃ jīvādimayīṃ / kalāṃ kalanāṃ / yathā yena prakāreṇa / svayaṃ svena / na tu pāratantryeṇa / vindate svopalabdhiviṣayaṃ karoti / kathambhūtāṃ kalāṃ / cinmātrānukrameṇa cinmātraparipāṭyā / latām iva latāvat / sampraphullāṃ vikasitāṃ / cinmātrasyaiva hīyaṃ paripāṭī yat kalanāḥ vikāsayati / nanu niścaye / tāṃ kalanāṃ / mūrtām amūrtāṃ vā sthūlāṃ sūkṣmāṃ vāśu tasminn eva kṣaṇe / prapaśyati sampannām eva paśyati / tathā ca / jīvaḥ paramārthataḥ svayaṃ siddho nāsti / kasya rāśitā piṇḍatā vā bhaved iti bhāvaḥ //MT_3,14.21-22//",
    "GSP27motik_3u:1168": "nanu yadi brahma jīvādi paśyati tadā tadbhinnam evaitat syāt / svabhinnasyaiva dṛṣṭigocaratvād ity / atrāha",
    "GSP27motik_3u:1169": "jīvo buddhiḥ kriyāspando mano dvitvaikyam ity api / svasattāṃ prakacantīṃ tāṃ niyojayati vedane //MU_3,14.23//",
    "GSP27motik_3u:1170": "tat brahma / tāṃ prasiddhāṃ / svasattāṃ svasphurattāṃ / vedane niyojayati vedanaviṣayāṃ karoti / paśyatīti yāvat / svasattāṃ kathambhūtāṃ / jīvaḥ buddhiḥ kriyāspandaḥ hitāhitaprāptiparihārārthāś ceṣṭāḥ / manaḥ / dvitvaṃ ca tat aikyaṃ ca dvitvaikyam / ity api etadrūpeṇa / kacantīṃ sphurantīṃ / tathā ca / dṛṣṭigocaratve 'pi na jīvāder bhinnatvaṃ yuktam iti bhāvaḥ //MT_3,14.23//",
    "GSP27motik_3u:1171": "nanu brahmasattā kathaṃ jīvādibhāvena sphuratīty / atrāha",
    "GSP27motik_3u:1172": "sābuddhaivaṃ bhavaty eva bhaved brahmaiva bodhataḥ / abodhaḥ prekṣayā yāti nāśaṃ na tu sa budhyate //MU_3,14.24//",
    "GSP27motik_3u:1173": "sā brahmasattābuddhā brahmasattābhāvenājñātā satī / evaṃ bhavati eva jīvādirūpatayā bhāsata eva / bodhataḥ brahmasattābhāvena jñānāt / brahmaiva bhavet / sattātadvatoḥ bhedābhāvāt / nanu jīvādeḥ brahmasattābhāvena brahmamayatve 'pi brahmasattāviṣayas tu yaḥ abodha āsīt saḥ abodhatvena jñātaḥ san ghaṭādivat tathaiva tiṣṭhati / tathā ca na brahmaikamayatā sidhyati ity / atrāha abodha iti / abodhaḥ prekṣayā bodhena / nāśaṃ yāti / tu pakṣāntare / saḥ abodhaḥ / na budhyate bodhaviṣayo na sampadyate viruddhatvāt tadudbodhakāle eva naṣṭatvāt / na hi tamaḥ tejoviṣayo bhavatīti bhāvaḥ //MT_3,14.24//",
    "GSP27motik_3u:1174": "etad eva dṛṣṭāntena dṛḍhīkaroti",
    "GSP27motik_3u:1175": "yathāndhakāro dīpena prekṣyamāṇaḥ praṇaśyati / na cāsya jñāyate tattvam abodhasyaivam eva hi //MU_3,14.25//",
    "GSP27motik_3u:1176": "yathāndhakāraḥ dīpena prekṣyamāṇaḥ draṣṭum ārabdhaḥ / praṇaśyati / asyāndhakārasya / tattvaṃ svarūpaṃ / na ca jñāyate / puruṣeṇeti śeṣaḥ / dārṣṭāntike yojayati abodhasyeti / hi niścaye / 'bodhasyājñānasyaivam eva tattvaṃ na jñāyate ity arthaḥ //MT_3,14.25//",
    "GSP27motik_3u:1177": "jīvasya brahmatvam upasaṃharati",
    "GSP27motik_3u:1178": "evaṃ brahmaiva jīvātmā nirvibhāgo nirantaraḥ / sarvaśaktir anādyanto mahācitsārarūpadhṛt //MU_3,14.26//",
    "GSP27motik_3u:1179": "evaṃ pūrvoktaprakāreṇa / jīvātmā brahmaiva bhavati / brahmatvāpādakāny asya viśeṣaṇāny āha nirvibhāga iti / nirvibhāgaḥ vibhāgarahitaḥ / na hi jīvasvarūpe kaścid vibhāgo 'sti niravayavatvāt / nirantaraḥ prakāśanirbharitatvena madhye 'vakāśahīnaḥ / sarvaśaktiḥ sarvaśaktitvaṃ cāsya svapnādau pratyakṣadṛṣṭam eva / anādyantaḥ ādyantarahitatvaṃ cāsyādyantaparicchedakatvenaiva siddham / na hi paricchedyaḥ paricchedakasya paricchedaṃ kartuṃ śaknoti / mahācitsārarūpadhṛt / mahācit vimarśaśaktiḥ / tasyāḥ sāraḥ prakāśaḥ / tasya rūpaṃ dhārayati mahācitsārarūpadhṛt / prakāśasvarūpa ity arthaḥ //MT_3,14.26//",
    "GSP27motik_3u:1180": "sarvathaiva bhedakalanāṃ nirākaroti",
    "GSP27motik_3u:1181": "sarvānantatayā tv asya na kācid bhedakalpanā / vidyate yā hi kalanā sā tad evānubhūtitaḥ //MU_3,14.27//",
    "GSP27motik_3u:1182": "tu viśeṣe / 'sya brahmaṇaḥ / sarvānantatayā sarvaś cāsāv anantaś ca sarvānantaḥ / tasya bhāvaḥ sarvānantatā / tayā / kācid bhedakalanā bhedākārā kalanā / bheda iti yāvat / nāsti / sarvarūpasyānantasya ca bhedāyogāt / na hi ghaṭādyapekṣayānantasya ghaṭaśarāvādisarvarūpasya mṛdādeḥ ghaṭabhedo yuktaḥ / nanu sarvatvam anantatvaṃ ca asarvāt sāntāc ca bhedakam eva / tathā ca tābhyām eva tasya bhedaḥ sampadyata ity / atrāha vidyata iti / hi yasmādarthe / yā kalanā bhedakalanā / vidyate / sā tad eva brahmaiva / bhavati / kuto / 'nubhūtitaḥ anubhūtisvarūpataḥ / ayaṃ bhāvaḥ / yā kācit kalanāsti sānubhūtā na vā / na cet sā svayam asiddhā brahmaṇi bhedaṃ kathaṃ kuryāt / anubhūtā cet tarhi anubhavarūpaivānubhavasya ca cidrūpatvena brahmatvaṃ siddham eveti / brahmaiva sā bhaved iti //MT_3,14.27//",
    "GSP27motik_3u:1183": "atra śrīrāmaḥ pṛcchati",
    "GSP27motik_3u:1184": "evam etat kathaṃ brahmann ekajīvecchayākhilāḥ / jagajjīvā na yujyante mahājīvaikatāvaśāt //MU_3,14.28//",
    "GSP27motik_3u:1185": "he brahman / etat tvayoktam / evaṃ bhavati / satyam eva bhavatīty arthaḥ / sarveṣāṃ jīvānāṃ tatraikajīvecchānuvartitvam āśaṅkate / katham iti / akhilāḥ jagajjīvāḥ / jagati sthitā jīvāḥ jagajjīvāḥ / mahājīvaikatāvaśāt / mahājīvena cetyatvāditanmātrāntaprapañcavalitacinmātrākhyamahājīvena / yā ekatā aikyaṃ / tasyāḥ vaśāt vaśena / ekajīvecchayā ekasya kasyāpi sāmānyajīvasyecchayā / kathaṃ na yujyante / ayaṃ bhāvaḥ / sarveṣāṃ jīvānāṃ proktasvarūpamahājīvaikamayatve ekasmin jīve uditayecchayā sarveṣāṃ jīvānāṃ yogo yuktaḥ //MT_3,14.28//",
    "GSP27motik_3u:1186": "śrīvasiṣṭha uttaram āha",
    "GSP27motik_3u:1187": "mahājīvātma tad brahma sarvaśaktimayātmakam / sthitaṃ yatheccham eveha nirvibhāgaṃ nirantaram //MU_3,14.29//",
    "GSP27motik_3u:1188": "mahājīvātma mahājīvaḥ / tat brahma iha yathecchaṃ svecchāsadṛśaṃ / sthitaṃ bhavati / tat brahma kathambhūtaṃ / sarvaśaktimayātmakam / sarvaśaktimayaḥ sarvaśaktinirbharaḥ / ātmā yasya / tat / tādṛśam / sarvaśaktimayātmakatvaṃ ca brahmaṇaḥ sarvaśaktīnāṃ tata evotthānāt / punaḥ kathambhūtaṃ / nirvibhāgaṃ akhaṇḍasvarūpatvena vibhāgān niṣkrāntam / punaḥ kathambhūtaṃ / nirantaram prakāśākhyasārabharitam //MT_3,14.29//",
    "GSP27motik_3u:1189": "nanu brahma yathecchaṃ sthitaṃ bhavatu / tataḥ kim ity / atrāha",
    "GSP27motik_3u:1190": "yad evecchati tat tasya bhavaty āśu mahātmanaḥ / pūrvaṃ tu naśyatīcchā cid ato dvitvam udeti tat //MU_3,14.30//",
    "GSP27motik_3u:1191": "tat brahma / yad evecchati icchāviṣayaṃ karoti / tad eva / na tv anyat / tasya mahātmanaḥ vyāpakasvarūpasya brahmaṇaḥ / āśu icchākṣaṇe eva / bhavati sampadyate / ekatecchānāśena dvitvotpattim asmāt kathayati pūrvam iti / cit icchā / nīlam utpalam itivat cidviśeṣitecchā jñeyā / cidviśeṣitatvaṃ cātra cidviṣayatvaṃ jñeyam / yata ity adhyāhāryam / tenāyam arthaḥ / yataḥ cit icchā / cidrūpa eva bhavāmīty evaṃrūpā ekatecchā / pūrvaṃ prathamasargārambhe / 'taḥ saptamyarthe tasil asmin brahmaṇi / tuśabdaḥ ivārthe / naśyati tu susphūrtyaviṣayatārūpaṃ nāśaṃ yātīva / paramārthataḥ tu na naśyati tasyāḥ sarvatrānugamāt / iti tuśabdopādānam / cidviṣayecchānāśaś ca cetyaviṣayecchodbhūter eva jñeyaḥ / tat tasmāt kāraṇāt / dvitvaṃ cetyasvarūpajīvādirūpeṇa sthito dvidhābhāvaḥ / udeti prādurbhavati / ekatecchānāśahetubhūtatayā dvitvecchayā eva dvitvam udetīti bhāvaḥ //MT_3,14.30//",
    "GSP27motik_3u:1192": "dvitvodayānantaraṃ śaktikriyākramakaraṇaṃ kathayati",
    "GSP27motik_3u:1193": "paścād dvitvavibhaktānāṃ svaśaktīnāṃ prakalpitaḥ / anenetthaṃ hi bhavatīty evaṃ tena kriyākramaḥ //MU_3,14.31//",
    "GSP27motik_3u:1194": "paścāt / tena brahmaṇā / dvitvavibhaktānāṃ / dvitvena dvidhābhāvena / vibhaktānāṃ vibhāgena sthāpitānāṃ / svaśaktīnāṃ / ity evaṃ iti prakāreṇa / kriyākramaḥ kalpitaḥ / hi niścaye / ity evaṃ kathaṃ / anena sampadyate //MT_3,14.31//",
    "GSP27motik_3u:1195": "sampannaṃ sveṣṭaṃ kathayati",
    "GSP27motik_3u:1196": "śaktyādyayā tayā brāhmyā niyamo yaḥ prakalpitaḥ / taṃ vinā nodayo 'nyāsāṃ pradhānecchaiva rohati //MU_3,14.32//",
    "GSP27motik_3u:1197": "tayā prasiddhayādyayā mūlakāraṇabhūtayā / brāhmyā brahmasambandhinyā / śaktyā / yaḥ niyamaḥ svecchāsadṛśī niyatiḥ / prakalpitaḥ / taṃ niyamaṃ / vinā ṛte / 'nyāsāṃ jīvasthānānām / udayo na syāt / ata ity adhyāhāryam / ataḥ pradhānecchaiva rohati / pradhānasya mahājīvātmabhūtasya brahmaṇaḥ / icchaiva rohati jīvecchārūpeṇa pariṇamate / tathā ca pradhānecchānuvartitvam eva / na sā niyamakāritvam uktam / iha tu tacchakter iti cen / na / śaktitadvator abhedāt //MT_3,14.32//",
    "GSP27motik_3u:1198": "etad eva nānāracanābhiḥ kathayati",
    "GSP27motik_3u:1199": "yasyā jīvābhidhānāyāḥ śaktyā yecchā phalaty asau / pradhānaśaktiniyamānuṣṭhānena vinā na tu //MU_3,14.33//",
    "GSP27motik_3u:1200": "yasyāḥ jīvābhidhānāyāḥ śaktyāḥ śaktirūpasya yasya jīvasya / yā icchā phalati phalayuktā bhavati / tasyā ity adhyāhāryam / tasyāḥ śakteḥ asau icchā / pradhānaśaktiniyamānuṣṭhānena vinā / pradhānaśakteḥ brahmaśakteḥ / yat niyamānuṣṭhānaṃ niyamakaraṇaṃ / tad vinā na bhavati / svarūpam eva na labhate / kā kathā tatphalasyeti bhāvaḥ //MT_3,14.33//",
    "GSP27motik_3u:1201": "pradhānaśaktiniyamaḥ supratiṣṭho bhaven na cet / tat phalaṃ śaktyaśaktatvān nehitānāṃ kvacid bhavet //MU_3,14.34//",
    "GSP27motik_3u:1202": "pradhānaśakteḥ brahmaśakteḥ / niyamaḥ pradhānaśaktiniyamaḥ / supratiṣṭhaḥ susthiraḥ / na ced bhavet yadi na syāt / tat tadā / rohitānāṃ kvacit kutrāpi deśe kāle vā / phalaṃ na syāt / kutaḥ / śaktyaśaktatvāt / śaktyā brahmaśaktyā / lakṣaṇayā tanniyamena / yat śaktatvaṃ phalaṃ prati sāmarthyaṃ / tadabhāvaḥ aśaktatvaṃ / tasmāt śaktyaśaktatvāt / yataḥ rohitānāṃ nānāvidhānāṃ kriyāṇāṃ phalaṃ vidyate 'taḥ anumīyate ko 'pi niyamo 'sti yena kriyāṇāṃ phalotpādanaṃ prati sāmarthyam astīti bhāvaḥ //MT_3,14.34//",
    "GSP27motik_3u:1203": "prakṛtam anusarati",
    "GSP27motik_3u:1204": "evaṃ brahma mahājīvo vidyate 'ntādivarjitaḥ / jīvatkoṭimahākoṭī bhavaty atha na kiñcana //MU_3,14.35//",
    "GSP27motik_3u:1205": "evaṃ pūrvoktaprakāreṇa / brahmāntādivarjitaḥ antamadhyādirahitaḥ / mahājīvaḥ vidyate / kuto niryānti jīvakā iti pūrvataroktasya praśnasyottaram āha jīvatkoṭīti / tat brahma / jīvatkoṭimahākoṭī / jīvatāṃ jīvanakriyākartṛkāṇāṃ / koṭimahākoṭī koṭimahākoṭisaṅkhye / bhavati svayam eva tadrūpo bhavati / na tu tato jīvāḥ niryāntīti bhāvaḥ / atha tathāpi / na kiñcana bhavati / cinmaye svarūpe tathaiva sthitatvāt //MT_3,14.35//",
    "GSP27motik_3u:1206": "nanu brahma kena jīvatāṃ yātīty / atrāha",
    "GSP27motik_3u:1207": "cetyasaṃvedanāj jīvo bhavaty āyāti saṃsṛtim / tadasaṃvedanād rūpaṃ śamam āyāti saṃsṛteḥ //MU_3,14.36//",
    "GSP27motik_3u:1208": "cetyasaṃvedanāt cidviṣayabhūtabhāvajātaparāmarśāt / brahma jīvo bhavati / tataḥ saṃsṛtiṃ yāti sukhaduḥkhalepasvarūpasaṃsārabhāk bhavati / nanu kadācit saṃsṛtir asya nivartate na vety / atrāha tad iti / tadasaṃvedanāt cetyāparāmarśāt / asyety adhyāhāryam / asya jīvasya / saṃsṛteḥ saṃsārasya / rūpaṃ śamaṃ śāntiṃ / yāti //MT_3,14.36//",
    "GSP27motik_3u:1209": "nanu saṃsṛtyupaśamena jīvasya kiṃ sampadyata ity / atrāha",
    "GSP27motik_3u:1210": "evaṃ kaniṣṭhajīvānāṃ jyeṣṭhajīvakriyākramaiḥ / samudety ādyajīvatvaṃ tāmrāṇām iva hematā //MU_3,14.37//",
    "GSP27motik_3u:1211": "evaṃ sati saṃsṛtyupaśame sati / jyeṣṭhajīvasya brahmaṇaḥ / kriyākramaiḥ jyeṣṭhajīvakriyākramaiḥ / kaniṣṭhajīvānām ādyajīvatvaṃ brahmatvaṃ / samudeti prādurbhavati / jyeṣṭhajīvakriyākramā atra brahmakṛtāḥ kriyākramā jñātavyāḥ / brahmakṛtakriyākramasyaiva jīvānāṃ brahmatvāpādane samarthatvāt / atra dṛṣṭāntam āha tāmrāṇām iti / svarṇakārakriyākramaiḥ tāmrāṇāṃ yathā hematvaṃ samudeti / tathety arthaḥ //MT_3,14.37//",
    "GSP27motik_3u:1212": "pūrvataroktaṃ smarati",
    "GSP27motik_3u:1213": "atrānante parākāśe ittham eṣa gaṇo 'py asan / khātmaiva sann ivodeti ciccamatkaraṇātmakaḥ //MU_3,14.38//",
    "GSP27motik_3u:1214": "itthaṃ pūrvoktakrameṇātrānante parākāśe prasiddhe 'parimeye cidākāśe / eṣaḥ pūrvoktaḥ / gaṇaḥ cetyatvādirūpaḥ prapañcaḥ / asann api sann ivodeti / kathambhūtaḥ / khātmaiva nakiñcidrūpa eva / punaḥ kathambhūtaḥ / ciccamatkaraṇātmakaḥ / citaḥ yat camatkaraṇaṃ svaśaktyāsvādakaraṇaṃ / tat ātmā svarūpaṃ yasya / saḥ ciccamatkaraṇātmakaḥ / camatkaraṇaṃ vinā svatantrāyāḥ citeḥ cetyonmukhatāyogāt //MT_3,14.38//",
    "GSP27motik_3u:1215": "nanu camatkaraṇārtham anyāpekṣāyā avaśyambhāvāt kuto 'syāḥ svatantrādīty / atrāha",
    "GSP27motik_3u:1216": "svayam eva camatkāro yaḥ samāgamyate citā / bhaviṣyannāmadehādi tad ahambhāvanaṃ viduḥ //MU_3,14.39//",
    "GSP27motik_3u:1217": "yaḥ camatkāraḥ citā saha svayaṃ cidāśrayeṇa svaviṣayena ca yatnena vinā / samāgamyate svayaṃ samāgamaviṣayatāṃ bhajati / paṇḍitāḥ tad ahambhāvanam ahaṅkāraṃ / viduḥ / ahaṅkāro 'pi ciccamatkāra eva / kā kathā jīvasyeti ahambhāvagrahaṇābhiprāyaḥ / kathambhūtaṃ / bhaviṣyannāmadehādi / bhaviṣyat nāma ca dehādi ca yasya / tat / nāmāhaṅkārety abhidhā / dehaḥ sthūlasūkṣmarūpaḥ / cinnairapekṣyadyotanāya samāgamyata iti karmakartṛvyapadeśaḥ //MT_3,14.39//",
    "GSP27motik_3u:1218": "prakṛtaṃ cidaikyaṃ bahuvistareṇa kathayati",
    "GSP27motik_3u:1219": "cito yaḥ syāc cidālokas tanmayatvād anantakaḥ / sa eṣa bhuvanābhoga iti tasyāḥ prabimbati //MU_3,14.40//",
    "GSP27motik_3u:1220": "citaḥ anantasvabhāvasya citprakāśasya / yaḥ ālokaḥ bhāvaprakaṭanahetuḥ svabhāvaviśeṣaḥ / syād asti / kathambhūtaḥ / tanmayatvāt cinmayatvād / anantakaḥ cidvad aparimeyaḥ / aparimeyatvaṃ ca citaḥ parimātur abhāvena svayaṃ svasmin parimātṛtāsambhavāc ca jñeyam / sa eṣaḥ pūrvoktaḥ viṣayasya svavyatiriktasya cidālokaḥ / tasyāḥ citaḥ / bhuvanābhoga iti bhuvanavistāro 'yam iti / pratibimbati mālinyānādāyakatvena pratibimbabhāvena sphurati //MT_3,14.40//",
    "GSP27motik_3u:1221": "pariṇāmavikārādiśabdaiḥ saiva cid avyayā / tādṛgrūpyād abhedyāpi svaśaktyaiva vibudhyate //MU_3,14.41//",
    "GSP27motik_3u:1222": "svaśaktyā eva pramātṛbhāvena sphurantyā nijaśaktyā eva kartryāvyayā nāśarahitā / saiva cit pariṇāmavikārādiśabdaiḥ vibudhyate vijñāyate / śabdasyārthabodhaṃ prati kāraṇatvaṃ suprasiddham eveti nāyastam / kathambhūtāpi / tādṛgrūpyāt cidrūpatāyāḥ / abhedyāpi bhinnīkartum ayogyāpi / nanu svarūpād abhinnatve kathaṃ pariṇāmādiśabdavācyatvaṃ asyā iti cet / satyam / yathā toyaṃ svarūpād abhinnam api taraṅgatām āsādya toyapariṇāmaśabdena tadvikāraśabdena ca kathyate tatheyam apīti na virodhaḥ //MT_3,14.41//",
    "GSP27motik_3u:1223": "avicchinnavilāsātma svato yat svadanaṃ citaḥ / acetyasya prakāśasya jagad ity eva tat sthitam //MU_3,14.42//",
    "GSP27motik_3u:1224": "acetyasya prakāśasya cetyaleparahitaprakāśarūpāyāḥ citaḥ / svayam ayatnena / yat svadanaṃ svaśaktyāsvādaḥ bhavati / kathambhūtam / avicchinnavilāsātma / avicchinavilāsaḥ chedarahitasphuraṇayuktaḥ / ātmā yasya / tat avicchinnavilāsātma / tat svadanaṃ jagad ity eva jagatsvarūpeṇa / sthitaṃ bhavati //MT_3,14.42//",
    "GSP27motik_3u:1225": "ākāśād api sūkṣmaiṣā yā śaktir vitatā citaḥ / sā svabhāvata evainām ahantāṃ paripaśyati //MU_3,14.43//",
    "GSP27motik_3u:1226": "yā eṣā ākāśād api sūkṣmāparicchedyā / vitatā sarvatra vyāptā / citaḥ śaktiḥ sāmarthyaṃ asti / sā cit / svabhāvata eva svasattayaiva / na tu yatnādinā / enāṃ proktaviśeṣaṇāṃ / ahantāṃ paripaśyati ahaṅkārabhāvena cetati //MT_3,14.43//",
    "GSP27motik_3u:1227": "ātmany ātmātmanaivāsyā yat prasphurati vārivat / jagadantam ahantāṇuṃ tad evāsau prapaśyati //MU_3,14.44//",
    "GSP27motik_3u:1228": "asyāḥ citaḥ / ātmā sphurattākhyaṃ svarūpam / ātmani sphurattākhye svarūpe svasvarūpe / ātmanā svabhāvena / na tu yatnena / yat sphurati vilasati / kathaṃ / vārivat jalavat / tad eva sphuraṇam evāsau cid / ahantāṇuṃ prapaśyati parimitāhantārūpatayā parāmṛśati / kīdṛśam ahantāṇuṃ / jagadantam jagatparyantam //MT_3,14.44//",
    "GSP27motik_3u:1229": "camatkārakarī cāru yac camatkurute citiḥ / iyaṃ svātmani tasyaiva jagannāma kṛtaṃ tatam //MU_3,14.45//",
    "GSP27motik_3u:1230": "camatkārakarī camatkārakaraṇa[ ? ]syaiva / tataṃ vistīrṇaṃ / jagannāma jagad iti nāma / kṛtaṃ / tayaiveti śeṣaḥ //MT_3,14.45//",
    "GSP27motik_3u:1231": "citaś cittvam ahaṅkāraḥ saiva rāghava kalpanā / tanmātrādi cid evāto dvitvaikatve kva saṃsthite //MU_3,14.46//",
    "GSP27motik_3u:1232": "citaḥ cittvam ahaṅkāraḥ bhavati / ahaṅkāratayā cittvasyaiva pariṇāmād ity arthaḥ / he rāghava / saivāhaṅkāra eva / kalpanā bhavati / kalpanāpadāpekṣaṃ strītvaṃ / ataḥ tanmātrādi ahaṅkārotpannaṃ tanmātrādikam / cid eva bhavati / tanmātrakāraṇasyāhaṅkārasya cittvāt / dvitvaikatve kva saṃsthite bhavataḥ / na sta iti bhāvaḥ / nanu dvitvaṃ mā bhavatu / ekatvaṃ kathaṃ nāstīti cen / maivaṃ / svapratipakṣaṃ dvitvaṃ vinaikatvasyāpy asiddheḥ / na hi chāyāṃ vinā prakāśaḥ prakāśo bhavati anirvācyatvāt //MT_3,14.46//",
    "GSP27motik_3u:1233": "evaṃ cidekamayatvaṃ sarvasya prasādhya bhedatyāgaṃ śiṣyaṃ prati anuṣṭheyatvena vidadhāti",
    "GSP27motik_3u:1234": "jīvahetāv asantyāge tvaṃ cāhaṃ ceti santyaja / śeṣaṃ sadasator madhye bhavetyarthātmako bhavet //MU_3,14.47//",
    "GSP27motik_3u:1235": "puruṣaḥ / ityarthātmakaḥ / itiśabdākṣiptagurūpadeśavākyārthātmakaḥ / tatpara iti yāvat / bhavet / itiśabdākṣiptaṃ gurūpadeśam āha tvaṃ cāhaṃ ceti tyaja / yena jīvatā dūre gacchatīti bhāvaḥ / punaḥ kiṃrūpaḥ tiṣṭhāmīty / atrāha śeṣam iti / sadasatoḥ madhye sthitaṃ sattvāsattvābhyām anirvacanārhaṃ / śeṣaṃ sarvaprapañcabādhe 'pi sākṣitayā śuddhaṃ cinmātraṃ / bhava //MT_3,14.47//",
    "GSP27motik_3u:1236": "evaṃ śiṣyaṃ prati abhedaṃ vidheyatvenoktvā tatkṛpayā punar apy abhedam eva kathayati",
    "GSP27motik_3u:1237": "citā yathādau kalitā svasattā sā tathoditā / abhinnā dṛśyate vyomnaḥ sattāsatte 'tha vedmy aham //MU_3,14.48//",
    "GSP27motik_3u:1238": "citādau sargārambhe / svasattā sphurāmītirūpā nijā sattā / yathā yena jīvādirūpeṇa / kalitā / asyā ity adhyāhāryam / asyāḥ citaḥ sā sattā / tathā tena rūpeṇoditā prādurbhūtā satī / cidākāśāt abhinnā dṛśyate / jñānibhir iti śeṣaḥ / aham ity anena sattāsāmānyapramātā kathitaḥ / athāhaṃ sattāsatte vedmi jānāmi / na tu tathāstīti bhāvaḥ //MT_3,14.48//",
    "GSP27motik_3u:1239": "citkhaṃ khaṃ jagadīhāḥ khaṃ kham abdhivibudhācalāḥ / khākāraciccamatkārarūpatvān nānyad asti hi //MU_3,14.49//",
    "GSP27motik_3u:1240": "citkhaṃ kham ākāśaṃ bhavati / jagadīhāḥ / jagatāṃ hitāhitaprāptiparihārārthāḥ ceṣṭāḥ / khaṃ bhavanti / abdhiś ca vibudhāś cācalāś ca / te api kham eva bhavanti / atra hetutvenottarārdham āha khākāreti / hi yasmādarthe / khākāraḥ yaḥ ciccamatkāraḥ / sa eva rūpaṃ yasya / saḥ / tasya bhāvaḥ tattvaṃ / tasmāt khākāraciccamatkārarūpatvāt / anyat nāsti / yataḥ sarvaṃ kharūpaṃ ciccamatkāramātrarūpaṃ bhavatīty arthaḥ //MT_3,14.49//",
    "GSP27motik_3u:1241": "yo yadvilāsas tasmāt sa na kadācana bhidyate / api sāvayavāt tattvāt kaivānavayave kathā //MU_3,14.50//",
    "GSP27motik_3u:1242": "yaḥ yadvilāsaḥ yasya sphuraṇaṃ bhavati / saḥ sāvayavāt tattvād api tasmāt kadā na jātu na / bhidyate / na hi kaścit taraṅgaṃ toyāt bhinnaṃ vadatīti bhāvaḥ / anavayave avayavarahite / svapne 'pi tad vācyam iti bhāvaḥ //MT_3,14.50//",
    "GSP27motik_3u:1243": "nanu citaḥ jagadrūpatve 'pi tadgrāhiṇyā anyasyāś citaḥ sadbhāvāt nābhedamayatety / atrāha",
    "GSP27motik_3u:1244": "citer nityam acetyāyāś cin nāsty avitatākṛteḥ / yad rūpaṃ jagato rūpaṃ tattatsphuraṇarūpiṇaḥ //MU_3,14.51//",
    "GSP27motik_3u:1245": "nityam acetyāyāḥ cetitum ayogyāyāḥ / citeḥ cit svagrāhiṇī cit / nāsti cidrūpatvahāner iti bhāvaḥ / citeḥ kathambhūtāyāḥ / avitatākṛteḥ / sūkṣmatayāvitatā kutrāpi na sthitākṛtiḥ rūpaṃ yasyāḥ / sā / tasyāḥ / nanu etad asiddhaṃ / sphurāmītirūpeṇa yuktatvād ity / atrāha yad rūpam iti / yad rūpaṃ / yat sphurāmītyādikaṃ / rūpaṃ bhavati / tad ity adhyāhāryam / tat jagata eva rūpam / na tu citeḥ / mukhyataḥ cititvaṃ hi sphurāmīty asya grāhikāyāḥ citer eva / sphurāmīti grāhyarūpāyās tu gauṇaṃ cititvaṃ bhavad api na jagattvaṃ vyabhicarati / kathambhūtasya jagataḥ / tattatsphuraṇarūpiṇaḥ / tattatsphuraṇāni sphurāmītyādīni / rūpaṃ yasya / tat / tasya tattatsphuraṇarūpiṇaḥ / yat kiñcic cetyatām āyāti tat sarvaṃ jagad evety arthaḥ //MT_3,14.51//",
    "GSP27motik_3u:1246": "mano buddhir ahaṅkāro bhūtāni girayo diśaḥ / iti paryāyaracanā citas tattvāj jagatsthiteḥ //MU_3,14.52//",
    "GSP27motik_3u:1247": "mano buddhir ityādirūpeṇoktā śabdasantatiḥ / citaḥ paryāyaracanā bhavati / kutaḥ / jagatsthiteḥ manobuddhyādirūpāyāḥ jagatsthiteḥ / tattvāt cidrūpatvāt / sarve śabdāḥ cidvācakā eveti bhāvaḥ //MT_3,14.52//",
    "GSP27motik_3u:1248": "citaś cittvaṃ jagad viddhi nājagac cittvam asti hi / ajagattvād acic cit syād bhāvābhedāj jagat kutaḥ //MU_3,14.53//",
    "GSP27motik_3u:1249": "citaḥ sambandhi cittvaṃ cidbhāvaṃ / yena sā cid iti nāmayogyā bhavati sa ko 'pi dharmaḥ / tam iti yāvat / jagat viddhi jānīhi / atra hetum āha neti / hi yasmāt kāraṇāt / cittvam ajagat jagato vyatiriktaṃ / nāsti / cetyarūpajagadabhāve 'nirvācyāyāḥ citaḥ sphuṭaṃ cittvāyogyatvāt / avāntaraṃ phalitam āha ajagad iti / ata ity adhyāhāryam / ato hetoḥ / cit ajagattvād dhetor / acit syāt cinnāmayogyā na syāt / yadi jagan na syād anirvācyāyāḥ citer api cittvaṃ na syād iti bhāvaḥ / paramaṃ phalitam āha bhāvābhedād iti / bhāvābhedāt pūrvanyāyasiddhena cijjagator abhedena siddhāt padārthābhedāt / jagat kutaḥ kathaṃ / syāt / cittvajagator abhede sati cittvasya cidekamayatayā cita eva sarvathā sthitatvāt jagan nāstīti bhāvaḥ //MT_3,14.53//",
    "GSP27motik_3u:1250": "citer maricabījasya nijā yāntaś camatkṛtiḥ / saivaiṣā jīvatanmātramātraṃ jagad iti sthitā //MU_3,14.54//",
    "GSP27motik_3u:1251": "citeḥ cinnāmnaḥ / maricabījasyāntaḥ madhye / yā camatkṛtiḥ arthāt tīkṣṇatāsthānīyaḥ svaśaktyāsvādākhyaḥ camatkāraḥ / bhavati / saivaiṣā jagad iti jagadrūpeṇa / sthitā bhavati / kathambhūtaṃ jagat / jīvatanmātramātraṃ kevalaṃ jīvapañcatanmātrasvarūpaṃ / na tu sthūlabhūtamayaṃ / svapnanyāyena sthūlatāyā asatyatvāt //MT_3,14.54//",
    "GSP27motik_3u:1252": "cittvāt svaśaktikacanaṃ yad ahambhāvanaṃ citeḥ / jīvaḥ spandātmakarmātmā bhaviṣyadabhidho hy asau //MU_3,14.55//",
    "GSP27motik_3u:1253": "citeḥ svaśaktikacanaṃ svaśaktisphuraṇarūpaṃ / ahambhāvanaṃ yad asti / kutaḥ / cittvāt cidbhāvākhyāt hetoḥ / hi niścaye / asau svaśaktisphuraṇaṃ / jīvaḥ bhavati / jīvāpekṣayā puṃliṅgatā / kathambhūto jīvaḥ / spandātma kiñcitsphuraṇarūpaṃ / yat karma / tat ātmā svarūpaṃ / yasya / spandātmakarmātmā citspandarūpa evety arthaḥ / punaḥ kathambhūtaḥ / bhaviṣyadabhidhaḥ vaikharīprādurbhāva ity arthaḥ //MT_3,14.55//",
    "GSP27motik_3u:1254": "yac cic cittvena kalanaṃ susampādyābhidhārthadik / vyavacchedavikārais tad bhidyate 'to na vidyate //MU_3,14.56//",
    "GSP27motik_3u:1255": "cit ārṣaḥ ṣaṣṭhīlopaḥ citaḥ / yat cittvena cidbhāvena / kalanaṃ paricchedaḥ / bhavati / kathambhūtaṃ / susampādyā sukhena sampādayituṃ śakyābhidhārthadik nāmārthaleśaḥ yena / tat susampādyābhidhārthadik / paricchinnasyaiva hi vastunaḥ nāma tadvācyatvaṃ ca kartuṃ śakyaṃ / tat bhidyate citaḥ bhinnatvena sthīyate / kaiḥ / vyavacchedavikāraiḥ / cittaṃ na spṛśatīti yāvat / bhavantu jaḍebhyaḥ bhinnatāpādanāni / ta eva vikārāḥ / taiḥ / tadyuktatvād iti yāvat / cito bhinnaṃ / kā hānir ity / atrāhāta iti / ataḥ cito bhinnatvāt / na vidyate / cidbhinnasya cetyamānatāyogāt / tadayoge ca sato 'pi / tasyāsaṅkalpatvāt / cidrūpatvena kalanābhāvena vyarthasya cittvasyāpy abhāvaḥ / cittvābhāve ca jagato 'bhāvaḥ / tadabhāve ca śuddhasya cinmātrasyaiva sāmrājyam iti bhāvaḥ //MT_3,14.56//",
    "GSP27motik_3u:1256": "nanu bhavatu cidekamayatvaṃ sarvasya / tadaṃśabhūtayoḥ kartṛkarmaṇos tu parasparaṃ bhedo durnivāra ity / atrāha",
    "GSP27motik_3u:1257": "citspandarūpiṇor asti na bhedaḥ kartṛkarmaṇoḥ / spandamātraṃ bhavet karma sa eva puruṣaḥ smṛtaḥ //MU_3,14.57//",
    "GSP27motik_3u:1258": "citspandarūpiṇoḥ citsphūrtyākhyarūpayuktayoḥ / kartṛkarmaṇoḥ bhedaḥ nāsti / katham etad ity / atrāha spandeti / spandamātraṃ karma bhavet / bahiḥspandasyaiva karmatvadarśanāt / sa eva puruṣaḥ smṛtaḥ / paṇḍitair iti śeṣaḥ / ayaṃ bhāvaḥ / antaḥ vicāryamāṇaṃ jñānaṃ vinā na kiñcil labhyate / ghaṭapaṭādiś ca bahirbhūtaḥ / ataḥ jñānasya taiḥ saha ko 'pi sambandho nāstīti śuddhaṃ jñānaṃ śiṣṭaṃ / sa eva ca citaḥ sphuraṇākhyaḥ spandaḥ / tad eva karma / bahiḥsthitasya śarīracalanādirūpasya karmaṇo 'pi tatpūrvakatvāt / tat tattvam eva / sa eva ca puruṣaḥ / antar anyasyānupalambhāt bahiḥśarīrasya mṛtpiṇḍarūpasya puruṣatvāyogāt iti siddhaṃ karmaṇaḥ puruṣatvam //MT_3,14.57//",
    "GSP27motik_3u:1259": "sarvasya jīvāder vargasyaikatvaṃ sādhayati",
    "GSP27motik_3u:1260": "jīvaś cittve parispandaḥ puṃsāṃ cittaṃ sa eva ca / manas tv indriyarūpaṃ san nānānānaiva gacchati //MU_3,14.58//",
    "GSP27motik_3u:1261": "jīvaḥ cittve cidbhāve / citsvarūpa iti yāvat / parispandaḥ bhavati / puṃsāṃ sa eva karmāparaparyāyaṃ cittaṃ bhavati / parispanda eva ca / citspandatvavyatiriktasya jīvasya cittasya vābhāvāt / tu viśeṣe / mana eva citspandarūpaṃ cittam / indriyarūpaṃ sat / nānānānātvaṃ gacchati / cittaṃ kathambhūtam eva / anānaiva / paramārthataḥ ekatvāt nānātvarahitaṃ / idam atra tātparyam / jīvas tāvat citspanda eva / taccittam api vikalpātmakaṃ tathaiva / tad eva ca cittam indriyarūpeṇa pariṇamate / tataś ca svapariṇāmabhūtendriyadvāreṇa bahir nirgatya rūpādipañcakasvarūpaviṣayarūpatām āpadyate / tataś ca tadādhārabhūtapañcakatām āsādyate / tataś ca tatkāryabhāvena pariṇamate iti citspanda eva sthūlasūkṣmabhāvarūpeṇa sthitaḥ / sa ca cidavyatirikta iti sarvaṃ cidrūpam eva sthitam iti //MT_3,14.58//",
    "GSP27motik_3u:1262": "śāntāśeṣaviśeṣaṃ hi citprakāśacchaṭā jagat / kāryakāraṇakāditvaṃ tasmād anyan na vidyate //MU_3,14.59//",
    "GSP27motik_3u:1263": "hi yasmāt arthe / 'śeṣaṃ samastaṃ jagat citprakāśacchaṭā citprakāśe siddhapadārthapaṅktimayatvāt citprakāśapaṅktiḥ / bhavati / kathambhūtaṃ / śāntāśeṣaviśeṣaṃ / śāntāḥ cinmātre pralīnāḥ / aśeṣāḥ samastāḥ / viśeṣāḥ bhāvāḥ yasya / tat / tasmāt tato hetoḥ / kāryakāraṇakāditvam anyat cinmātrāt pṛthak / na vidyate / kāryakāraṇatvāder api jagattvena citprakāśacchaṭātvānapāyāt //MT_3,14.59//",
    "GSP27motik_3u:1264": "acchedyo 'ham adāhyo 'yam akledyo 'śoṣya eva ca / nityaḥ satatagaḥ sthāṇur acalo 'ham iti sthitam //MU_3,14.60//sarvasya jīvāder jagataḥ citprakāśamayatve sati iti sthitam bhavati / ayaṃ niścaya eva pratiṣṭhito bhavati iti / kim iti / ahaṃ citprakāśarūpaḥ aham / acchedyaḥ aśarīravat chedayogyo nāsmi / evam adāhyo 'yam ity ādāv api sambandhanīyam / ahaṃ nityo 'smi / nityatve viśeṣaṇadvāreṇa hetum āha satataga iti / sarvakālaga ity arthaḥ / punaḥ kathambhūtaḥ / sthāṇuḥ svasvarūpe dṛḍhaṃ sthitaḥ / atrāpi hetum viśeṣaṇatvenāhācala iti / yataḥ niṣkampa ity arthaḥ //MT_3,14.60//",
    "GSP27motik_3u:1265": "nanu cidekamayatve sati vādinaḥ kimarthaṃ vivadanti ity / atrāha",
    "GSP27motik_3u:1266": "vivadante yathā hy atra vivadante tathā bhramaiḥ / bhramanto na vayaṃ tv ete jātā vigatavibhramāḥ //MU_3,14.61//",
    "GSP27motik_3u:1267": "vādina iti śeṣaḥ / vādinaḥ tārkikādayaḥ / atra citprakāśe / yathā yena prakāreṇa / vivadante vivādaṃ kurvanti / tathā bhramaiḥ mithyājñānaiḥ / vivadante / jñātatattvānāṃ vivādābhāvāt / tathā hi / tārkikāḥ ātmānaṃ jñānaguṇaṃ saṃsāriṇaṃ ca kathayanti / sāṅkhyāḥ udāsīnaṃ jñānarūpam api paramāṇurūpam / cārvākā bhūtarūpaṃ / bauddhāḥ śūnyarūpaṃ / vedāntinaḥ śāntasvarūpaṃ / evam anye 'py anyat kiñcit / yady api ete 'dhikārikṛpayaiva vivadante tathāpi adhikāriṇāṃ tattatpadaniṣṭhānām adhaḥsthaṃ padaṃ parityajyordhvapadagamanārthaṃ vādināṃ bhramaḥ uktaḥ / yadi vādinaḥ bhrameṇa vivadante tarhi yūyaṃ kathaṃ sthitāḥ ity / atrāha bhramanta iti / tu vyatireke / ete vayaṃ vigatabhramāḥ vādyuktanānāguṇottīrṇaśuddhacinmātrāṅgīkārāt dūrībhūtamithyājñānāḥ / jātāḥ / kathambhūtāḥ / na bhramanta ity arthaḥ / nanu śrīvasiṣṭhena tanmatanirāsapareṇa vivāda eva kṛtaḥ / maivam / bodhanārthatanmatanirāse 'pi cinmātrāṅgīkāreṇaiva sarvamatāṅgīkārāt / cinmātraṃ hi sarve 'ṅgīkurvanty eva / kiṃ tu tadviśeṣeṣu vivadante //MT_3,14.61//",
    "GSP27motik_3u:1268": "punar api cidekamayatvam eva kathayati",
    "GSP27motik_3u:1269": "dṛśye mūrte 'jñasaṃrūḍhe vikārādi pṛthag bhavet / nāmūrte tajjñakacite citkhe sadasadātmani //MU_3,14.62//",
    "GSP27motik_3u:1270": "mūrte sthūle / dṛśye dṛśikriyāviṣaye bhāvajāte / kathambhūte / 'jñasaṃrūḍhe / ajñeṣu mūrkheṣu / saṃrūḍhe dṛḍhībhūte / mūrkhajñāte iti yāvat / vikārādi / ādiśabdāt pariṇāmāder grahaṇam / pṛthak bhavet / sthūlasya dṛśyasya vikārādidharmādhikaraṇatve yogyatāstīti bhāvaḥ / amūrte sūkṣme / tajjñakacite tattvajñeṣu sphurite / citkhe cidākāśe / vikārādi pṛthak na bhavet / kathambhūte citkhe / sadasadātmani sadasatsvarūpe / vikārādi yadi sat tadāpi tanmayam eva / yady asat tadāpi tathaiveti bhāvaḥ //MT_3,14.62//",
    "GSP27motik_3u:1271": "cittattvaṃ cetyarasataḥ śaktīḥ kālādināmikāḥ / tanoty ākāśaviśadāś cinmadhuśrīḥ svamañjarīḥ //MU_3,14.63//",
    "GSP27motik_3u:1272": "cinmadhuśrīḥ cidākhyāvasantalakṣmīḥ / kālādināmikāḥ kāladeśādināmayuktāḥ / śaktīḥ svamañjarīḥ tanoti vistārayati / kutaḥ / cetyarasataḥ cetyāsvādena yuktam / yuktaṃ ca vasantalakṣmyāḥ rasena mañjarītananam / śaktīḥ kiṃ / cittattvam cinmātrarūpiṇya eva / śaktitadvator abhedāt / punaḥ kathambhūtāḥ / ākāśaviśadāḥ / na tu bhāsamānasthūlarūpayuktāḥ //MT_3,14.63//",
    "GSP27motik_3u:1273": "svabhāvena cinmātrasya cetyarūpatayā sphuraṇaṃ kathayati",
    "GSP27motik_3u:1274": "svayaṃ vicitraṃ sphurati citkañcukam anāhatam / svayaṃ vicitraṃ kacati cidratnam apakāraṇam //MU_3,14.64//",
    "GSP27motik_3u:1275": "citkañcukam / kañcukaṃ lakṣaṇayā paṭaḥ / cidākhyaḥ paṭaḥ / svayaṃ svabhāvena / vicitraṃ sphurati citrapaṭavat vicitratāyuktaṃ bhavatīty arthaḥ / vicitratā cārthacetyakṛtā jñeyā / tathā cidratnaṃ svayaṃ vicitraṃ kacati / ratnasya ca kacanaṃ yuktam eva / svayam ity asyārthaṃ svayam evāhāpakāraṇaṃ iti //MT_3,14.64//",
    "GSP27motik_3u:1276": "svayaṃ vilakṣaṇaspandaś cidvāyur ajaḍātmakaḥ / svayaṃ vicitravalanaṃ cidvāri na nikhātagam //MU_3,14.65//",
    "GSP27motik_3u:1277": "vilakṣaṇaspandaḥ bāhyavāyoḥ vyatiriktaspandayuktaḥ / atra hetutvena viśeṣaṇam āha ajaḍātmaka iti / jaḍājaḍayoḥ spando 'vaśyaṃ vilakṣaṇa eva syād iti bhāvaḥ / vāri nikhātagaṃ sat / vicitravalanaṃ vicitrasphuraṇaṃ bhavati / cidvāri tu nikhātagaṃ sat / vicitravalanaṃ na bhavati //MT_3,14.65//",
    "GSP27motik_3u:1278": "svayaṃ vicitradhātūccaiś cicchṛṅgam apanirmitam / svayaṃ citrarasollāsā cijjyotsnā satatoditā //MU_3,14.66//",
    "GSP27motik_3u:1279": "uccaiḥ cicchṛṅgam apanirmitam nirmāṇarahitam / vicitradhātu / vicitrā nānāvidhāḥ / dhātavaḥ bhūtākhyāni kāraṇadravyāṇi / yasmin / tat / bhavati / śṛṅgam api vicitradhātu vicitragairikādidhātuyuktaṃ bhavati / kiṃ tu nirmitam / svayaṃ cijjyotsnā citrarasollāsā nānāvidhacetyarasollāsayuktā / tayā satatoditā bhavati / bāhyajyotsnāpi vicitrāmṛtarasollāsayuktā bhavati / kiṃ tu śuklapakṣa evoditā bhavati //MT_3,14.66//",
    "GSP27motik_3u:1280": "svayaṃ sadaiva prakaṭaś cidāloko 'malātmakaḥ / svayam astaṅgatevājñe jñe jñānād uditā citiḥ //MU_3,14.67//",
    "GSP27motik_3u:1281": "ālokasya prakaṭatāguṇayuktatvāt iti bhāvaḥ / svayam iti / citiḥ svayaṃ ajñe mūrkhe / 'staṅgateva bhavati / astaṅgatatvaṃ ca asyāḥ sthitāyāḥ api jñānāviṣayībhāva evāta ivaśabdopādānam / citiḥ svayaṃ jñe jñānayukte / jñānād uditā bhavati / yathākāśe jvalann api sūryo 'ndhaṃ praty anuditaḥ / netrasahitaṃ prati tūditaḥ / evam iyam apīti bhāvaḥ //MT_3,14.67//",
    "GSP27motik_3u:1282": "svayaṃ jaḍeṣu jāḍyena padaṃ sauṣuptam āgatā / svayaṃ spandi tathāspandi cittvāc citimahānabhaḥ //MU_3,14.68//",
    "GSP27motik_3u:1283": "citiḥ jaḍeṣu sthāvarādiṣu / jāḍyena jaḍabhāvena / svayaṃ sauṣuptapadaṃ suṣuptisthānam / āgatā bhavati / citimahānabhaḥ cidākhyo mahākāśaḥ / svayam spandi sphurattāyuktaṃ bhavati / tathā tena prakāreṇāspandi śāntatāyukto bhavati / bāhyākāśasya tu vātarūpeṇa saspandatvaṃ svarūpeṇāspandatvam //MT_3,14.68//",
    "GSP27motik_3u:1284": "guṇini guṇavat citi jagataḥ sadasattvaṃ kathayati",
    "GSP27motik_3u:1285": "citprakāśaprakāśo hi jagad asti ca nāsti ca / cidākāśaikaśūnyatvaṃ jagad asti ca nāsti ca //MU_3,14.69//",
    "GSP27motik_3u:1286": "hi niścaye / citprakāśaprakāśaḥ / citprakāśasya cidākhyasya tejasaḥ / prakāśaḥ ālokākhyaguṇabhūtaḥ / jagat asti ca nāsti ca / cakāraḥ svayaṃ astitvanāstitvayoḥ samapradhānatvaṃ dyotayati / ayaṃ bhāvaḥ / yathā tejorūpe guṇini ālokākhyo guṇaḥ bhedena bhāsamānatvāt asti / tato vyatirekeṇa labdhum aśakyatvān nāsti / tathā jagad api cidākhye ādhārabhūte guṇini bhāsamānatvād asti / tadvyatirekeṇa labdhum aśakyatvān nāstīti / evam agre 'pi yojyam / cidākāśeti / cidākāśasyaikaṃ śūnyatvaṃ śūnyatvākhyo guṇaḥ / cidākāśaikaśūnyatvam //MT_3,14.69//",
    "GSP27motik_3u:1287": "cidālokamahārūpaṃ jagad asti ca nāsti ca / cinmārutaghanaspando jagad asti ca nāsti ca //MU_3,14.70//",
    "GSP27motik_3u:1288": "mahārūpaṃ bhāsuraḥ śuklākhyaguṇaḥ / cinmāruteti / spandasya ca vāyuguṇatvaṃ prasiddham eva //MT_3,14.70//",
    "GSP27motik_3u:1289": "cidghanadhvāntakṛṣṇatvaṃ jagad asti ca nāsti ca / cidarkālokadivaso jagad asti ca nāsti ca //MU_3,14.71//",
    "GSP27motik_3u:1290": "dhvāntasya ca kṛṣṇatvaṃ guṇaḥ / cidarketi / divasasyārkālokānuvidhāyitvāt tadguṇatvam //MT_3,14.71//",
    "GSP27motik_3u:1291": "pūrvoktaṃ dṛḍhayituṃ sarvathā cidguṇatvam eva jagataḥ kathayati",
    "GSP27motik_3u:1292": "citkajjalarajaḥśailaparamāṇur jagadbhramaḥ / cidagnyauṣṇyaṃ jagallekhā jagac cicchaṅkhaśuklatā //MU_3,14.72//",
    "GSP27motik_3u:1293": "cit eva kajjalarajaḥśailaḥ añjanādriḥ / tasya paramāṇuḥ / paramāṇoḥ parvataguṇatvaṃ tadāśritatvenopacārāj jñeyam / jagadākāraḥ jagadbhramaḥ / jagad iti yāvat / jagallekhā jagatpaṅktiḥ //MT_3,14.72//",
    "GSP27motik_3u:1294": "jagac cicchailajaṭharaṃ cijjaladravatā jagat / jagac cidikṣumādhuryaṃ citkṣīrasnigdhatā jagat //MU_3,14.73//",
    "GSP27motik_3u:1295": "jagat cicchailasya jaṭharam antaḥsthaḥ sārarūpaḥ bhāgaḥ / bhavati / dravatā dravatvaṃ / snigdhatā snehākhyo guṇaḥ //MT_3,14.73//",
    "GSP27motik_3u:1296": "jagac ciddhimaśītatvaṃ cijjvālājvalanaṃ jagat / jagac citsarpiṣi sneho vīciś citsarito jagat //MU_3,14.74//",
    "GSP27motik_3u:1297": "cijjvālā cidākhyāgniśikhā / tasyā jvalanaṃ jvalanakriyā / vīceḥ racanārūpatvāt jalaguṇatvam //MT_3,14.74//",
    "GSP27motik_3u:1298": "jagac citkṣaudramādhuryaṃ jagac citkanakāṅgadam / jagac citpuṣpasaugandhyaṃ cillatāgraphalaṃ jagat //MU_3,14.75//",
    "GSP27motik_3u:1299": "rūpatvena guṇatvam / phalasya latāguṇatvaṃ tadāśritatvenopacārāt //MT_3,14.75//",
    "GSP27motik_3u:1300": "phalitam āha",
    "GSP27motik_3u:1301": "citsattaiva jagatsattā jagatsattaiva cidvapuḥ / atra bhedavikārādi na khe malam iva sthitam //MU_3,14.76//",
    "GSP27motik_3u:1302": "ataḥ citsattaiva jagatsattā bhavati / jagatsattaiva cidvapur bhavati / na hi guṇasattā guṇino bhinnā guṇisattā ca guṇād bhinnā bhavatīti bhāvaḥ / atra cijjagatoḥ / bhedavikārādi / ādiśabdena pariṇāmāder grahaṇam / sthitaṃ na bhava-ti / kim iva / khe ākāśe / malam iva //MT_3,14.76//",
    "GSP27motik_3u:1303": "jagataḥ sadasanmayatām upasaṃharati",
    "GSP27motik_3u:1304": "itīdaṃ sanmayatvena sadasad bhuvanatrayam / avikalpyatadātmatvāt sattāsatte tad eva vā //MU_3,14.77//",
    "GSP27motik_3u:1305": "iti pūrvoktaprakāreṇa / bhuvanatrayaṃ bhūrbhuvaḥsvarākhyaṃ jāgradādikaṃ vā bhuvanatritayaṃ / sanmayatvena satsvarūpacidvikāratvena / sadasad bhavati / mūlakāraṇāyāḥ citaḥ sadasadasattve sattāsattādhāratvakṛtaṃ bhedam āśaṅkyāha avikalpyeti / vāśabdaḥ pakṣāntaradyotakaḥ / tad eva tribhuvanam eva / sattāsatte bhavati / kutaḥ / avikalpyatadātmatvāt / avikalpyaḥ sattvāsattvavikalpāyogyaḥ / yaḥ tadātmā cidātmā / tasya bhāvaḥ tattvaṃ/ tasmāt / ayaṃ bhāvaḥ / sadasad iti padadvayam astināstikriyākartāraṃ kathayati / tathā ca kartṛkarmavikalpaḥ durnivāraḥ / sattāsatte tu śuddhanirālambāstināstikriyāvācake 'vikalpyaṃ citsvarūpam eva kathayataḥ / tadabhinnasya tribhuvanasyāpi sattāsattātvam eva yuktaṃ / na sadasattvam iti //MT_3,14.77//",
    "GSP27motik_3u:1306": "nanu jagadbrahmaṇor avayavāvayavibhāvo 'stu ity / atrāha",
    "GSP27motik_3u:1307": "avayavāvayavitāśabdārthau śaśaśṛṅgavat / anubhūtyapalāpāya kalpitau yair dhig astu tān //MU_3,14.78//",
    "GSP27motik_3u:1308": "yaiḥ jaḍaiḥ / anubhūtyapalāpāya jagaccidaikyākhyam anubhavam apalapituṃ / avayavāvayavitāśabdaḥ avayavāvayavibhāvākhyaḥ śabdaḥ / arthaḥ tadvācyaḥ sambandhaviśeṣaḥ / tau avayavāvayavitāśabdārthau / kalpitau svavikalpena sambhāvitau / kathaṃ kalpitau / śaśaśṛṅgavat / yathā kaścid bahir asad api śaśaśṛṅgaṃ kalpayati / tathety arthaḥ / tān dhig astu te dhikkāraviṣayā evety arthaḥ / dhikkāraviṣayatvaṃ ca teṣāṃ avayavābhinnasyāvayavinaḥ bhedena jñānāt / na hy avayavabhinno 'vayavī nāma kaścid astīti bhāvaḥ //MT_3,14.78//",
    "GSP27motik_3u:1309": "na vidyate jagad yatra sādridyūrvīnadīśvaram / cidekatvāt prasaṅgaḥ syāt kas tatretaravibhrame //MU_3,14.79//",
    "GSP27motik_3u:1310": "yatra yasmin cidrūpākhye sthāne / sādridyūrvīnadīśvaram parvatākāśabhūmisamudrasahitaṃ / jagat / cidekatvāt cidaikyāt / na vidyate / tatretaravibhrame ṣaṣṭhyarthe saptamī / itarasya tatkāryarūpasya bhramasya / kaḥ prasaṅgaḥ //MT_3,14.79//",
    "GSP27motik_3u:1311": "citaḥ sarvamayatvaṃ śilādṛṣṭāntena kathayati",
    "GSP27motik_3u:1312": "śilāhṛdayapīnāpi svākāśaviśadaiva cit / dhatte 'ntar akhilaṃ śāntaṃ sanniveṣaṃ yathā śilā //MU_3,14.80//",
    "GSP27motik_3u:1313": "cit śāntaṃ paramārthato bhāvābhāvādikṣobharahitaṃ / akhilaṃ samastaṃ / sanniveśaṃ cetyākhyaṃ racanāviśeṣam / antaḥ svamadhya eva / dhatte / kathambhūtaiva / śilāhṛdayapīnāpi / prakāśākhyasārabharitatvena śilāhṛdayavat pīnāpi satī / svākāśaviśadaiva / suṣṭhu ākāśavat viśadā nirmalā eva / na tu jagadantardhāraṇe yogyā / atra dṛṣṭāntam āha yatheti / śilā yathā sāreṇa pūritāpi lekhaughākhyaṃ sanniveśaṃ antar dhatte / tathety arthaḥ //MT_3,14.80//",
    "GSP27motik_3u:1314": "nanu tathāpy ahaṃ praṣṭā bhinna evāsmy / anyathā praśnāyogād ity / atrāha",
    "GSP27motik_3u:1315": "padārthanikarākāśe tvam ākāśalavopamaḥ / tvattāmattātmatātvattāmattollekhā na santi te //MU_3,14.81//",
    "GSP27motik_3u:1316": "padārthanikarākāśe / padārthānāṃ nikaraḥ samūhaḥ / sa eva nakiñcidrūpatvenāvakāśaḥ / tasmin / tanmadhya ity arthaḥ / tvaṃ praṣṭā / ākāśalavopamaḥ asi / phalitam āha tvatteti / ataḥ te tava praṣṭuḥ / tvattāmattātmatātvattāmattollekhāḥ / tvattāmattātmatayā tvadbhāvamadbhāvarūpatvena / sthitāḥ ullekhāḥ / tvattāmattollekhāḥ tvadbhāvamadbhāvavikalpāḥ / tvadbhāvarūpatvena sthitāḥ tvattāvikalpāḥ / madbhāvarūpatvena sthitā mattāvikalpāḥ / na santi / ākāśarūpatvāt //MT_3,14.81//",
    "GSP27motik_3u:1317": "pallavadṛṣṭāntena prakṛtaṃ citaḥ sarvamayatvaṃ kathayati",
    "GSP27motik_3u:1318": "pallavāntaralekhaughasanniveśavad ātatam / anyānanyātmakam idaṃ dhatte 'ntaś cit svabhāvataḥ //MU_3,14.82//",
    "GSP27motik_3u:1319": "cit / idaṃ cetyam / antaḥ svamadhye / dhatte / kutaḥ / svabhāvataḥ / nanu kayāpi prayojanāpekṣayā kathambhūtaṃ / anyānanyātmakam / anyaḥ svataḥ bhinnaḥ / ananyaḥ svato 'bhinnaḥ / ātmā yasya / tat anyānanyātmakam / punaḥ kathambhūtam / ātataṃ vistārayuktam / kathaṃ dhatte / pallavāntare pallavamadhye sthitaḥ / lekhaughasanniveśaḥ iva pallavāntaralekhaughasanniveśavat / pallave lekhaughasya ca bhāsamānatvena bhinnatvaṃ pṛthakkṛtya labdhum aśakyatvād abhinnatvaṃ ca sphuṭam sthitam evety upamānam //MT_3,14.82//",
    "GSP27motik_3u:1320": "samastakāraṇaughānāṃ kāraṇādipitāmaham / svabhāvato 'kāraṇātma cittvaṃ viddhy anubhūtitaḥ //MU_3,14.83//",
    "GSP27motik_3u:1321": "tvaṃ / cittvaṃ cidbhāvaṃ / svabhāvataḥ svarūpeṇānubhūtitaḥ svānubhavena / na tu matkathanamātreṇākāraṇātma akāraṇaḥ / kāraṇarahitaḥ ātmā svarūpaṃ yasya / tat / tādṛśaṃ / viddhi jānīhi / kathambhūtaṃ / kāraṇanāmnādibhūtaḥ yaḥ pitāmahaḥ / tatsvarūpaṃ kāraṇādipitāmahaṃ / keṣāṃ kāraṇānāṃ / samastakāraṇaughānāṃ / samastasya dṛśyasya / ye kāraṇaughāḥ / teṣām / ayaṃ bhāvaḥ / sarvasya dṛśyasya kāraṇāni pañcatanmātrāṇi / teṣāṃ kāraṇam ahaṅkāraḥ / tatkāraṇaṃ cittvam iti //MT_3,14.83//",
    "GSP27motik_3u:1322": "nanu jagadvat cid api asatyaiva bhavatv ity / atrāha",
    "GSP27motik_3u:1323": "na cāsattvam acetyāyāś cito vācāpi sidhyati / yad asti tad udetīti dṛṣṭaṃ bījād ivāṅkuram //MU_3,14.84//",
    "GSP27motik_3u:1324": "acetyāyāḥ cetyamalādūṣitāyāḥ / citaḥ asattvaṃ vācāpi na sidhyati vaktum apīdaṃ na yogyam ity arthaḥ / atra hetutvenottarārdham āha yad iti / yataḥ yad asti tad udeti anyatayā prādurbhavati / iti dṛṣṭam asmābhir iti śeṣaḥ / atra dṛṣṭāntam āha bījād iti / ayaṃ bhāvaḥ / yathā bījabhāvena sthitam aṅkuraṃ bījāt udeti / tathā cinmātrasvarūpeṇa sthitaṃ cetyam api / tathā ca cetyānyathānupapattyā cinmātrasyāsatyatvaṃ na yuktam iti //MT_3,14.84//",
    "GSP27motik_3u:1325": "sargāntaślokena pūrvoktaṃ saṅgṛhṇāti",
    "GSP27motik_3u:1326": "gaganam iva suśūnyabhedam asti tribhuvanam aṅga mahācito 'ntar asyāḥ / paramapadamayaṃ samastadṛśyaṃ tv idam iti niścayavān bhavānubhūteḥ //MU_3,14.85//",
    "GSP27motik_3u:1327": "he aṅga / tribhuvanaṃ asyāḥ mahācitaḥ cinmātrasyāntaḥ madhye / suśūnyabhedam / suśūnyaḥ atiśayena nakiñcidrūpaḥ / bhedo yasya / tat / sarvathā svarūpabhedarahitam ity arthaḥ / asti / kim iva / gaganam iva / yathā gaganaṃ bhedarahitam asti / tathety arthaḥ / phalitam āha parameti / ataḥ tvaṃ iti niścayavān evaṃ niścayayukto / bhava / kuto / 'nubhūtitaḥ svānubhavena / na tu maduktyā kṛtena śraddhāmātreṇa iti / kim iti / samastadṛśyaṃ paramapadamayaṃ sarvottīrṇacitsvarūpam eva / bhavati //MT_3,14.85//",
    "GSP27motik_3u:1328": "śrīvālmīkir bharadvājaṃ prati tatratyaṃ sargāntaślokena dināvasānaṃ kathayati",
    "GSP27motik_3u:1329": "ity uktavaty atha munau divaso jagāma sāyantanāya vidhaye 'stam ino jagāma / snātuṃ sabhā kṛtanamaskaraṇā jagāma śyāmākṣaye ravikaraiś ca sahājagāma //MU_3,14.86//",
    "GSP27motik_3u:1330": "iti pūrvoktaṃ / munau śrīvasiṣṭhe / uktavati kathayati sati / atha pūrvaślokoktopadeśānantaram / divasaḥ dinaṃ / jagāma gataḥ / atra hetum āha astam iti / yataḥ inaḥ sūryaḥ / astaṃ jagāma / sabhā śrotṝṇāṃ sabhā / sāyantanavidhaye sāyantanāgnihotrādyarthaṃ / snātuṃ jagāma / snānaṃ vinā kutrāpi vidhāv adhikārābhāvāt / sā sabhā śyāmākṣaye rātryavasāne / dinādāv iti yāvat / ravikaraiḥ sūryakiraṇaiḥ / saha / punaḥ ājagāmāgatā / śravaṇārtham iti śeṣaḥ / iti śivam //MT_3,14.86//",
    "GSP27motik_3u:1331": "iti śrībhāskarakaṇṭhaviracitāyāṃ śrīmokṣopāyaṭīkāyām utpattiprakaraṇe caturdaśaḥ sargaḥ // 3,14 //",
    "GSP27motik_3u:1332": "oṃ śrīvasiṣṭhaḥ pūrvadine kathyamānam upastauti",
    "GSP27motik_3u:1333": "jagad ākāśam evedaṃ yathā hi vyomni mauktikam / vimale bhāti khātmaiva jagac cidgagane tathā //MU_3,15.1//",
    "GSP27motik_3u:1334": "idam anubhūyamānaṃ / jagat / ākāśam eva bhavati / atra hetutvena dṛṣṭāntayuktaṃ vākyam āha yathā hīti / hi yasmādarthe / yasmāt jagat vimale cidgagane cidākāśe / tathā bhāti / kathambhūtam eva / khātmaiva cidākāśasvarūpam eva / tathā kathaṃ / yathā vyomni bhūtākāśe / mauktikaṃ muktāsamūho / bhāti / ayaṃ bhāvaḥ / yathā gagane bhramadṛṣṭyā dṛśyamānaṃ mauktikam ākāśam eva tathā cidgagane dṛśyamānaṃ jagad api cidgaganam eveti //MT_3,15.1//",
    "GSP27motik_3u:1335": "anutkīrṇaiva bhātīva trijagatsālabhañjikā / citstambhe na ca sotkīrṇā na cotkartātra vidyate //MU_3,15.2//",
    "GSP27motik_3u:1336": "citstambhe cidākhye stambhe / trijagatsālabhañjikā trijagadākhyā putrikānutkīrṇaiva satī / bhātīva / paramārthatas tu na bhātītīvaśabdopādānam / nanu kimarthaṃ notkīrṇāstīty / atrāha na ceti / sā jagadākhyā putrikā / na cotkīrṇā / arhapratyayārtho 'tra svayaṃ boddhavyaḥ / utkartuṃ yogyā na bhavati / nakiñcidrūpatvāt / na cātrotkartā utkaraṇakartā / vidyate / dvaitābhāvāt //MT_3,15.2//",
    "GSP27motik_3u:1337": "samudre 'ntar jalāspandāḥ svabhāvād acyutā api / vidi vedyā bhavantīva pare dṛśyavidas tathā //MU_3,15.3//",
    "GSP27motik_3u:1338": "yathety adhyāhāryam / samudre 'ntaḥ samudrāntarbhāge sthitāḥ / jalāspandāḥ taraṅgāḥ / svabhāvād acyutā api jalākhyāt svarūpād abhraṣṭā api / yathā vidi jñāne viṣaye / vedyāḥ vīcitayā vedituṃ yogyā / bhavantīva / paramārthatas tu na bhavantīti ivaśabdopādānam / tathā pare uttīrṇe citsvarūpe / dṛśyavidaḥ dṛśyarūpā vidaḥ / dṛśyānīti yāvat / bhavantīva //MT_3,15.3//",
    "GSP27motik_3u:1339": "jalāntargatasūryābhājālakāracanāny api / jagadbhānaṃ prati sthūlāny aṇuṃ prati yathācalāḥ //MU_3,15.4//",
    "GSP27motik_3u:1340": "jalasyāntargatā sūryābhā jalāntargatasūryābhā / tasyāḥ jālakāracanāni jalāntargatasūryābhājālakāracanāny api / svabhāvaś cāyaṃ jalāntargatā sūryābhā jālakarūpā sampadyate / tāni jagadbhānaṃ prati tathā sthūlāni bhavanti / yathācalāḥ parvatāḥ / aṇuṃ prati sthūlāḥ bhavanti //MT_3,15.4//",
    "GSP27motik_3u:1341": "uktaṃ dṛṣṭāntasthūlatvaṃ dṛḍhayati",
    "GSP27motik_3u:1342": "jagadbhānam abhānābhaṃ brahmaṇo 'vyatirekataḥ / jalasūryāṃśujālaṃ tu vyatirekānubhūtidam //MU_3,15.5//",
    "GSP27motik_3u:1343": "jagadbhānam abhānābhaṃ bhavati / kutaḥ / brahmaṇaḥ avyatirekataḥ brahmarūpatvād ity arthaḥ / tu vyatireke / jalasūryāṃśujālaṃ vyatirekānubhūtidam bhedaprathākāri bhavati / ato 'tra sthūlatvaṃ yuktam iti bhāvaḥ //MT_3,15.5//",
    "GSP27motik_3u:1344": "anubhūtāny apīmāni jagati vyomarūpiṇi / pṛthvyādīni na santy eva svapnasaṅkalpayor iva //MU_3,15.6//",
    "GSP27motik_3u:1345": "vyomarūpiṇi cinmātrākāśasvarūpe / jagati / kayor iva / svapnasaṅkalpayor iva / svapne saṅkalpe ca anubhūtāny api pṛthvyādīni / yathā na santi / tathety arthaḥ //MT_3,15.6//",
    "GSP27motik_3u:1346": "piṇḍagrāhaḥ sad ity asmin vijñānākāśarūpiṇi / marunadyāṃ jalam iva na sambhavati kutracit //MU_3,15.7//",
    "GSP27motik_3u:1347": "grahaṇaṃ grāhaḥ / piṇḍavat grāhaḥ piṇḍagrāhaḥ / sad iti piṇḍagrāhaḥ sadvyavahārahetuḥ piṇḍagrāhaḥ / vijñānākāśarūpiṇi asminn anubhūyamāne / bhavati / kutracit kutrāpi / leśena sambhavati / atra dṛṣṭāntam āha marunadyām iti //MT_3,15.7//",
    "GSP27motik_3u:1348": "nanv asatsvarūpe jagati dṛśyatā kathaṃ bhāti ity / atrāha",
    "GSP27motik_3u:1349": "jagaty apiṇḍagrāhe 'smin saṅkalpanagaropame / marau sarid ivābhāti dṛśyatā bhrāntirūpiṇī //MU_3,15.8//",
    "GSP27motik_3u:1350": "avidyamānaḥ piṇḍavat grāhaḥ yasya / tasmin apiṇḍagrāhe / saṅkalpanagaropame saṅkalpollikhitanagarasadṛśe / 'smin jagati dṛśyatā dṛśyabhāvaḥ / bhrāntirūpiṇī mithyājñānarūpā / bhāti vilasati / keva / marau marudeśe / sarid iva //MT_3,15.8//",
    "GSP27motik_3u:1351": "bhramarūpatvenāsadrūpasya jagataḥ svapnavat tulādeśāpūraṇaṃ kathayati",
    "GSP27motik_3u:1352": "svapnādriṇeva jagatā tulādeśau na kaucana / pūritau kalanonmuktā dṛśyaśrīr vyoma kevalam //MU_3,15.9//",
    "GSP27motik_3u:1353": "svapnādriṇeva svapnādrivat / jagatā tulādeśau pūritau na bhavataḥ / gurutvasyāsadrūpatvāt tulāpūraṇaṃ / vistārasyāsadrūpatvāt deśāpūraṇaṃ / etac ca svapnādau sarvapratītisiddham eveti tasya dṛṣṭāntatā / phalitam āha kalaneti / kalanonmuktā dṛśyatvākhyakalanāmuktā //MT_3,15.9//",
    "GSP27motik_3u:1354": "varjayitvājñavijñātajagacchabdārthabhāvanām / jagadbrahmakhaśabdānām arthe nāsty eva bhinnatā //MU_3,15.10//",
    "GSP27motik_3u:1355": "ajñaiḥ citsvarūpajñānaśūnyaiḥ / vijñātā svānubhavaviṣayīkṛtā / jagacchabdārthabhāvanā / jagad iti śabdasya / tadarthasya ca bhāvanānusandhānaṃ / tāṃ ajñavijñātajagacchabdārthabhāvanāṃ varjayitvā parityajya / jagadbrahmakhaśabdānām arthe bhinnatā bhedo / nāsty eva / paryāyarūpā evaite śabdā ity arthaḥ / ajñasyājñātatattvatayā jagataḥ ākāśarūpatvaṃ na siddham iti jagatsatyatvaniṣṭhāyāḥ tadbhāvanāyāḥ parityāga uktaḥ //MT_3,15.10//",
    "GSP27motik_3u:1356": "idaṃ tv acetyacinmātrabhānor bhānaṃ nabhaḥ prati / tathā sūkṣmaṃ yathā meghaṃ prati saṅkalpavāridaḥ //MU_3,15.11//",
    "GSP27motik_3u:1357": "tu viśeṣe / acetyacinmātrabhānoḥ cetyādūṣitacitsūryasya / bhānam ābhāsaḥ / idaṃ jagat / nabhaḥ prati bāhyākāśāpekṣayā / tathā tena prakāreṇa / sūkṣmaṃ bhavati / yathā meghaṃ prati jāgraddṛṣṭameghāpekṣayā / saṅkalpavāridaḥ svavikalpollekhitaḥ meghaḥ sūkṣmo bhavati //MT_3,15.11//",
    "GSP27motik_3u:1358": "yathā svapnapuraṃ svacchaṃ jāgratpuravaraṃ prati / tathā jagad idaṃ svacchaṃ saṅkalpitajagat prati //MU_3,15.12//",
    "GSP27motik_3u:1359": "yathā laukikabuddhyā / jāgratpuravaraṃ prati svapnapuraṃ svacchaṃ kevalābhāsarūpatvena sthūlatākhyamalarahitaṃ / bhavati / tathā jñānidṛṣṭyā / idaṃ jāgraty anubhūyamānaṃ / jagat / saṅkalpitajagat prati svacchaṃ saṅkalpākhyamalarahitaśuddhacinmātrarūpatvāt nirmalaṃ bhavati / yady api jñāninaḥ svapnapuram api tādṛśam eva tathāpy ajñabodhanārtham evam uktam //MT_3,15.12//",
    "GSP27motik_3u:1360": "tasmād acetyacidrūpaṃ jagad vyomaiva kevalam / śūnyau vyomajagacchabdau paryāyau viddhi cinmayau //MU_3,15.13//",
    "GSP27motik_3u:1361": "tasmāt pūrvoktāt hetoḥ / acetyacidrūpaṃ śuddhacinmātrarūpaṃ / jagat / kevalaṃ vyomaiva bhavati / phalitam āha śūnyāv iti / ataḥ śūnyau piṇḍagrāhābhāvena nakiñcidrūpau / cinmayau citsvarūpau / vyomajagacchabdau paryāyau viddhi ekārthavācakatvāt //MT_3,15.13//",
    "GSP27motik_3u:1362": "vakṣyamāṇavṛttāntākāṅkṣayā pūrvoktam upasaṃharati tribhiḥ",
    "GSP27motik_3u:1363": "tasmān na kiñcid utpannaṃ jagadādīha dṛśyakam / anākhyam anabhivyaktaṃ yathāsthitam avasthitam //MU_3,15.14//",
    "GSP27motik_3u:1364": "tasmāt cidekamayatvāt hetoḥ / jagadādi dṛśyaṃ kiñcit leśenāpi / utpannaṃ na bhavati / kathambhūtaṃ / anākhyaṃ nāmānarham / atra hetutvena viśeṣaṇam āhānabhivyaktam indriyāgocaram / anyarūpatvena anabhivyaktasya hi nāmāyuktam / nanu tarhi apūrvatvaṃ jagataḥ syād ity āśaṅkya viśeṣaṇam āhāvasthitam iti / avasthitaṃ tiṣṭhat / kathaṃ / yathāsthitaṃ / yathaiva pūrvaṃ tathaiva / na tv apūrvatayety arthaḥ / yathā pūrvaṃ sarpatayā jñātā rajjuḥ tataḥ rajjutayā jñātāpi pūrvavad eva tiṣṭhati / na tv anyarūpatāṃ prāpnoti / tathety bhāvaḥ //MT_3,15.14//",
    "GSP27motik_3u:1365": "jagad eva mahākāśaṃ cidākāśam abhittimat / tad deśasyāṇumātrasya tulāyāś cāprapūrakam //MU_3,15.15//",
    "GSP27motik_3u:1366": "jagat cidākāśam eva bhavati / kathambhūtaṃ cidākāśaṃ / mahākāśaṃ bāhyākāśāpekṣayā mahattvāt mahākāśākhyāyuktam / punaḥ kathambhūtam / abhittimat / jīvādiprapañcaḥ tattaddharmādhāratayā bhittiḥ / tadrahitam / phalitam āha tad iti / ataḥ tat cidākāśamayaṃ jagat / gurutvābhāvena vaipulyābhāvena cāṇumātrasya deśasya tulāyāś cāpūrakam bhavati / pūraṇakāri na bhavati //MT_3,15.15//",
    "GSP27motik_3u:1367": "tad eva punaḥ viśinaṣṭi",
    "GSP27motik_3u:1368": "ākāśarūpam evācchaṃ piṇḍagrahavivarjitam / vyomni vyomamayaṃ citraṃ saṅkalpapuravat sthitam //MU_3,15.16//",
    "GSP27motik_3u:1369": "ākāśarūpam eva nakiñcidrūpam eva / acchaṃ śuddhabodhasvarūpaṃ / piṇḍagrahavivarjitam / piṇḍavat yaḥ grahaḥ / tena varjitam / yuktaṃ cākāśasya piṇḍagraharahitatvaṃ / vyomni cidākāśe / vyomamayaṃ cidākāśamayaṃ / citram ālekhyaṃ / saṅkalpapuravat saṅkalpollikhitapuravat / sthitam vyavatiṣṭhamānaṃ / saṅkalpapurasya cākāśamayatvaṃ tulādeśāpūrakatvaṃ ca yuktam eveti siddhaḥ sarvasya jagataḥ vivakṣitaḥ atyantābhāvaḥ / yac cotpattiḥ pūrvam uktā sāpy anutpattikalpatvenātyantābhāvasyaiva sādhanīti na pūrvāparavirodhaḥ //MT_3,15.16//",
    "GSP27motik_3u:1370": "atha jagataḥ tulādeśādyapūrakatvasādhakaṃ mahāvṛttāntaṃ vṛttāntakāmān prati kṛpayā kathayati",
    "GSP27motik_3u:1371": "atredaṃ maṇḍapākhyānaṃ śṛṇu śravaṇabhūṣaṇam / niḥsandeho yathaiṣo 'rthaś citte viśrāntim eṣyati //MU_3,15.17//",
    "GSP27motik_3u:1372": "tvam / atra jagato deśādyapūrakatve / maṇḍapākhyānaṃ / maṇḍapeti nāmnā prasiddham ākhyānaṃ maṇḍapākhyānaṃ / śṛṇu / kathambhūtaṃ / śravaṇabhūṣaṇaṃ śravaṇārham ity arthaḥ / tataḥ kim ity / atrāha niḥsandeha iti / yathā yena / niḥsandehaḥ sandehān niṣkrāntaḥ / eṣaḥ pūrvoktaḥ / arthaḥ / citte tvaccitte / viśrāntim eṣyati //MT_3,15.17//",
    "GSP27motik_3u:1373": "tvarayāviṣṭaḥ śrīrāmaḥ maṇḍapākhyānaṃ prati śrīvasiṣṭhaṃ prārthayati",
    "GSP27motik_3u:1374": "sadbodhavṛddhaye brahman samāsena vadāśu me / maṇḍapākhyānam akhilaṃ yena bodho vivardhate //MU_3,15.18//",
    "GSP27motik_3u:1375": "jagataḥ tulādeśāpūrakatvajñānaṃ sadbodhaḥ / tasya vṛddhaye / phalitam āha yeneti / yena uditenety arthaḥ //MT_3,15.18//",
    "GSP27motik_3u:1376": "śrīvasiṣṭhaḥ maṇḍapākhyānam eva kathayati",
    "GSP27motik_3u:1377": "abhūd asmin mahīpīṭhe kulapadmo vikāsavān / padmo nāma nṛpaḥ śrīmān bahuputro 'tikośavān //MU_3,15.19//",
    "GSP27motik_3u:1378": "asmin mahīpīṭhe padmo nāma nṛpaḥ abhūt / tasyaiva nānāvidhāni viśeṣaṇāny āha kuleti / vikāsavān kulapadmaḥ / padmasya ca vikāso yuktaḥ / padmaśabdo 'tra lakṣaṇayā śreṣṭhavācakaḥ / atikośavān bahubhāṇḍāgārayuktaḥ //MT_3,15.19//",
    "GSP27motik_3u:1379": "maryādāpālane 'mbhodhir dviṣattimirabhāskaraḥ / kāntākumudinīcandro doṣatṛṣṇāhutāśanaḥ //MU_3,15.20//",
    "GSP27motik_3u:1380": "ambhodheḥ maryādapālanaṃ prasiddham eva / kāntākumudinīcandraḥ / candratvam asya tadvikāsakāritvena / doṣatṛṣṇāhutāśanatvaṃ doṣatṛṣṇādāhakatvena //MT_3,15.20//",
    "GSP27motik_3u:1381": "merur vibudhavṛndānāṃ yaśaścandrodbhavārṇavaḥ / saraḥ sadguṇahaṃsānāṃ kalākamalabhāskaraḥ //MU_3,15.21//",
    "GSP27motik_3u:1382": "vibudhāḥ paṇḍitāḥ / ta eva vibudhā devāḥ / teṣāṃ / meruḥ bahukāñcanapradatvenāśrayatvena ca meruparvatasadṛśaḥ / yaśa iti / yaśaḥcandrodbhave 'rṇavaḥ samudraḥ / sadguṇarūpāṇāṃ haṃsānāṃ saraḥ / kalā eva kamalāni / teṣāṃ vikāsapradatvena bhāskaraḥ //MT_3,15.21//",
    "GSP27motik_3u:1383": "śātravāmbhodapavano mattamātaṅgakesarī / samastavidyādayitaḥ sarvāścaryaguṇākaraḥ //MU_3,15.22//",
    "GSP27motik_3u:1384": "śātravaṃ śatrusamūhaḥ / sa evāmbhodaḥ meghaḥ / tasya pavanaḥ nāśakāritvāt / mātaṅgā atra śatrusenā yā vivakṣitāḥ / samastā yā vidyārūpāḥ nāyikāḥ / tāsāṃ dayitaḥ patiḥ / sarve ca te āścaryabhūtāḥ guṇāḥ / teṣām ākaraḥ utpattisthānam //MT_3,15.22//",
    "GSP27motik_3u:1385": "śūrārisāgarakṣobhavilasanmandarācalaḥ / vilāsapuṣpaughamadhuḥ saubhāgyakusumāyudhaḥ //MU_3,15.23//",
    "GSP27motik_3u:1386": "śūrāś ca te 'rayaḥ / tadrūpaḥ yaḥ sāgaraḥ / tasya kṣobhe vilasan mandarācalaḥ / vilāsā vibhramā eva / puṣpāṇi / teṣāṃ yaḥ oghaḥ / tasya madhuḥ vasantaḥ / vikāsakāritvāt / saubhāgyena subhagabhāvena / kusumāyudhaḥ kāmaḥ //MT_3,15.23//",
    "GSP27motik_3u:1387": "līlālatālāsyamarut sāhasotsavakeśavaḥ / saujanyakairavaśaśī durlīlālatikānalaḥ //MU_3,15.24//",
    "GSP27motik_3u:1388": "līlā iva latā / tasyā lāsye nartane / marut / līlāyukta ity arthaḥ / sāhasam eva hitāhitānapekṣaṃ karma eva / utsavaḥ mahaḥ / tasya keśavaḥ viṣṇuḥ / tasya hiraṇyākhyādivadhasāhasakāritvād upamānatvaṃ / saujanyam eva kairavaṃ / tasya vikāsakāritvāt śaśī candraḥ / durlīlālatikānāṃ dāhakatvād analaḥ agniḥ //MT_3,15.24//",
    "GSP27motik_3u:1389": "tasyāsīt subhagā bhāryā līlā nāma vilāsinī / sarvasaubhāgyavalitā kamalevoditāvanau //MU_3,15.25//",
    "GSP27motik_3u:1390": "tasya padmākhyasya rājñaḥ / līlā nāma bhāryā līlākhyā bhāryāsīt / asyā viśeṣaṇāny āha subhageti / subhagā praśastarūpayuktā / vilāsinī vilāsayuktā / sarvasaubhāgyaiḥ valitā bharitāvanau bhūmau / kamalevoditā utpannā //MT_3,15.25//",
    "GSP27motik_3u:1391": "sarvasampattivalitā līlāmadhurabhāṣiṇī / sānandamandacalitā dvitīyendūdayasmitā //MU_3,15.26//",
    "GSP27motik_3u:1392": "līleti / līlayā madhuraṃ bhāṣiṇī / sānandeti / sānandaṃ mandaṃ calitaṃ yasyāḥ / sā / dvitīyeti / dvitīyendūdayabhūtaṃ smitaṃ yasyāḥ / sā //MT_3,15.26//",
    "GSP27motik_3u:1393": "alakālimanohārivadanāmbhojaśālinī / śītāṅgī karṇikāgaurī jaṅgameva sarojinī //MU_3,15.27//",
    "GSP27motik_3u:1394": "alakālyā manohāri yat vadanāmbhojaṃ / tena śālinī / śītāṅgī śiśirāṅgī / karṇiketi / karṇikāvad gaurī / keva / jaṅgamā sañcāriṇī / sarojinīva / sarojiny api alimanohāri ambhojaśālinī śītāṅgī karṇikayā gaurī bhavati //MT_3,15.27//",
    "GSP27motik_3u:1395": "latāvilāsakundaughahāsinī rasaśālinī / prabālahastā puṣpāḍhyā madhuśrīr iva dehinī //MU_3,15.28//",
    "GSP27motik_3u:1396": "śālinī śṛṅgārasuśālinī / prabāleti / prabālavat hastau yasyāḥ / sā / puṣpeti / puṣpair ābharaṇabhūtaiḥ puṣpair / āḍhyā / keva / dehinī mūrtimatī / madhuśrīr iva / sāpi kundaughaiḥ hāsinī / rasena vasantarasena / śālinī ca bhavati / śeṣaṃ samānam //MT_3,15.28//",
    "GSP27motik_3u:1397": "avadātā tanuḥ puṇyā janatāhlādadāyinī / gaṅgeva gāṃ gatā devanadī haṃsavilāsinī //MU_3,15.29//",
    "GSP27motik_3u:1398": "avadātā tanuḥ sitāṅgī / puṇyā bhāgyavatī / janateti / janatāyāḥ āhlādadāyinī / haṃseti / haṃsavat vilāsayuktā / keva / gāṃ bhūmiṃ / gatā / devanadī gaṅgeva / sāpi tādṛśy eva bhavati //MT_3,15.29//",
    "GSP27motik_3u:1399": "tasya bhūtalapuṣpeṣoḥ sakalāhlādadāyinaḥ / paricaryāṃ ciraṃ kartum anyā ratir ivoditā //MU_3,15.30//",
    "GSP27motik_3u:1400": "puṣpeṣoḥ rateḥ paricaryāṃ kartuṃ yuktatvāt etad uktam //MT_3,15.30//",
    "GSP27motik_3u:1401": "sargāntaślokena tasyāḥ satīguṇān āha",
    "GSP27motik_3u:1402": "udvigne prodvignā muditā mudite samākulākulite / pratibimbasamā kāntā saṅkruddhe kevalaṃ bhītā //MU_3,15.31//",
    "GSP27motik_3u:1403": "sā kāntā / tasyeti śeṣaḥ / tasya rājñaḥ / pratibimbasamāsīt / kathambhūtā / tasmin prodvigne sati / prodvignā / tasmin mudite sati / muditā / tasmin samākule sati / samākulā / tasmin saṅkruddhe sati / kevalaṃ bhītā / etāvanmātreṇaiva kevalaṃ sā viruddhāsīd iti bhāvaḥ / iti śivam //MT_3,15.31//",
    "GSP27motik_3u:1404": "iti śrībhāskarakaṇṭhaviracitāyāṃ śrīmokṣopāyaṭīkāyām utpattiprakaraṇe pañcadaśaḥ sargaḥ // 3,15 //",
    "GSP27motik_3u:1405": "oṃ tasya rājñaḥ tayā rājñyā saha krīḍām āha",
    "GSP27motik_3u:1406": "bhūtalāpsarasā sārdham ananyavanitāpatiḥ / akṛtrimapremarasaṃ sa reme kāntayā tayā //MU_3,16.1//",
    "GSP27motik_3u:1407": "sa rājā / tayā līlākhyayā / kāntayā sahākṛtrimaḥ premarasaḥ yatra tat akṛtrimapremarasaṃ / vakṣyamāṇeṣu sthāneṣu vakṣyamāṇaiḥ krīḍāviśeṣaiḥ / reme / tayā kiṃrūpayā / bhūtalāpsarasā / sa kathambhūtaḥ / ananyavanitāpatiḥ nānyavanitāyāḥ patiḥ / tasyām eva rata ity arthaḥ //MT_3,16.1//",
    "GSP27motik_3u:1408": "krīḍāsthānāny āha",
    "GSP27motik_3u:1409": "udyānavanagulmeṣu tamālagahaneṣu ca / puṣpamaṇḍapatalpeṣu latāvalayasadmasu //MU_3,16.2//",
    "GSP27motik_3u:1410": "udyānavaneṣu vihitāni yāni gulmāni veśmāni / teṣu / puṣpeti / puṣpaiḥ kṛtāni yāni maṇḍapatalpāni / teṣu / maṇḍapaḥ janāśrayaḥ / latāvalayasadmasu latāmaṇḍalagṛheṣu //MT_3,16.2//",
    "GSP27motik_3u:1411": "puṣpāntaḥpuraśayyāsu puṣpasambhāravīthiṣu / vasantodyānadolāsu krīḍāpuṣkariṇīṣu ca //MU_3,16.3//",
    "GSP27motik_3u:1412": "puṣpaiḥ racitā yāḥ antaḥpuraśayyāḥ / tāsu / puṣpeti / puṣpasambhāreṇa puṣpasamūhena yuktāḥ vīthyaḥ mārgāḥ / tāsu / vasanteti / vasante racitāḥ udyānadolāḥ / tāsu //MT_3,16.3//",
    "GSP27motik_3u:1413": "candanadrumaṣaṇḍeṣu santānakataleṣu ca / kadambanimbageheṣu pāribhadrodareṣu ca //MU_3,16.4//",
    "GSP27motik_3u:1414": "ṣaṇḍāḥ samūhāḥ / santānakāḥ drumaviśeṣāḥ / kadambeti / kadambanimbataleṣu racitāni yāni gehāni / teṣu / pāribhadreti / pāribhadrāḥ vṛkṣaviśeṣāḥ //MT_3,16.4//",
    "GSP27motik_3u:1415": "śailakandarakaccheṣu vātāyanapureṣu ca / sarittaṭakaṭapreṣu vāraṇoparisadmasu //MU_3,16.5//",
    "GSP27motik_3u:1416": "śailakandareṣu sthitāḥ ye kacchāḥ / teṣu / vātāyaneti / vātāyanayuktāni ca tāni purāṇi gṛhoparigṛhāṇi / teṣu / sarid iti / sarittaṭānāṃ ye kaṭaprāḥ samūhāḥ / teṣu / vāraṇeti / vāraṇoparikṛteṣu sadmasu //MT_3,16.5//",
    "GSP27motik_3u:1417": "grīṣme tuṣāraharmyeṣu latāmaṇḍapakeṣu ca / hemamandiravṛkṣeṣu muktāmāṇikyabhittiṣu //MU_3,16.6//",
    "GSP27motik_3u:1418": "tuṣāraharmyeṣu śītalagṛheṣu / hemeti / hemamandiropariropitāḥ ye hemamandiravṛkṣāḥ / teṣu / mukteti / muktāmāṇikyaiḥ racitāḥ bhittayaḥ yeṣāṃ gṛhāṇāṃ / teṣu //MT_3,16.6//",
    "GSP27motik_3u:1419": "vikasatkundamandāramakarandasugandhiṣu / vasantavanajāleṣu kūjatkokilamāliṣu //MU_3,16.7//",
    "GSP27motik_3u:1420": "vasante puṣpitāni yāni vanajālāni / teṣu / vikasad iti kūjad iti ca viśeṣaṇadvayaṃ vasantavanajāleṣv ity asyaiva //MT_3,16.7//",
    "GSP27motik_3u:1421": "nānāratnatṛṇānāṃ ca sthaleṣu mṛdudīptiṣu / nirjhareṣu tarattāraśīkarāsāravarṣiṣu //MU_3,16.8//",
    "GSP27motik_3u:1422": "nānā ca tāni ratnabhūtāni tṛṇāni / teṣāṃ / sthaleṣu kathambhūteṣu / mṛdudīptiṣu kamaleṣv ity arthaḥ / nirjhareti / nirjhareṣu kathambhūteṣu / tarad iti / tarantaḥ utthitavantaḥ ye tārāḥ udbhaṭāḥ / śīkarāḥ jalakaṇāḥ / teṣām āsāraḥ dhārāsārāḥ / taṃ varṣanti / tādṛśeṣu //MT_3,16.8//",
    "GSP27motik_3u:1423": "śailānāṃ hemamāṇikyaśilāphalahakeṣu ca / devarṣimunigeheṣu dūrapuṇyāśrameṣu ca //MU_3,16.9//",
    "GSP27motik_3u:1424": "śailānāṃ hemamāṇikyotpattisthānabhūtāni yāni śilāphalahakāni / teṣu //MT_3,16.9//",
    "GSP27motik_3u:1425": "kumudvatīṣu phullāsu smerāsu nalinīṣu ca / vanasthalīṣu phullāsu phullāsūtpalinīṣu ca //MU_3,16.10//",
    "GSP27motik_3u:1426": "smerāsu phullāsu //MT_3,16.10//",
    "GSP27motik_3u:1427": "krīḍāsthānāny uktvā krīḍāprakārān āha",
    "GSP27motik_3u:1428": "prahelikābhir ākhyānais tathaivākṣaramuṣṭibhiḥ / aṣṭāpadair bahūddyotais tathā gūḍhacaturthakaiḥ //MU_3,16.11//",
    "GSP27motik_3u:1429": "ākhyānaiḥ vṛttāntakathanaiḥ / akṣaramuṣṭibhiḥ krīḍāviśeṣaiḥ //MT_3,16.11//",
    "GSP27motik_3u:1430": "nāṭakākhyāyikābhiś ca ślokair bindumatībhramaiḥ / deśabhāṣāvibhāgaiś ca nagaragrāmaceṣṭitaiḥ //MU_3,16.12//",
    "GSP27motik_3u:1431": "nāṭakeṣūktā yā ākhyāyikāḥ / tābhiḥ / bindumatībhramaiḥ krīḍāviśeṣaiḥ / deśeti / deśabhāṣāṇāṃ vibhāgaiḥ vibhāgakaraṇaiḥ / nagareti / nagaraceṣṭitaiḥ grāmaceṣṭitaiś ceti yojyam //MT_3,16.12//",
    "GSP27motik_3u:1432": "sragdāmamālyavalanair nānābharaṇayojanaiḥ / līlāvilolacalanair vicitrarasabhājanaiḥ //MU_3,16.13//",
    "GSP27motik_3u:1433": "valanaiḥ parivartanaiḥ / nāneti / nānābharaṇānāṃ yojanaiḥ anyo'nyaṃ saṃyojanaiḥ / līleti / līlayā vilolāni yāni calanāni gamanāni / taiḥ kathambhūtaiḥ / vicitreti / vicitrāṇāṃ nānāvidhānāṃ / rasānāṃ śṛṅgārādīnāṃ / bhājanaiḥ pātraiḥ //MT_3,16.13//",
    "GSP27motik_3u:1434": "ārdrakramukakarpūratāmbūlīdalacarvaṇaiḥ / phullapuṣpalatākuñjadehagopanakharvaṇaiḥ //MU_3,16.14//",
    "GSP27motik_3u:1435": "carvaṇaiḥ carvitaiḥ / phulleti / phullapuṣpāś ca tāḥ latāḥ / tāsāṃ yāni kuñjāni / teṣu / dehagopanā śarīraguptikaraṇaṃ / tadarthaṃ yāni kharvaṇāni hrasvībhavanāni / taiḥ //MT_3,16.14//",
    "GSP27motik_3u:1436": "samālambhanalīlābhir dolārohaṇavibhramaiḥ / gṛhe kusumadolābhir anyo'nyāndolanakramaiḥ //MU_3,16.15//",
    "GSP27motik_3u:1437": "samālambhanaṃ aṅgarāgakaraṇam / anyo'nyeti / anyo'nyaṃ parasparam / āndolanam dolākampanaṃ / tasya kramaiḥ //MT_3,16.15//",
    "GSP27motik_3u:1438": "nauyānayugyahastyaśvadāntoṣṭrādigamāgamaiḥ / jalakelivilāsena parasparasamukṣaṇaiḥ //MU_3,16.16//",
    "GSP27motik_3u:1439": "nauyānaṃ ca yugyabhūtair vāhanabhūtaiḥ / hastyaśvadāntoṣṭrādibhiḥ / gamāgamāś ca / taiḥ / dānto valīvṛndaḥ / paraspareti / parasparam anyo'nyaṃ / samukṣaṇāni secanāni / taiḥ //MT_3,16.16//",
    "GSP27motik_3u:1440": "nṛttagītakalālāsyatāṇḍavodbhaṭavṛttibhiḥ / saṅgītakaiḥ saṅkathanair vīṇāmurajavādanaiḥ //MU_3,16.17//",
    "GSP27motik_3u:1441": "nṛttādyā yā udbhaṭāḥ udriktāḥ / vṛttayaḥ vyāpārāḥ / tābhiḥ //MT_3,16.17//",
    "GSP27motik_3u:1442": "punar api krīḍāsthānāny āha",
    "GSP27motik_3u:1443": "udyāneṣu sarittīravṛkṣeṣu vanavīthiṣu / antaḥpureṣu harmyeṣu teṣu teṣu tathā tathā //MU_3,16.18//",
    "GSP27motik_3u:1444": "tathā tathā pūrvoktaiḥ nānāvidhaiḥ krīḍāviśeṣaiḥ //MT_3,16.18//",
    "GSP27motik_3u:1445": "sā bālā sukhasaṃvṛddhā tasya praṇayinī priyā / ekadā cintayām āsa śubhasaṅkalpaśālinī //MU_3,16.19//",
    "GSP27motik_3u:1446": "tasya padmākhyasya rājñaḥ / praṇayinī patnī / sā līlākhyā / bālā / ekadā ekasmin dine / cintayām āsa cintāṃ kṛtavatī / kathambhūtā / sukhasaṃvṛddhā / punaḥ kathambhūtā / śubheti / śubhasaṅkalpena vakṣyamāṇena praśastena saṅkalpena / śālinī //MT_3,16.19//",
    "GSP27motik_3u:1447": "kiṃ cintayām āsety / atrāha",
    "GSP27motik_3u:1448": "prāṇebhyo 'pi priyo bhartā mamaiṣa jagatīpatiḥ / yauvanollāsalakṣmīvān kathaṃ syād ajarāmaraḥ //MU_3,16.20//",
    "GSP27motik_3u:1449": "mama esaḥ bhartā ajarāmaraḥ jarāmaraṇākhyadoṣarahitaḥ / kathaṃ syāt kena hetunā syād ity anvayaḥ / prāṇebhyaḥ jīvebhyaḥ //MT_3,16.20//",
    "GSP27motik_3u:1450": "bhartrānena sahottuṅgastanī kusumasadmasu / kathaṃ svairaṃ ciraṃ kāntā rameyābdaśatāny aham //MU_3,16.21//",
    "GSP27motik_3u:1451": "ahaṃ kāntānena bhartrā sahābdaśatāni kathaṃ rameya kenopāyena varṣaśatāni krīḍāṃ kuryām ity arthaḥ //MT_3,16.21//",
    "GSP27motik_3u:1452": "tathā yateya kramatas tapojapayamehitaiḥ / rajanīśarucī rājā yathā syād ajarāmaraḥ //MU_3,16.22//",
    "GSP27motik_3u:1453": "ata ity adhyāhāryam / ato 'haṃ tathā tapojapayamehitaiḥ karaṇabhūtaiḥ / ato yatnaṃ karomi / yathā rajanīśaruciḥ candraprabhā / rājājarāmaraḥ syāt //MT_3,16.22//",
    "GSP27motik_3u:1454": "jñānavṛddhāṃs tapovṛddhān vidyāvṛddhān ahaṃ dvijān / pṛcchāmi tāvan maraṇaṃ kathaṃ na syān nṛṇām iti //MU_3,16.23//",
    "GSP27motik_3u:1455": "ahaṃ jñānavṛddhān tapovṛddhān tathā vidyāvṛddhān dvijān iti tāvat pṛcchāmi iti / kim iti / nṛṇāṃ maraṇaṃ kathaṃ na syāt kena hetunā na syāt //MT_3,16.23//",
    "GSP27motik_3u:1456": "tasyāḥ saṅkalpam uktvā bāhyaprayatnam āha",
    "GSP27motik_3u:1457": "athānāyyāśu sampūjya dvijān papraccha sānatā / amaratvaṃ kathaṃ viprā bhaved iti punaḥ punaḥ //MU_3,16.24//",
    "GSP27motik_3u:1458": "atha saṅkalpānantaram / ānāyyety atra / parijanair iti śeṣaḥ / punaḥ punar iti icchodrekadyotanaparam //MT_3,16.24//",
    "GSP27motik_3u:1459": "viprā uttaraṃ kathayanti",
    "GSP27motik_3u:1460": "tapojapayamair devi samastāḥ siddhasiddhayaḥ / samprāpyante 'maratvaṃ tu na kadācana labhyate //MU_3,16.25//",
    "GSP27motik_3u:1461": "siddhasiddhayaḥ / siddhānāṃ siddhiyuktānāṃ / siddhayaḥ / tu vyatireke //MT_3,16.25//",
    "GSP27motik_3u:1462": "dvijebhyaḥ svepsitāsiddhiṃ śrutvā punar api taccintām āha",
    "GSP27motik_3u:1463": "ity ākarṇya dvijamukhāc cintayām āsa sā punaḥ / idaṃ svaprajñayaivāśu bhītā priyaviyogataḥ //MU_3,16.26//",
    "GSP27motik_3u:1464": "svaprajñayaiva / na tu taduktānusāreṇa //MT_3,16.26//",
    "GSP27motik_3u:1465": "kiṃ cintayām āsety / atrāha",
    "GSP27motik_3u:1466": "maraṇaṃ bhartur agre me yadi daivād bhaviṣyati / tat sarvaduḥkhanirmuktā saṃsthāsye sukham ātmani //MU_3,16.27//",
    "GSP27motik_3u:1467": "bhartṛmṛtiduḥkhādarśanād iti bhāvaḥ //MT_3,16.27//",
    "GSP27motik_3u:1468": "atha varṣasahasreṇa bhartādau mriyate yadi / tat kariṣye tathā yena jīvo gehān na yāsyati //MU_3,16.28//",
    "GSP27motik_3u:1469": "varṣasahasreṇeti padam āśīrdyotakam / atha yadi bhartādau varṣasahasrānte mriyate tat tadā / tathā tam upāyaṃ / kariṣye yena jīvaḥ bhartṛjīvaḥ / gehāt na yāsyati //MT_3,16.28//",
    "GSP27motik_3u:1470": "tataḥ kim ity / atrāha",
    "GSP27motik_3u:1471": "tadbhramād bhartṛjīve 'smin nije śuddhāntamaṇḍape / bhartrāvalokitā nityaṃ nivatsyāmi yathāsukham //MU_3,16.29//",
    "GSP27motik_3u:1472": "ahaṃ tadbhramāt / bhartāvalokate mām iti bhramāt / nityaṃ sadā / yathāsukhaṃ nivartsyāmi / kathambhūtāhaṃ / asmin bhartṛjīve nije svakīye / śuddhāntamaṇḍape mayā sādhitenopāyena sthite sati / bhartrāvalokitā vīkṣitā //MT_3,16.29//",
    "GSP27motik_3u:1473": "adyaivārabhyaitadarthaṃ devīṃ jñaptiṃ sarasvatīm / japopavāsaniyamair ā toṣaṃ pūjayāmy aham //MU_3,16.30//",
    "GSP27motik_3u:1474": "adyaiva / na tu śvaḥ / etadarthaṃ bhartṛjīvasya svagehān nirgamābhāvārtham / jñaptiṃ devīṃ svapratibhāṃ devīṃ / ā toṣaṃ prasādaparyantam / nanu jñaptyārādhanatayā kutaḥ śrutam / jñaptiprasādād eveti brūmaḥ / sarvatra jñaptiprasādasyaiva kāraṇatvāt / agre vakṣyamāṇaḥ jñaptyupadeśaś ca svapratibhākṛtaḥ jñeyaḥ / yataḥ yat yat līlayā kṛtaṃ śrutaṃ vā tat svapratibhayaiva / yad api gurvādimukhena śrūyate tad api svapratibhayaiva / sarvatra svapratibhāyāḥ sthitatvāt //MT_3,16.30//",
    "GSP27motik_3u:1475": "cintānantaraṃ tatprayatnaṃ kathayati",
    "GSP27motik_3u:1476": "iti niścitya sā nātham anuktvaiva varāṅganā / yathāśāstraṃ cacārograṃ tapo niyamam āsthitā //MU_3,16.31//",
    "GSP27motik_3u:1477": "niyamam āsthitāśritā / taṃ vinā tapaso vyarthatvāt //MT_3,16.31//",
    "GSP27motik_3u:1478": "tat tapaḥ viśeṣaṇadvāreṇa kathayati",
    "GSP27motik_3u:1479": "trirātrasya trirātrasya paryante kṛtapāraṇā / devadvijaguruprājñavidvatpūjāparāyaṇā //MU_3,16.32//",
    "GSP27motik_3u:1480": "trirātrasya trirātrasyeti vīpsāyāṃ dvitvam //MT_3,16.32//",
    "GSP27motik_3u:1481": "snānadānatapodhyānanityodyuktaśarīrikā / sarvāstikyasadācārakāriṇī kleśakāriṇī //MU_3,16.33//",
    "GSP27motik_3u:1482": "snānādiṣu nityam udyuktaṃ ceṣṭāyuktaṃ / śarīraṃ yasyāḥ / sā / sarveti / āstikyaḥ āstikayogyaḥ / kleśaḥ taporūpaḥ //MT_3,16.33//",
    "GSP27motik_3u:1483": "yathākālaṃ yathodyogaṃ yathāśāstraṃ yathākramam / toṣayām āsa bhartāram aparijñātatatsthitim //MU_3,16.34//",
    "GSP27motik_3u:1484": "aparijñātā / tasyā līlāyāḥ / trayam etat tapaḥ karotīty evaṃrūpā sthitir / yena / saḥ //MT_3,16.34//",
    "GSP27motik_3u:1485": "trirātraśatam evaṃ sā bālā niyamaśālinī / anāratataponiṣṭham atiṣṭhat kaṣṭaceṣṭayā //MU_3,16.35//",
    "GSP27motik_3u:1486": "anārateti / anārataṃ tapasi niṣṭhā yatra / tat / kriyāviśeṣaṇam etat / kaṣṭaceṣṭayā rātritrayānantaraṃ pāraṇādirūpayā duḥkhadayā ceṣṭayā //MT_3,16.35//",
    "GSP27motik_3u:1487": "atha jñaptiprasādam āha",
    "GSP27motik_3u:1488": "trirātrāṇāṃ śatenātha pūjitā pratimām itā / tuṣṭā bhagavatī gaurī vāgīśīdam uvāca tām //MU_3,16.36//",
    "GSP27motik_3u:1489": "atha niyamānantaram / vāgīśī jñaptiḥ / gaurī śuddhasvarūpā / vāgīśītvam asyāḥ vācāṃ mūlakāraṇatvena jñeyaṃ / pratimām itā śilādipratimām āśritā / svayā pratibhayā pratimāyām ābhāsena tasyāḥ darśanaṃ dattavān iti bhāvaḥ //MT_3,16.36//",
    "GSP27motik_3u:1490": "jñaptyā kathyamānaṃ vākyam āha",
    "GSP27motik_3u:1491": "nirantareṇa tapasā bhartṛbhaktyatiśāyinā / parituṣṭāsmi te vatse gṛhāṇa varam īpsitam //MU_3,16.37//",
    "GSP27motik_3u:1492": "nirantareṇācchinnena //MT_3,16.37//",
    "GSP27motik_3u:1493": "jñaptivākyaṃ śrutvā rājñī tāṃ stauti",
    "GSP27motik_3u:1494": "jaya janmajarājvālādāhadoṣaśaśiprabhe / jaya hārdāndhakāraughanivāraṇaraviprabhe //MU_3,16.38//",
    "GSP27motik_3u:1495": "śaśiprabhāyāḥ dāhadoṣanivārakatvaṃ raviprabhāyāḥ cāndhakāranivartakatvaṃ prasiddham eva //MT_3,16.38//",
    "GSP27motik_3u:1496": "amba māṃ trijaganmātas trāyasva kṛpaṇām imām / idaṃ varadvayaṃ dehi yad iha prārthaye śubham //MU_3,16.39//",
    "GSP27motik_3u:1497": "kṛpaṇāṃ dīnāṃ / śubham iti varadvayaviśeṣaṇam //MT_3,16.39//",
    "GSP27motik_3u:1498": "varadvayamadhye ekaṃ kathayati",
    "GSP27motik_3u:1499": "ekaṃ tāvad videhasya bhartur jīvo mamāmbike / asmād eva hi mā yāsīn nijāntaḥpuramaṇḍapāt //MU_3,16.40//",
    "GSP27motik_3u:1500": "varadvayamadhye ekam idaṃ varaṃ dehi / kim ity apekṣāyām āha videheti / videhasya mṛtasya / mā yāsīt mā gacchatu //MT_3,16.40//",
    "GSP27motik_3u:1501": "dvitīyaṃ kathayati",
    "GSP27motik_3u:1502": "dvitīyaṃ tvāṃ mahādevi prārthaye 'haṃ yadā yadā / darśanāya varārthena tadā me dehi darśanam //MU_3,16.41//",
    "GSP27motik_3u:1503": "dvitīyam idaṃ dehi / kim ity apekṣāyām āha tvām iti / he devi / ahaṃ tvāṃ yadā darśanāya prārthaye tadā tvaṃ varārthena varānurodhena / darśanaṃ dehi //MT_3,16.41//",
    "GSP27motik_3u:1504": "varadvayam aṅgīkṛtya jñaptya"
}