{
    "K10bsu009_u:0": " Ārya Maitreyavyākaraṇaṃ",
    "K10bsu009_u:1": " namaḥ āryamaitreyāya /",
    "K10bsu009_u:2": " śāriputro mahāprajñaḥ dharmasenāpatibibhuḥ /",
    "K10bsu009_u:3": " lokānāmanukampāya śāstāraṃ paryapṛcchata // Mvyā_1 //",
    "K10bsu009_u:4": " sūtrāntare purā 'khyātaṃ yaṃ lokanāyakasya ca /",
    "K10bsu009_u:5": " buddhasyānāgatasya hi maitreyanāma śāsanaṃ // Mvyā_2 //",
    "K10bsu009_u:6": " vyākhyāhi tadvalaṃ cāpi ṛddhiṃ sarvārthavardhanaṃ /",
    "K10bsu009_u:7": " śrotumicchāma eva ca nāyakasya narottama // Mvyā_3 //",
    "K10bsu009_u:8": " tacchrutvā bhagavānāha śṛṇu naravarasya tvaṃ /",
    "K10bsu009_u:9": " tasya maitreyabuddhasya vibhavaṃ vyākṛtaṃ mayā // Mvyā_4 //",
    "K10bsu009_u:10": " śukṣyanti ca tadārnavāḥ samantāt bahuyojanāḥ /",
    "K10bsu009_u:11": " pratipādyā bhaviṣyanti mārgāśca cakravartinaḥ // Mvyā_5 //",
    "K10bsu009_u:12": " jambudvīpaṃ samantataḥ āyatanaṃ tadāhi ca /",
    "K10bsu009_u:13": " āvāsaṃ sarvabhūtānāṃ daśasahasrayojanam // Mvyā_6 //",
    "K10bsu009_u:14": " narāstaddeśikāśca hi bhaviṣyanti śubhaṅkarāḥ /",
    "K10bsu009_u:15": " ahiṃsakāśca nirdaṇḍyāḥ susamṛddhāśca subhagāḥ // Mvyā_7 //",
    "K10bsu009_u:16": " niṣkaṇṭakaśca bhūsthalaṃ samatalaṃ hi śyāmalaṃ /",
    "K10bsu009_u:17": " unnamāvanamaśritaṃ mṛdutūla 'picopamaṃ // Mvyā_8 //",
    "K10bsu009_u:18": " gandhaśāli janiṣyate kṛṣṭimṛte ca madhuraṃ /",
    "K10bsu009_u:19": " nānāvarṇābhilaṅkṛtā bhaviṣyanti cailadrumāḥ // Mvyā_9 //",
    "K10bsu009_u:20": " drumāśca krośavistṛtā patrapuṣpaphalānatāḥ /",
    "K10bsu009_u:21": " sahasrāśītimātraśca āyustadā bhaviṣyati // Mvyā_10 //",
    "K10bsu009_u:22": " varṇavantaḥ bhaviṣyanti balavanto mahākāyāḥ /",
    "K10bsu009_u:23": " sattvāḥ dakṣāśca niṣkleśā nirdoṣā dirghajīvinaḥ // Mvyā_11 //",
    "K10bsu009_u:24": " rogatrayaṃ bhaviṣyati kāmojarā 'gnimāndyañca /",
    "K10bsu009_u:25": " pañcaśatatame varṣe pariṇītā ca dārikā // Mvyā_12 //",
    "K10bsu009_u:26": " tadā ketumatī nāma purī tatra bhaviṣyati /",
    "K10bsu009_u:27": " sattvānāñca nivāsanaṃ prāṇināṃ hitakāriṇāṃ // Mvyā_13 //",
    "K10bsu009_u:28": " dīrghā dvādaśayaujana sapta vistāraśo hyasau /",
    "K10bsu009_u:29": " nagaraṃ puṇyavacca tat viśuddhañca manoramaṃ // Mvyā_14 //",
    "K10bsu009_u:30": " saptaratnamayāḥ prāṃśuprākārāḥ krośavistṛtāḥ /",
    "K10bsu009_u:31": " nānāratnavibhūṣitagopuratoraṇānyapi // Mvyā_15 //",
    "K10bsu009_u:32": " iṣṭakairnimitāśca te ratnamayairbhaviṣyanti /",
    "K10bsu009_u:33": " padmotpalasamācchanāḥ parikhā haṃsaśobhitā // Mvyā_16 //",
    "K10bsu009_u:34": " mālairhi pariveṣṭitaṃ saptatālaismamantataḥ /",
    "K10bsu009_u:35": " catūratnamayāstālāḥ kiṅkinījālaśobhitāḥ // Mvyā_17 //",
    "K10bsu009_u:36": " tattālebhyonilājjātaḥ śabdaścaiva manoramaḥ /",
    "K10bsu009_u:37": " sumadhuro yathā tūryaṃ tacca pañcāṅgasaṃyutaṃ // Mvyā_18 //",
    "K10bsu009_u:38": " nagare 'smin narāśca ye viśrāmasukhakāminaḥ /",
    "K10bsu009_u:39": " prahṛṣṭābhirabhiṣyante tālaśabdaiśca te tadā // Mvyā_19 //",
    "K10bsu009_u:40": " nagaramapi tatkṛtamutpalakumudākīrṇaṃ /",
    "K10bsu009_u:41": " taḍāgopavanodyānaṃ trayametadbhaviṣyati // Mvyā_20 //",
    "K10bsu009_u:42": " śaṅkhonāma nṛpastatra mahātejā bhaviṣyati /",
    "K10bsu009_u:43": " caturdvīrpādhipeśvaraścakravarttī mahābalaḥ // Mvyā_21 //",
    "K10bsu009_u:44": " saptaratnasamanvitaścaturaṅgabalādhipaḥ /",
    "K10bsu009_u:45": " sahasraṃ hi janiṣyante putrāstadāsya bhūpateḥ // Mvyā_22 //",
    "K10bsu009_u:46": " pṛthivīṃ sāgarāntāñca sa paripālayiṣyati /",
    "K10bsu009_u:47": " yathādharmadaṇḍeṇa narādhipo hi tadyathā // Mvyā_23 //",
    "K10bsu009_u:48": " caturmahānidhistadā śaṅkhākhyasya ca bhūpateḥ /",
    "K10bsu009_u:49": " ratnānāṃ śatakoṭīnāṃ rājñastadā hi lokyate // Mvyā_24 //",
    "K10bsu009_u:50": " piṅgalaśca kaliṅgeṣu mithilāyām ca pāṇḍukaḥ /",
    "K10bsu009_u:51": " elapatraśca gāndhāre śaṃkho vārāṇasīpure // Mvyā_25 //",
    "K10bsu009_u:52": " caturbhirebhinidhibhissa rājā susamanvitaḥ /",
    "K10bsu009_u:53": " bhaviṣyati mahāvīraḥ śatapuṇyabaloditaḥ // Mvyā_26 //",
    "K10bsu009_u:54": " brāhmaṇastasya rājñāśca subrahmaṇaḥ purohitaḥ /",
    "K10bsu009_u:55": " bahuśrutaścaturvedastasyopādhyāyo bhaviṣyati // Mvyā_27 //",
    "K10bsu009_u:56": " adhyāpako mantradharaḥ smṛtimān vedapāragaḥ /",
    "K10bsu009_u:57": " kaiṭabhe sanighaṇṭe ca padavyākaraṇe tathā // Mvyā_28 //",
    "K10bsu009_u:58": " tadā brahmāvatī nāma tasya bhāryā bhaviṣyati /",
    "K10bsu009_u:59": " darśanīyā prāsādikā abhirūpā yaśasvinī // Mvyā_29 //",
    "K10bsu009_u:60": " tuṣitebhyaścayavitvā tu maitreyo hyagrapugdalaḥ /",
    "K10bsu009_u:61": " tasyāḥ kukṣau sa niyataṃ pratisandhiṃ grahīṣyati // Mvyā_30 //",
    "K10bsu009_u:62": " daśamāsāṃśca nikhilāṃ dhārayitvā mahādyūtiṃ /",
    "K10bsu009_u:63": " supuṣpitesminnudyāne maitreyajananī tataḥ // Mvyā_31 //",
    "K10bsu009_u:64": " na niṣaṇṇā nipannā vā sthitā sā dharmacāriṇī /",
    "K10bsu009_u:65": " drumasya śākhāmālamvya maitreyaṃ janayiṣyati // Mvyā_32 //",
    "K10bsu009_u:66": " niṣkramiṣyati pārśvena dakṣiṇena narottamaḥ /",
    "K10bsu009_u:67": " abhrakūṭādyathā sūryo nirgataśca prabhāvyate // Mvyā_32* //",
    "K10bsu009_u:68": " alipto garbhapaṅkena kuśeśayamivāmvunā /",
    "K10bsu009_u:69": " traidhātukamidaṃ sarvaṃ prabhayā pūrayiṣyati // Mvyā_33 //",
    "K10bsu009_u:70": " prīto 'tha taṃ sahasrākṣo devarājā śacīpatiḥ /",
    "K10bsu009_u:71": " jāyamānaṃ grahītā ca maitreyaṃ dvipadottamam // Mvyā_34 //",
    "K10bsu009_u:72": " padāni jātamātraśca saptāsau prakamiṣyati /",
    "K10bsu009_u:73": " pade pade nidhānañca padmaṃ padmaṃ bhaviṣyati // Mvyā_35 //",
    "K10bsu009_u:74": " diśaścatasraścodvīkṣya vācaṃ pravyāhariṣyati /",
    "K10bsu009_u:75": " iyaṃ me paścimā jāti nāsti bhūyaḥ punarbhavaḥ /",
    "K10bsu009_u:76": " na punarabhā gamiṣyāmi nirvāsyāmi nirāsravaḥ // Mvyā_36 //",
    "K10bsu009_u:77": " saṃsārārṇavamagnānāṃ sattvānāṃ duḥkhabhāgināṃ /",
    "K10bsu009_u:78": " tṛṣṇābandhanabaddhānāṃ kariṣyāmi vimocanam // Mvyā_37 //",
    "K10bsu009_u:79": " śvetaṃ cāsya surāśchatraṃ dhārayiṣyanti mūrdhani /",
    "K10bsu009_u:80": " śītoṣṇavāridhārābhyāṃ nāgendrau snāpayiṣyataḥ // Mvyā_38 //",
    "K10bsu009_u:81": " pratigṛhya ca taṃ dhātrī dvātriṃśadvaralakṣaṇam /",
    "K10bsu009_u:82": " śriyā jvalantaṃ maitreyaṃ mātre samupaneṣyati // Mvyā_39 //",
    "K10bsu009_u:83": " manoramāṃ ca śivikāṃ nānāratnavibhūṣitāṃ /",
    "K10bsu009_u:84": " ārūḍhāṃ putrasahitāṃ vahiṣyanti ca devatā // Mvyā_40 //",
    "K10bsu009_u:85": " tatastūrya sahasreṣu vādyamāneṣu tatpuraṃ /",
    "K10bsu009_u:86": " praviṣṭamātre maitreye puṣpavarṣaṃ patiṣyati // Mvyā_41 //",
    "K10bsu009_u:87": " dṛṣṭaivaṃ putraṃ subrahmā dvātriṃśadvaralakṣaṇam /",
    "K10bsu009_u:88": " pratyavīkṣātha mantreṣu tadā prīto bhaviṣyati // Mvyā_42 //",
    "K10bsu009_u:89": " gatidvayaṃ kumārasya yathā mantreṣu dṛśyate /",
    "K10bsu009_u:90": " narādhipaścakravarttī buddho vā dvipadottamaḥ // Mvyā_43 //",
    "K10bsu009_u:91": " sa ca yauvanasaṃprāpto maitreyaḥ puruṣottamaḥ /",
    "K10bsu009_u:92": " cintayiṣyati dharmātmā duḥkhitā khalviyaṃ prajāḥ // Mvyā_44 //",
    "K10bsu009_u:93": " brahmakharo mahāghoṣo hemavarṇo mahādyutiḥ /",
    "K10bsu009_u:94": " viśālavakṣaḥ pīnāṃsaḥ padmapatranibhekṣaṇaḥ // Mvyā_45 //",
    "K10bsu009_u:95": " hastaḥ pañcāśaducchrāya tasya kāyo bhaviṣyati /",
    "K10bsu009_u:96": " visṛtaśca tato 'rddheṇa śubhavarṇasamucchrayaḥ // Mvyā_46 //",
    "K10bsu009_u:97": " aśītibhiścaturbhiśca sahasraiḥ saṃpuraskṛtaḥ /",
    "K10bsu009_u:98": " mānavānāṃ sa maitreyo mantrānadhyāpayiṣyati // Mvyā_47 //",
    "K10bsu009_u:99": " atha śaṃkho narapatiḥ yūpamucchrāpayiṣyati /",
    "K10bsu009_u:100": " tiryañca ṣoḍaśavyāmaṃ ūrddhva vyāmasahasrakam // Mvyā_48 //",
    "K10bsu009_u:101": " sa taṃ yūpaṃ narapatirnānāratnavibhūṣitaṃ /",
    "K10bsu009_u:102": " pradāsyati dvijātibhyo yajñaṃ kṛtvā puraḥsaraṃ // Mvyā_49 //",
    "K10bsu009_u:103": " tañca ratnamayaṃ yūpaṃ dattamātraṃ manoramaṃ /",
    "K10bsu009_u:104": " brāhmaṇāṇāṃ sahasrāṇi vikiriṣyanti tatkṣaṇāt // Mvyā_50 //",
    "K10bsu009_u:105": " yūpasyatasya maitreyo dṛṣṭvā caitāmanityatāṃ /",
    "K10bsu009_u:106": " kṛtasraṃ vicintya saṃsāraṃ pravrajyāṃ rocayiṣyati // Mvyā_51 //",
    "K10bsu009_u:107": " yatvahaṃ pravrajitveha spṛśeyamamṛtaṃ padaṃ /",
    "K10bsu009_u:108": " vimocayeyaṃ janatāṃ vyādhimṛtyujarābhayāt // Mvyā_52 //",
    "K10bsu009_u:109": " aśītibhiḥ sahasraissa caturbhiśca puraskṛtaḥ /",
    "K10bsu009_u:110": " niṣkramiṣyati maitreyaḥ pravrajyāmagrapugdalaḥ // Mvyā_53 //",
    "K10bsu009_u:111": " nāgavṛkṣastadā tasya bodhivṛkṣo bhaviṣyati /",
    "K10bsu009_u:112": " pañcāśadyojanānyasya śākhā ūrddhaṃ samucchritāḥ // Mvyā_54 //",
    "K10bsu009_u:113": " niṣadya tasya cādhastānmaitreyaḥ puruṣottamaḥ /",
    "K10bsu009_u:114": " anuttarāṃ śivāṃ bodhiṃ samavāpsyati nāyakaḥ // Mvyā_55 //",
    "K10bsu009_u:115": " yasyāmeva ca rātrau sa pravrajyāṃ niṣkramiṣyati /",
    "K10bsu009_u:116": " tasyāṃ eva ca rātrau hi parāṃ bodhimavāpsyati // Mvyā_56 //",
    "K10bsu009_u:117": " aṣṭāṅgopetayā vācā tataḥ sa puruṣottamaḥ /",
    "K10bsu009_u:118": " deśayiṣyati saddharmaṃ sarvaduḥkhāpahaṃ śivam // Mvyā_57 //",
    "K10bsu009_u:119": " prasannāṃ janatāṃ dṛṣṭvā satyāni kathayiṣyati /",
    "K10bsu009_u:120": " duḥkhaṃ duḥkhasamutpādaṃ duḥkhasya samatikramaṃ // Mvyā_58 //",
    "K10bsu009_u:121": " āryaṃ cāṣṭāṅgikaṃ mārgaṃ kṣemaṃ nirvāṇagāminaṃ /",
    "K10bsu009_u:122": " taṃ cāpi dharmaṃ saṃśrutya pratipatsyanti śāsane // Mvyā_59 //",
    "K10bsu009_u:123": " udyāne puṣpasaṃcchanne sannipāto bhaviṣyati /",
    "K10bsu009_u:124": " pūrṇaṃ ca yojanaśataṃ parṣattasya bhaviṣyati // Mvyā_60 //",
    "K10bsu009_u:125": " śrutvā narapati rājā śaṅkho nāma mahāyaśāḥ /",
    "K10bsu009_u:126": " datvā dānamasaṃkhyeyaṃ pravrajyāṃ niṣkramiṣyati // Mvyā_61 //",
    "K10bsu009_u:127": " aśītibhiścaturbhiśca sahasraiḥ parivāritaḥ /",
    "K10bsu009_u:128": " narādhipo viniṣkramya pravrajyāmupayāsyati // Mvyā_62 //",
    "K10bsu009_u:129": " anenaiva pramāṇena mānavānāṃ puraskṛtaḥ /",
    "K10bsu009_u:130": " maitreyasya pitā tatra pravrajyāṃ niṣkramiṣyati // Mvyā_63 //",
    "K10bsu009_u:131": " tato gṛhapatistatra sudhano nāma viśrutaḥ /",
    "K10bsu009_u:132": " pravrajiṣyati śuddhātmā maitreyasyānuśāsane // Mvyā_64 //",
    "K10bsu009_u:133": " strīratnamatha śaṅkhasya viśākhā nāma viśrutā /",
    "K10bsu009_u:134": " aśītibhiścaturbhiśca sahasraiḥ saṃpuraṣkṛtā //",
    "K10bsu009_u:135": " nārīṇāmabhiniṣkramya pravrajyāṃ rocayiṣyati // Mvyā_65 //",
    "K10bsu009_u:136": " prāṇinaḥ tatra samaye sahasrāṇi śatāni ca /",
    "K10bsu009_u:137": " pravrajyāmupayāsyanti maitreyasyānuśāsane // Mvyā_66 //",
    "K10bsu009_u:138": " supuṣpite 'sminnudyāne sannipāto bhaviṣyati /",
    "K10bsu009_u:139": " samantato yojanaśataṃ parṣat tasya bhaviṣyati // Mvyā_67 //",
    "K10bsu009_u:140": " tataḥ kāruṇikaḥ śāstā maitreyaḥ puruṣottamaḥ /",
    "K10bsu009_u:141": " samitiṃ vyavalokyātha imamarthaṃ pravakṣayati // Mvyā_68 //",
    "K10bsu009_u:142": " sarvete śākyasiṃhena guṇiśreṣṭheṇa trāyinā /",
    "K10bsu009_u:143": " arthato lokanāthena dṛṣṭvā saddharmadhātunā /",
    "K10bsu009_u:144": " ropitā mokṣamārgeṇa vikṣiptā mama śāsane // Mvyā_69 //",
    "K10bsu009_u:145": " chatradhvajapatākābhirgandhamālyavilepanaiḥ /",
    "K10bsu009_u:146": " kṛtvā stūpeṣu satkāraṃ āgatā hi mamāntikam // Mvyā_70 //",
    "K10bsu009_u:147": " saṃghe datvā ca dānāni cīvaraṃ pānabhojanaṃ /",
    "K10bsu009_u:148": " vividhaṃ glānabhaiṣajyaṃ āgatā hi mamāntikam // Mvyā_71 //",
    "K10bsu009_u:149": " kuṃkumodakasekaṃ ca candanenānulepanaṃ /",
    "K10bsu009_u:150": " datvā śākyamuneḥ stūpeṣvāgatā hi mamāntikam // Mvyā_72 //",
    "K10bsu009_u:151": " śikṣāpadāni cādhāya śākyasiṃhasya śāsane /",
    "K10bsu009_u:152": " paripālaya yathābhūtaṃ āgatā hi mamāntikam // Mvyā_73 //",
    "K10bsu009_u:153": " upoṣadhaṃ upoṣyeha āryamaṣṭāṅgikaṃ śubhaṃ /",
    "K10bsu009_u:154": " caturdaśīṃ pañcadaśīṃ pakṣasyehāṣṭamīṃ tathā /",
    "K10bsu009_u:155": " prātihārikapakṣaṃ cāṣyaṣṭāṅgaṃ susamāhitaṃ // Mvyā_74 //",
    "K10bsu009_u:156": " śīlāni ca samādāya saṃprāptāni ca śāsanam /",
    "K10bsu009_u:157": " buddhaṃ dharmeṃ ca saṃghaṃ ca sattvāste śāsanaṃ gatāḥ //",
    "K10bsu009_u:158": " kṛtvā ca kuśalaṃ karma macchāsanamupāgatāḥ // Mvyā_75 //",
    "K10bsu009_u:159": " tenaite preṣitāḥ sattvā pratiṣṭāśca mayāpyamī /",
    "K10bsu009_u:160": " gaṇiśreṣṭheṇa muninā parītā bhūrimedhasā // Mvyā_76 //",
    "K10bsu009_u:161": " prasannāṃ janatāṃ dṛṣṭvā satyāni kathayiṣyati /",
    "K10bsu009_u:162": " śrutvā ca te tato dharmaṃ prāpsyanti padamuttamam // Mvyā_77 //",
    "K10bsu009_u:163": " prātihāryatrayeṇāsau śrāvakānvinayiṣyati /",
    "K10bsu009_u:164": " sarvete āsravāstatra kṣipayiṣyanti suratāḥ // Mvyā_78 //",
    "K10bsu009_u:165": " prathamaḥ sannipātosya śrāvakāṇāṃ bhaviṣyati /",
    "K10bsu009_u:166": " pūrṇāḥ ṣaṇṇavatikoṭyaḥ śrāvakāṇāṃ bhavacchidāṃ // Mvyā_79 //",
    "K10bsu009_u:167": " dvitīyaḥ sannipātosya śrāvakāṇāṃ bhaviṣyati /",
    "K10bsu009_u:168": " pūrṇāścaturnavati koṭyaḥ śāntānāṃ bhūrimedhasāṃ // Mvyā_80 //",
    "K10bsu009_u:169": " tṛtīyaḥ sannipātosya śrāvakāṇāṃ bhaviṣyati /",
    "K10bsu009_u:170": " pūrṇāḥ dvāviṃśati koṭyaḥ śāntānāṃ śāntacetasāṃ // Mvyā_81 //",
    "K10bsu009_u:171": " dharmacakraṃ pravartyātha vinīya suramānuṣān /",
    "K10bsu009_u:172": " sārdhaṃ śrāvakasaṃgheṇa pure piṇḍaṃ cariṣyati // Mvyā_82 //",
    "K10bsu009_u:173": " tataḥ praviśatastasyāṃ ramyāṃ ketumatīṃ purīṃ /",
    "K10bsu009_u:174": " māndārakāṇi puṣpāṇi patiṣyanti purottame //",
    "K10bsu009_u:175": " devatāḥ prakiriṣyanti tasmin puragate munau // Mvyā_83 //",
    "K10bsu009_u:176": " catvāraśca mahārājā śakraśca tridaśādhipaḥ /",
    "K10bsu009_u:177": " brahmā devagaṇaiḥ sārdhaṃ pūjāṃ tasya kariṣyati // Mvyā_84 //",
    "K10bsu009_u:178": " utpalaṃ kumudaṃ padmaṃ puṇḍarīkaṃ sugandhikaṃ /",
    "K10bsu009_u:179": " aguruṃ candanaṃ cāpi divyaṃ mālyaṃ patiṣyati // Mvyā_85 //",
    "K10bsu009_u:180": " cailakṣepaṃ kariṣyanti devaputrā maharddhikāḥ /",
    "K10bsu009_u:181": " taṃ lokanāthamudvīkṣapa praviśantaṃ purottamam // Mvyā_86 //",
    "K10bsu009_u:182": " divyaśca tūryanirghoṣo divyaṃ mālyaṃ patiṣyati /",
    "K10bsu009_u:183": " devatā prakiriṣyanti tasmin puragate munau // Mvyā_87 //",
    "K10bsu009_u:184": " ye tu ketumatīṃ kecit vāsayaṣyanti mānuṣāḥ /",
    "K10bsu009_u:185": " tepi taṃ pūjayiṣyanti praviśantaṃ purottamam // Mvyā_88 //",
    "K10bsu009_u:186": " pathi bhūmyāstaraṃ tatra mṛdutūlapicopamam /",
    "K10bsu009_u:187": " vicitrañca śubhaṃ mālyaṃ vikiriṣyanti te tadā // Mvyā_89 //",
    "K10bsu009_u:188": " chatradhvajapatākabhirarcayiṣyanti mānuṣāḥ /",
    "K10bsu009_u:189": " śubhaiśca tūryanirghoṣaiḥ prasannamanaso narāḥ // Mvyā_90 //",
    "K10bsu009_u:190": " taṃ ca śakraḥ sahasrākṣo devarājaḥ śacīpatiḥ /",
    "K10bsu009_u:191": " prahṛṣṭaḥ prāñjalirbhūtvā maitreyaṃ stoṣyate jinam // Mvyā_91 //",
    "K10bsu009_u:192": " namaste puruṣājanya namaste puruṣottama /",
    "K10bsu009_u:193": " anukampasva janatāṃ bhagavannagrapugdala // Mvyā_92 //",
    "K10bsu009_u:194": " maharddhiko devaputrastasya māro bhaviṣyati /",
    "K10bsu009_u:195": " sa cāpi prāñjalirbhūtvā stoṣyate lokanāyakam // Mvyā_93 //",
    "K10bsu009_u:196": " śuddhāvāsa sahasraiśca bahubhiḥ parivāritaḥ /",
    "K10bsu009_u:197": " pravekṣyate ca maitreyo lokanātho vināyakaḥ // Mvyā_94 //",
    "K10bsu009_u:198": " brāhmaṇaparivāreṇa brahmā cāpi girāsphuṭam /",
    "K10bsu009_u:199": " kathayiṣyati saddharmaṃ brāhmaṃ ghoṣamudīrayan // Mvyā_95 //",
    "K10bsu009_u:200": " ākīrṇā pṛthivī sarvā arhadbhiśca bhaviṣyati /",
    "K10bsu009_u:201": " kṣīṇāśravairvāntadoṣaiḥ prahīṇabhavabandhanaiḥ // Mvyā_96 //",
    "K10bsu009_u:202": " hṛṣṭā devamanuṣyāśca gandharvā yakṣarākṣasāḥ /",
    "K10bsu009_u:203": " śāstuḥ pūjāṃ kariṣyanti nāgāścāpi maharddhikāḥ // Mvyā_97 //",
    "K10bsu009_u:204": " te vai nūnaṃ bhaviṣyanti cyānaghācchinnasaṃśayāḥ /",
    "K10bsu009_u:205": " utkṣiptaparikhāḥ dhīrā anādānā nirutsakāḥ //",
    "K10bsu009_u:206": " brahmacaryañcariṣyanti maitreyasyānuśāsane // Mvyā_98 //",
    "K10bsu009_u:207": " te 'pi nūnaṃ bhaviṣyanti amamā aparigrahāḥ /",
    "K10bsu009_u:208": " ajātarūparajatā aniketā asaṃstavāḥ /",
    "K10bsu009_u:209": " brahmacaryañcariṣyanti ye maitreyānuśāsane // Mvyā_99 //",
    "K10bsu009_u:210": " te vai pāraṃ gamiṣyanti chitvā jālameva bhujāt /",
    "K10bsu009_u:211": " dhyānāni copasaṃpadya prītisaukhyasamanvitāḥ /",
    "K10bsu009_u:212": " brahmacaryañcariṣyanti maitreyasyānuśāsane // Mvyā_100 //",
    "K10bsu009_u:213": " ṣaṣṭhiṃ varṣa sahasrāṇi maitreyo dvipadottamaḥ /",
    "K10bsu009_u:214": " deśayiṣyati saddharmaṃ śāstā lokānukampayā // Mvyā_101 //",
    "K10bsu009_u:215": " śatāni ca sahasrāṇi prāṇiṇāṃ sa vināyakaḥ /",
    "K10bsu009_u:216": " vinīya dharmakāyena tato nirvāṇameṣyati // Mvyā_102 //",
    "K10bsu009_u:217": " tasmiṃśca nirvṛte dhīre maitreye dvipadottame /",
    "K10bsu009_u:218": " daśavarṣasahasrāṇi saddharmaṃ sthāsyati kṣitau // Mvyā_103 //",
    "K10bsu009_u:219": " prasādayati cittāni tasmācchākyamunau jine /",
    "K10bsu009_u:220": " tatodṛkṣatha maitreyaṃ saṃbuddhaṃ dvipadottamam // Mvyā_104 //",
    "K10bsu009_u:221": " tasmāddharme ca buddhe ca saṃghe cāpi gaṇottame /",
    "K10bsu009_u:222": " prasādayati cittāni bhaviṣyati maharddhikaṃ // Mvyā_105 //",
    "K10bsu009_u:223": " taṃ tādṛśaṃ kāruṇikaṃ maitreyaṃ dvipadottamaṃ /",
    "K10bsu009_u:224": " ārādhayitvā kālena tato nirvāṇameṣyatha // Mvyā_106 //",
    "K10bsu009_u:225": " idamāścaryakaṃ śrutvā dṛṣṭvā ca vibhavānalpikāṃ /",
    "K10bsu009_u:226": " ko vidvānna prasīdeta api kṛṣṇāsu jātiṣu // Mvyā_107 //",
    "K10bsu009_u:227": " tasmādihātmakāmena māhātmayamabhikāṃkṣatāḥ /",
    "K10bsu009_u:228": " saddharmo gurukarttavyaḥ smaratā buddhaśāsanam // Mvyā_108 //",
    "K10bsu009_u:229": " // maitreyavyākaraṇaṃ samāptaṃ //"
}