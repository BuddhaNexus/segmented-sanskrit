{
    "T04acatstvu:0": " (Css 238)",
    "T04acatstvu:1": " Niraupamyastava",
    "T04acatstvu:2": " ... kaṃ bhūtabhautikasadṛśaṃ sarvarūpacitrāṅgaṃsamuditaṃ kāyaṃ pratilabhate //",
    "T04acatstvu:3": " sa sarvabuddhakṣetraparṣanṃaṇḍalānugataḥ kāyo dharmasvabhāvagatiṃgatatvān manomaya ity ucyate /",
    "T04acatstvu:4": " yadā cittaṃ manaś cāpi vijñānaṃ na pravartate /",
    "T04acatstvu:5": " tadā manomayaṃ kāyaṃ labhate buddhabhūmiṃ ca //",
    "T04acatstvu:6": " iti vacanāt /",
    "T04acatstvu:7": " niraupamyo bhagavāṃs /",
    "T04acatstvu:8": " tathā sa sarvaśaś cittamanovijñānavikalpasaṃjñāpagato 'navagṛhīta ākāśasamo 'bhyavakāśaprakṛtito 'vatīrṇaś cānutpattikadharmakṣāntiprāpta ity ucyate /",
    "T04acatstvu:9": " tatra bhavanto jinaputrāḥ evaṃ kṣāntisamanvāgato bodhisattvaḥ sahapratilambhād acalāyā",
    "T04acatstvu:10": " bodhisattvabhūmer gaṃbhīraṃ bodhisattvavihāram anuprāpto bhavati durājñānam asaṃbhinnaṃ",
    "T04acatstvu:11": " sarvanimittāpagatam ityādivacanān niḥsvabhavārthavedī /",
    "T04acatstvu:12": " sa evaṃ kṣāntipratilabdho bodhisattvo yatra yatropasaṃkrāmati kṣatriyabrāhmaṇavaiśyaśūdradevabrahmapariṣadaṃ bhikṣubhikṣuṇītīrthikamāraparṣadaṃ (Css 239)",
    "T04acatstvu:13": " sarvatrātīto niḥśaṅkam upasaṃkrāmati viśārada eva pravyāharati /",
    "T04acatstvu:14": " tat kasmād dhetoḥ /",
    "T04acatstvu:15": " sa hy anutpattikadharmakṣāntilābhāt sarvadharmānutpādākāreṇa sarvathā sarvaṃ pratividdhavāstu",
    "T04acatstvu:16": " .. mād asya aparajñānakṛtaṃ kleśakṛtaṃ ca parṣacchāradyaṃ nāstīti vaiśāradyaprāptaḥ",
    "T04acatstvu:17": " anabhilāpyānabhilāpyakalpāyuḥpramāṇādhiṣṭhānatayā sa āyurvaśitāṃ labhate /",
    "T04acatstvu:18": " cetovaśitām aprameyāsaṃkhyasamādhinidhyaptijñānapraveśanatayā /",
    "T04acatstvu:19": " pariṣkāravaśitāṃ sarvalokadhātvanekavyūhālaṃkārapratimaṇḍitādhiṣṭhānasaṃdarśanatayā /",
    "T04acatstvu:20": " karmavaśitāṃ yathākālaṃ karmavipākādhiṣṭhānasaṃdarśanatayā /",
    "T04acatstvu:21": " upapattivaśitāṃ sarvalokadhātūpapattisaṃdarśanatayā /",
    "T04acatstvu:22": " adhimuktivaśitāṃ ca pratilabhate sarvalokadhātubuddhapratipūrṇasaṃdarśanatayā /",
    "T04acatstvu:23": " praṇidhānavaśitāṃ ca pratilabhate yatheṣṭabuddhakṣetralokābhisaṃbodhisaṃdarśanatayā /",
    "T04acatstvu:24": " ṛddhivaśitāṃ sarvabuddhakṣetravikurvaṇasaṃdarśanatayā /",
    "T04acatstvu:25": " dharmavaśitām anantamadhyadharmamukhālokasaṃdarśanatayā /",
    "T04acatstvu:26": " jñānavaśitāṃ ca pratilabhate tathāgatabalavaiśāradyāveṇikabuddhadharmalakṣaṇānuvyañjanābhisaṃbodhisaṃdarśanatayā /",
    "T04acatstvu:27": " ity evaṃ daśavaśitāprāpto yas tvaṃ dṛṣṭivipannasya lokasyāsya hitodyata ity anena ca praśastapratipattir ameyatvam acittatā coktā /",
    "T04acatstvu:28": " vakṣyamāneṣv api sarveṣu pratyekam arthatrayaṃ yojyam /",
    "T04acatstvu:29": " ata evoktaṃ bhagavatā /",
    "T04acatstvu:30": " gambhīradharmakṣāntipāraṃgatair vaiśāradyaprāptair /",
    "T04acatstvu:31": " dharmapravicayavibhaktinirdeśakuśalair (Css 240) ity uktam /",
    "T04acatstvu:32": " tatra dharmāś caturvidhā vipaśyanādharmāḥ skandhadhātvāyatanādayaḥ bodhipakṣyā dharmāḥ",
    "T04acatstvu:33": " smṛtyupasthānādayaḥ buddhadharmā daśabalavaiśāradyādayaḥ adhigamadharmāḥ śrotaāpattimārgaphalādayo yathākramam /",
    "T04acatstvu:34": " etadbhedena catvāraḥ ślokā uktāḥ /",
    "T04acatstvu:35": " tatra bauddhaṃ cakṣur dhyānābhisaṃskāranirvṛttam abhijñāsaṃgṛhītam aṣṭāvidhaparikarmalabhyatvāt kumārabhuvaḥ /",
    "T04acatstvu:36": " jñeyaṃ ca parikarmaiṣāṃ svabhāvānupalambhata",
    "T04acatstvu:37": " iti / tenāpi cakṣuṣā tvayā na kiṃcid dṛṣṭaṃ saṃbhāvyate prāg evetaraiḥ /",
    "T04acatstvu:38": " pañcānām api cakṣuṣām anavabhāsagamanatvāt tattvārthasya dṛṣṭijñānam /",
    "T04acatstvu:39": " adarśanam eva sarvadharmāṇāṃ tattvārthadarśanam /",
    "T04acatstvu:40": " nanu pratilabdhaprathamādibhuvo 'pi āryā na kaṃcid dharmam upalabhante tat ko 'syātiśaya ity āha /",
    "T04acatstvu:41": " anuttarā ceti /",
    "T04acatstvu:42": " yasmān nātra tattvārthadarśanād vyutthito bhavati /",
    "T04acatstvu:43": " pūrvakās tu sapta vihārā vyāmiśrā ayam ekāntaśuddhaḥ /",
    "T04acatstvu:44": " yathoktaṃ /",
    "T04acatstvu:45": " yadā punaḥ sarvaprāyogikacaryāṃ vihāya saptamyā bhūmer aṣṭamīṃ bhūmim avakrānto bhavati tadā pariśuddhaṃ bodhisattvayānam abhirūhya ityādi /",
    "T04acatstvu:46": " tasmād eva gambhīrāṇāṃ bodhisattvavihārāṇāṃ nānyo 'smād adhiko gaṃbhīro ity atrānuttarety ucyate //",
    "T04acatstvu:47": " pravicayo lakṣaṇataḥ kṛtyato hetutaḥ phalataḥ saṃkhyāta āsvādata ādīnavato niḥsaraṇataś ca kleśato vyavadānataḥ parijñātaḥ prahāṇataḥ sākṣātkaraṇato bhāvanātaś ca /",
    "T04acatstvu:48": " tatra yathākramaṃ (Css 241) ṣaḍ /",
    "T04acatstvu:49": " arthaviśeṣeṇa /",
    "T04acatstvu:50": " arthadvayasaṃgrahenaikaḥ tathaivānyaḥ ekenaiko dvābhyām aparaḥ",
    "T04acatstvu:51": " vikurvasi mahāṛddhyā māyopamasamādhinā",
    "T04acatstvu:52": " ityādivacanāt /",
    "T04acatstvu:53": " bhāvanārthena punar ekaḥ /",
    "T04acatstvu:54": " tatrārūpavad ity ākāśavat /",
    "T04acatstvu:55": " tathā coktaṃ yāvat tathāgatavaineyikānāṃ sattvānāṃ tathāgatakāyavarṇarūpam ādarśayati /",
    "T04acatstvu:56": " iti hi bho jinaputra yāvanto 'nabhilāpyeṣu buddhakṣetraprasareṣu sattvānām upapattyāyatanādhimuktiprasarās teṣu teṣu tathāgataḥ svakāyavibhaktim ādarśayati /",
    "T04acatstvu:57": " sa sarvakāyavikalpasaṃjñāpagata ākāśamatāprāptaḥ /",
    "T04acatstvu:58": " tac cāsya kāyasaṃdarśanam akṣūṇam avandhyaṃ ca sarvasattvaparipākavinayāyetyādi /",
    "T04acatstvu:59": " vibhaktitaś catvāraḥ kāyatrayavibhāge ślokatrayaṃ /",
    "T04acatstvu:60": " tathā hi saptamyāṃ bhūmau buddhakāyavyūhaṃ jānāti na tu tadā niṣpādayituṃ śaknoti /",
    "T04acatstvu:61": " buddhakāyavyūhajñānāt tu tasyāṃ bhūmau niṣpādanecchāṃ jānāti /",
    "T04acatstvu:62": " asyāḥ prabhṛti niṣpādayatīty āryadaśabhūmakādāv avagantavyam /",
    "T04acatstvu:63": " karmāvaraṇapratipraśrabdhir ity uktam /",
    "T04acatstvu:64": " etasyā eva kṣānteḥ sahapratilambhād yāny asya sugatidurgativipākyāni karmāvaraṇāni tāny asya samucchinnāni bhavanti /",
    "T04acatstvu:65": " anyatra (Css 242) tathāgatānām anāgatajanatānukampadarśanād ata etadvibhāge ślokaḥ /",
    "T04acatstvu:66": " karmaplutiḥ karmaṇo niṣyandaphalam /",
    "T04acatstvu:67": " dharmadhātor acalitamānasattvād /",
    "T04acatstvu:68": " vākkāyanirdeśatas trayaḥ //",
    "T04acatstvu:69": " tatrotpādavigamān nityo nirodhavigamād dhruvaḥ śivo dvayābhāvāt /",
    "T04acatstvu:70": " śivatvaṃ ca dvayākalpād iti vacanāt /",
    "T04acatstvu:71": " kauśala ekaḥ /",
    "T04acatstvu:72": " tatra manyanābhāvaḥ kliṣṭamanaḥparāvṛttyā /",
    "T04acatstvu:73": " vikalpābhāvaḥ pravṛttivijñānaparāvṛttyā /",
    "T04acatstvu:74": " iñjanābhāva ālayaparāvṛttyā /",
    "T04acatstvu:75": " sarveṣv apy avasthitārthatrayopasaṃhāradvāreṇā bhagavato guṇānāṃ kīrtanena prasūtapuṇyasyāsyāṃ bhuvi sattvānāṃ pratiṣṭhāpanāya pariṇāmanārthenaika uktaḥ /",
    "T04acatstvu:76": " tatra praśastagamanād punarāvṛttyā ca sugataḥ atarkyatvād alāpyatvād āryajñānād acintyatety acintyaḥ aprameyaṃ aprameyāśrayaparāvṛttyā vibhutvalābhāt",
    "T04acatstvu:77": " tathā hy asyāṃ bhūmau nirantamahābodhisamudāgamaprayogasamādhiṣu vyavasthito bodhisattvo",
    "T04acatstvu:78": " nityojjvalitabuddhiś ca kṛtyasaṃpādane 'gnivat /",
    "T04acatstvu:79": " śāntadhyānasamāpattisamāpannaś ca sarvadā /",
    "T04acatstvu:80": " ity uktam // iti dvitīyasya samāsārthaḥ //",
    "T04acatstvu:81": " Acintyastava",
    "T04acatstvu:82": " idānīṃ tṛtīyāṃ vihārāvasthām adhikṛtyāha /",
    "T04acatstvu:83": " svābhāvikī syād yadi vastusiddhir udīrṇadīpetaraśāntisiddhivat tadā sarvakleśamaheśvarasya carato mohasya śāntiḥ katham /",
    "T04acatstvu:84": " ataḥ sarvathā sarvadṛṣṭīṇāṃ prahāṇāya",
    "T04acatstvu:85": " pratītyajānāṃ bhāvānāṃ naiḥsvābhāvyaṃ jagādaya ityādy āha /",
    "T04acatstvu:86": " tatra navamyāṃ bodhisattvabhūmau pratisaṃvidvihāraḥ /",
    "T04acatstvu:87": " (Css 243) iha bodhisattvas tenāpi vihāreṇa gaṃbhīreṇāsaṃtuṣṭa uttarijñānaviseṣatām",
    "T04acatstvu:88": " anugacchan yaiś ca dharmajñānābhisaṃskāraiḥ pareṣāṃ dharmaḥ sarvākāro bodhisattvena",
    "T04acatstvu:89": " deśayitavyo yac ca dharmākhyānakṛtyaṃ tat sarvaṃ yathābhūtaṃ prajānāti /",
    "T04acatstvu:90": " tatredaṃ dharmasamākhyānakṛtyam /",
    "T04acatstvu:91": " gahanopavicāreṣu ye ca saṃkliśyante viśuddhyante yena ca saṃkliśyante viśuddhyante",
    "T04acatstvu:92": " yac ca saṃkleṣavyavadānaṃ yā ca tasyānaikāntikatā yā ca tasyaikāntikānaikāntikatā",
    "T04acatstvu:93": " tasya yathābhūtajñānam /",
    "T04acatstvu:94": " evaṃ ca deśanākuśalasya deśanākṛtyakuśalasya ca yat sarvākāramahādharmabhāṇakatvam ityādi yathāsūtram eva vistarato veditavyam /",
    "T04acatstvu:95": " asamajñānam iti daśamyāṃ tathāgatakṛtyenāvasthitatvād yathoktam āryadaśabhūmake /",
    "T04acatstvu:96": " yāvad daśānāṃ samādhyasaṃkhyeyaśatasahasrāṇāṃ paryante sarvajñajñānaviśeṣābhiṣekavān nāma bodhisattvasamādhir āmukhībhavatītyādi /",
    "T04acatstvu:97": " yad adhikṛtyoktam /",
    "T04acatstvu:98": " pūrvāvedhavaśāt sarvavikalpāpagamāc ca saḥ /",
    "T04acatstvu:99": " na punaḥ kurute yatnaṃ paripākāya dehinām // 1",
    "T04acatstvu:100": " yo yathā yena vaineyo manyate 'sau tathaiva ca /",
    "T04acatstvu:101": " deśanārūpakāyābhyāṃ caryayeryāpathena vā // 2",
    "T04acatstvu:102": " anābhogena tasyaivam avyāhatadhiyaḥ sadā /",
    "T04acatstvu:103": " jagaty ākāśaparyante sattvārthaḥ saṃpravartate // 3",
    "T04acatstvu:104": " etāṃ gatim auuprāpto bodhisattvas tathāgataiḥ /",
    "T04acatstvu:105": " samatām eti lokeṣu sattvasaṃtāraṇaṃ prati // 4",
    "T04acatstvu:106": " athā cāṇoḥ pṛthivyāś ca goṣpadasyodādheś ca yat /",
    "T04acatstvu:107": " antaraṃ bodhisattvānāṃ buddhasya ca tad antaram // 5 iti",
    "T04acatstvu:108": " (Css 244)",
    "T04acatstvu:109": " acintyam iti yathoktaṃ sa khalu bho jinaputra bodhisattva evam imāṃ bhūmim anugato 'cintyaṃ ca nāma bodhisattvavimokṣaṃ pratilabhate 'nāvaraṇaṃ cetyādi /",
    "T04acatstvu:110": " vāggocarātītatareṣu vācām agocarair eva ca /",
    "T04acatstvu:111": " piṇḍiteṣu rajāṃsi yāvanti guṇā daśamyāṃ bhavanti tāvanta ihāsya tāvad ity anidarśanam uktaṃ bhagavatyāṃ niṣṭhāgamanabhūmivyavasthitabodhisattvaguṇanirdeśe",
    "T04acatstvu:112": " māyāmarīcigandharvadakacandrasvapnapratibhāsapratiśrutkāpratibimbanirmāṇopamadharmādhimukter iti dṛṣṭāntāṣṭakenāṣṭāni lakṣaṇāni sūcitāni /",
    "T04acatstvu:113": " tad yathā śūnyatālakṣaṇam animittalakṣaṇam apraṇihitalakṣaṇaṃ niḥsvabhāvalakṣaṇaṃ pratītyasamutpādalakṣaṇaṃ parikalpitalakṣaṇaṃ paratantralakṣaṇaṃ ca /",
    "T04acatstvu:114": " tatra ṣadbhiḥ ṣadbhis tribhir deśanākṛtyārthabhedena yathākramaṃ trīṇi lakṣaṇāny uktāni /",
    "T04acatstvu:115": " ekenaiṣām eva trayāṇām upasaṃhāraḥ ṣadbhiḥ saptabhiḥ ṣaḍbhiḥ saptabhiś ca śeṣāniboddhavyāni /",
    "T04acatstvu:116": " iti māyādidṛṣṭāntair ityādi saptabhiḥ ślokair yathākramaṃ guṇakathanamukhena sarveṣām",
    "T04acatstvu:117": " upasaṃhāraḥ kām apy acintyāṃ paramagambhirāvasthāṃ prāptatvād asya vihārasyeti bhavaddṛśā",
    "T04acatstvu:118": " eva bhavantaṃ janayantīti pratipādanāyaikaḥ //",
    "T04acatstvu:119": " asyām eva bhuvi sattvānāṃ pratiṣṭhāpanāya puṇyapariṇāmanam ity anyaḥ // //",
    "T04acatstvu:120": " tṛtīyasya samāsārthaḥ // //",
    "T04acatstvu:121": " (Css 245)",
    "T04acatstvu:122": " Paramārthastava",
    "T04acatstvu:123": " phalāvasthām ārabhya sarva evānāśravā dharmāḥ sarvaprakārām anuttarāṃ viśuddhim upagatavantaḥ saṃbuddhākhyāṃ pratilabhante /",
    "T04acatstvu:124": " teṣāṃ hetvavasthāyām eva tāvad aśūnyatā prāg eva phalāvasthāyām ity āha //",
    "T04acatstvu:125": " kathaṃ stoṣyāmi te nāthetyādi /",
    "T04acatstvu:126": " anutpannam anālayam iti anutpannasvabhāvenetyāder yāvad gambhīrāya namo 'stu ta ity etadantasya sūcanam //",
    "T04acatstvu:127": " vāk vācāṃ panthāś ca saṃkalpaḥ /",
    "T04acatstvu:128": " tayor atīto gocaro yena /",
    "T04acatstvu:129": " tathā coktam acintyam anidarśanam iti /",
    "T04acatstvu:130": " tathāpītyādinā saṃvṛtyā parihāraḥ /",
    "T04acatstvu:131": " abhimukhyāḥ prabhṛti viśeṣataḥ pratilabdhānām anutpādādīnāṃ niratiśayārthena pañca tasyāḥ prabhṛti nirodhalābhād āvaraṇadvayavāsanāśeṣasyāpy abhāvāt paramagāmbhīryārthenaikaḥ /",
    "T04acatstvu:132": " evaṃ stute stuto bhūyāḥ saṃvṛtyeti śeṣaḥ athavā kiṃ bata stutaḥ paramārthena /",
    "T04acatstvu:133": " kiṃśabda ākṣepe bataśabdo 'vadhāraṇeneva cety arthaḥ /",
    "T04acatstvu:134": " tam eva pratipādayati stutyetyādi /",
    "T04acatstvu:135": " idānīṃ saṃvṛtyāpi stuter asaṃbhavaṃ pratipādayann āha /",
    "T04acatstvu:136": " kas tvāṃ śaknoti saṃstotum ityādi /",
    "T04acatstvu:137": " utpādavyayavarjito bhagavān stotā cotpādavyayayuktaḥ /",
    "T04acatstvu:138": " anādyantamadhyo bhagavān /",
    "T04acatstvu:139": " sa ca trikāṇḍapratītyasamutpādasaṃgṛhītaḥ /",
    "T04acatstvu:140": " grāhakagrāhyanirmukto bhagavān sa ca grāhake grāhye ca caratīti /",
    "T04acatstvu:141": " saṃvṛtyāpi bhūtaguṇākhyānarūpāyāḥ stuter asaṃbhavaḥ /",
    "T04acatstvu:142": " acintyapratītyasamutpādadharmatayā saty advaye 'pi prakṛter abhāvād iti //",
    "T04acatstvu:143": " svabhāvapariśuddhyadhimuktyāpi vastuno (Css 246)",
    "T04acatstvu:144": " 'nupalambliena pravṛttas tu mahāphala iti /",
    "T04acatstvu:145": " mahān asaṃbhavo bhavatīti pratyetavyam //",
    "T04acatstvu:146": " sugatapadaprāpaṇāya puṇyapariṇāmanārthenaikaḥ //",
    "T04acatstvu:147": " etāvantam evārtham adhikṛtyābhisamayakramaḥ prajñāpāramitādiṣu vistareṇokto boddhavyaḥ // //",
    "T04acatstvu:148": " iti caturthasya samāsārthaḥ //",
    "T04acatstvu:149": " catuḥstavasamāsārthaḥ paṇḍitāmṛtākarasyeti // //"
}