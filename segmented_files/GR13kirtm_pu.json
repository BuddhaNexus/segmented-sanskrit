{
    "GR13kirtm_pu:0": "taṃ natvā vimalaṃ śivārkakiraṇe śāstre pare racyate saṅkṣepādvivṛtiḥ padeṣu gamikā vidyākhyapāde yataḥ /",
    "GR13kirtm_pu:1": "prokto vistarataḥ padārthaviṣayo yuktyāgamairnirṇayaḥ prāyo 'nyatra mayā kṛtāntavimaticchedāya sādhāraṇaḥ // KirT_0.1 //",
    "GR13kirtm_pu:2": "kailāsaśikharāsīnaṃ somaṃ somārdhaśekharam /",
    "GR13kirtm_pu:3": "haraṃ dṛṣṭvābravīttārkṣyaḥ stutipūrvamidaṃ vacaḥ // KirT_1.1 //",
    "GR13kirtm_pu:4": "jayāndhakapṛthuskandha- bandhabhedavicakṣaṇa /",
    "GR13kirtm_pu:5": "jaya pravaravīreśa- saṃruddhapuradāhaka // KirT_1.2 //",
    "GR13kirtm_pu:6": "jayākhilasureśāna- śiraśchedabhayānaka /",
    "GR13kirtm_pu:7": "jaya prathitasāmarthya- manmathasthitināśana // KirT_1.3 //",
    "GR13kirtm_pu:8": "jayācyutatanudhvaṃsa- kālakūṭabalāpaha /",
    "GR13kirtm_pu:9": "jayāvartamahāṭopa- saridvegavidhāraṇa // KirT_1.4 //",
    "GR13kirtm_pu:10": "jaya dāruvanodyāna- munipatnīvimohaka /",
    "GR13kirtm_pu:11": "jaya nṛttamahārambha- krīḍāvikṣobhadāruṇa // KirT_1.5 //",
    "GR13kirtm_pu:12": "jayograrūpasaṃrambha- trāsitatridaśāsura /",
    "GR13kirtm_pu:13": "jaya krūrajanendrāsya- darśitāsṛksunirjhara // KirT_1.6 //",
    "GR13kirtm_pu:14": "jaya vīraparispanda- dakṣayajñavināśana /",
    "GR13kirtm_pu:15": "jayādbhutamahāliṅga- saṃsthānabalagarvita // KirT_1.7 //",
    "GR13kirtm_pu:16": "jaya śvetanimittogra- mṛtyudehanipātana /",
    "GR13kirtm_pu:17": "jayāśeṣasukhāvāsa- kāmamohitaśailaja // KirT_1.8 //",
    "GR13kirtm_pu:18": "jayopamanyusantāpa- mohajālatamohara /",
    "GR13kirtm_pu:19": "jaya pātālamūlordhva- lokālokapradāhaka // KirT_1.9 //",
    "GR13kirtm_pu:20": "bhaktasya mama bhītasya śivajñānaṃ paraṃ vada /",
    "GR13kirtm_pu:21": "yadavāpya narāḥ sarve muktimāyānti kevalām // KirT_1.10 //",
    "GR13kirtm_pu:22": "evamukto haraḥ prāha visphuraccandraśekharaḥ /",
    "GR13kirtm_pu:23": "bhagavānuvāca|",
    "GR13kirtm_pu:24": "bhadrametattvayā pṛṣṭaṃ śṛṇu jñānaṃ mahodayam // KirT_1.11 //",
    "GR13kirtm_pu:25": "kiraṇākhyaṃ mahātantraṃ parāmṛtasukhapradam /",
    "GR13kirtm_pu:26": "sarvānugrāhakaṃ śubhraṃ padārthoddyotakaṃ sphuṭam // KirT_1.12 //",
    "GR13kirtm_pu:27": "paśupāśapatijñāna- vicārapratipādakam /",
    "GR13kirtm_pu:28": "kriyācaryāsamopetaṃ yogabhūtibharāvaham // KirT_1.13 //",
    "GR13kirtm_pu:29": "garuḍa uvāca|",
    "GR13kirtm_pu:30": "yadyevaṃ sa paśustāvat- kīdṛśo badhyate katham /",
    "GR13kirtm_pu:31": "mucyate kathamākhyāhi saṃdehavinivṛttaye // KirT_1.14 //",
    "GR13kirtm_pu:32": "bhagavānuvāca|",
    "GR13kirtm_pu:33": "paśurnityo hyamūrto 'jño niṣkriyo nirguṇo 'prabhuḥ /",
    "GR13kirtm_pu:34": "vyāpī māyodarāntastho bhogopāyavicintakaḥ // KirT_1.15 //",
    "GR13kirtm_pu:35": "tasyāśuddhasya sambandhaṃ samāyāti śivātkalā /",
    "GR13kirtm_pu:36": "tayodbalitacaitanyo vidyākhyāpitagocaraḥ // KirT_1.16 //",
    "GR13kirtm_pu:37": "rāgeṇa rañjitaścāpi pradhānaṃ ca guṇātmanā /",
    "GR13kirtm_pu:38": "buddhyādikaraṇānīka- sambandhādbadhyate paśuḥ // KirT_1.17 //",
    "GR13kirtm_pu:39": "tato niyatisaṃśleṣāt svārjite 'pi niyamyate /",
    "GR13kirtm_pu:40": "kālena kālasaṃkhyāna- kāryabhogavimohitaḥ // KirT_1.18 //",
    "GR13kirtm_pu:41": "evaṃ tattvakalābaddhaḥ kiñcijjño dehasaṃyutaḥ /",
    "GR13kirtm_pu:42": "māyābhogapariṣvaktas tanmayaḥ sahajāvṛtaḥ // KirT_1.19 //",
    "GR13kirtm_pu:43": "tataḥ sukhādikaṃ kṛtsnaṃ bhogaṃ bhuṅkte svakarmataḥ /",
    "GR13kirtm_pu:44": "same karmaṇi sañjāte kālāntaravaśāttataḥ // KirT_1.20 //",
    "GR13kirtm_pu:45": "tīvraśaktinipātena guruṇā dīkṣito yadā /",
    "GR13kirtm_pu:46": "sarvajñaḥ sa śivo yadvat kiñcijjñatvavivarjitaḥ // KirT_1.21 //",
    "GR13kirtm_pu:47": "śivatvavyaktisampūrṇaḥ saṃsārī na punastadā /",
    "GR13kirtm_pu:48": "evaṃ kramādvibaddhaḥ san mucyate kramayogataḥ // KirT_1.22 //",
    "GR13kirtm_pu:49": "kevalaḥ sakalaḥ śuddhas tryavasthaḥ puruṣaḥ smṛtaḥ /",
    "GR13kirtm_pu:50": "paśurevaṃvidhaḥ proktaḥ kimanyatparipṛcchasi // KirT_1.23 //",
    "GR13kirtm_pu:51": "garuḍa uvāca|",
    "GR13kirtm_pu:52": "yo 'sāvātmā tvayā proktaḥ kiṃcijjñaḥ sarvavicchivaḥ /",
    "GR13kirtm_pu:53": "nimittamanayorbrūhi śuddhāśuddhasvarūpayoḥ // KirT_2.1 //",
    "GR13kirtm_pu:54": "bhagavānuvāca|",
    "GR13kirtm_pu:55": "anādimalasambandhāt kiñcijjño 'sau mayoditaḥ /",
    "GR13kirtm_pu:56": "anādimalamuktatvāt sarvajño 'sau tataḥ śivaḥ // KirT_2.2 //",
    "GR13kirtm_pu:57": "ādimattvaṃ yadā siddhaṃ nimittaṃ kalpyate tadā /",
    "GR13kirtm_pu:58": "īdṛgrūpaṃ smṛtaṃ tābhyāṃ śuddhāśuddhaṃ yathārthataḥ // KirT_2.3 //",
    "GR13kirtm_pu:59": "viśuddhaḥ sphaṭikaḥ kasmāt kasmāttāmraṃ sakālikam /",
    "GR13kirtm_pu:60": "yathāsminna nimittaṃ hi tathā naiva śivātmanoḥ // KirT_2.4 //",
    "GR13kirtm_pu:61": "garuḍa uvāca|",
    "GR13kirtm_pu:62": "kiṃnimittaṃ punarbaddho bandhenātmā kalādinā /",
    "GR13kirtm_pu:63": "sa māyāntargataḥ prokto vyāpakaśca tvayā vibho // KirT_2.5 //",
    "GR13kirtm_pu:64": "vyāpakatvātsa sarvatra sthito māyodare katham /",
    "GR13kirtm_pu:65": "parasparaviruddhatvāt kathametadbhaviṣyati // KirT_2.6 //",
    "GR13kirtm_pu:66": "bhagavānuvāca|",
    "GR13kirtm_pu:67": "muktyarthaṃ sa paśurbaddho nānyathā sāsya jāyate /",
    "GR13kirtm_pu:68": "yāvaccharīrasaṃśleṣo na sañjāto na bhogabhuk // KirT_2.7 //",
    "GR13kirtm_pu:69": "māyeyaṃ tadvapustasya tadabhāvānna nirvṛtiḥ /",
    "GR13kirtm_pu:70": "tena tenāsvatantratvān malino malinīkṛtaḥ // KirT_2.8 //",
    "GR13kirtm_pu:71": "yathā vastraṃ sadoṣatvān malāntaḥsthaṃ viśuddhyati /",
    "GR13kirtm_pu:72": "aśuddhaḥ pudgalo 'pyevaṃ māyodaragato 'pi san // KirT_2.9 //",
    "GR13kirtm_pu:73": "māyodaraṃ hi yatproktaṃ kalādyavanilakṣitam /",
    "GR13kirtm_pu:74": "tasminyaśca layaḥ proktaḥ sūkṣmadehavivakṣayā // KirT_2.10 //",
    "GR13kirtm_pu:75": "garuḍa uvāca|",
    "GR13kirtm_pu:76": "tvayānādirmalaḥ prokto māyeyo 'syātmano 'pi vā /",
    "GR13kirtm_pu:77": "guṇastadvyatirikto vā malo brūhi kimātmakaḥ // KirT_2.11 //",
    "GR13kirtm_pu:78": "bhagavānuvāca|",
    "GR13kirtm_pu:79": "sahajaḥ syānmalo māyā- kāryamāgāmiko malaḥ /",
    "GR13kirtm_pu:80": "māyā no mohinī proktā svataḥ kāryātprakāśikā // KirT_2.12 //",
    "GR13kirtm_pu:81": "yataḥ svakāryasaṃśleṣāc caitanyadyotikātmanaḥ /",
    "GR13kirtm_pu:82": "malaṃ vidārya cidvyaktim ekadeśe karotyasau // KirT_2.13 //",
    "GR13kirtm_pu:83": "sthitā prakāśikā kāryān mohakatve na saṃsthitā /",
    "GR13kirtm_pu:84": "prakāśo vyaktiśabdena malaśabdena cāvṛtiḥ // KirT_2.14 //",
    "GR13kirtm_pu:85": "vyaktiryāṇormalaḥ proktaḥ sphuṭaṃ dīpāndhakāravat /",
    "GR13kirtm_pu:86": "māyāpi mohinī proktā viṣayāsvādabhogataḥ // KirT_2.15 //",
    "GR13kirtm_pu:87": "yatra tatra sthitasyāsya svakarmamalahetutaḥ /",
    "GR13kirtm_pu:88": "māyotthaṃ bandhanaṃ tasya sanimittaṃ pravartate // KirT_2.16 //",
    "GR13kirtm_pu:89": "anādimalamuktasya śivasyāpi na kiṃ bhavet /",
    "GR13kirtm_pu:90": "tasmānmāyā malo naiva vyatiriktaḥ sa yuktitaḥ // KirT_2.17 //",
    "GR13kirtm_pu:91": "māyākāryaṃ samastaṃ syāt kuto 'nyaḥ sahajo malaḥ /",
    "GR13kirtm_pu:92": "ātmasthaṃ tatpaśutvaṃ syāt paśurapyadhvamadhyagaḥ // KirT_2.18 //",
    "GR13kirtm_pu:93": "prokto yena matastena malastadbhinnalakṣaṇaḥ /",
    "GR13kirtm_pu:94": "malo 'jñānaṃ paśutvaṃ ca tiraskārakarastamaḥ // KirT_2.19 //",
    "GR13kirtm_pu:95": "avidyā hyāvṛtirmūrchā paryāyāstasya coditāḥ /",
    "GR13kirtm_pu:96": "sa cāvidyādiparyāya- bhedaiḥ siddho mate mate // KirT_2.20 //",
    "GR13kirtm_pu:97": "tatsadbhāvātpaśuḥ pāśyaḥ śodhyo bodhyo matastviha /",
    "GR13kirtm_pu:98": "pāśyādivṛttayo yāstu tasya bhedāḥ prakīrtitāḥ // KirT_2.21 //",
    "GR13kirtm_pu:99": "male sati bhavantyetā bhoktṛtvaṃ ca na kevalam /",
    "GR13kirtm_pu:100": "garuḍa uvāca|",
    "GR13kirtm_pu:101": "yadyevaṃ saṃsthitaḥ pāśyo malo 'sya paśusaṃgataḥ // KirT_2.22 //",
    "GR13kirtm_pu:102": "ātmanaḥ kiṃ na dharmo 'sau yuktitaḥ kalpyate malaḥ /",
    "GR13kirtm_pu:103": "bhagavānuvāca|",
    "GR13kirtm_pu:104": "ātmano 'nādisambandhād dharma ityupacaryate // KirT_2.23 //",
    "GR13kirtm_pu:105": "kathaṃ tajjñānayuktatvād ajñānaguṇatāṃ gataḥ /",
    "GR13kirtm_pu:106": "tasya dharmo na dharmatve pariṇāmaḥ sphuṭo bhavet // KirT_2.24 //",
    "GR13kirtm_pu:107": "ciddharme puṃsi no dharmo yadi syātpariṇāmavān /",
    "GR13kirtm_pu:108": "ekasminvyajyate jñānam anyasmiṃstattirohitam // KirT_2.25 //",
    "GR13kirtm_pu:109": "pariṇāmo 'cetanasya cetanasya na yujyate /",
    "GR13kirtm_pu:110": "garuḍa uvāca|",
    "GR13kirtm_pu:111": "tayoścānādisambandhād viśleṣo na vibhutvataḥ // KirT_2.26 //",
    "GR13kirtm_pu:112": "sahajaprakṣaye prāpte tasya nāśo na kiṃ bhavet /",
    "GR13kirtm_pu:113": "bhagavānuvāca|",
    "GR13kirtm_pu:114": "vibhorapi malasyāsya tacchakteḥ kriyate vadhaḥ // KirT_2.27 //",
    "GR13kirtm_pu:115": "upāyācchaktisaṃrodhaḥ kathaṃcitkriyate male /",
    "GR13kirtm_pu:116": "yathāgnerdāhikā śaktir mantreṇāśu niruddhyate // KirT_2.28 //",
    "GR13kirtm_pu:117": "tadvattacchaktisaṃrodhād viśliṣṭa iti kathyate /",
    "GR13kirtm_pu:118": "kṛtvā tacchaktisaṃrodhaṃ kriyate bhavaniḥspṛhaḥ // KirT_2.29 //",
    "GR13kirtm_pu:119": "sahajā kālikā tāmre tatkṣayānna ca tatkṣayaḥ /",
    "GR13kirtm_pu:120": "yadvattāmre kṣayastadvat puruṣasya malakṣayaḥ // KirT_2.30 //",
    "GR13kirtm_pu:121": "yathā taṇḍulakambūke prakṣīṇe 'pi na tatkṣayaḥ /",
    "GR13kirtm_pu:122": "viṣasambandhinī śaktir yathā mantrairniruddhyate // KirT_2.31 //",
    "GR13kirtm_pu:123": "tathā na tadviṣaṃ kṣīṇam evaṃ puṃso malakṣayaḥ /",
    "GR13kirtm_pu:124": "phalaṃ katakavṛkṣasya kṣiptaṃ sakaluṣe jale // KirT_2.32 //",
    "GR13kirtm_pu:125": "kurute śaktisaṃrodhaṃ kiṃ kṣipatyanyato jalāt /",
    "GR13kirtm_pu:126": "śivajñānaṃ tathā tasya śaktisaṃrodhakārakam // KirT_2.33 //",
    "GR13kirtm_pu:127": "garuḍa uvāca|",
    "GR13kirtm_pu:128": "bhoktṛtvaṃ malataḥ proktam abhilāṣānna kiṃ bhavet /",
    "GR13kirtm_pu:129": "sa ca rāgādyato rāgo vaktavyo 'tra malena kim // KirT_3.1 //",
    "GR13kirtm_pu:130": "bhagavānuvāca|",
    "GR13kirtm_pu:131": "bhoktṛtvaṃ nāma yatproktam anādi malakāraṇam /",
    "GR13kirtm_pu:132": "abhilāṣastanau satyāṃ sā tanuḥ kena hetunā // KirT_3.2 //",
    "GR13kirtm_pu:133": "rāgo 'pi tannimittatvāt pravṛttaḥ puruṣasya tu /",
    "GR13kirtm_pu:134": "cauryaṃ hi bījamāpekṣya yathā nigaḍabandhanam // KirT_3.3 //",
    "GR13kirtm_pu:135": "evaṃ paśutvamāpekṣya rāgatattvaṃ pravartate /",
    "GR13kirtm_pu:136": "etasmādasya bhoktṛtvaṃ tanurbhogo 'nyahetujaḥ // KirT_3.4 //",
    "GR13kirtm_pu:137": "paśutvena hi bhoktṛtvaṃ māyābandhastanau sthitaḥ /",
    "GR13kirtm_pu:138": "sukhaduḥkhādiko bhogaḥ karmataḥ saṃsthitaḥ paśoḥ /",
    "GR13kirtm_pu:139": "nānyathāsya vinirdiṣṭaṃ bhogabhoktṛtvabandhanam // KirT_3.5 //",
    "GR13kirtm_pu:140": "garuḍa uvāca|",
    "GR13kirtm_pu:141": "yadetatkarma deveśa proktaṃ bhoganibandhanam /",
    "GR13kirtm_pu:142": "karmārjanaṃ tanau satyāṃ sṛṣṭikāle tanuḥ kutaḥ // KirT_3.6 //",
    "GR13kirtm_pu:143": "bhagavānuvāca|",
    "GR13kirtm_pu:144": "yathānādirmalastasya karmāpyevamanādikam /",
    "GR13kirtm_pu:145": "yadyanādi na saṃsiddhaṃ vaicitryaṃ kena hetunā // KirT_3.7 //",
    "GR13kirtm_pu:146": "tasmādanādikaṃ karma māyāpyevaṃ bhavastathā /",
    "GR13kirtm_pu:147": "tathānādiḥ śivaḥ kartā sarvasya jagataḥ sthitaḥ // KirT_3.8 //",
    "GR13kirtm_pu:148": "garuḍa uvāca|",
    "GR13kirtm_pu:149": "śivaḥ kartā tvayā proktaḥ sa kathaṃ gamyate prabho /",
    "GR13kirtm_pu:150": "vaikaraṇyādamūrtatvāt kartṛtvaṃ yujyate katham // KirT_3.9 //",
    "GR13kirtm_pu:151": "bhagavānuvāca|",
    "GR13kirtm_pu:152": "yathā kālo hyamūrto 'pi dṛśyate phalasādhakaḥ /",
    "GR13kirtm_pu:153": "evaṃ śivo hyamūrto 'pi kurute kāryamicchayā // KirT_3.10 //",
    "GR13kirtm_pu:154": "icchaiva karaṇaṃ tasya yathā sadyogino matā /",
    "GR13kirtm_pu:155": "śalyākṛṣṭikaro dṛṣṭo hyakṣahīno 'pi karṣakaḥ /",
    "GR13kirtm_pu:156": "vyāpāro na ca dṛśyeta kāryamicchā pratīyate // KirT_3.11 //",
    "GR13kirtm_pu:157": "sthūlaṃ vicitrakaṃ kāryaṃ nānyathā ghaṭavadbhavet /",
    "GR13kirtm_pu:158": "asti heturataḥ kaścit karma cet na hyacetanam // KirT_3.12 //",
    "GR13kirtm_pu:159": "proktaḥ sa niṣkalaḥ sthūlas tathā sakalaniṣkalaḥ /",
    "GR13kirtm_pu:160": "īśaḥ sadāśivaḥ śāntaḥ kṛtyabhedādvibhidyate // KirT_3.13 //",
    "GR13kirtm_pu:161": "garuḍa uvāca|",
    "GR13kirtm_pu:162": "niṣkalaḥ sa kathaṃ jñeyaḥ sakalo 'pi pumāṃstadā /",
    "GR13kirtm_pu:163": "dvisvabhāvastathā yo 'nyo viruddhaḥ sa parasparam // KirT_3.14 //",
    "GR13kirtm_pu:164": "bhagavānuvāca|",
    "GR13kirtm_pu:165": "paśoḥ śaktinipātena mantraśaktyā ca sarvadā /",
    "GR13kirtm_pu:166": "niṣkalaṃ lakṣyate śaktyā sūkṣmaṃ viṣavikāravat // KirT_3.15 //",
    "GR13kirtm_pu:167": "sakalo 'pi pumānnaiva māyāvayavavarjanāt /",
    "GR13kirtm_pu:168": "nirmalatvācchivasyātra na kalpyāstvasitāḥ kalāḥ // KirT_3.16 //",
    "GR13kirtm_pu:169": "mantrātmikāḥ kalāstasya te ca mantrāḥ śivātmikāḥ /",
    "GR13kirtm_pu:170": "taiḥ prakalpya śarīraṃ svaṃ śuddhākṣādhyāsitaṃ mahat // KirT_3.17 //",
    "GR13kirtm_pu:171": "yāvadevaṃ na kurute tāvanno gurupaddhatiḥ /",
    "GR13kirtm_pu:172": "kurute 'nugrahaṃ dehī sarveṣāmeva dehinām // KirT_3.18 //",
    "GR13kirtm_pu:173": "yathaiva yoginaḥ śaktir grahaṇe mocane 'pi hi /",
    "GR13kirtm_pu:174": "tadvadevātra boddhavyaṃ grahaṇaṃ mocanaṃ vibhoḥ // KirT_3.19 //",
    "GR13kirtm_pu:175": "mudrāmaṇḍalamantraiśca tridhāsiddhiviceṣṭitaiḥ /",
    "GR13kirtm_pu:176": "lakṣyate sakalaṃ dhyānāt sarvajñānapravṛttitaḥ // KirT_3.20 //",
    "GR13kirtm_pu:177": "dvisvabhāvagato yo 'nyo devaḥ prokto na niṣkalaḥ /",
    "GR13kirtm_pu:178": "bṛhaccharīramāpekṣya kalāhīna iti smṛtaḥ // KirT_3.21 //",
    "GR13kirtm_pu:179": "evamīśaḥ sthitaḥ sākṣād yogināṃ yogakāraṇam /",
    "GR13kirtm_pu:180": "yogo na lakṣyahīnatvān na nāḍī na ca dhāraṇā // KirT_3.22 //",
    "GR13kirtm_pu:181": "puṃsāmanugrahārthaṃ tu paro 'pyaparatāṃ gataḥ /",
    "GR13kirtm_pu:182": "nādabindukhamantrāṇu- śaktibījakalāntagaḥ // KirT_3.23 //",
    "GR13kirtm_pu:183": "yogī yathopakārajñaḥ sarvajñatvātphalapradaḥ /",
    "GR13kirtm_pu:184": "icchānugrahakartṛtvāl layabhogādhikāravān // KirT_3.24 //",
    "GR13kirtm_pu:185": "trividhaḥ kṛtyabhedena darśito nāmabhedataḥ /",
    "GR13kirtm_pu:186": "īśvaro 'dhaḥsthavidyānāṃ patīnsaṃprerayatyasau // KirT_3.25 //",
    "GR13kirtm_pu:187": "tena preritamātrāste kurvate 'dhastanaṃ jagat /",
    "GR13kirtm_pu:188": "śuddhe 'dhvani śivaḥ kartā prokto 'nanto 'site prabhuḥ // KirT_3.26 //",
    "GR13kirtm_pu:189": "yathā bhūmaṇḍaleśena niyuktaḥ svasamaprabhuḥ /",
    "GR13kirtm_pu:190": "tathāsau kurute sarvaṃ tacchaktipratibodhitaḥ /",
    "GR13kirtm_pu:191": "sarvajñaḥ śuddhadehaśca sarvajñānaprakāśakaḥ // KirT_3.27 //",
    "GR13kirtm_pu:192": "garuḍa uvāca|",
    "GR13kirtm_pu:193": "śivaśaktiprabhāvācca kilānantaḥ prabudhyati /",
    "GR13kirtm_pu:194": "prabodhikā ca sā śaktiḥ sarvagā paripaṭhyate // KirT_4.1 //",
    "GR13kirtm_pu:195": "anyeṣāṃ sannikṛṣṭāpi bodhaṃ sā kurute na kim /",
    "GR13kirtm_pu:196": "yogyānāmupakārī ced rāgavānsyācchivastadā // KirT_4.2 //",
    "GR13kirtm_pu:197": "bhagavānuvāca|",
    "GR13kirtm_pu:198": "yathārkaraśmisamparkāt padmabodhaḥ samo na kim /",
    "GR13kirtm_pu:199": "kānicitpratibudhyanti tathānyāni na jātucit // KirT_4.3 //",
    "GR13kirtm_pu:200": "rāgadveṣau na cārkasya tatheśasya na tau yataḥ /",
    "GR13kirtm_pu:201": "adhikārānniyogo 'sya na niyogaṃ vinā sthitiḥ // KirT_4.4 //",
    "GR13kirtm_pu:202": "tatsāmarthyādanantasya sarvajñatvaṃ bhavetkhaga /",
    "GR13kirtm_pu:203": "garuḍa uvāca|",
    "GR13kirtm_pu:204": "sarvajñatvaṃ tanau satyām anantasya na yujyate // KirT_4.5 //",
    "GR13kirtm_pu:205": "niyatāni yato 'kṣāṇi niyatagrāhakāṇi ca /",
    "GR13kirtm_pu:206": "māyātmakaṃ śarīraṃ tac chiṣṭakarmanimittajam // KirT_4.6 //",
    "GR13kirtm_pu:207": "yadi nāma viśeṣaḥ syāt sudūraśravaṇādikaḥ /",
    "GR13kirtm_pu:208": "bhagavānuvāca|",
    "GR13kirtm_pu:209": "śuddhayonimayaṃ tasya vapuruktamakarmajam // KirT_4.7 //",
    "GR13kirtm_pu:210": "tasyaivaṃ pāśamuktatvāj jñānaṃ kena nivāryate /",
    "GR13kirtm_pu:211": "tatsthaṃ sarpaṃ viṣaṃ yadvat tadgataṃ na vibādhate // KirT_4.8 //",
    "GR13kirtm_pu:212": "bādhate 'nantamevaṃ na tadgataḥ pāśasañcayaḥ /",
    "GR13kirtm_pu:213": "chinnā chinnodbhavā yadvat sthānāśrayavaśādbhavet // KirT_4.9 //",
    "GR13kirtm_pu:214": "sthānayogena mantreśe haṭhavattanudhāraṇam /",
    "GR13kirtm_pu:215": "mantraśaktyā yathā deho vidhṛtastiṣṭhate ciram // KirT_4.10 //",
    "GR13kirtm_pu:216": "prāpnotyabhīpsitaṃ sthānaṃ kāladaṣṭo 'pi śaktitaḥ /",
    "GR13kirtm_pu:217": "evaṃ tacchaktisāmarthyād āste tasya vapuryataḥ // KirT_4.11 //",
    "GR13kirtm_pu:218": "ataḥ sunirmalaṃ jñeyaṃ bisinīpattravadvapuḥ /",
    "GR13kirtm_pu:219": "tantrairupakṛtaḥ kalyo yathā dehagato rasaḥ // KirT_4.12 //",
    "GR13kirtm_pu:220": "sa tiṣṭhati śarīre 'smiṃs tadvadbodho mahābalaḥ /",
    "GR13kirtm_pu:221": "yathā bheṣajasāmarthyād aśaktānāṃ balaṃ param // KirT_4.13 //",
    "GR13kirtm_pu:222": "yāti tacchaktisāmarthyād anantasya pare balam /",
    "GR13kirtm_pu:223": "tena sāmarthyayogena yoniṃ prerayate kṣaṇāt // KirT_4.14 //",
    "GR13kirtm_pu:224": "garuḍa uvāca|",
    "GR13kirtm_pu:225": "prerako 'dhastane mārge māyāyāḥ prerakeṇa kim /",
    "GR13kirtm_pu:226": "svata eva vikāreṇa jagatyasminvikāriṇī // KirT_4.15 //",
    "GR13kirtm_pu:227": "jagadyoniryataḥ proktā tadvikārāḥ kalādayaḥ /",
    "GR13kirtm_pu:228": "vikārātsarvanāśaḥ syād vikāro na jagatkatham // KirT_4.16 //",
    "GR13kirtm_pu:229": "bhagavānuvāca|",
    "GR13kirtm_pu:230": "acetanatvātpreryā sā puruṣārthena hetunā /",
    "GR13kirtm_pu:231": "svato na vikṛtistasmād ananto 'syāḥ pracodakaḥ // KirT_4.17 //",
    "GR13kirtm_pu:232": "vāyuvegādyathodanvān uparyeva vikārabhāk /",
    "GR13kirtm_pu:233": "akṣobhyatvāttathā māyā savikārā kalādibhiḥ // KirT_4.18 //",
    "GR13kirtm_pu:234": "nākṣubdhā kāryakartrī cet kṣobho 'syāḥ syāttadīraṇam /",
    "GR13kirtm_pu:235": "sā śaktiḥ preritā tena nityaṃ kāryakarī bhavet // KirT_4.19 //",
    "GR13kirtm_pu:236": "uktākṣobhyā vibhutvātsā kāraṇaṃ jagataḥ sthitā /",
    "GR13kirtm_pu:237": "yathā māyādhikā vyāpya na tatkāryagaṇo 'dhvani /",
    "GR13kirtm_pu:238": "bhāvānkalādikānvyāpya sthitākṣobhyā tataḥsmṛtā // KirT_4.20 //",
    "GR13kirtm_pu:239": "tatkāryakārikā śaktiḥ kriyākhyā sūkṣmarūpiṇī /",
    "GR13kirtm_pu:240": "sthūlakāryāsu sūkṣmāpi sthitā nyagrodhabījavat // KirT_4.21 //",
    "GR13kirtm_pu:241": "kāraṇaṃ tena sā jñeyā sthūlasyāsya samantataḥ /",
    "GR13kirtm_pu:242": "tasmātkalā tuṭiḥ saṃsthā bodhinī hyabhilāṣakṛt // KirT_4.22 //",
    "GR13kirtm_pu:243": "sūkṣmaṃ cāto guṇāstebhyo buddhirbuddherahaṃkṛtiḥ /",
    "GR13kirtm_pu:244": "tasmādekādaśākṣāṇi pañca tanmātrakāṇi ca /",
    "GR13kirtm_pu:245": "tebhyo bhūtāni jātāni sarvamīśaḥ sṛjatyadhaḥ // KirT_4.23 //",
    "GR13kirtm_pu:246": "so 'sṛjadbhagavānīśaḥ śivaśaktisamanvitaḥ /",
    "GR13kirtm_pu:247": "kṛtsnaṃ māyātmakaṃ kāryaṃ śuddhāśuddhavimiśritam // KirT_4.24 //",
    "GR13kirtm_pu:248": "yonijaṃ buddhibhedācca tadekaṃ ceddvidhā katham /",
    "GR13kirtm_pu:249": "dṛṣṭaṃ khadyotakādestad viruddhaṃ caikahetukam // KirT_4.25 //",
    "GR13kirtm_pu:250": "evaṃ tadbhinnasaṃsthānaṃ śuddhāśuddhāṅgasaṃyutam /",
    "GR13kirtm_pu:251": "jñeyaṃ kāraṇaśaktyutthaṃ kāryaṃ bījanimittajam /",
    "GR13kirtm_pu:252": "evametatsamādiṣṭaṃ tatkāryaṃ vigrahāśrayam // KirT_4.26 //",
    "GR13kirtm_pu:253": "yadyapyetanmithaḥ kāryaṃ viruddhamasitātmakam /",
    "GR13kirtm_pu:254": "tathāpyetatsusaṃśliṣṭam ekasminvastuni sphuṭam // KirT_4.27 //",
    "GR13kirtm_pu:255": "narārthaṃ sādhayedbhinnaṃ narasya śakaṭāṅgavat /",
    "GR13kirtm_pu:256": "evametadanantena sṛṣṭaṃ dehanibandhanam // KirT_4.28 //",
    "GR13kirtm_pu:257": "na dehena vinā muktir na bhogaścitkriyāguruḥ /",
    "GR13kirtm_pu:258": "etacca kurute śambhuḥ svatantratvātprabhutvataḥ /",
    "GR13kirtm_pu:259": "sarvānugrāhakaḥ śāntas tadvaśādakhilaṃ phalam // KirT_4.29 //",
    "GR13kirtm_pu:260": "garuḍa uvāca|",
    "GR13kirtm_pu:261": "śaktipātādbhaveddīkṣā nipāto na vibhutvataḥ /",
    "GR13kirtm_pu:262": "śivasya samavetatvāt sarvadaiva sthitā paśau // KirT_5.1 //",
    "GR13kirtm_pu:263": "sthitatvātsarvadā śakter bhavocchittirna kiṃ bhavet /",
    "GR13kirtm_pu:264": "kālo vā sa ca kaḥ prokto yadi kālaḥ śivena kim // KirT_5.2 //",
    "GR13kirtm_pu:265": "bhagavānuvāca|",
    "GR13kirtm_pu:266": "upacāreṇa śabdānāṃ pravṛttiriha dṛśyate /",
    "GR13kirtm_pu:267": "yathā pumānvibhurgantā nityo 'pyukto vinaśvaraḥ // KirT_5.3 //",
    "GR13kirtm_pu:268": "pāśacchedo yathā prokto mantrarāḍ bhagavāñchivaḥ /",
    "GR13kirtm_pu:269": "evaṃ śaktinipāto 'pi procyate sopacārataḥ // KirT_5.4 //",
    "GR13kirtm_pu:270": "nipāto bhayado yadvad vastunaḥ sahasā bhavet /",
    "GR13kirtm_pu:271": "tadvacchaktinipāto 'pi prokto bhavabhayapradaḥ // KirT_5.5 //",
    "GR13kirtm_pu:272": "tasmādanyatra yātyeva tathātmā deśikaṃ prati /",
    "GR13kirtm_pu:273": "gururyathāgrataḥ śiṣyān suptāndaṇḍena bodhayet // KirT_5.6 //",
    "GR13kirtm_pu:274": "śivo 'pi mohanidrāyāṃ suptāñchaktyā prabodhayet /",
    "GR13kirtm_pu:275": "yadā svarūpavijñānaṃ patiteti tadocyate // KirT_5.7 //",
    "GR13kirtm_pu:276": "tasmācchaktinipātaḥ syān nipātaścihnavācakaḥ /",
    "GR13kirtm_pu:277": "tannipātasya saḥ kālaḥ karmaṇāṃ tulyataiva ca // KirT_5.8 //",
    "GR13kirtm_pu:278": "tulyatvaṃ karmaṇaḥ kālaḥ kṣīṇaṃ vā yadi vāsamam /",
    "GR13kirtm_pu:279": "samatvaṃ tatkathaṃ gamyaṃ nyūnādhikatuṭiḥ katham /",
    "GR13kirtm_pu:280": "evaṃ sūkṣmaṃ samānatvaṃ yasminkāle tadaiva sā // KirT_5.9 //",
    "GR13kirtm_pu:281": "svarūpaṃ dyotayatyāśu bodhacihnabalena vai /",
    "GR13kirtm_pu:282": "karmāṃśo yo 'dhikaḥ pūrvaṃ bhogadastvitaraḥ punaḥ // KirT_5.10 //",
    "GR13kirtm_pu:283": "samatve sati yo bhogaḥ kathaṃ tasya prajāyate /",
    "GR13kirtm_pu:284": "miśraṃ vārambhakaṃ karma same bhogastadā na hi // KirT_5.11 //",
    "GR13kirtm_pu:285": "vaktavyaścādhikaḥ kaścid anyathā na sukhetaram /",
    "GR13kirtm_pu:286": "adhikanyūnasambandhād vyākulatvaṃ na jāyate // KirT_5.12 //",
    "GR13kirtm_pu:287": "adhikanyūnaśūnyatvāt tatsthānamabhigacchati /",
    "GR13kirtm_pu:288": "sa pāta iti mantavyas tasya bhaktirvilakṣaṇā // KirT_5.13 //",
    "GR13kirtm_pu:289": "kāla eva sa niṣṇātaḥ śakterātmaparigrahaḥ /",
    "GR13kirtm_pu:290": "anādikarmasambandhāc chivaḥ kālamapekṣate // KirT_5.14 //",
    "GR13kirtm_pu:291": "kālacchidramiti proktaṃ tajjñaśca bhagavāñchivaḥ /",
    "GR13kirtm_pu:292": "yathā kaściccale lakṣye kañcitkālamapekṣate // KirT_5.15 //",
    "GR13kirtm_pu:293": "tajjño 'pi sa śivastadvat samakālamapekṣate /",
    "GR13kirtm_pu:294": "abhāvāttatsamatvasya yugapanmuktiranyathā // KirT_5.16 //",
    "GR13kirtm_pu:295": "nopāyasādhanāpekṣā kramo yadi sa neṣyate /",
    "GR13kirtm_pu:296": "prabhuratra śivo jñeyaḥ prabhutvaṃ kiṃ tuṭermatam // KirT_5.17 //",
    "GR13kirtm_pu:297": "prabhutvaṃ jñasvabhāvatvād ajñatvānna tuṭiḥ prabhuḥ /",
    "GR13kirtm_pu:298": "sati kāle prabhutvaṃ syāt padmabodhe yathā raveḥ // KirT_5.18 //",
    "GR13kirtm_pu:299": "na ca kālādṛte tatra vikāsaḥ pratipadyate /",
    "GR13kirtm_pu:300": "tathāpi bhāskaraḥ prokto loke 'sminpadmabodhakaḥ // KirT_5.19 //",
    "GR13kirtm_pu:301": "kālo 'pi yogyatā sā ced dyotako 'pyupacārataḥ /",
    "GR13kirtm_pu:302": "evaṃ yadyapi tulyatvaṃ karmaṇaḥ kāla eva saḥ /",
    "GR13kirtm_pu:303": "tathāpi prabhuratreśaḥ śaktipātasya saṃsthitaḥ // KirT_5.20 //",
    "GR13kirtm_pu:304": "ekā satī bahūnāṃ sā kathaṃ bodhaṃ karoti cet /",
    "GR13kirtm_pu:305": "bahūnāmapyadoṣaḥ syād vibhutvānna nivāryate // KirT_5.21 //",
    "GR13kirtm_pu:306": "evaṃ śaktisamāyogaḥ proktaḥ sūkṣmo 'tra śāsane /",
    "GR13kirtm_pu:307": "garuḍa uvāca|",
    "GR13kirtm_pu:308": "evaṃ tacchaktisaṃyogād dīkṣā yadi ca saṃsthitā // KirT_5.22 //",
    "GR13kirtm_pu:309": "dīkṣitottarakāle 'pi tirobhāvaḥ pradṛśyate /",
    "GR13kirtm_pu:310": "tirobhāvakarī śaktir yadi tasya na nirvṛtiḥ // KirT_5.23 //",
    "GR13kirtm_pu:311": "tathā karotu sa svāmī yathāsau nānyathā bhavet /",
    "GR13kirtm_pu:312": "bhagavānuvāca|",
    "GR13kirtm_pu:313": "tirobhāvagatānāṃ sā puruṣāṇāṃ śivecchayā // KirT_5.24 //",
    "GR13kirtm_pu:314": "na tirobhāvakartṛtvād ucyate sā tirohikā /",
    "GR13kirtm_pu:315": "tirobhāvāya pāto na yato 'nugrahadharmiṇī // KirT_5.25 //",
    "GR13kirtm_pu:316": "yenāsannatamaḥ kālas tenātmānaṃ prakāśayet /",
    "GR13kirtm_pu:317": "prakāśya yāti vidyudvat sā śaktiḥ puṃprabodhinī // KirT_5.26 //",
    "GR13kirtm_pu:318": "yadi sarvātmanā vāyaṃ dīkṣito 'pi tirohitaḥ /",
    "GR13kirtm_pu:319": "dvividhe 'pi tirobhāve sthānaprāptiḥ kvacidbhavet // KirT_5.27 //",
    "GR13kirtm_pu:320": "tatra sthitasya tasyeha vāsanā saiva jāyate /",
    "GR13kirtm_pu:321": "tadyuktasya vimokṣaḥ syād ātmano nirvikalpakaḥ // KirT_5.28 //",
    "GR13kirtm_pu:322": "anena kramayogena tirobhāvagato bhavet /",
    "GR13kirtm_pu:323": "ānarthakyaprasaṅgaḥ syād yadi muktirna sā bhavet // KirT_5.29 //",
    "GR13kirtm_pu:324": "mandā mandatarā śaktiḥ karmasāmyavivakṣayā /",
    "GR13kirtm_pu:325": "na punastādṛśī śaktiḥ kṣīravatpariṇāminī // KirT_5.30 //",
    "GR13kirtm_pu:326": "yataḥ śaktimataḥ śaktiḥ kṛtyasaṃsthānabhedagā /",
    "GR13kirtm_pu:327": "dvijādivarṇaniśreṇī sā ca mocayati sphuṭam // KirT_5.31 //",
    "GR13kirtm_pu:328": "garuḍa uvāca|",
    "GR13kirtm_pu:329": "sarvānugrāhakaḥ proktaḥ śivaḥ paramakāraṇaḥ /",
    "GR13kirtm_pu:330": "dvijātayastu ye varṇā nyūnādhikatayā sthitāḥ // KirT_6.1 //",
    "GR13kirtm_pu:331": "saṃskāro 'pi yadaivaṃ syāt phalamevaṃ na kiṃ bhavet /",
    "GR13kirtm_pu:332": "saṃskāraḥ sadṛśasteṣāṃ nyūnādhikagatiḥ katham // KirT_6.2 //",
    "GR13kirtm_pu:333": "bhagavānuvāca|",
    "GR13kirtm_pu:334": "na jāterna śarīrasya saṃskāraḥ prāṇino mataḥ /",
    "GR13kirtm_pu:335": "yadi jātestadekasmin dīkṣite 'khiladīkṣaṇam // KirT_6.3 //",
    "GR13kirtm_pu:336": "tena jāterna vaktavyo jaḍatvānna tanormataḥ /",
    "GR13kirtm_pu:337": "cidrūpānugrahaḥ proktaḥ sarvānugrāhakaḥ śivaḥ // KirT_6.4 //",
    "GR13kirtm_pu:338": "garuḍa uvāca|",
    "GR13kirtm_pu:339": "sarvānugrahakartṛtvād bālabāliśabhoginām /",
    "GR13kirtm_pu:340": "kartavyo 'nugraho deva sa ca saṃskārapūrvakaḥ // KirT_6.5 //",
    "GR13kirtm_pu:341": "saṃskāreṇaiva muktiḥ syāt proktā tantre yadā tadā /",
    "GR13kirtm_pu:342": "kriyājñānavratādīnām upāyānāmahetutā // KirT_6.6 //",
    "GR13kirtm_pu:343": "bhagavānuvāca|",
    "GR13kirtm_pu:344": "ye yathā saṃsthitāstārkṣya tathaiveśaḥ prasādakṛt /",
    "GR13kirtm_pu:345": "keciccātra kriyāyogyās teṣāṃ muktistathaiva hi // KirT_6.7 //",
    "GR13kirtm_pu:346": "jñānayogyāstathā cānye caryāyogyāstathāpare /",
    "GR13kirtm_pu:347": "evaṃ yeṣāṃ yathā prokto mokṣasteneśayojanāt // KirT_6.8 //",
    "GR13kirtm_pu:348": "jñānādīnāmupāyānāṃ dīkṣā kāraṇamiṣyate /",
    "GR13kirtm_pu:349": "dīkṣayaiva na mokṣaḥ syād upāyaḥ sa niyāmakaḥ // KirT_6.9 //",
    "GR13kirtm_pu:350": "sarvānugrahakartṛtvād upāyāste prakīrtitāḥ /",
    "GR13kirtm_pu:351": "ekaḥ kasmādupāyo na proktastena yadanyathā // KirT_6.10 //",
    "GR13kirtm_pu:352": "samayāṃścāṅganādīnām aśaktatvādviśodhayet /",
    "GR13kirtm_pu:353": "ajñatvānna ca doṣo 'sti jñatvāddoṣo mahānbhavet // KirT_6.11 //",
    "GR13kirtm_pu:354": "tena teṣāṃ vimuktiḥ syād dīkṣayā bhaktiyogataḥ /",
    "GR13kirtm_pu:355": "ye 'tra śaktā na teṣāṃ tu śodhyāsteṣāṃ prakāśayet // KirT_6.12 //",
    "GR13kirtm_pu:356": "evaṃ jñānādikaṃ sarvaṃ tacchaktasya prakāśayet /",
    "GR13kirtm_pu:357": "anyathā sthitibhaṅgaḥ syāt sthitiścoktā śivāgame // KirT_6.13 //",
    "GR13kirtm_pu:358": "tadabhāve na kiñcitsyāt tenāyaṃ niyamaḥ sthitaḥ /",
    "GR13kirtm_pu:359": "sarvānugrāhakatvena sthityupāyavivakṣayā // KirT_6.14 //",
    "GR13kirtm_pu:360": "garuḍa uvāca|",
    "GR13kirtm_pu:361": "pāśaviśleṣaṇārthaṃ tu dīkṣāpi kriyate kila /",
    "GR13kirtm_pu:362": "viśleṣo 'pi na dṛśyeta adṛṣṭatvātkathaṃ vada // KirT_6.15 //",
    "GR13kirtm_pu:363": "bhagavānuvāca|",
    "GR13kirtm_pu:364": "pāśastobhātkṣayaḥ siddhaḥ saṃsiddhaiḥ so 'pi śambaraiḥ /",
    "GR13kirtm_pu:365": "śambarāṇāmacintyatvād yathā mūrtaviṣakṣayaḥ // KirT_6.16 //",
    "GR13kirtm_pu:366": "nāmasaṃkīrtanādeva yathā kaścitprasādhyate /",
    "GR13kirtm_pu:367": "dūrastho mantramukhyaistu tadvatkarmakṣayastviha // KirT_6.17 //",
    "GR13kirtm_pu:368": "garuḍa uvāca|",
    "GR13kirtm_pu:369": "aśeṣapāśaviśleṣo yadi deva sa dīkṣayā /",
    "GR13kirtm_pu:370": "jātāyāmarthaniṣpattau kathaṃ syādvapuṣaḥ sthitiḥ // KirT_6.18 //",
    "GR13kirtm_pu:371": "bhagavānuvāca|",
    "GR13kirtm_pu:372": "jātāyāṃ ghaṭaniṣpattau yathā cakraṃ bhramatyapi /",
    "GR13kirtm_pu:373": "pūrvasaṃskārasaṃsiddhaṃ tathā vapuridaṃ sthitam // KirT_6.19 //",
    "GR13kirtm_pu:374": "anekabhavikaṃ karma dagdhabījamivāṇubhiḥ /",
    "GR13kirtm_pu:375": "bhaviṣyadapi saṃruddhaṃ yenedaṃ taddhi bhogataḥ // KirT_6.20 //",
    "GR13kirtm_pu:376": "dehapāte vimokṣaḥ syāt sadyonirvāṇadāpi vā /",
    "GR13kirtm_pu:377": "kāryāṇubhiḥ sadā siddhais tena te śivayojakāḥ // KirT_6.21 //",
    "GR13kirtm_pu:378": "garuḍa uvāca|",
    "GR13kirtm_pu:379": "pāśamuktasya yaccihnaṃ svalpamapyatra kiṃ na tat /",
    "GR13kirtm_pu:380": "dṛśyate bhakticihnena na ca cihnaṃ kvacitsphuṭam // KirT_6.22 //",
    "GR13kirtm_pu:381": "sphuṭaṃ yatra kvaciddṛṣṭaṃ tatrāpi vyabhicāritā /",
    "GR13kirtm_pu:382": "prāguktaṃ yojanaṃ tasya tadyuktyā grāhapūrvakam // KirT_6.23 //",
    "GR13kirtm_pu:383": "vibhutvāttasya no grāhas tathāmūrtatayāpi ca /",
    "GR13kirtm_pu:384": "mahānatra virodhaḥ syāt kathametadbravīhi me // KirT_6.24 //",
    "GR13kirtm_pu:385": "bhagavānuvāca|",
    "GR13kirtm_pu:386": "taccihnaṃ vāsanāniṣṭhā- tatkarmaṇyavikalpanā /",
    "GR13kirtm_pu:387": "tanusthaṃ hi kathaṃ caitat spandenāpyanumīyate // KirT_6.25 //",
    "GR13kirtm_pu:388": "vibhutve khaṃ yathā śabdād amūrtaṃ hi viṣaṃ yathā /",
    "GR13kirtm_pu:389": "gṛhyate mantraśaktyāsau vācyastacchaktiko guṇaḥ /",
    "GR13kirtm_pu:390": "vācyavācakayogena jñeyā mantrāṇavaḥ khaga // KirT_6.26 //"
}