{
    "GSP27motik_2u:0": "2. Prakaraṇa: Mumukṣuvyavahāra (2,5.5-2,20.13)",
    "GSP27motik_2u:1": "[dvau huḍāv iva yudhyete puruṣārthau samāsamau / ātmīyaś cānyadīyaś ca jaya]ty atibalas tayoḥ //MU_2,5.5//",
    "GSP27motik_2u:2": "samāsamau arthānarthotpādakatvāt samaviṣamau / ātmīyaḥ ucchāstraḥ / anyadīyaḥ śāstroktaḥ iti / dvau puruṣārthau huḍāv iva yudhyete yuddhaṃ kurutaḥ / tatrāpi samaḥ śāstroktaḥ / asamaḥ ucchāstra iti vibhāgaḥ / tatra tayoḥ dvayoḥ puruṣārthayoḥ madhye / atibalo jayati / huḍaḥ śṛṅgasahito mṛgaviśeṣaḥ //MT_2,5.5//",
    "GSP27motik_2u:3": "tad evāha",
    "GSP27motik_2u:4": "anarthaḥ prāpyate yatra śāstritād api pauruṣāt / anarthakaṃ tu balavat tatra jñeyaṃ svapauruṣam //MU_2,5.6//",
    "GSP27motik_2u:5": "yatra puruṣeṇa śāstritād api pauruṣāt anarthaḥ prāpyate tatra anarthakam anarthotpādakaṃ svapauruṣam aśāstrīyaṃ pauruṣaṃ / balavaj jñeyam / tanmadhye praviṣṭād balavataḥ svapauruṣād evāsau anartha utpanna iti jñeyam iti bhāvaḥ / arthāt tu yatra anarthaḥ na prāpyate tatra śāstrīyam eva balavaj jñeyam / dvayoḥ pauruṣayoś ca sarvatra sandhir asti asahāyasyaikakasyotthānāsaṃbhavāt //MT_2,5.6//",
    "GSP27motik_2u:6": "puruṣasya kartavyaṃ darśayati",
    "GSP27motik_2u:7": "paraṃ pauruṣam āśritya dantair dantān vicūrṇayan / śubhenāśubham udyuktaḥ prāktanaṃ pauruṣaṃ jayet //MU_2,5.7//",
    "GSP27motik_2u:8": "paraṃ pauruṣam śāstroktaṃ pauruṣam / udyuktaḥ udyogayuktaḥ / prāktanaṃ pauruṣam vāsanākhyam prāktanam / api śubhaṃ śubhakāry eva / yataḥ śubhā vāsanaiva mokṣadāyinī proktety aśubham ity uktam //MT_2,5.7//",
    "GSP27motik_2u:9": "prāktanaḥ puruṣārtho 'sau māṃ niyojayatīti dhīḥ / balād adhaspadīkāryā pratyakṣād adhikā na sā //MU_2,5.8//",
    "GSP27motik_2u:10": "pratyakṣeṇa tu pauruṣasyaiva niyojane sāmarthyaṃ dṛṣṭam ity etad abhipretya pratyakṣād adhikā na sety uktam //MT_2,5.8//",
    "GSP27motik_2u:11": "tāvat tāvat prayatnena yatitavyaṃ svapauruṣaṃ / prāktanaṃ pauruṣaṃ yāvad aśubhaṃ śāmyati svayam //MU_2,5.9//",
    "GSP27motik_2u:12": "svapauruṣaṃ yatitavyam śāstrānusāreṇa svaviṣayaṃ prati yatnayuktaṃ kāryaṃ / yatitavyam iti ṇicyuktaḥ prayogaḥ //MT_2,5.9//",
    "GSP27motik_2u:13": "doṣaḥ śāmyaty asandehaṃ prāktano 'dyatanair guṇaiḥ / dṛṣṭānto 'tra hyastanasya doṣasyādyaguṇaiḥ kṣayaḥ //MU_2,5.10//",
    "GSP27motik_2u:14": "spaṣṭam //MT_2,5.10//",
    "GSP27motik_2u:15": "asaddaivam adhaḥ kṛtvā nityam udyuktayā dhiyā / saṃsārottaraṇaṃ bhūtyai yatetādhātum ātmani //MU_2,5.11//",
    "GSP27motik_2u:16": "bhūtyai muktirūpāyaiśvaryāya //MT_2,5.11//",
    "GSP27motik_2u:17": "na gantavyam anudyogaiḥ sāmyaṃ puruṣagardabhaiḥ / udyogas tu yathāśāstraṃ lokadvitayasiddhaye //MU_2,5.12//",
    "GSP27motik_2u:18": "spaṣṭam //MT_2,5.12//",
    "GSP27motik_2u:19": "saṃsārakuharād asmān nirgantavyaṃ svayaṃ balāt / pauruṣaṃ yatnam āśritya hariṇevāripañjarāt //MU_2,5.13//",
    "GSP27motik_2u:20": "saṃsārakuharāt saṃsāraśvabhrāt / hariṇā siṃhena / aripañjarāt aribhūtāt pañjarāt //MT_2,5.13//",
    "GSP27motik_2u:21": "pratyahaṃ pratyavekṣeta naraś caritam ātmanaḥ / saṃtyajet paśubhis tulyaṃ śrayet satpuruṣocitam //MU_2,5.14//",
    "GSP27motik_2u:22": "pratyavekṣeta kīdṛśam iti vimarśaviṣayaṃ kuryāt //MT_2,5.14//",
    "GSP27motik_2u:23": "kiṃcitkāntānnapānādikalilaṃ komalaṃ gṛhe / vraṇe kīṭa ivāsvādya vayaḥ kāryaṃ na bhasmasāt //MU_2,5.15//",
    "GSP27motik_2u:24": "kalilaṃ pāpajanakam / komalaṃ āmukhe komalatayā pratibhāsamānam / vraṇe randhre //MT_2,5.15//",
    "GSP27motik_2u:25": "śubhena pauruṣeṇāśu śubham āsādyate phalam / aśubhenāśubhaṃ nityaṃ daivaṃ nāma na kiṃcana //MU_2,5.16//",
    "GSP27motik_2u:26": "spaṣṭam //MT_2,5.16//",
    "GSP27motik_2u:27": "pratyakṣadṛṣṭam utsṛjya yo 'numānamanās tv asau / svabhujābhyām imau sarpāv iti prekṣya palāyatām //MU_2,5.17//",
    "GSP27motik_2u:28": "svabhujābhyām iti pañcamī //MT_2,5.17//",
    "GSP27motik_2u:29": "daivaṃ saṃprerayati mām iti mugdhadhiyāṃ mukham / adṛṣṭaśreṣṭhadṛṣṭīnāṃ dṛṣṭvā lakṣmīr nivartate //MU_2,5.18//",
    "GSP27motik_2u:30": "adṛṣṭā / śreṣṭhā uttamā / dṛṣṭiḥ pauruṣākhyā dṛṣṭiḥ / yaiḥ teṣām //MT_2,5.18//",
    "GSP27motik_2u:31": "tasmāt puruṣayatnena vivekaṃ pūrṇam āśrayet / ātmajñānamahārthāni śāstrāṇi pravicārayet //MU_2,5.19//",
    "GSP27motik_2u:32": "ātmajñānam eva mahān arthaḥ yeṣāṃ tāni //MT_2,5.19//",
    "GSP27motik_2u:33": "citte cintayatām arthaṃ yathāśāstraṃ nijehitaiḥ / asaṃsādhayatām eva mūḍhānāṃ dhig durīpsitam //MU_2,5.20//",
    "GSP27motik_2u:34": "nijehitaiḥ svapauruṣaiḥ / durīpsitam duṣṭakāṅkṣitam //MT_2,5.20//",
    "GSP27motik_2u:35": "pauruṣaṃ ca na cānantaṃ na yatnam abhivāñchate / na yatnenāpi mahatā tailam āsādyate 'śmanaḥ //MU_2,5.21//",
    "GSP27motik_2u:36": "pauruṣam anantaṃ antarahitaṃ / na ca bhavati / kiṃ tu niyatam eva bhavati / pauruṣaṃ kartṛ / yatnam na abhivāñchate na svotpādakatvena kāṅkṣate / yatnena svasya niyamaṃ na laṅghayati iti yāvat / puruṣo mahatāpi yatnena svasmin niyataṃ pauruṣaṃ na laṅghayituṃ śaknotīti bhāvaḥ / etad dṛṣṭāntena sugamaṃ karoti / na yatneneti //MT_2,5.21//",
    "GSP27motik_2u:37": "pūrvoktam evārthaṃ sphuṭayati",
    "GSP27motik_2u:38": "yathā ghaṭaḥ parimito yathā parimitaḥ paṭaḥ / niyataḥ parimāṇasthaḥ puruṣārthas tathaiva vaḥ //MU_2,5.22//",
    "GSP27motik_2u:39": "ataḥ svapauruṣāviṣaye ākāśagamanādau na yatitavyam iti bhāvaḥ //MT_2,5.22//",
    "GSP27motik_2u:40": "sa ca śāstrārthasatsaṅgasamācārair nijaṃ phalam / dadātīti svabhāvo 'yam anyathānarthasiddhaye //MU_2,5.23//",
    "GSP27motik_2u:41": "anyathā śāstrārthasatsaṅgasamācārāṇām abhāve //MT_2,5.23//",
    "GSP27motik_2u:42": "svarūpaṃ pauruṣasyaitad daivaṃ vyavaharan naraḥ / yāti niṣphalayatnatvaṃ na kadācana kaścana //MU_2,5.24//",
    "GSP27motik_2u:43": "pauruṣasya svarūpam daivam vyavaharan daivam iti nāmnā vyavaharan / na tu paramārthato daivam iti jānann iti yāvat //MT_2,5.24//",
    "GSP27motik_2u:44": "dainyadāridryaduḥkhārtā apy anye puruṣottamāḥ / pauruṣeṇaiva yatnena yātā devendratulyatām //MU_2,5.25//",
    "GSP27motik_2u:45": "spaṣṭam //MT_2,5.22//",
    "GSP27motik_2u:46": "ā bālyāc caivam abhyastaiḥ śāstrasatsaṅgamādibhiḥ / guṇaiḥ puruṣayatnena svo 'rthaḥ saṃprāpyate hi taiḥ //MU_2,5.26//",
    "GSP27motik_2u:47": "svo 'rthaḥ mokṣākhyaḥ kāṅkṣito 'rthaḥ / puruṣeṇeti śeṣaḥ / hiśabdaḥ niścaye / taiḥ prasiddhaiḥ guṇair iti karaṇe tṛtīyā / yatneneti tu hetau //MT_2,5.26//",
    "GSP27motik_2u:48": "upasaṃhāraṃ karoti",
    "GSP27motik_2u:49": "iti pwratyakṣato dṛṣṭam anubhūtaṃ kṛtaṃ śrutam / daivottham iti manyante ye hatās te kubuddhayaḥ //MU_2,5.27//",
    "GSP27motik_2u:50": "kṛtam śrutam anuṣṭhitam / sarvam daivāt uttham asti / iti ye manyante / te kubuddhayaḥ hatāḥ naṣṭāḥ //MT_2,5.27//",
    "GSP27motik_2u:51": "ālasyaṃ yadi na bhavej jagaty anarthaḥ ko na syād bahudhaniko bahuśruto vā / ālasyād iyam avaniḥ sasāgarāntā saṃpūrṇā narapaśubhiś ca nirdhanaiś ca //MU_2,5.28//",
    "GSP27motik_2u:52": "narapaśubhiḥ ajñānibhiḥ / nirdhanaiḥ daridraiḥ / tasmād dhanakāṅkṣibhiḥ mokṣakāṅkṣibhir vā pauruṣam eva kāryam iti bhāvaḥ //MT_2,5.28//",
    "GSP27motik_2u:53": "pauruṣānuṣṭhānaprakāraṃ kathayati",
    "GSP27motik_2u:54": "bālye gate 'viratakalpitakelilole paugaṇḍamaṇḍanavayaḥprabhṛti prayatnāt / satsaṅgamaiḥ padapadārthavibuddhabuddhiḥ kuryān naraḥ svaguṇadoṣavicāraṇāni //MU_2,5.29//",
    "GSP27motik_2u:55": "avirataṃ kalpitā yā keliḥ / tayā lole bālye / bālabhāve gate sati / puruṣaḥ paugaṇḍasyāvasthāviśeṣasya maṇḍanabhūtaṃ yat vayaḥ / tataḥ prabhṛti yauvanāt prabhṛti iti yāvat / prayatnāt yatnena / svaguṇadoṣavicāraṇāni kuryāt / kaiḥ kṛtvā / satsaṅgamaiḥ sādhusaṅgamaiḥ / satsaṅgamābhāve hi svaguṇadoṣavicāraṇam aśakyakriyam eva / puruṣaḥ kathaṃbhūtaḥ / padapadārthavibuddhabuddhiḥ / padapadārthayoḥ vibuddhā buddhiḥ yasya / tādṛśaḥ / padapadārthajña ity arthaḥ //MT_2,5.29//",
    "GSP27motik_2u:56": "śrīvālmīkiḥ sargāntaślokena bharadvājaṃ prati tatratyaṃ dināvasānaṃ kathayati",
    "GSP27motik_2u:57": "ity uktavaty atha munau divaso jagāma sāyantanāya vidhaye 'stam ino jagāma / snātuṃ sabhā kṛtanamaskaraṇā jagāma śyāmākṣaye ravikaraiś ca sahājagāma //MU_2,5.30//",
    "GSP27motik_2u:58": "munau vasiṣṭhe / iti evam / uktavati sati / divasaḥ jagāma avasānaṃ gataḥ / yataḥ inaḥ sūryaḥ / astaṃ jagāma / sabhā dāśarathī sabhā / kṛtanamaskaraṇā kṛtamuninamaskārā satī / sāyantanāya vidhaye sāyaṃ sandhyārthaṃ / snātuṃ jagāma / sā sabhā śyāmākṣaye rātrikṣaye / ravikaraiḥ sūryakaraiḥ / saha ājagāma ca / iti śivam //MT_2,5.30//",
    "GSP27motik_2u:59": "iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe pañcamaḥ sargaḥ // 2,5 //",
    "GSP27motik_2u:60": "prabhāte śrīvasiṣṭhaḥ śrīrāmaṃ prati pūrvasargoktavastuphalitaṃ kathayati",
    "GSP27motik_2u:61": "tasmāt prākpauruṣaṃ daivaṃ nānyat tat projjhya dūrataḥ / sādhusaṅgamasacchāstrair jīvam uttārayed balāt //MU_2,6.1//",
    "GSP27motik_2u:62": "tasmāt pūrvasargoktāt hetoḥ / prākpauruṣaṃ prāktanaṃ pauruṣaṃ / daivam bhavati / anyat pauruṣād bhinnaṃ kiṃcid daivam / na bhavati / ataḥ puruṣaḥ tat daivaṃ / dūrataḥ projjhya arthāt adyatanaṃ śubhaṃ pauruṣam āśritya / sādhusaṅgamasacchāstraiḥ hetubhūtaiḥ / jīvam balāt haṭhena / uttārayet / saṃsārād iti śeṣaḥ //MT_2,6.1//",
    "GSP27motik_2u:63": "yathā yathā prayatnaḥ syād bhaved āśu phalaṃ tathā / iti pauruṣam evāsti daivam astu tad eva vaḥ //MU_2,6.2//",
    "GSP27motik_2u:64": "prayatnaḥ pauruṣam / tat yuṣmābhiḥ aṅgīkṛtaṃ daivam / vaḥ eva yuṣmākam evāstu //MT_2,6.2//",
    "GSP27motik_2u:65": "duḥkhād yathā duḥkhakāle hā kaṣṭam iti kathyate / hākaṣṭaśabdaparyāyas tathā hā daivam ity api //MU_2,6.3//",
    "GSP27motik_2u:66": "tathā hā kaṣṭam itivat hā daivam iti dīnānām evoktir astīti bhāvaḥ //MT_2,6.3//",
    "GSP27motik_2u:67": "prāksvakarmetarākāraṃ daivaṃ nāma na vidyate / bālaḥ prabalapuṃseva taj jetum iva śakyate //MU_2,6.4//",
    "GSP27motik_2u:68": "prāksvakarmaṇaḥ prāktanasvakarmaṇaḥ / itarākāram daivaṃ nāma na vidyate / prāktanāt svakarmaṇaḥ pṛthaksattāṃ na bhajate ity arthaḥ / ataḥ puṃsā tat daivaṃ / jetuṃ śakyate keneva / prabalapuṃsā iva / yathā tena bālo jetuṃ śakyate tathety arthaḥ //MT_2,6.4//",
    "GSP27motik_2u:69": "hyastano duṣṭa ācāra ācāreṇādya cāruṇā / yathāśu śubhatāṃ yāti prāktanaṃ kukṛtaṃ tathā //MU_2,6.5//",
    "GSP27motik_2u:70": "adyācāreṇa adya kṛtenācāreṇa / tathā tadvat / prāktanaṃ kukṛtam adyatanena sukṛtena śubhatāṃ yāti //MT_2,6.5//",
    "GSP27motik_2u:71": "tajjayāya yatante ye na lābhalavalampaṭāḥ / te mūḍhāḥ prākṛtā dīnāḥ sthitā daivaparāyaṇāḥ //MU_2,6.6//",
    "GSP27motik_2u:72": "tajjayāya kuvāsanārūpaprāktanāśubhapauruṣajayāya / lābhalave sāṃsārikapadārthāptirūpe lābhaleśe / laṃpaṭāh lobhayuktāḥ / prākṛtāḥ nīcāḥ //MT_2,6.6//",
    "GSP27motik_2u:73": "pauruṣeṇa kṛtaṃ karma daivād yad abhinaśyati / tatra nāśayitur jñeyaṃ pauruṣaṃ balavattaram //MU_2,6.7//",
    "GSP27motik_2u:74": "nāśayituḥ nāśakasya kālādeḥ //MT_2,6.7//",
    "GSP27motik_2u:75": "yad ekavṛntaphalayor apy ekaṃ śūnyakoṭaram / tatra prayatnaḥ sphuritas tathā tadrasasaṃvidaḥ //MU_2,6.8//",
    "GSP27motik_2u:76": "ekasmin vṛnte sthitau phalau ekavṛntaphalau / tayoḥ api madhyāt ekaphalaṃ śūnyakoṭaram sārarahitamadhyaṃ yat bhavati / arthāt dvitīyaṃ sārabharitamadhyaṃ jñeyam / tatra tasmin sthāne / tadrasasaṃvidaḥ tayoḥ phalayoḥ yā rasarūpā saṃvit / tasyāḥ tadrasasyeti yāvat / tathā tena prakāreṇa / yatnaḥ pauruṣaṃ sphuritaḥ / raseneva tādṛśaṃ pauruṣaṃ kṛtaṃ yenaikaṃ phalaṃ sārarahitaṃ saṃpannaṃ / na tv anyaśaṅkitasya daivasyātra kāpi śaktir astīti bhāvaḥ //MT_2,6.8//",
    "GSP27motik_2u:77": "yat prayānti jagadbhāvāḥ saṃsiddhā api saṃkṣayam / kṣayakārakayatnasya tatra jñeyaṃ mahad balam //MU_2,6.9//",
    "GSP27motik_2u:78": "kṣayakārakasya nāśakartuḥ kālasya / yaḥ yatnaḥ pauruṣam / tasya //MT_2,6.9//",
    "GSP27motik_2u:79": "bhikṣuko maṅgalebhena nṛpo yat kriyate balāt / tad amātyebhapaurāṇāṃ prayatnasya mahat phalam //MU_2,6.10//",
    "GSP27motik_2u:80": "maṅgalebhena maṅgalahastinā / bhikṣukaḥ nṛpaḥ rājā / balāt yat kriyate amātyebhapaurāṇāṃ rājyapradātṝṇāṃ mantrimaṅgalahastināgarāṇāṃ / prayatnasya tadrājyadānarūpasya pauruṣasya sahaphalaṃ bhavati / na daivasya //MT_2,6.10//",
    "GSP27motik_2u:81": "pauruṣenānnam ākramya yathā dantair vicūrṇyate / alpaṃ pauruṣam ākramya tathā śūreṇa cūrṇyate //MU_2,6.11//",
    "GSP27motik_2u:82": "yathā dantaiḥ pauruṣeṇa annam ākramya svavaśīkṛtya / cūrṇyate / tathā śūreṇādyatanapauruṣayuktena puruṣeṇa / alpaṃ prāktanatvena jīrṇaprāyaṃ / pauruṣaṃ ākramya cūrṇyate //MT_2,6.11//",
    "GSP27motik_2u:83": "anubhūtaṃ hi mahatāṃ lāghavaṃ yatnaśālināṃ / yatheṣṭaṃ viniyujyante te taiḥ karmasu loṣṭavat //MU_2,6.12//",
    "GSP27motik_2u:84": "hi yasmāt / asmābhiḥ yatnaśālināṃ pauruṣaśālināṃ / mahatāṃ lāghavaṃ cāturyam / anubhūtaṃ pratyakṣaṃ dṛṣṭam / kathaṃ anubhūtam ity / atrāha / yatheṣṭam iti / yataḥ taiḥ yatnaśālibhiḥ / te arthāt pauruṣarahitāḥ puruṣāḥ / yatheṣṭaṃ svecchānusāreṇa / loṣṭavat karmasu viniyujyante //MT_2,6.12//",
    "GSP27motik_2u:85": "śaktasya pauruṣaṃ dṛśyam adṛśyaṃ vāpi yad bhavet / tad daivam ity aśaktena buddham ātmany abuddhinā //MU_2,6.13//",
    "GSP27motik_2u:86": "śaktasya mahatā pauruṣeṇa yuktasya / dṛśyasya puruṣāder adṛśyasya kālādeś ca / dṛśyam adṛśyaṃ vā yat pauruṣaṃ bhavet / abuddhinā samyagjñānarahitena / aśaktena tadapekṣayā śaktirahitena puruṣeṇa / tat śaktasya pauruṣam / ātmani svasmin viṣaye / daivaṃ buddham jñātam / anyathā daivena me kṛtam iti na brūyāt //MT_2,6.13//",
    "GSP27motik_2u:87": "bhūtānāṃ balavadbhūtayatno daivam iti sthitam / tasthuṣām apy adhiṣṭhātṛvatām etat sphuṭaṃ mithaḥ //MU_2,6.14//",
    "GSP27motik_2u:88": "balavadbhūtayatnaḥ / bhūtānām kṣudrabhūtānāṃ upari / daivam iti sthitam bhavati / puruṣo hi yatra na paryāpto bhavati tatraiva daivena me kṛtam iti kathayati / na kevalam etan mayaiva jñātaṃ kiṃtv anyair apīty āha / tasthuṣām iti / apiśabdaḥ samuccaye / mithaḥ anyo'nyam / adhiṣṭhātṛvatāṃ tasthuṣām prerakayuktānāṃ sthitānām puruṣāṇām api / etat mayā uktaḥ arthaḥ / sphuṭaṃ prakaṭo bhavati / te hi parasparaṃ kṣudrataratamādibhedenādhiṣṭheyāḥ bhavanti / utkṛṣṭataratamādibhedena tv adhiṣṭhātāraḥ / adhiṣṭhātā eva cādhiṣṭheyaṃ prati daivam / ataḥ eteṣu madukto 'rthaḥ sphuṭa eva bhavati iti bhāvaḥ //MT_2,6.14//",
    "GSP27motik_2u:89": "nanu bhikṣukarājyaviṣaye 'yaṃ nyāyo nāstīty / atrāha",
    "GSP27motik_2u:90": "śāstramātyebhapaurāṇām avikalpyā svabhāvadhīḥ / sā yā bhikṣukarājyasya kartrī dhartrī prajāsthiteḥ //MU_2,6.15//",
    "GSP27motik_2u:91": "śāstā purohitaḥ / sa ca amātyaś ca / ibhaś ca maṅgalahastī ca / paurāś ca / teṣām / sā svabhāvadhīḥ svabhāvāt utthitā bhikṣurājyadānarūpā buddhiḥ / avikalpyā nāśayitum aśakyāśaktā iti yāvat bhavati / sā kā / yā bhikṣukarājyasya kartrī bhavati / taddvāreṇa prajāsthiteḥ dhartrī ca bhavati / ato 'trāpy ayam eva nyāya iti bhāvaḥ / iyaṃ hi rītiḥ / yatra deśe rājā mriyate / tasya putraś ca na syāt / tatra maṅgalahastī yaṃ namati / tam eva rājānaṃ kurvantīti //MT_2,6.15//",
    "GSP27motik_2u:92": "aihikaḥ prāktanaṃ hanti prāktano 'dyatanaṃ balāt / sarvadā puruṣaspandas tatrānudvegavāñ jayī //MU_2,6.16//",
    "GSP27motik_2u:93": "puruṣaspandaḥ pauruṣam / tatra dvayoḥ pauruṣayoḥ madhye / anudvegavān udvegarahitaḥ / lakṣaṇayā atibala ity arthaḥ //MT_2,6.16//",
    "GSP27motik_2u:94": "nanu tatra kaḥ prāyaḥ balavān astīty / atrāha",
    "GSP27motik_2u:95": "dvayor adyatanasyaiva pratyakṣād balitā bhavet / daivaṃ jetum ato yatnair bālo yūneva śakyate //MU_2,6.17//",
    "GSP27motik_2u:96": "pratyakṣāt pratyakṣapramāṇena / dṛśyate hi adyatanaḥ śubhācāraḥ hyastanam aśubhaṃ nāśayan / phalitam āha / daivam iti / ataḥ yatnaiḥ adyatanaiḥ pauruṣaiḥ / daivaṃ prāktanaṃ pauruṣaṃ / jetum śakyate / keneva / yūneva / yathā yūnā bālaḥ jetuṃ śakyate tathety arthaḥ //MT_2,6.17//",
    "GSP27motik_2u:97": "meghena nīyate yad vā vatsaropārjitā kṛṣiḥ / meghasya puruṣārtho 'sau jayaty adhikayatnavān //MU_2,6.18//",
    "GSP27motik_2u:98": "atrāpi na daivasya kācic chaktir astīti bhāvaḥ //MT_2,6.18//",
    "GSP27motik_2u:99": "krameṇopārjite 'py arthe naṣṭe kāryā na kheditā / na balaṃ yatra me śaktaṃ tatra kā paridevanā //MU_2,6.19//",
    "GSP27motik_2u:100": "balam pauruṣam / na hi janaḥ aśakyaḥ rājyādivastuprāptyarthaṃ pratyahaṃ paridevanāyukto bhavatīti bhāvaḥ //MT_2,6.19//",
    "GSP27motik_2u:101": "yan na śaknomi tasyārthe yadi duḥkhaṃ karomy aham / tad amānitamṛtyor me yuktaṃ pratyaharodanam //MU_2,6.20//",
    "GSP27motik_2u:102": "amānitamṛtyoḥ tāvad mṛtyupātam api anaṅgīkurvataḥ //MT_2,6.20//",
    "GSP27motik_2u:103": "deśakālakriyādravyavaśato visphuranty amī / sarva eva jagadbhāvā jayaty adhikayatnavān //MU_2,6.21//",
    "GSP27motik_2u:104": "bhāvāḥ mṛtyvādirūpāḥ padārthāḥ //MT_2,6.21//",
    "GSP27motik_2u:105": "phalitaṃ kathayati",
    "GSP27motik_2u:106": "tasmāt pauruṣam āśritya sacchāstraiḥ satsamāgamaiḥ / prajñām amalatāṃ nītvā saṃsārāmbunidhiṃ tara //MU_2,6.22//",
    "GSP27motik_2u:107": "amalatām rāgādimalarāhityam //MT_2,6.22//",
    "GSP27motik_2u:108": "prāktanaś caihikaś cāsau puruṣārthau phaladrumau / aihikaḥ puruṣārthaś ca jagaty abhyadhikas tayoḥ //MU_2,6.23//",
    "GSP27motik_2u:109": "phalotpādakau drumau phaladrumau //MT_2,6.23//",
    "GSP27motik_2u:110": "karma yaḥ prāktanaṃ tucchaṃ na nihanti śubhehitaiḥ / ajño jantur anīśo 'sau vāṅmanaḥsukhaduḥkhayoḥ //MU_2,6.24//",
    "GSP27motik_2u:111": "karma pauruṣam / anīśaḥ asamarthaḥ / vāṅmanaḥsukhaduḥkhau apy asau nāśayituṃ na śaknoti / śarīraduḥkhanāśe tu kā katheti bhāvaḥ //MT_2,6.24//",
    "GSP27motik_2u:112": "yas tūdāracamatkāraḥ sadācāravihāravān / sa niryāti jaganmohān mṛgendraḥ pañjarād iva //MU_2,6.25//",
    "GSP27motik_2u:113": "sadācāreṇa sādhvācāreṇa / vihāraḥ vidyate yasya / tādṛśaḥ / sa iti / sa eva śubhapauruṣabhājanam iti bhāvaḥ //MT_2,6.25//",
    "GSP27motik_2u:114": "kaścin māṃ prerayaty evam ity anarthakukalpane / yaḥ sthito dṛṣṭam utsṛjya tyājyo 'sau dūrato 'dhamaḥ //MU_2,6.26//",
    "GSP27motik_2u:115": "dṛṣṭam pratyakṣadṛṣṭaphalaṃ pauruṣam //MT_2,6.26//",
    "GSP27motik_2u:116": "vyavahārasahasrāṇi yāny upāyānti yānti ca / yathāśāstraṃ vihartavyaṃ teṣu tyaktvā sukhāsukhe //MU_2,6.27//",
    "GSP27motik_2u:117": "yathāśāstram svaśāstrānatikrameṇa / vihartavyaṃ vihāraḥ kāryaḥ //MT_2,6.27//",
    "GSP27motik_2u:118": "yathāśāstram anucchinnāṃ maryādāṃ svām anujjhataḥ / upatiṣṭhanti sarvāṇi ratnāny ambunidher iva //MU_2,6.28//",
    "GSP27motik_2u:119": "svām svajātyanusāriṇīm / upatiṣṭhanti samīpam āgacchanti / sarvāṇi sakalāni śreyāṃsi //MT_2,6.28//",
    "GSP27motik_2u:120": "svārthaprāpakakāryaikaprayatnaparatā budhaiḥ / proktā pauruṣaśabdena sā siddhyai śāstrayantritā //MU_2,6.29//",
    "GSP27motik_2u:121": "svārthaprāpake svaprayojanasādhake kārye / ekam atyantaṃ / prayatnaparatā śāstrayantritā śāstrabuddhā //MT_2,6.29//",
    "GSP27motik_2u:122": "kriyāyāḥ spandadharmiṇyāḥ svārthasādhakatā svayam / sādhusaṅgamaśāstrārthatīkṣṇayābhyūhyate dhiyā //MU_2,6.30//",
    "GSP27motik_2u:123": "spandadharmiṇyāḥ spandasvarūpāyāḥ kriyāyāḥ / svārthasādhakatā svayam anyanirapekṣaṃ bhavati / sādhusaṅgamaśāstrārthatīkṣṇayā dhiyā sambandhinī svārthasādhakatā abhyūhyate vivecyate / kā svārthasādhakatā / śubhā / kā śubheti vyavasthāpyate ity arthaḥ //MT_2,6.30//",
    "GSP27motik_2u:124": "anantaṃ samatānandaṃ paramārthaṃ vidur budhāḥ / sa yebhyaḥ prāpyate 'nantaṃ te sevyāḥ śāstrasādhavaḥ //MU_2,6.31//",
    "GSP27motik_2u:125": "sarvatra samadarśitvaṃ samatā / tadrūpaḥ ānandaḥ samatānandaḥ / paramārtham paramopādeyaṃ / saḥ samatānandaḥ / pauruṣam āśrityopāsyaḥ //MT_2,6.31//",
    "GSP27motik_2u:126": "prāktanaṃ pauruṣaṃ tac ced daivaśabdena kathyate / tad yuktam etad etasmin nāsti nāpavadāmahe //MU_2,6.32//",
    "GSP27motik_2u:127": "tat prasiddhaṃ / prāktanaṃ pauruṣaṃ daivaśabdena cet yadi / kathyate / yuṣmābhir iti śeṣaḥ / tat kathanaṃ / yuktaṃ bhavati / yata etat samatānandaprāptyupāyatvam / etasmin nāsti / ataḥ vayaṃ nāpavadāmahe tadapavādaṃ na kurmaḥ / upekṣāviṣayatvād iti bhāvaḥ //MT_2,6.32//",
    "GSP27motik_2u:128": "mūḍhaiḥ prakalpitaṃ daivam anyad yais te kṣayaṃ gatāḥ / nityaṃ svapauruṣād eva lokadvayahitaṃ bhavet //MU_2,6.33//",
    "GSP27motik_2u:129": "anyat prāktanapauruṣāt / kṣayam anudyogakṛtaṃ nāśam //MT_2,6.33//",
    "GSP27motik_2u:130": "hyastanī duṣkriyābhyeti śobhāṃ satkriyayā yathā / adyaivaṃ prāktanī tasmād yatnāt satkāryavān bhava //MU_2,6.34//",
    "GSP27motik_2u:131": "adyatanayeti śeṣaḥ / yathā adyatanayā satkriyayā hyastanī duṣkriyā śobhāṃ abhyeti / evam tathā / prāktanī prāgjanmabhavā vāsanārūpā duṣkriyā / adya adyatanayā sacchāstrasevanādirūpayā satkriyayā / śobhām śuddhatvam abhyeti / ataḥ tvam satkāryavān bhava //MT_2,6.34//",
    "GSP27motik_2u:132": "karāmalakavad dṛṣṭaṃ pauruṣād eva yat phalam / mūḍhaḥ pratyakṣam utsṛjya daivamohe nimajjati //MU_2,6.35//",
    "GSP27motik_2u:133": "mūḍhaḥ daivāt phalavādī ajñānī / pratyakṣam pratyakṣapramāṇasiddhaṃ pauruṣam utsṛjya / daivamohe daivarūpe bhrame majjati / kutaḥ tat / tat kutaḥ yat yataḥ / asmābhiḥ phalam karāmalakavat pauruṣād eva dṛṣṭam pratyakṣam anubhūtam //MT_2,6.35//",
    "GSP27motik_2u:134": "sakalakāraṇakāryavivarjitaṃ nijavikalpabalād upakalpitam / tad anapekṣya hi daivam asanmayaṃ śraya śubhāśaya pauruṣam ātmanaḥ //MU_2,6.36//",
    "GSP27motik_2u:135": "sakalāni yāni kāryakāraṇāni / taiḥ varjitam / atyantāsatsvarūpam ity arthaḥ / ata eva nijavikalpabalāt upakalpitam saṃpāditaṃ / tat asanmayaṃ daivam anapekṣya / he śubhāśaya / tvam ātmanaḥ pauruṣaṃ āśraya / daivavaśo mā bhaveti bhāvaḥ //MT_2,6.36//",
    "GSP27motik_2u:136": "śāstraiḥ sadācaritajṛṃbhitadeśadharmair yat kalpitaṃ phalam atīva ciraprarūḍham / tasmin hṛdi sphurati no 'param eti cittam aṅgāvalī tad anu pauruṣam etad āhuḥ //MU_2,6.37//",
    "GSP27motik_2u:137": "śāstraiḥ sacchāstraiḥ / satāṃ sādhūnāṃ / yat ācaritaṃ ācāraḥ / tena pravṛttaḥ / avicchinnapravāheṇāgatāḥ ye deśadharmāḥ / taiḥ cātīva ciraprarūḍhaṃ atyantabahukālāt prabhṛti prasiddhaṃ / yat phalaṃ kalpitam sādhyatvena niścitaṃ bhavati / tasmin phale / hṛdi sphurati saṃpādanīyatayā vilasati sati / cittam aparam proktaphaletaraṃ vastu yat / no eti na gacchati / tad anu cittānantaraṃ / aṅgāvalī hastādyavayavapaṅktir / api aparaṃ yat / no eti / api tu tatsādhanaikaparaṃ bhavati / paṇḍitāḥ etat pauruṣam āhuḥ kathayanti / na tu yathā tathā hastādicālanam iti bhāvaḥ //MT_2,6.37//",
    "GSP27motik_2u:138": "buddhvaiva pauruṣaphalaṃ puruṣatvam etad ātmaprayatnaparataiva sadaiva kāryā / neyā tataḥ saphalatāṃ paramām athāsau sacchāstrasādhujanapaṇḍitasevanena //MU_2,6.38//",
    "GSP27motik_2u:139": "puruṣeṇa etat svenānubhūyamānaṃ / puruṣatvam puruṣabhāvam / pauruṣaphalaṃ / pauruṣaṃ pūrvaślokoktasvarūpapauruṣaṃ / phalaṃ yasya / tādṛk / buddhvā eva / ātmaprayatnaparatā pauruṣanirvṛttatvam / sadā eva kāryā / tataḥ karaṇānantaraṃ / puruṣeṇāsau ātmaprayatnaparatā / sacchāstrasādhujanapaṇḍitasevanena paramām utkṛṣṭām / saphalatām mokṣākhyaphalayuktatām neyā / athaśabdaḥ pādapūraṇārthaḥ //MT_2,6.38//",
    "GSP27motik_2u:140": "daivapauruṣavicāracārubhiś cetasā caritam ātmapauruṣam / nityam eva jayatīti bhāvitaiḥ kārya āryajanasevanodyamaḥ //MU_2,6.39//",
    "GSP27motik_2u:141": "puruṣaiḥ āryajanasevanodyamaḥ kāryaḥ / kathaṃbhūtaiḥ / daivapauruṣayoḥ yaḥ vicāraḥ svarūpavivecanaṃ / tena cārubhiḥ / punaḥ kathaṃbhūtaiḥ / manasā iti evam / bhāvitaiḥ niścitaiḥ iti / kim iti / caritam anuṣṭhitam / ātmapauruṣam nityam sadā jayati / sarvaphalajanakatvāt sarvotkarṣeṇa vartata iti //MT_2,6.39//",
    "GSP27motik_2u:142": "sargāntaślokenāpy etad eva kathayati",
    "GSP27motik_2u:143": "janmaprabandhamayam āmayam eṣa jīvo buddhvaihikaṃ sahajapauruṣam eva siddhyai / śāntiṃ nayatv avitathena varauṣadhena pṛṣṭena tuṣṭiparapaṇḍitasevanena //MU_2,6.40//",
    "GSP27motik_2u:144": "jīvaḥ puruṣaḥ / aihikaṃ iha loke śakyatvena sthitaṃ pauruṣaṃ / siddhyai siddhyarthaṃ buddhvā / tataḥ tadāśrayaṇenānuṣṭhitena tuṣṭiparapaṇḍitasevanena hetunā / pṛṣṭena tasmād eva paṇḍitāt pṛṣṭena / avitathena saphalena / varauṣadhena samyagjñānākhyavarauṣadhena / janmaprabandhamayam janmasantānarūpaṃ / āmayam rogaṃ / śāntiṃ nayatu / iti śivam //MT_2,6.40//",
    "GSP27motik_2u:145": "iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuvyavahāraprakaraṇe ṣaṣṭhaḥ sargaḥ // 2,6 //",
    "GSP27motik_2u:146": "oṃ atyantopādeyatvena punar api pauruṣacarcām eva prastauti",
    "GSP27motik_2u:147": "prāpya vyādhivinirmuktaṃ deham alpādhivedhitam / tathātmānaṃ samādadhyād yathā bhūyo na jāyate //MU_2,7.1//",
    "GSP27motik_2u:148": "alpo yaḥ ādhiḥ jīvanopāyādinimittā cittapīḍā / tena vedhitam tāḍanāyuktam kṛtam / samādadhyāt cinmātratattve samādhānayuktaṃ kuryāt //MT_2,7.1//",
    "GSP27motik_2u:149": "daivaṃ puruṣakāreṇa yo 'tivartitum icchati / iha cāmutra ca jayet sa saṃpūrṇābhivāñchitaḥ //MU_2,7.2//",
    "GSP27motik_2u:150": "daivam anudyogarūpam daivam / saṃpūrṇe abhivāñchite bhogamokṣarūpe kāṅkṣite yasya saḥ //MT_2,7.2//",
    "GSP27motik_2u:151": "ye samudyogam utsṛjya sthitā daivaparāyaṇāḥ / te dharmam arthakāmau ca nāśayanty ātmavidviṣaḥ //MU_2,7.3//",
    "GSP27motik_2u:152": "ātmavidviṭtvaṃ ca teṣāṃ bhogamokṣarūpātmakakāryanāśakatvāj jñeyam //MT_2,7.3//",
    "GSP27motik_2u:153": "saṃvitspando manaḥspanda indriyaspanda eva ca / etāni puruṣārthasya rūpāṇy ebhyaḥ phalodayaḥ //MU_2,7.4//",
    "GSP27motik_2u:154": "ebhyaḥ saṃvidādispandebhyaḥ //MT_2,7.4//",
    "GSP27motik_2u:155": "saṃvittattvād eva pauruṣotthānaṃ kathayati",
    "GSP27motik_2u:156": "yathā saṃvedanaṃ cetas tathāntaḥspandam ṛcchati / tathaiva kāyaś calati tathaiva phalabhoktṛtā //MU_2,7.5//",
    "GSP27motik_2u:157": "yathā yena prakāreṇa / saṃvedanam saṃvidaḥ sphuraṇam syāt / tathā tena prakāreṇa / cetaḥ antaḥspandam saṃkalpākhyām ceṣṭām / ṛcchati gacchati / tathaiva cittaspandānusāreṇa eva / kāyaḥ calati hitāhitaprāptiparihārarūpāṃ kriyāṃ prati ceṣṭate / tataḥ tathaiva kāyacalanānusāreṇaiva / phalabhoktṛtā bhavati / jīvasyeti śeṣaḥ //MT_2,7.5//",
    "GSP27motik_2u:158": "ābālam etat saṃsiddhaṃ yatra yatra yathā tathā / daivaṃ tu na kvacid dṛṣṭam ato jayati pauruṣam //MU_2,7.6//",
    "GSP27motik_2u:159": "ābālaṃ bālaparyantam / etat maduktam / phalitam āhāta iti //MT_2,7.6//",
    "GSP27motik_2u:160": "puruṣārthena deveśagurur eṣa bṛhaspatiḥ / śukro daityendragurutāṃ puruṣārthena cāsthitaḥ //MU_2,7.7//",
    "GSP27motik_2u:161": "deveśasya guruḥ deveśaguruḥ //MT_2,7.7//",
    "GSP27motik_2u:162": "dainyadāridryaduḥkhārtā api sādho narottamāḥ / pauruṣeṇaiva yatnena yātā devendratulyatām //MU_2,7.8//",
    "GSP27motik_2u:163": "devendratulyatām indrasāmyam //MT_2,7.8//",
    "GSP27motik_2u:164": "mahānto vibhavāḍhyā ye nānāścaryasamāśrayāḥ / pauruṣeṇaiva doṣeṇa narakātithitāṃ gatāḥ //MU_2,7.9//",
    "GSP27motik_2u:165": "doṣeṇa doṣahetunā / ucchāstriteneti yāvat //MT_2,7.9//",
    "GSP27motik_2u:166": "bhāvābhāvasahasreṣu daśāsu vividhāsu ca / svapauruṣavaśād eva vivṛttā bhūtajātayaḥ //MU_2,7.10//",
    "GSP27motik_2u:167": "vivṛttāḥ rūpāntaraṃ gatāḥ / bhāvābhāvādyāviṣṭāḥ saṃpannā iti yāvat //MT_2,7.10//",
    "GSP27motik_2u:168": "śāstrato gurutaś caiva svataś ceti trisiddhitā / sarvatra puruṣārthasya na daivasya kadācana //MU_2,7.11//",
    "GSP27motik_2u:169": "tribhiḥ prakāraiḥ siddhitā trisiddhitā / phalam iti śeṣaḥ / svataḥ śāstrādi vinā svapratibhāmātrād eva / kecid dhi śāstrāt siddhā bhavanti / kecit gurutaḥ / kecit svataḥ //MT_2,7.11//",
    "GSP27motik_2u:170": "aśubheṣu samāviṣṭaṃ śubheṣv evāvatārayet / yatnena cittam ity āśu sarvaśāstrārthasaṃgrahaḥ //MU_2,7.12//",
    "GSP27motik_2u:171": "aśubheṣu bhogārjanarūpeṣv aśubhakāryeṣu //MT_2,7.12//",
    "GSP27motik_2u:172": "yac chreyo yad atucchaṃ ca yad apāyavivarjitam / tat tad ācara yatnena putreti guravaḥ sthitāḥ //MU_2,7.13//",
    "GSP27motik_2u:173": "putra he śiṣya / sthitāḥ / upadeṣṭṛtveneti śeṣaḥ //MT_2,7.13//",
    "GSP27motik_2u:174": "yathā yathā prayatno me phalam āśu tathā tathā / ity ahaṃ pauruṣād eva phalabhāṅ na tu daivataḥ //MU_2,7.14//",
    "GSP27motik_2u:175": "ity evaṃ / niścayavān bhaved iti bhāvaḥ //MT_2,7.14//",
    "GSP27motik_2u:176": "pauruṣād dṛśyate siddhiḥ pauruṣaṃ dhīmatāṃ kramaḥ / daivam āśvāsanāmātraṃ duḥkhapelavabuddhiṣu //MU_2,7.15//",
    "GSP27motik_2u:177": "duḥkhena pelavā udyogāsahā / buddhiḥ yeṣāṃ teṣu //MT_2,7.15//",
    "GSP27motik_2u:178": "pratyakṣapramukhān nityaṃ pramāṇaṃ pauruṣaḥ kramaḥ / phalato dṛśyate loke deśāntaragamādikāt //MU_2,7.16//",
    "GSP27motik_2u:179": "asmābhiḥ pauruṣaḥ puruṣasambandhī kramaḥ / pādacālanādirūpaṃ pauruṣam iti yāvat / deśāntaragamādikāt phalataḥ phalāt / nityaṃ pramāṇaṃ arthakriyākāri dṛśyate / phalataḥ kathaṃbhūtāt / pratyakṣaṃ pratyakṣapramāṇaṃ / pramukhaṃ grāhakatvena pradhānaṃ yasya / tādṛśāt pratyakṣadṛṣṭād ity arthaḥ / ataḥ pauruṣam eva saphalaṃ / na daivam iti bhāvaḥ //MT_2,7.16//",
    "GSP27motik_2u:180": "bhoktā tṛpyati nābhoktā gantā gacchati nāgatiḥ / vaktā vakti na cāvaktā pauruṣaṃ saphalaṃ nṛṇām //MU_2,7.17//",
    "GSP27motik_2u:181": "spaṣṭam //MT_2,7.17//",
    "GSP27motik_2u:182": "pauruṣeṇa durantebhyaḥ saṃkaṭebhyaḥ subuddhayaḥ / samuttaranty ayatnena na tu mūkatayānayā //MU_2,7.18//",
    "GSP27motik_2u:183": "mūkatayā daivaparatvarūpeṇa udyogarāhityena //MT_2,7.18//",
    "GSP27motik_2u:184": "yo yo yathā prayatate sa sa tadvat phalaikabhāk / na tu tūṣṇīṃ sthiteneha kenacit prāpyate phalam //MU_2,7.19//",
    "GSP27motik_2u:185": "tadvat tathā / tūṣṇīṃ sthitena udyogarahitena tiṣṭhatā //MT_2,7.19//",
    "GSP27motik_2u:186": "śubhena puruṣārthena śubham āsādyate phalam / aśubhenāśubhaṃ rāma yathecchasi tathā kuru //MU_2,7.20//spaṣṭam //MT_2,7.20//",
    "GSP27motik_2u:187": "puruṣārthaphalaprāptir deśakālavaśād iha / prāptā cireṇa śīghraṃ vā yāsau daivam iti smṛtā //MU_2,7.21//",
    "GSP27motik_2u:188": "prāptiḥ prāpteti kāryaṃ karoti itivat prayogaḥ / asau puruṣārthaphalaprāptiḥ //MT_2,7.21//",
    "GSP27motik_2u:189": "na daivaṃ dṛśyate dṛṣṭyā na ca lokāntare sthitam / uktaṃ daivābhidhānena svaṃ loke karmaṇaḥ phalam //MU_2,7.22//",
    "GSP27motik_2u:190": "spaṣṭam //MT_2,7.22//",
    "GSP27motik_2u:191": "puruṣo jāyate loke vardhate kṣīyate punaḥ / na tatra dṛśyate daivaṃ jarāyauvanabālyavān //MU_2,7.23//",
    "GSP27motik_2u:192": "tatra puruṣe //MT_2,7.23//",
    "GSP27motik_2u:193": "deśād deśāntaraprāptir hastasthadravyadhāraṇam / vyāpāraś ca tathāṅgānāṃ pauruṣeṇa na daivataḥ //MU_2,7.24//",
    "GSP27motik_2u:194": "spaṣṭam //MT_2,7.24//",
    "GSP27motik_2u:195": "arthaprāpakakāryaikaprayatnaparatā budhaiḥ / proktā pauruṣaśabdena sarvam āsādyate 'nayā //MU_2,7.25//",
    "GSP27motik_2u:196": "arthaprāpakaṃ yat kāryaṃ / tatra ekam kevalaṃ / prayatnaparatā //MT_2,7.25//",
    "GSP27motik_2u:197": "anarthaprāptikāryaikaprayatnaparatā tu yā / soktā pronmattaceṣṭeti na kiṃcit prāpyate 'nayā //MU_2,7.26//",
    "GSP27motik_2u:198": "anarthaprāptau anarthaprāptyarthaṃ yat kāryam / tatra ekam prayatnaparatā //MT_2,7.26//",
    "GSP27motik_2u:199": "kriyāyāḥ spandadharmiṇyāḥ svārthasādhakatā svayam / sādhusaṅgamasacchāstratīkṣṇayonnīyate dhiyā //MU_2,7.27//",
    "GSP27motik_2u:200": "unnīyate niścīyate //MT_2,7.27//",
    "GSP27motik_2u:201": "anantaṃ samatānandaṃ paramārthaṃ svakaṃ viduḥ / tad yebhyaḥ prāpyate yatnāt sevyās te śāstrasādhavaḥ //MU_2,7.28//",
    "GSP27motik_2u:202": "svakam paramārtham nijaṃ paramaprayojanam //MT_2,7.28//",
    "GSP27motik_2u:203": "sacchāstrādiguṇo matyā sacchāstrādiguṇān matiḥ / vardhete te mitho 'bhyāsāt sarobdāv iva kālataḥ //MU_2,7.29//",
    "GSP27motik_2u:204": "sacchāstrādirūpaḥ guṇaḥ matyā bhavati / buddhirahitasya sacchāstrādau pravṛttyabhāvāt / matiḥ sacchāstrādiguṇāt bhavati / te sacchāstrādiguṇamatī / mithaḥ anyonyaṃ / abhyāsāt vardhete vṛddhiṃ gacchataḥ / kāv iva / sarobdāv iva / yathā sarobdau saromeghau / kālataḥ mithaḥ vardhete tathety arthaḥ / kadācid dhi saraḥ meghavṛṣṭena jalena vardhate / kadācit tu meghaḥ sarasaḥ gṛhītena jaleneti //MT_2,7.29//",
    "GSP27motik_2u:205": "ābālyād alam abhyastaiḥ śāstrasatsaṃgamādibhiḥ / guṇaiḥ puruṣayatnena svo 'rthaḥ saṃprāpyate hitaḥ //MU_2,7.30//",
    "GSP27motik_2u:206": "puruṣayatnena pauruṣeṇābhyastaiḥ anuśīlitaiḥ / svaḥ arthaḥ mokṣākhyaṃ nijaṃ prayojanam //MT_2,7.30//",
    "GSP27motik_2u:207": "pauruṣeṇa jitā daityāḥ sthāpitā bhuvanakriyāḥ / racitāni jagantīha viṣṇunā na tu daivataḥ //MU_2,7.31//",
    "GSP27motik_2u:208": "spaṣṭam //MT_2,7.31//",
    "GSP27motik_2u:209": "sargāntaślokena śrīrāmasya pauruṣaṃ kartavyatvenopadiśati",
    "GSP27motik_2u:210": "jagati puruṣakārakāraṇe 'smin kuru raghunātha ciraṃ tathā prayatnam / vrajasi tarusarīsṛpābhidhānāṃ subhaga yathā na daśām aśaṅkam eva //MU_2,7.32//",
    "GSP27motik_2u:211": "jagati kathaṃbhūte / puruṣakāraḥ pauruṣaṃ kāraṇaṃ yasya / tādṛśe / cinmātrapauruṣād eva hi jagad utpannam / prayatnam pauruṣam / tarusarīsṛpābhidhānāṃ daśāṃ tarvādirūpatām ity arthaḥ / tarvādayo hi pauruṣarāhityenaiva duḥkham anubhavantīti teṣāṃ grahaṇaṃ kṛtam / iti śivam //MT_2,7.32//",
    "GSP27motik_2u:212": "iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuvyavahāraprakaraṇe saptamaḥ sargaḥ // 2,7 //",
    "GSP27motik_2u:213": "oṃ punaḥ daivanirākaraṇaṃ karoti / oṃ",
    "GSP27motik_2u:214": "nākṛtir na ca karmāṇi nāspadaṃ na parākramaḥ / tan mithyājñānavat prauḍhaṃ daivaṃ nāma kim ucyate //MU_2,8.1//",
    "GSP27motik_2u:215": "pūrvārdhe yasyeti śeṣaḥ //MT_2,8.1//",
    "GSP27motik_2u:216": "svakarmaphalasaṃprāptāv idam ittham itīha yāḥ / giras tā daivanāmnaitāḥ prasiddhiṃ samupāgatāḥ //MU_2,8.2//",
    "GSP27motik_2u:217": "idam ittham iti gira idaṃ itthaṃ saṃpannam iti vācaḥ //MT_2,8.2//",
    "GSP27motik_2u:218": "tathaiva mūḍhamatibhir daivam astīti niścayaḥ / ātto duravabodhena rajjāv iva bhujaṅgamaḥ //MU_2,8.3//",
    "GSP27motik_2u:219": "ātto gṛhītaḥ / duravabodhena ajñānena / ivaśabdaḥ yathāśābdārthe //MT_2,8.3//",
    "GSP27motik_2u:220": "hyastanī duṣkriyābhyeti śobhāṃ satkriyayā yathā / adyaivaṃ prāktanī tasmād yatnāt satkāryavān bhava //MU_2,8.4//",
    "GSP27motik_2u:221": "gatārtho 'yam //MT_2,8.4//",
    "GSP27motik_2u:222": "mūḍhānumānasaṃsiddhaṃ daivaṃ yasyāsti durmateḥ / daivād dāho 'stu mā veti vaktavyaṃ tena pāvake //MU_2,8.5//",
    "GSP27motik_2u:223": "mūḍhānumānasaṃsiddhaṃ daivaṃ yasya durmateḥ ajñāninaḥ / asti paramārthasad asti / tena durmatinā / pāvake agnau sthitvā / daivād dāhaḥ astu māstu veti vaktavyam / tatra tv asau naitad vaktuṃ śaknoti dāhaikalabdher iti bhāvaḥ //MT_2,8.5//",
    "GSP27motik_2u:224": "daivam eveha cet karma puṃsaḥ kim iva ceṣṭayā / snānadānāśanādārān daivam eva kariṣyati //MU_2,8.6//",
    "GSP27motik_2u:225": "karma karmasaṃpādakam ity arthaḥ / na caitat saṃbhavati akiṃcitkurvataḥ snānādyanupapatter iti bhāvaḥ //MT_2,8.6//",
    "GSP27motik_2u:226": "kiṃ vā śāstropadeśena mūko 'yaṃ puruṣaḥ kila / saṃcāryate tu daivena kiṃ kasyehopadiśyate //MU_2,8.7//",
    "GSP27motik_2u:227": "saṃcāryate saṃcaraṇaśīlaḥ saṃpādyate / kim iti / kena iti śeṣaḥ / daivāṅgīkāre na ko 'pi kasyāpy upadeśaṃ kuryād iti bhāvaḥ //MT_2,8.7//",
    "GSP27motik_2u:228": "na ca niḥspandatā loke dṛṣṭeha śavatāṃ vinā / spandaś ca phalasaṃprāptis tasmād daivaṃ nirarthakam //MU_2,8.8//",
    "GSP27motik_2u:229": "spaṣṭam //MT_2,8.8//",
    "GSP27motik_2u:230": "nanu daivena sahaiva puruṣaḥ kāryaṃ karotīty / atrāha",
    "GSP27motik_2u:231": "na cāmūrtena daivena mūrtasya sahakartṛtā /",
    "GSP27motik_2u:232": "hastādīn īhataś caiva na daivena kvacit kṛtam //MT_2,8.9//",
    "GSP27motik_2u:233": "amūrtena mūrtirahitena daivena / hastādīn īhataḥ ceṣṭataḥ / mūrtasya puruṣasya / sahakartṛtā ca na bhavati / ataḥ daivena kṛtam daivakartṛkaṃ kāryaṃ / kvacit na bhavati //MT_2,8.9//",
    "GSP27motik_2u:234": "nanu manobuddhyādivad amūrtasyāpi daivasya mūrtena saha kartṛtvam asty evety / atrāha",
    "GSP27motik_2u:235": "manobuddhivad apy etad daivaṃ nehānubhūyate / āgopālaṃ kila prājñais tena daivam asat sadā //MU_2,8.10//",
    "GSP27motik_2u:236": "mṛtaśarīre kartṛtvādarśanān manobuddhī kalpyete / na ca daivasyātra kaścid upayoga iti / na tatkalpanāvasara iti bhāvaḥ //MT_2,8.10//",
    "GSP27motik_2u:237": "nanu kadācit tasmād eva dṛśyāt śarīrādeḥ kāryaṃ dṛṣṭaṃ kadācin na dṛṣṭam iti adṛṣṭasya daivasya kalpanā yuktaivety / atrāha",
    "GSP27motik_2u:238": "pṛthak ced buddhir anyo 'rthaḥ saiva cet kānyatā tayoḥ / kalpanā vā pramāṇaṃ cet pauruṣaṃ kiṃ na kalpyate //MU_2,8.11//",
    "GSP27motik_2u:239": "buddhiḥ jñānaṃ / pṛthak cet yady asti / tadārthaḥ anya ekasmāt dvitīyaḥ pṛthag iti yāvat / asti buddhiḥ sā eva / na tu bhinnā ced bhavati / tadā tayoḥ arthayoḥ kā anyatā bhavati / ato 'tra kevalasaddṛśyāc charīrāder eva kāryaṃ bhavatv iti bhāvaḥ / nanv atra buddhipṛthaktvopayogo nāsti / kalpanāyā eva pramāṇatvād ity / atrāha / kalpaneti / kalpanā prathamaṃ pramāṇaṃ nāsti ced / vāsti / tadā pauruṣaṃ kiṃ na kalpyate / kalpanayā saṃbhāvyate samānanyāyatvāt //MT_2,8.11//",
    "GSP27motik_2u:240": "punar api prakṛtaṃ mūrtāmūrtayoḥ sahakartṛtvāsaṃbhavam eva kathayati",
    "GSP27motik_2u:241": "nāmūrtena ca saṅgo 'sti nabhaseva vapuṣmataḥ / mūrtaṃ ca dṛśyate lagnaṃ tasmād daivaṃ na vidyate //MU_2,8.12//",
    "GSP27motik_2u:242": "vapuṣmataḥ mūrtasya śarīriṇaḥ / amūrtena mūrtirahitena daivena / saṅgaḥ sahakartṛtvaṃ nāsti / keneva / nabhasā iva / nanu tathāpi amūrtam eva kartṛ bhavatv ity / atrāha / mūrtaṃ ceti / asmābhiḥ mūrtam eva lagnaṃ kāryalagnaṃ dṛśyate / ataḥ tasyaiva kartṛtvaṃ yuktam iti bhāvaḥ / phalitaṃ kathayati / tasmād iti / tasmāt tato hetoḥ / daivaṃ na vidyate / tatkalpanāyāḥ nirastatvāt //MT_2,8.12//",
    "GSP27motik_2u:243": "viniyoktātha bhūtānām asty anyat tajjagattraye / śeratāṃ bhūtavṛndāni daivaṃ sarvaṃ kariṣyati //MU_2,8.13//",
    "GSP27motik_2u:244": "viniyoktā prerakaḥ / anyad daivākhyaṃ anyat vastu / śeratām kāryeṣv anudyogaṃ bhajantām //MT_2,8.13//",
    "GSP27motik_2u:245": "daivenetthaṃ niyukto 'smi kiṃ karomīdṛśaṃ sthitam / samāśvāsanavāg eṣā na daivaṃ paramārthataḥ //MU_2,8.14//",
    "GSP27motik_2u:246": "īdṛśam sthitam īdṛśam saṃpannam //MT_2,8.14//",
    "GSP27motik_2u:247": "mūḍhaiḥ prakalpitaṃ daivaṃ tatparās te kṣayaṃ gatāḥ / prājñās tu puruṣārthena padam uttamam āgatāḥ //MU_2,8.15//",
    "GSP27motik_2u:248": "tatparāḥ svayaṃkalpitadaivaparāḥ / te mūḍhāḥ / puruṣārthena pauruṣeṇa / uttamaṃ padam mokṣākhyam utkṛṣṭaṃ sthānam //MT_2,8.15//",
    "GSP27motik_2u:249": "ye śūrā ye ca vikrāntā ye prājñā ye ca paṇḍitāḥ / tais taiḥ kair iva loke 'smin vada daivaṃ pracakṣyate //MU_2,8.16//",
    "GSP27motik_2u:250": "pracakṣyate kathyate / na kenāpi pracakṣyate iti bhāvaḥ //MT_2,8.16//",
    "GSP27motik_2u:251": "kālavidbhir vinirṇītā yasyāsti cirajīvitā / sa cej jīvati saṃchinnaśirās tad daivam uttamam //MU_2,8.17//",
    "GSP27motik_2u:252": "kālavidbhiḥ daivajñaiḥ //MT_2,8.17//",
    "GSP27motik_2u:253": "kālavidbhir vinirṇītaṃ pāṇḍityaṃ yasya rāghava / anadhyāpita evāsau tajjñaś ced daivam uttamam //MU_2,8.18//",
    "GSP27motik_2u:254": "tajjñaḥ paṇḍitaḥ //MT_2,8.18//",
    "GSP27motik_2u:255": "viśvāmitreṇa muninā daivam utsṛjya dūrataḥ / pauruṣeṇaiva saṃprāptaṃ brāhmaṇyaṃ rāma nānyathā //MU_2,8.19//",
    "GSP27motik_2u:256": "spaṣṭam //MT_2,8.19//",
    "GSP27motik_2u:257": "amībhir na parai rāma puruṣair munitāṃ gataiḥ / pauruṣeṇaiva saṃprāptā ciraṃ gaganagamitā //MU_2,8.20//",
    "GSP27motik_2u:258": "amībhiḥ pauruṣayuktair ebhir eva / paraiḥ pauruṣarahitaiḥ sāmānyajantubhiḥ / gaganagamitā paramākāśacāritvam //MT_2,8.20//",
    "GSP27motik_2u:259": "utsādya devasaṃghātāṃś cakrus tribhuvanodare / pauruṣeṇaiva yatnena sāmrājyaṃ dānaveśvarāḥ //MU_2,8.21//",
    "GSP27motik_2u:260": "utsādya bādhitvā / devasaṃghātān devasamūhān / dānaveśvarāḥ hiraṇyākṣyādayaḥ //MT_2,8.21//",
    "GSP27motik_2u:261": "ālūnaśīrṇam ābhogi jagad ājahrur ojasā / pauruṣeṇaiva yatnena dānavebhyaḥ sureśvarāḥ //MU_2,8.22//",
    "GSP27motik_2u:262": "ālūnaśīrṇam aticañcalam //MT_2,8.22//",
    "GSP27motik_2u:263": "rāma pauruṣayuktyaiva salilaṃ dhāryate na vā / ciraṃ karaṇḍake yuktyā na daivaṃ tatra kāraṇam //MU_2,8.23//",
    "GSP27motik_2u:264": "karaṇḍake randhrayukte kāṇḍasādhite dravyaviśeṣe / kenacit prayogena hi karaṇḍe 'pi jalaṃ tiṣṭhati //MT_2,8.23//",
    "GSP27motik_2u:265": "haraṇādānasaṃrambhavibhramabhramabhūmiṣu / śaktatā dṛśyate rāma na daivasyauṣadher iva //MU_2,8.24//",
    "GSP27motik_2u:266": "haraṇetyādy upalakṣaṇaṃ sarvakriyāṇām //MT_2,8.24//",
    "GSP27motik_2u:267": "sargāntaślokenaitat samāpayati",
    "GSP27motik_2u:268": "sakalakāraṇakāryavivarjitaṃ nijavikalpavaśād upakalpitam / tvam anavekṣya hi daivam asanmayaṃ śraya śubhāśaya pauruṣam uttamam //MU_2,8.25//",
    "GSP27motik_2u:269": "gatārtho 'yam / iti śivam //MT_2,8.25//",
    "GSP27motik_2u:270": "iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe 'ṣṭamaḥ sargaḥ // 2,8 //",
    "GSP27motik_2u:271": "oṃ atra śrīrāmaḥ pṛcchati",
    "GSP27motik_2u:272": "bhagavan sarvadharmajña pratiṣṭhām alam āgatam / yal loke tad vada brahman daivam evaṃ kim ucyate //MU_2,9.1//",
    "GSP27motik_2u:273": "he bhagavan / brahman vasiṣṭha / kathaṃbhūta / sarvadharmajña / tvam vada / yat daivam loke evam pratiṣṭhām prasiddhim / āgataṃ / tat paṇḍitaiḥ kiṃrūpaṃ kathyate / na hi asiddhaṃ vastu prasiddhim āyāti iti bhāvaḥ //MT_2,9.1//",
    "GSP27motik_2u:274": "śrīvasiṣṭhaḥ uttaraṃ kathayati",
    "GSP27motik_2u:275": "pauruṣaṃ sarvakāryāṇāṃ kartṛ rāghava netarat / phalabhoktṛ ca sarvatra na daivaṃ tatra kāraṇam //MU_2,9.2//",
    "GSP27motik_2u:276": "he rāghava / pauruṣaṃ sarvakāryāṇāṃ kartṛ bhavati / itarat anyat daivādi / kartṛ na bhavati / na kevalaṃ kartr eva / kiṃ tu phalabhoktṛ ca bhavati / svāviṣṭapuruṣadvāreṇeti bhāvaḥ / daivaṃ tatra kāraṇaṃ na bhavati / ato daivaṃ nāstīti bhāvaḥ //MT_2,9.2//",
    "GSP27motik_2u:277": "daivaṃ na kiṃcit kurute na ca bhuṅkte na vidyate / na dṛśyate nādriyate kevalaṃ kalpanedṛśī //MU_2,9.3//",
    "GSP27motik_2u:278": "īdṛśī daivam eva sarvaṃ karotīty evaṃrūpā / na ca kalpanāyāḥ satyatvam iti bhāvaḥ //MT_2,9.3//",
    "GSP27motik_2u:279": "siddhasya pauruṣeṇeha phalasya phalaśālinām / śubhāśubhā vā saṃpattir daivaśabdena kathyate //MU_2,9.4//",
    "GSP27motik_2u:280": "paṇḍitaiḥ phalaśālināṃ phalabhājāṃ / pauruṣeṇa śubhāśubhena pauruṣeṇa / siddhasya phalasya śubhā aśubhā vā saṃpattiḥ daivaśabdena kathyate / ajñavyavahārārtham iti śeṣaḥ //MT_2,9.4//",
    "GSP27motik_2u:281": "pauruṣoparatā nityam iṣṭāniṣṭasya vastunaḥ / prāptir iṣṭāpy aniṣṭā vā daivaśabdena kathyate //MU_2,9.5//",
    "GSP27motik_2u:282": "paṇḍitaiḥ pauruṣe uparatā niṣṭhāṃ gatā / iṣṭāniṣṭasya vastunaḥ iṣṭā aniṣṭā vā prāptiḥ daivaśabdena kathyate / apiśabdaḥ pādapūraṇārthaḥ //MT_2,9.5//",
    "GSP27motik_2u:283": "bhāvī tv avaśyam evārthaḥ puruṣārthaikasādhanaḥ / yaḥ so 'smiṃl lokasaṃghāte daivaśabdena kathyate //MU_2,9.6//",
    "GSP27motik_2u:284": "bhāvī bhavanaśīlaḥ / puruṣārthaḥ pauruṣam ekaṃ sādhanaṃ yasya / tādṛśaḥ / lokasaṃghāte lokasamūhe //MT_2,9.6//",
    "GSP27motik_2u:285": "na tu rāghava lokasya kasyacit kiṃcid eva hi / daivam ākāśakalpaṃ hi karoti na karoti vā //MU_2,9.7//",
    "GSP27motik_2u:286": "hi yasmādarthe / ākāśakalpam ākāśavad atyantatuccham / na hi vandhyāsutaḥ kasyacit kiṃcit karoti na karoti veti bhāvaḥ / dvitīyo hiśabdaḥ niścaye //MT_2,9.7//",
    "GSP27motik_2u:287": "puruṣārthasya siddhasya śubhāśubhaphalodaye",
    "GSP27motik_2u:288": "idam itthaṃ sthitam iti yoktis tad daivam ucyate //MT_2,9.8//",
    "GSP27motik_2u:289": "ukteḥ svarūpaṃ kathayati / idam itthaṃ sthitam itīti / siddham saṃpannam //MT_2,9.8//",
    "GSP27motik_2u:290": "itthaṃ mamābhavad buddhir itthaṃ me niścayo hy abhūt / iti karmaphalāvāptau yoktis tad daivam ucyate //MU_2,9.9//",
    "GSP27motik_2u:291": "itthaṃ karmaphalasādhanarūpā / karmaphalasyāvāptau prāptau / uktimātram eva daivam iti bhāvaḥ //MT_2,9.9//",
    "GSP27motik_2u:292": "iṣṭāniṣṭaphalaprāptāv evam ityarthavācakam / āśvāsanāmātravaco daivam ity eva kathyate //MU_2,9.10//",
    "GSP27motik_2u:293": "āśvāsanāmātravacaḥ kathaṃbhūtaṃ / evam / iti yaḥ arthaḥ / tasya vācakam niyamavācakam ity arthaḥ //MT_2,9.10//",
    "GSP27motik_2u:294": "śrīrāmaḥ pṛcchati bhagavan sarvadharmajña prāg yat karmopasaṃcitam / / tad etad daivam ity uktam apamṛṣṭaṃ kathaṃ tvayā //MU_2,9.11//",
    "GSP27motik_2u:295": "prāk pitrantargatabījatāvasthāyām / apamṛṣṭam nāśitam //MT_2,9.11//",
    "GSP27motik_2u:296": "śrīvasiṣṭhaḥ uttaraṃ kathayati",
    "GSP27motik_2u:297": "sādhu rāghava jānāsi śṛṇu vakṣyāmi te 'khilam / daivaṃ nāstīti te yena sthirā buddhir bhaviṣyati //MU_2,9.12//",
    "GSP27motik_2u:298": "spaṣṭam //MT_2,9.12//",
    "GSP27motik_2u:299": "tad eva kathayati",
    "GSP27motik_2u:300": "yā magnā vāsanā pūrvaṃ babhūva kila bhūriśaḥ / saiveyaṃ karmabhāvena nṝṇāṃ pariṇatiṃ gatā //MU_2,9.13//",
    "GSP27motik_2u:301": "pūrvam pitrantargatabījatāvasthāyām / bhūriśaḥ bhūriprakāreṇa / vartamānā yā vāsanā śubhāśubhā vā bhāvanā / magnā / bīje iti śeṣaḥ bhavati / sā eveyaṃ nṝṇāṃ karmabhāvena karmarūpeṇa / pariṇatiṃ rūpāntaraṃ / gatā / tadanurūpam eva sarve karma kurvantīti bhāvaḥ //MT_2,9.13//",
    "GSP27motik_2u:302": "jantur yadvāsano nāma tatkarmā bhavati kṣaṇāt / anyakarmānyabhāvaś cety etan naivopapadyate //MU_2,9.14//",
    "GSP27motik_2u:303": "anyabhāvaḥ anyavāsanā //MT_2,9.14//",
    "GSP27motik_2u:304": "grāmago grāmam āpnoti pattanārthī ca pattanam / yo yo yadvāsanas tat tat sa sa prayatate tathā //MU_2,9.15//",
    "GSP27motik_2u:305": "grāmagasya ca grāmagamanavāsanā sphuṭā evānyathā na yāyāt //MT_2,9.15//",
    "GSP27motik_2u:306": "yad eva tīvrasaṃvegād iha karma kṛtaṃ purā / tad eva daivaśabdena paryāyeṇa hi kathyate //MU_2,9.16//",
    "GSP27motik_2u:307": "iha ihalokaparalokatayā dvirūpe saṃsāre / purā pitrantargatabījatāvasthāyām / karmakaraṇaṃ cātra pitṛdvāreṇaiva jñeyam //MT_2,9.16//",
    "GSP27motik_2u:308": "upasaṃhāraṃ karoti",
    "GSP27motik_2u:309": "evaṃ daivaṃ svakarmāṇi karma prauḍhā svavāsanā / vāsanā manaso nānyā mano hi puruṣaḥ smṛtaḥ //MU_2,9.17//",
    "GSP27motik_2u:310": "evam anena prakāreṇa / svakarmāṇi prāk kṛtāni nijakarmāṇi / daivaṃ bhavati / prauḍhā vāsanā karma bhavati / tadanusāreṇaiva tasya prakṛtatvāt / vāsanā manasaḥ anyā na bhavati / hi niścaye / manaḥ puruṣaḥ bhavati / ataḥ daivasya puruṣād vyatiriktā sattā nāstīti bhāvaḥ //MT_2,9.17//",
    "GSP27motik_2u:311": "punar apy etad eva kathayati",
    "GSP27motik_2u:312": "yad daivaṃ tāni karmāṇi karma sādho mano hi tat / mano hi puruṣas tasmād daivaṃ nāstīti niścayaḥ //MU_2,9.18//",
    "GSP27motik_2u:313": "karmety atra yacchabdādhyāhāraḥ / yat karma / tat mano bhavati //MT_2,9.18//",
    "GSP27motik_2u:314": "ekam eva mano jantor yathā prayatate hi yat / nūnaṃ tat tad avāpnoti svata eva na daivataḥ //MU_2,9.19//",
    "GSP27motik_2u:315": "spaṣṭam //MT_2,9.19//",
    "GSP27motik_2u:316": "manaś cittaṃ vāsanā ca karma daivaṃ svaniścayaḥ / rāma puṃniścayasyaitāḥ saṃjñāḥ sadbhir udāhṛtāḥ //MU_2,9.20//",
    "GSP27motik_2u:317": "puṃniścayasya puṃrūpasya niścayasya / puruṣasyeti yāvat //MT_2,9.20//",
    "GSP27motik_2u:318": "evaṃnāmā hi puruṣo dṛḍhabhāvanayā yathā / nityaṃ prayatate rāma phalam āpnoty alaṃ tathā //MU_2,9.21//",
    "GSP27motik_2u:319": "evaṃnāmā mana ityādināmayuktaḥ //MT_2,9.21//",
    "GSP27motik_2u:320": "upasaṃhāraṃ karoti",
    "GSP27motik_2u:321": "evaṃ puruṣakāreṇa sarvam eva raghūdvaha / prāpyate netareṇeha tasmāt sa śubhado 'stu te //MU_2,9.22//",
    "GSP27motik_2u:322": "saḥ puruṣakāraḥ / śubhado jīvanmuktākhyaśubhaphalapradaḥ / te ity upalakṣaṇam / tena sarveṣāṃ śubhaphalapradaḥ bhavatu ity arthaḥ //MT_2,9.22//",
    "GSP27motik_2u:323": "śrīrāmaḥ pṛcchati",
    "GSP27motik_2u:324": "prāktanaṃ vāsanājālaṃ niyojayati māṃ yathā / mune tathaiva tiṣṭhāmi kṛpaṇaḥ kiṃ karomy aham //MU_2,9.23//",
    "GSP27motik_2u:325": "ataḥ pauruṣaṃ kiṃcid api nāstīti bhāvaḥ //MT_2,9.23//",
    "GSP27motik_2u:326": "śrīvasiṣṭhaḥ uttaraṃ kathayati",
    "GSP27motik_2u:327": "ata eva hi he rāma śreyaḥ prāpnoṣi śāśvatam / svaprayatnopanītena pauruṣeṇaiva nānyathā //MU_2,9.24//",
    "GSP27motik_2u:328": "hi niścaye / ata eva pūrvoktāt kāraṇād eva / pauruṣeṇa kathaṃbhūtena / svaprayatnopanītena / rāhoḥ śira itivad ayaṃ prayogaḥ //MT_2,9.24//",
    "GSP27motik_2u:329": "dvividho vāsanāvyūhaḥ śubhaś caivāśubhaś ca te / prāktano vidyate rāma dvayor ekataro 'tha vā //MU_2,9.25//",
    "GSP27motik_2u:330": "vāsanāvyūhaḥ vāsanāsamūhaḥ / atha vā pakṣāntare / dvayoḥ madhye / ekataraḥ śubhaḥ aśubho vā asti //MT_2,9.25//",
    "GSP27motik_2u:331": "vāsanaughena śuddhena tatra ced adya nīyase / tat krameṇa śubhenaiva padaṃ prāpnoṣi śāśvatam //MU_2,9.26//",
    "GSP27motik_2u:332": "nīyase svānusāreṇa karma kāryase / padam mokṣākhyaṃ sthānaṃ //MT_2,9.26//",
    "GSP27motik_2u:333": "atha ced aśubho bhāvas tvāṃ yojayati saṅkaṭe / prāktanas tad asau yatnāj jetavyo bhavatā balāt //MU_2,9.27//",
    "GSP27motik_2u:334": "aśubho bhāvaḥ aśubhā vāsanā / balāt haṭhāt //MT_2,9.27//",
    "GSP27motik_2u:335": "nanv anyaḥ cetanārūpaḥ kaścin māṃ prerayati / tat katham ahaṃ svayaṃ kiṃcit kartuṃ śaknomīty / atrāha",
    "GSP27motik_2u:336": "prājña cetanāmātras tvaṃ na dehas tvaṃ jaḍātmakaḥ / tad eva cetasy anyena cet tat tvaṃ kveva vidyase //MU_2,9.28//",
    "GSP27motik_2u:337": "he prājña / asmiñ śloke vakṣyamāṇe upadeśe yogyatvam / cetanāmātraḥ asi tvam / jaḍaḥ dehaḥ nāsi / tad eva cetanāmātram eva san / tvam anyena hetukartṛbhūtena kṛtvā / cet yadi / cetasi citikriyāṃ prati kartṛtvaṃ bhajasi / tat tadā / tvam na vidyase nāsi / tasyaiva sattvāt / na hi dvayoḥ sattā yuktā vyarthatvāt //MT_2,9.28//",
    "GSP27motik_2u:338": "punar api pūrvaślokottarārdhaniścitam artham eva kathayati",
    "GSP27motik_2u:339": "anyas tvāṃ cetayati cet tat tvayy asati ko 'paraḥ / kam imaṃ cetayet tasmād anavasthā na vāstavī //MU_2,9.29//",
    "GSP27motik_2u:340": "anyaḥ tvām cet cetayati citikriyākartṛtvam prerayati / tat tadā / tvayi asati pūrvoktayuktyā sattām abhajati sati / sa iti kam imam kiṃrūpam / idantāspandaṃ tvāṃ / cetayet citikriyākartṛtvaṃ prati prerayet / na hy asataḥ preraṇaṃ yuktam iti bhāvaḥ / ataḥ anyaḥ kaścit preryaḥ kalpanīyaḥ / so 'pi tvatsamānayogakṣema eveti kutrāpi preryatayā viśrāntir na syād / ataḥ tvam eva preryaprerakabhāvena sthito 'sīty abhiprāyeṇopasaṃhāraṃ karoti / tasmād iti / tasmāt tato hetoḥ / anavasthā preryānavasthitiḥ / vāstavī paramārthabhūtā / na bhavati / tavaiva preryaprerakatvābhyāṃ sthitatvāt / ato na kaścit tavānyaḥ prerakaḥ astīti bhāvaḥ //MT_2,9.29//",
    "GSP27motik_2u:341": "prakṛtam anusarati",
    "GSP27motik_2u:342": "śubhāśubhābhyāṃ mārgābhyāṃ vahantī vāsanāsarit / pauruṣeṇa prayatnena yojanīyā śubhe pathi //MU_2,9.30//",
    "GSP27motik_2u:343": "yojanīyā pravartanīyā / bhogatyāgaparāmarśākhyaṃ śubhānusandhānam eva satataṃ kāryam iti bhāvaḥ //MT_2,9.30//",
    "GSP27motik_2u:344": "aśubheṣu samāviṣṭaṃ śubheṣv evāvatārayet / svamanaḥ puruṣārthena balena balināṃ vara //MU_2,9.31//",
    "GSP27motik_2u:345": "samāviṣṭam saṃlīnam / avatārayet nayet //MT_2,9.31//",
    "GSP27motik_2u:346": "aśubhāc calitaṃ yāti śubhaṃ tasmād apītarat / jantoś cittaṃ tu paśuvat tasmāt tat pālayed balāt //MU_2,9.32//",
    "GSP27motik_2u:347": "aśubhāt bhogārjanaparāmarśarūpāt aśubhānusandhānāt / tasmād api śubhād api / pālayed aśubhāt rakṣet //MT_2,9.32//",
    "GSP27motik_2u:348": "samatāsāntvanenāśu na drāg iti śanaiḥ śanaiḥ / pauruṣeṇa prayatnena pālayec cittabālakam //MU_2,9.33//",
    "GSP27motik_2u:349": "samatā sarvam idaṃ brahmety evaṃrūpā buddhiḥ / tayā yat sāntvanam samāśvāsanaṃ tena / na drāg iti na jhaṭiti / etasyārthaṃ svakaṇṭhena kathayati / śanaiḥ śanair iti samyagvicāreṇa / na tu prāṇarodhanādirūpeṇa haṭhenety arthaḥ //MT_2,9.33//",
    "GSP27motik_2u:350": "vāsanaughas tvayā pūrvam abhyāsena ghanīkṛtaḥ / śubho vāpy aśubho rāma śubham adya ghanīkuru //MU_2,9.34//",
    "GSP27motik_2u:351": "adya / madupadeśeneti śeṣaḥ //MT_2,9.34//",
    "GSP27motik_2u:352": "prāgabhyāsavaśād yātā yadā te vāsanodayam / tadābhyāsasya sāphalyaṃ viddhi tvam arimardana //MU_2,9.35//",
    "GSP27motik_2u:353": "abhyāsasya samastasyābhyāsasya //MT_2,9.35//",
    "GSP27motik_2u:354": "idānīm api te yāti ghanatāṃ vāsanānagha / abhyāsavaśatas tasmāc chubhābhyāsam upāhara //MU_2,9.36//",
    "GSP27motik_2u:355": "idānīm asmin janmani / upāhara ānaya //MT_2,9.36//",
    "GSP27motik_2u:356": "pūrvaṃ ced ghanatāṃ yātā nābhyāsāt tava vāsanā / vardhiṣyate tu nedānīm api tāta sukhī bhava //MU_2,9.37//",
    "GSP27motik_2u:357": "vāsanārāhityamātrasyaiva parame pade yatatvāt iti bhāvaḥ //MT_2,9.37//",
    "GSP27motik_2u:358": "saṃdigdhāyām api bhṛśaṃ śubham eva samāhara / asyāṃ tu vāsanāvṛddhau śubhād doṣo na kaścana //MU_2,9.38//",
    "GSP27motik_2u:359": "asyāṃ vāsanāvṛddhau saṃdigdhāyām kim abhyāsād vardhate na veti sandehaviṣayāyām api satyāṃ / tvaṃ bhṛśaṃ śubham eva samāhara abhyāsaviṣayīkuru / yataḥ śubhāt kaścana doṣo na bhavati //MT_2,9.38//",
    "GSP27motik_2u:360": "sandehasyāyuktatāṃ kathayati",
    "GSP27motik_2u:361": "yad yad abhyasyate loke tanmayenaiva bhūyate / ity ākumāraṃ prajñeṣu dṛṣṭaṃ sandehavarjitam //MU_2,9.39//",
    "GSP27motik_2u:362": "loke saṃsāre / puruṣeṇeti śeṣaḥ //MT_2,9.39//",
    "GSP27motik_2u:363": "śubhavāsanayā yuktas tad atra bhava bhūtaye / paraṃ pauruṣam āśritya vijityendriyapañcakam //MU_2,9.40//",
    "GSP27motik_2u:364": "bhūtaye jīvanmuktākhyasaṃpatprāptaye //MT_2,9.40//",
    "GSP27motik_2u:365": "avyutpannamanā yāvad bhavān ajñātatatpadaḥ / guruśāstrapramāṇais tu nirṇītaṃ tāvad ācara //MU_2,9.41//",
    "GSP27motik_2u:366": "avyutpannamanāḥ jñānarahitaḥ / ata evājñātatatpadaḥ ajñātabrahmākhyotkṛṣṭasthānaḥ / nirṇītam tatpadanirṇayam / bhāve ktaprayoge nirṇītam iti siddham //MT_2,9.41//",
    "GSP27motik_2u:367": "tataḥ kaṣāyapākena nūnaṃ vijñātavastunā / śubho 'py asau tvayā tyājyo bhāvanaugho nirādhinā //MU_2,9.42//",
    "GSP27motik_2u:368": "kaṣāyapākena lakṣaṇayā parakoṭiprāptyā / bhāvanaughaḥ nirṇayarūpaḥ vāsanāsamūhaḥ / nirādhinā śubhavāsanākhyacittapīḍārahitena //MT_2,9.42//",
    "GSP27motik_2u:369": "sargāntaślokena śrīrāmasyāvasthānam anuṣṭheyatvenopadiśati",
    "GSP27motik_2u:370": "yad atisubhagam āryasevitaṃ tac chubham anusṛtya manojñabhāvabuddhyā / adhigamaya padaṃ sadāviśokaṃ tad anu tad apy avamucya sādhu tiṣṭha //MU_2,9.43//",
    "GSP27motik_2u:371": "tvaṃ / yat atisubhagam ata evāryasevitam bhavati / tac chubhaṃ pauruṣam / manojñabhāvā śubhavāsanā yā matiḥ / tayā karaṇabhūtayā / anusṛtya satatānuṣṭhānaviṣayatāṃ nītvā / aviśokaṃ duḥkharahitaṃ / padaṃ jīvanmuktirūpaṃ sthānaṃ / adhigamaya prāpnuhi / ārṣaḥ svārthe ṇic / tad anu kālāntare / tad api jīvanmuktipadam api avamucya / sādhu samyak / tiṣṭha videhamuktau sthirībhavety arthaḥ / iti śivam //MT_2,9.43//",
    "GSP27motik_2u:372": "iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe navamaḥ sargaḥ // 2,9 //",
    "GSP27motik_2u:373": "oṃ paramam upasaṃhāraṃ karoti",
    "GSP27motik_2u:374": "ataḥ pauruṣam āśritya śreyase nityabāndhavam / ekāgraṃ kuru cittaṃ tvaṃ śṛṇu coktam idaṃ mama //MU_2,10.1//",
    "GSP27motik_2u:375": "uktam upadeśam //MT_2,10.1//",
    "GSP27motik_2u:376": "avāntarābhipātīni svārūḍhāni manoratham / pauruṣeṇendriyāṇy āśu saṃyamya samatāṃ naya //MU_2,10.2//",
    "GSP27motik_2u:377": "avāntareṣu bhogarūpeṣu madhyameṣu viśrāntisthāneṣu / na tu paramātmarūpe parame viśrāntisthāne / abhipātīni patanaśīlāni / manorathaṃ cittānusandhānam / svārūḍhāni suṣṭhu ārūḍhāni / indriyāṇi saṃyamya pratyāhṛtya / samatāṃ rāgadveṣarahitatvam naya / anyathā na śroṣyasīti bhāvaḥ //MT_2,10.2//",
    "GSP27motik_2u:378": "ihāmutra ca siddhyarthaṃ puruṣārthaphalapradām / mokṣopāyamayīṃ vakṣye saṃhitāṃ sārasammitām //MU_2,10.3//",
    "GSP27motik_2u:379": "mokṣopāyamayīṃ mokṣasya yaḥ upāyaḥ tanmayīm tadvācakām ity arthaḥ / saṃhitām śāstram / sārasammitām sāratulyām //MT_2,10.3//",
    "GSP27motik_2u:380": "apunargrahaṇāyāntas tyaktvā saṃsāravāsanām / saṃpūrṇau śamasantoṣāv ādāyodārayā dhiyā //MU_2,10.4//",
    "GSP27motik_2u:381": "sapūrvāparavākyārthavicāraviṣayādṛtam / manaḥ samarasaṃ kṛtvā sānusandhānam ātmani //MU_2,10.5//",
    "GSP27motik_2u:382": "sukhaduḥkhakṣayakaraṃ mahānandaikasādhanam / mokṣopāyam imaṃ rāma vakṣyamāṇaṃ mayā śṛṇu //MU_2,10.6//",
    "GSP27motik_2u:383": "he rāma / tvaṃ mayā vakṣyamāṇaṃ mokṣopāyaṃ śṛṇu / kiṃ kṛtvā / apunargrahaṇāyetyādi / suṣuptau tyaktām api vāsanāṃ puruṣaḥ punaḥ gṛhṇātīti apunargrahaṇāyety uktam / antaḥ manasi / anyathā na śrotuṃ śaknoṣīti bhāvaḥ / ādāya gṛhītvā / manaḥ kathaṃbhūtaṃ / ātmani samarasam ekarasam / na tu viṣayeṣu vikṣiptaṃ / tathā sapūrvāparaḥ saṃpūrṇaḥ yaḥ vākyārthavicāraḥ / sa eva viṣayaḥ saṃcārasthānam / tatrādṛtam //MT_2,10.4-6//",
    "GSP27motik_2u:384": "imāṃ mokṣakathāṃ śrutvā saha sarvair vivekibhiḥ / padaṃ yāsyasi nirduḥkhaṃ nāśo yatra na vidyate //MU_2,10.7//",
    "GSP27motik_2u:385": "padam viśrāntisthānam //MT_2,10.7//",
    "GSP27motik_2u:386": "evaṃ śrīrāmasya pauruṣam āśrayaṇīyatvenopadiśya viśvāmitrapreraṇayā smṛtaṃ brahmoktam upadeśaṃ kathayituṃ prastāvaṃ karoti",
    "GSP27motik_2u:387": "idam uktaṃ purākalpe brahmaṇā parameṣṭhinā / sarvaduḥkhakṣayakaraṃ paramāśvāsanaṃ dhiyaḥ //MU_2,10.8//",
    "GSP27motik_2u:388": "idaṃ vakṣyamāṇaṃ / dhiyaḥ buddheḥ / paramāśvāsanam utkṛṣṭaṃ āśvāsanakāri //MT_2,10.8//",
    "GSP27motik_2u:389": "śrīrāmaḥ pṛcchati",
    "GSP27motik_2u:390": "kenoktaṃ kāraṇenedaṃ brahman pūrvaṃ svayaṃbhuvā / kathaṃ ca bhavatā prāptam etat kathaya me prabho //MU_2,10.9//",
    "GSP27motik_2u:391": "idaṃ vakṣyamāṇaṃ jñānam //MT_2,10.9//",
    "GSP27motik_2u:392": "śrīvasiṣṭhaḥ uttaraṃ kathayati",
    "GSP27motik_2u:393": "asty anantavilāsātmā sarvagaḥ sarvasaṃśrayaḥ / cidākāśo 'vināśātmā pradīpaḥ sarvavastuṣu //MU_2,10.10//",
    "GSP27motik_2u:394": "cidākāśaḥ cid iti nāmadheyaḥ ākāśaḥ cidākāśaḥ / saḥ asti paramārthasan bhavati / kathaṃbhūtaḥ / anantāḥ aparicchinnāḥ / ye vilāsāḥ sargāvabhāsanasaṃkocanarūpāḥ vilāsāḥ te / ātmā svarūpaṃ yasya saḥ / tathā sarvagaḥ sarvavyāpakatvāt upacāreṇa sarvagantā / na hi mukhyaṃ sarvagatvam asya saṃbhavati niṣkriyatvena gamikriyānāśrayatvāt / punaḥ kathaṃbhūtaḥ / sarveṣām samastānāṃ bhāvābhāvasvarūpāṇāṃ padārthānāṃ / saṃśrayaḥ sphūrtipradatvena sattāpradatvena cāśrayaḥ / punaḥ kathaṃbhūtaḥ / avināśātmā vināśasyāpi sākṣitayā sattāpradatvena ca tena rahitaḥ ātmā yasya saḥ / na hi svasphūrtipradasya svasattāpādakasya ca kaścit āvaraṇaṃ kartuṃ śaktaḥ tadāvṛtau svasyāpy asiddhatvāt / punaḥ kathaṃbhūtaḥ / sarvavastuṣu pradīpaḥ prakāśakatvāt / nanu kutrāsāv astīti cen / na / sarvatra vartamānasya kutreti vaktum aśakyatvāt / nanu tathāpi kathaṃ nāsau sarvatra dṛśyate iti ced / asad etat / draṣṭrekasvarūpe tasmin kathaṃ na dṛśyata ity asyāpi vaktum aśakyatvāt / tathāpi ko 'sāv iti cet / yaḥ pṛcchati sa eveti brūmaḥ / nanu kaḥ pṛcchati iti cet / ahantayā atiprākaṭyena bhāsamānaḥ saḥ svayam eva svāntaḥ vicāryatām ity alaṃ rahasyodghāṭanena //MT_2,10.10//",
    "GSP27motik_2u:395": "tataḥ kim ity / atrāha",
    "GSP27motik_2u:396": "spandāspandasamākārāt tato viṣṇur ajāyata / spandamānarasāpūrāt taraṅgaḥ sāgarād iva //MU_2,10.11//",
    "GSP27motik_2u:397": "spandāspandayoḥ sṛṣṭyāveśaudāsīnyayoḥ samākārāt cittvākhyasamānākārayuktāt / tataḥ tasmāc cidākāśāt / viṣṇuḥ bhāvisṛṣṭisthitikārī nārāyaṇākhyo devatāviśeṣaḥ / samaṣṭirūpaṃ śuddhabuddhitattvaṃ cājāyata / saṃhārakāraṇasya śuddhāhaṅkārarūpasya rudrasya kathanaṃ sṛṣṭimātrakathanākāṅkṣayā na kṛtam / viṣṇuḥ ka iva / taraṅga iva / yathā spandamānarasāpūrāt sāgarāt taraṅgaḥ jāyate tathety arthaḥ //MT_2,10.11//",
    "GSP27motik_2u:398": "sumerukarṇikāt tasya digdalād dhṛdayāmbujāt / tārakākesaravataḥ parameṣṭhī vyajāyata //MU_2,10.12//",
    "GSP27motik_2u:399": "tasya nārāyaṇasya śuddhabuddhitattvasya ca / sumerukarṇikāt tathā tārakākesarāt hṛdayāmbujāt hṛtkamalāt tadantargatāt brahmāṇḍāt iti yāvat / bhāvisarvajagadādhāratvayogyāt svarūpaleśāc ca / parameṣṭhī bhāvisṛṣṭyutpattikārī brahmākhyo devatāviśeṣaḥ / samaṣṭirūpaṃ śuddhamanastattvaṃ ca vyajāyata //MT_2,10.12//",
    "GSP27motik_2u:400": "vedavedārthadeveśamunimaṇḍalamālitam / so 'sṛjat sakalaṃ sargaṃ vikalpaughaṃ yathā manaḥ //MU_2,10.13//",
    "GSP27motik_2u:401": "sakalaṃ jagat bāhyatvena bhāsamānaṃ samastaṃ jagat / samaṣṭibhūtaśuddhamanastattvarūpāt / parameṣṭhina eva hi sarvaṃ jagad utpannam / atropamānatvaṃ vyaṣṭirūpasya manasaḥ jñeyam / samaṣṭirūpasya manasaḥ upameyatvāt //MT_2,10.13//",
    "GSP27motik_2u:402": "jambudvīpasya koṇe 'smin varṣe bhāratanāmani / sa sasarja janaṃ putrair ādhivyādhipariplutam //MU_2,10.14//",
    "GSP27motik_2u:403": "janam mānavajanam / putraiḥ prajāpatibhiḥ kṛtvā sāmānyajanaiś ca //MT_2,10.14//",
    "GSP27motik_2u:404": "janaṃ viśinaṣṭi",
    "GSP27motik_2u:405": "bhāvābhāvaviṣaṇṇāṅgam utpātadhvaṃsatatparam / sarge 'smin bhūtajātīnām āpyāyanakaraṃ param //MU_2,10.15//",
    "GSP27motik_2u:406": "bhūtajātīnāṃ devādīnām / āpyāyanakaram havyakavyādidvāreṇa tṛptikaram //MT_2,10.15//",
    "GSP27motik_2u:407": "janasya tasya duḥkhaṃ sad dṛṣṭvā sakalalokakṛt / jagāma karuṇām īśaḥ putraduḥkhād yathā pitā //MU_2,10.16//",
    "GSP27motik_2u:408": "tasya janasya mānavajanasya / īśaḥ brahmā śuddhamanastattvaṃ ca / karuṇāṃ dayām / atra ca śuddhamanasaḥ karuṇā sṛjyamānasmṛtikāracittāveśadvāreṇa jñeyety alaṃ rahasyodghāṭanena //MT_2,10.16//",
    "GSP27motik_2u:409": "nanu tataḥ kim akarod ity / atrāha",
    "GSP27motik_2u:410": "ka eteṣāṃ hatāśānāṃ duḥkhasyānto hatāyuṣām / syād iti kṣaṇam ekāgraś cintayām āsa bhūtapaḥ //MU_2,10.17//",
    "GSP27motik_2u:411": "hatāśānāṃ naṣṭānāṃ / hatāyuṣāṃ naśvarāṇāṃ / antaḥ avasānaṃ //MT_2,10.17//",
    "GSP27motik_2u:412": "brahmaṇaḥ cintām upasaṃharati",
    "GSP27motik_2u:413": "iti saṃcintya bhagavān sasarja punar īśvaraḥ / tapo dharmaṃ ca dānaṃ ca satyaṃ tīrthāni caiva ha //MU_2,10.18//",
    "GSP27motik_2u:414": "sasarja svayaṃ / kṛteṣu smṛtiśāstreṣu janān prati kartavyatvena dṛṣṭavān ity arthaḥ //MT_2,10.18//",
    "GSP27motik_2u:415": "etat sṛṣṭvā punar devaś cintayām āsa bhūtakṛt / puṃsāṃ nānena sarvasya duḥkhasyānta iti svayam //MU_2,10.19//",
    "GSP27motik_2u:416": "spaṣṭam //MT_2,10.19//",
    "GSP27motik_2u:417": "punaḥ kena puṃsāṃ sarvasya duḥkhasyāntaḥ bhaviṣyatīty āśaṅkya cintayati",
    "GSP27motik_2u:418": "nirvāṇaṃ nāma paramaṃ sukhaṃ yena punar janaḥ / na jāyate na mriyate taj jñānād eva labhyate //MU_2,10.20//",
    "GSP27motik_2u:419": "tan nirvāṇaṃ kena syād ity āśaṅkya cintayati / taj jñānād iti / tat nirvāṇam / jñānāt eva paramātmatattvajñānāt eva / na tu tapaḥprabhṛtibhyaḥ labhyate //MT_2,10.20//",
    "GSP27motik_2u:420": "evakāraprayogayogyatāṃ svayam eva sādhayati",
    "GSP27motik_2u:421": "saṃsārottaraṇe jantor upāyo jñānam eva hi / tapo dānaṃ tathā tīrtham aṇūpāyaḥ prakīrtitaḥ //MU_2,10.21//",
    "GSP27motik_2u:422": "aṇūpāyaḥ avāntaropāyaḥ //MT_2,10.21//",
    "GSP27motik_2u:423": "tarhi janānāṃ jñānaṃ kathaṃ setsyatīty āśaṅkya cintayati",
    "GSP27motik_2u:424": "tat tāvad duḥkhamokṣārthaṃ janasyāsya mahātmanaḥ / pratyagraṃ taruṇopāyam āśu prakaṭayāmy aham //MU_2,10.22//",
    "GSP27motik_2u:425": "iyaṃ cintā tu utpādayiṣyamāṇajñānopadeśakāracintāveśadvāreṇa jñeyā //MT_2,10.22//",
    "GSP27motik_2u:426": "parameṣṭhicintām upasaṃharati",
    "GSP27motik_2u:427": "iti saṃcintya bhagavān brahmā kamalasaṃbhavaḥ / manasā parisaṃkalpya mām utpāditavān imam //MU_2,10.23//",
    "GSP27motik_2u:428": "mām proktasvacintodbhavasthānabhūtānām upadeśakārāṇāṃ madhye mukhyabhūtaṃ tvādṛśajanajñānotpādanasamarthaṃ mokṣopāyākhyaśāstropadeśakaṃ vasiṣṭhākhyaṃ mām / manaseti rāhoḥ śira itivat prayogaḥ //MT_2,10.23//",
    "GSP27motik_2u:429": "nanu kenopādānakāraṇena tvam utpanna ity / atrāha",
    "GSP27motik_2u:430": "kuto 'py utpanna evāśu tato 'haṃ samupasthitaḥ / pitus tasya puraḥ śīghram ūrmir ūrmer ivānagha //MU_2,10.24//",
    "GSP27motik_2u:431": "kuto 'pi anirvācyāt kasmāccid upādānakāraṇāt / utpannaḥ aham / tataḥ tasya pituḥ puraḥ śīghram upasthitaḥ prāptaḥ / ka ivotpannaḥ / ūrmir ūrmer iva paramārthavicāre sarveṣām utpattir adṛśyeveti sāmānyotpattir evātroktety alaṃ rahasyodghāṭanena //MT_2,10.24//",
    "GSP27motik_2u:432": "kīdṛśaḥ tvam upasthitaḥ kiṃ ca kṛtavān ity / atrāha",
    "GSP27motik_2u:433": "kamaṇḍaludharo nāthaḥ sakamaṇḍalunā mayā / sākṣamālaḥ sākṣamālaṃ sa praṇamyābhivāditaḥ //MU_2,10.25//",
    "GSP27motik_2u:434": "sākṣamālam iti pūrvakālakriyāviśeṣaṇam / etena svasya dhyānam uktam //MT_2,10.25//",
    "GSP27motik_2u:435": "tataḥ tava tena kim uktaṃ kṛtaṃ cety / atrāha",
    "GSP27motik_2u:436": "ehi putreti mām uktvā sa svābjasyottare dale / śukle 'bhra iva śītāṃśuṃ yojayām āsa pāṇinā //MU_2,10.26//",
    "GSP27motik_2u:437": "atra śuddhamanaḥsparśaḥ mayi jātaḥ iti bhaṅgyā uktam //MT_2,10.26//",
    "GSP27motik_2u:438": "mṛgakṛttiparīdhāno mṛgakṛttinijāmbaram / mām uvāca pitā brahmā sa haṃsaḥ sārasaṃ yathā //MU_2,10.27//",
    "GSP27motik_2u:439": "mām vasiṣṭhākhyaṃ mām / vacanaṃ cātrāntaraḥ parāmarśaḥ jñeyaḥ //MT_2,10.27//",
    "GSP27motik_2u:440": "kim uvācety / atrāha",
    "GSP27motik_2u:441": "muhūrtamātraṃ te putra ceto vānaracañcalam / ajñānam abhyāviśatu śaśaḥ śaśadharaṃ yathā //MU_2,10.28//",
    "GSP27motik_2u:442": "āntarabhāvena sthitaśuddhacittavaśenaiva hi sarveṣām ajñānitvaṃ jñānitvaṃ ca bhavati / etena prathamaṃ svasya jñānitvaṃ dyotitam //MT_2,10.28//",
    "GSP27motik_2u:443": "brahmavacanam upasaṃharati",
    "GSP27motik_2u:444": "iti tenāśu śaptaḥ san vicārasamanantaram / ahaṃ vismṛtavān sarvaṃ svarūpam amalaṃ dvijaḥ //MU_2,10.29//",
    "GSP27motik_2u:445": "ahaṃ dvijaḥ vasiṣṭhākhyaḥ brāhmaṇaḥ / svaṃ svarūpaṃ / vismṛtavān vyasmārṣam iti sambandhaḥ //MT_2,10.29//",
    "GSP27motik_2u:446": "athāhaṃ dīnatāṃ yātaḥ sthito 'saṃbuddhayā dhiyā / duḥkhaśokābhisaṃtapto jāto jana ivādhamaḥ //MU_2,10.30//",
    "GSP27motik_2u:447": "asaṃbuddhayā niścayarahitayā //MT_2,10.30//",
    "GSP27motik_2u:448": "kaṣṭaṃ saṃsāranāmāyaṃ doṣaḥ katham ivāgataḥ / iti cintitavān antas tūṣṇīm eva vyavasthitaḥ //MU_2,10.31//",
    "GSP27motik_2u:449": "aham iti cintitavān iti saṃbandhaḥ / etena ajñānitvānantaram svasya vairāgyaprādurbhāvaḥ sūcitaḥ //MT_2,10.31//",
    "GSP27motik_2u:450": "athābhyadhāt sa māṃ tātaḥ putra kiṃ duḥkhavān asi / duḥkhopaghātaṃ māṃ pṛccha sukhī nityaṃ bhaviṣyasi //MU_2,10.32//",
    "GSP27motik_2u:451": "athābhyadhāt uktavān / etena vairāgyānantaram mama jñānaṃ prati aunmukhyaṃ jātam iti sūcitam //MT_2,10.32//",
    "GSP27motik_2u:452": "nanu tatas tvayā kiṃ kṛtam ity / atrāha",
    "GSP27motik_2u:453": "tataḥ pṛṣṭaḥ sa bhagavān mayā sakalalokakṛt / hemapadmadalasthena saṃsāravyādhibheṣajam //MU_2,10.33//",
    "GSP27motik_2u:454": "etena mayā svayam eva vimarṣaḥ kṛta iti sūcitam //MT_2,10.33//",
    "GSP27motik_2u:455": "nanu tvayāsau kiṃ pṛṣṭas tena ca kim uktaṃ ity / atrāha",
    "GSP27motik_2u:456": "kathaṃ nātha mahad duḥkham ayaṃ saṃsāra āgataḥ / kathaṃ ca kṣīyate jantor iti pṛṣṭena tena me //MU_2,10.34//",
    "GSP27motik_2u:457": "taj jñānaṃ subahu proktaṃ yaj jñātvā pāvanaṃ param / ahaṃ pitur api prāyaḥ kilādhika iva sthitaḥ //MU_2,10.35//",
    "GSP27motik_2u:458": "pituḥ ādhikyam śuddhamanastattvātilaṅghanena prāptā cinmātratā jñeyā / etena svasya svataḥsiddhatvam uktam / trividhā hi siddhāḥ uttarottaram utkarṣavantaḥ santi / gurutaḥ śāstrataḥ svata iti //MT_2,10.34-35//",
    "GSP27motik_2u:459": "tato viditavedyaṃ māṃ nijaprakṛtim āsthitam / sa uvāca jagatkartā vaktā sakalakāraṇam //MU_2,10.36//",
    "GSP27motik_2u:460": "mayi idaṃ sphuritam ity āntaro 'bhiprāyaḥ //MT_2,10.36//",
    "GSP27motik_2u:461": "kim uvācety / atrāha",
    "GSP27motik_2u:462": "śāpenājñapadaṃ nītvā pṛcchakas tvaṃ mayā kṛtaḥ / putrāsya jñānasārasya samastajanasiddhaye //MU_2,10.37//",
    "GSP27motik_2u:463": "mama madhye evedam ajñatvaṃ prādurbhūtam āsīt iti mama sphuritam iti bhāvaḥ //MT_2,10.37//",
    "GSP27motik_2u:464": "punaḥ kim uvācety / atrāha",
    "GSP27motik_2u:465": "idānīṃ śāntaśāpas tvaṃ paraṃ bodham upāgataḥ / saṃsthito 'ham ivaikātmā kanakaṃ kanakād iva //MU_2,10.38//",
    "GSP27motik_2u:466": "idānīm ahaṃ jñānī jāta ity api mama sphuritam iti bhāvaḥ //MT_2,10.38//",
    "GSP27motik_2u:467": "tato 'pi punaḥ kim uvācety / atrāha",
    "GSP27motik_2u:468": "gacchedānīṃ mahāpīṭhe jambudvīpāntarasthitam / sādho bhāratavarṣaṃ tvaṃ lokānugrahahetunā //MU_2,10.39//",
    "GSP27motik_2u:469": "spaṣṭaṃ //MT_2,10.39//",
    "GSP27motik_2u:470": "tatra kriyākāṇḍaparās tvayā putra mahādhiyaḥ / upadeśyāḥ kriyākāṇḍakrameṇa kramaśālinaḥ //MU_2,10.40//",
    "GSP27motik_2u:471": "spaṣṭam //MT_2,10.40//",
    "GSP27motik_2u:472": "viraktacittāś ca tathā mahāprājñā virāgiṇaḥ / upadeśyās tvayā sādho jñānenānandadāyinā //MU_2,10.41//",
    "GSP27motik_2u:473": "tataḥ ahaṃ vairāgyarahitānāṃ karmakāṇḍadvāreṇopadeśaṃ karomi / viraktānāṃ tu jñānakāṇḍadvāreṇety api sphuritam / anyathā tvadupadeśe 'py ahaṃ na pravarteyam iti bhāvaḥ //MT_2,10.41//",
    "GSP27motik_2u:474": "brahmavākyam upasaṃharati",
    "GSP27motik_2u:475": "iti tena niyukto 'haṃ pitrā kamalayoninā / iha rāghava tiṣṭhāmi yāvad bhūtaparaṃparā //MU_2,10.42//",
    "GSP27motik_2u:476": "yāvad bhūtaparaṃparety upadeṣṭṛbhūtajñānisāmānyenoktam svasya cirajīvitvena vā / bāhya arthas tu sphuṭatayā na pratipadam uktaḥ //MT_2,10.42//",
    "GSP27motik_2u:477": "sargāntaślokenaitat samāpayati",
    "GSP27motik_2u:478": "kartavyam asti mama neha hi kiṃcid eva sthātavyam ity abhimanā bhuvi saṃsthito 'smi / saṃśāntayā satatasuptadhiyeva vṛttyā kāryaṃ karomi na ca kiṃcid ahaṃ karomi //MU_2,10.43//",
    "GSP27motik_2u:479": "hi niścaye / mama samastajñānisantānasya vasiṣṭhākhyasya ca / iha loke / kiṃcit eva kartavyaṃ nāsti paramātmatattvaprāptyā kṛtakṛtyatvāt / tathāpi aham bhuvi bhūmau / saṃsthitaḥ asmi / kathaṃbhūtaḥ / sthātavyam mayā ihāvaśyaṃ / niyatyanurodhena sthātavyam iti evam abhimanāḥ abhiniviṣṭamanāḥ niścitamanā iti yāvat / ahaṃ saṃśāntayā lābhālābhānusandhānarūpakṣobharahitayā vṛttyā vā / pāreṇa kāryam śarīrayātrānimittaṃ karma / akaraṇe pratyavāyanimittaṃ nityaṃ karma ca karomi / vṛttyā kayā iva / satatasuptā yā dhīḥ / tayā ivātyantaśāntayety arthaḥ / tathāpi ahaṃ kiṃcid api na ca karomi nāhaṃ karteti niścayānubhāvād ity arthaḥ / iti śivam //MT_2,10.43//",
    "GSP27motik_2u:480": "iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe daśamaḥ sargaḥ // 2,10 //",
    "GSP27motik_2u:481": "pūrvasargoktasyopasaṃhārakāṅkṣayā parāmarśaṃ karoti",
    "GSP27motik_2u:482": "etat te kathitaṃ sarvaṃ jñānāvataraṇaṃ bhuvi / mayā svam īhitaṃ caiva kamalodbhavakalpitam //MU_2,11.1//",
    "GSP27motik_2u:483": "svam īhitam nijaceṣṭitam / kamalodbhavena brahmaṇā śuddhamanastattvena ca / kalpitam āvirbhāvitaṃ iti / anena prakāreṇaiveha jñānam ihāvatīrṇam iti bhāvaḥ //MT_2,11.1//",
    "GSP27motik_2u:484": "tad idaṃ paramaṃ jñānaṃ śrotum adya tavānagha / bhṛśam utkaṇṭhitaṃ ceto mahataḥ sukṛtodayāt //MU_2,11.2//",
    "GSP27motik_2u:485": "tat brahmaṇā uktam //MT_2,11.2//",
    "GSP27motik_2u:486": "śrīrāmaḥ pṛcchati",
    "GSP27motik_2u:487": "kathaṃ brahman bhagavato loke jñānāvatāraṇe / sargād anantaraṃ buddhiḥ pravṛttā parameṣṭhinaḥ //MU_2,11.3//",
    "GSP27motik_2u:488": "kathaṃ kimarthaṃ ity arthaḥ //MT_2,11.3//",
    "GSP27motik_2u:489": "śrīvasiṣṭhaḥ uttaraṃ kathayati",
    "GSP27motik_2u:490": "parame brahmaṇi brahmā svabhāvavaśataḥ svayam / jātaḥ spandamayo nityam ūrmir ambunidhāv iva //MU_2,11.4//",
    "GSP27motik_2u:491": "parame utkṛṣṭacinmātrasvarūpe / spandamayaḥ parimitāhaṃparāmarśamayaḥ //MT_2,11.4//",
    "GSP27motik_2u:492": "sṛṣṭvaivam ātataṃ sargaṃ sargasya sakalā gatīḥ / bhūtabhavyabhaviṣyatsthā dadarśa parameśvaraḥ //MU_2,11.5//",
    "GSP27motik_2u:493": "dadarśa / jñānanetreṇeti śeṣaḥ //MT_2,11.5//",
    "GSP27motik_2u:494": "satkriyākramakālasya kṛtādeḥ kṣaya āgate / moham ālokya lokānāṃ kāruṇyam agamat prabhuḥ //MU_2,11.6//",
    "GSP27motik_2u:495": "moham bhaviṣyantam ity arthaḥ //MT_2,11.6//",
    "GSP27motik_2u:496": "tato mām īśvaraḥ sṛṣṭvā jñānenāyojya cāsakṛt / visasarja mahīpīṭhe lokasyājñānaśāntaye //MU_2,11.7//",
    "GSP27motik_2u:497": "mām vasiṣṭhākhyaṃ mām / jñānena paramātmajñānena / āyojya saṃyojya //MT_2,11.7//",
    "GSP27motik_2u:498": "yathāhaṃ prahitas tena tathānye 'pi maharṣayaḥ / sanatkumārapramukhā nāradādyāś ca bhūriśaḥ //MU_2,11.8//",
    "GSP27motik_2u:499": "etena ye bhūtā bhaviṣyantaś copadeṣṭāraḥ santi tatrāpīyam eva rītir astīti sūcitam //MT_2,11.8//",
    "GSP27motik_2u:500": "kriyākrameṇa puṇyena tathā jñānakrameṇa ca / manomahāmayottabdham uddhartuṃ lokam īritāḥ //MU_2,11.9//",
    "GSP27motik_2u:501": "īritāḥ visarjitāḥ / kiṃ kartum / lokam adhikāribhedāt kriyākrameṇa jñānakrameṇa ca uddhartum / lokaṃ kathaṃbhūtam / mana eva mahāmayaḥ mahārogaḥ / tenottabdham baddham //MT_2,11.9//",
    "GSP27motik_2u:502": "maharṣibhis tatas tais tu kṣīṇe kṛtayuge purā / kramāt kriyākrame śuddhe pṛthivyāṃ tanutāṃ gate //MU_2,11.10//  kriyākramavidhānārthaṃ maryādāniyamāya ca / / pṛthagdeśavibhāgena bhūpālāḥ parikalpitāḥ //MU_2,11.11//",
    "GSP27motik_2u:503": "spaṣṭam //MT_2,11.10-11//",
    "GSP27motik_2u:504": "bahūni smṛtiśāstrāṇi yajñaśāstrāṇi cāvanau / dharmakāmārthe siddhyarthaṃ kalpitāny uditāny atha //MU_2,11.12//",
    "GSP27motik_2u:505": "parikalpitāni kṛtāni / maharṣibhir iti śeṣaḥ / yal lokaiḥ teṣām upadeśaḥ na śruta iti bhāvaḥ / athaśabdaḥ uttaraślokena saṃbandhanīyaḥ //MT_2,11.12//",
    "GSP27motik_2u:506": "kālacakre vahaty asmiṃs tato vigalite krame / pratyahaṃ bhojanapare jane śālyarjanonmukhe //MU_2,11.13//",
    "GSP27motik_2u:507": "dvandvāni saṃpravṛttāni viṣayārthaṃ mahībhujām / daṇḍyatāṃ saṃprayātāni bhūtāni bhuvi bhūriśaḥ //MU_2,11.14//",
    "GSP27motik_2u:508": "dvandvāni dvandvayuddhāni / viṣayārtham deśārtham / daṇḍyatāṃ daṇḍayogyatām / paradāragamanādipāpakaraṇāt iti bhāvaḥ //MT_2,11.13-14//",
    "GSP27motik_2u:509": "tato yuddhaṃ vinā bhūpā mahīṃ pālayituṃ kramāt / asamarthās tad āyātāḥ prajābhiḥ saha dīnatām //MU_2,11.15//",
    "GSP27motik_2u:510": "spaṣṭam //MT_2,11.15//",
    "GSP27motik_2u:511": "teṣāṃ dainyāpanodārthaṃ samyaksṛṣṭikramāya ca / tato 'smadādibhiḥ proktā mahatyo jñānadṛṣṭayaḥ //MU_2,11.16//",
    "GSP27motik_2u:512": "teṣām rājñām //MT_2,11.16//",
    "GSP27motik_2u:513": "adhyātmavidyā teneyaṃ pūrvaṃ rājasu varṇitā / tad anu prasṛtā loke rājavidyety udāhṛtā //MU_2,11.17//",
    "GSP27motik_2u:514": "rājavidyā rājaguhyam ityādinā gītādau rājavidyāśabdena vyavahārāt iti bhāvaḥ //MT_2,11.17//",
    "GSP27motik_2u:515": "rājavidyā rājaguhyam adhyātmagrantham uttamam / jñātvā rāghava rājānaḥ parāṃ nirduḥkhatāṃ gatāḥ //MU_2,11.18//rājaguhyam iti adhyātmavidyāyāḥ aparaṃ nāma //MT_2,11.18//",
    "GSP27motik_2u:516": "atha rājasv atīteṣu bahuṣv amalakīrtiṣu / asmād daśarathād rāma jāto 'dya tvam ihāvanau //MU_2,11.19//",
    "GSP27motik_2u:517": "spaṣṭam //MT_2,11.19//",
    "GSP27motik_2u:518": "tava cātiprasanne 'smiñ jātaṃ manasi pāvanam / nirnimittam idaṃ cāru vairāgyam arimardana //MU_2,11.20//",
    "GSP27motik_2u:519": "nirnimittam bībhatsādirūpaṃ nimittaṃ vinā //MT_2,11.20//",
    "GSP27motik_2u:520": "nanu nirnimittavairāgyena ko 'tiśayaḥ mamāstīty / atrāha",
    "GSP27motik_2u:521": "sarvasyaiva hi bhavyasya sādhor api vivekinaḥ / nimittapūrvaṃ vairāgyaṃ jāyate rāma rājasam //MU_2,11.21//",
    "GSP27motik_2u:522": "spaṣṭam //MT_2,11.21//",
    "GSP27motik_2u:523": "idaṃ tv apūrvam utpannaṃ camatkārakaraṃ satām /",
    "GSP27motik_2u:524": "tavānimittaṃ vairāgyaṃ sāttvikaṃ svavivekajam //MT_2,11.22//",
    "GSP27motik_2u:525": "spaṣṭam //MT_2,11.22//",
    "GSP27motik_2u:526": "bībhatsaṃ viṣamaṃ dṛṣṭvā ko nāma na virajyate / satāṃ tūttamavairāgyaṃ vivekād eva jāyate //MU_2,11.23//",
    "GSP27motik_2u:527": "bībhatsam bībhatsarasālambanam dravyam //MT_2,11.23//",
    "GSP27motik_2u:528": "te mahānto mahāprajñā nimittena vinaiva hi / vairāgyaṃ jāyate yeṣāṃ ta evāmalamānasāḥ //MU_2,11.24//",
    "GSP27motik_2u:529": "amalamānasatvaṃ vinā hi nirnimittaṃ vairāgyaṃ notpadyate iti bhāvaḥ //MT_2,11.24//",
    "GSP27motik_2u:530": "svavivekacamatkāraparāmarśaviraktayā / rājate hi dhiyā jantur yuveva vanamālayā //MU_2,11.25//",
    "GSP27motik_2u:531": "svavivekasya yaḥ camatkāraḥ / tasya yaḥ parāmarśaḥ / tena viraktayā bāhyapadārtharāgarahitayā / na tu bībhatsena viraktayā //MT_2,11.25//",
    "GSP27motik_2u:532": "parāmṛśya vivekena saṃsāraracanām imām / virāgaṃ ye 'dhigacchanti ta eva puruṣottamāḥ //MU_2,11.26//",
    "GSP27motik_2u:533": "spaṣṭam //MT_2,11.26//",
    "GSP27motik_2u:534": "svavivekavaśād eva vicāryedaṃ punaḥ punaḥ / indrajālaṃ parityājyaṃ sabāhyābhyantaraṃ balāt //MU_2,11.27//",
    "GSP27motik_2u:535": "indrajālam saṃsārākhyam indrajālam / parityājyam samantāt tyāgaviṣayatāṃ neyam //MT_2,11.27//",
    "GSP27motik_2u:536": "śmaśānam āpadaṃ dainyaṃ dṛṣṭvā ko na virajyate / tad vairāgyaṃ paraṃ śreyaḥ svato yad abhijāyate //MU_2,11.28//",
    "GSP27motik_2u:537": "spaṣṭam //MT_2,11.28//",
    "GSP27motik_2u:538": "akṛtrimavirāgas tvaṃ mahattām alam āgataḥ / yogyo 'si jñānasārasya bījasyeva mṛdusthalam //MU_2,11.29//",
    "GSP27motik_2u:539": "spaṣṭam //MT_2,11.29//",
    "GSP27motik_2u:540": "prasādāt parameśasya nāthasya paramātmanaḥ / tvādṛśasya śubhā buddhir vivekam anudhāvati //MU_2,11.30//",
    "GSP27motik_2u:541": "na tv atrātmaprayatnaḥ kaścit prabhavatīti bhāvaḥ //MT_2,11.30//",
    "GSP27motik_2u:542": "kriyākrameṇa mahatā tapasā niyamena ca / dānena tīrthayātrābhiś cirakālavivekataḥ //MU_2,11.31//",
    "GSP27motik_2u:543": "duṣkṛte kṣayam āpanne paramārthavicāraṇe / kākatālīyayogena buddhir jantoḥ pravartate //MU_2,11.32//",
    "GSP27motik_2u:544": "kākatālīyayogenety anena kriyākramādeḥ śaithilyaṃ sūcitam / kākatālīyena paramātmavicāraṇanimittabuddhiyogaḥ / tāvat tu kriyākramādir avaśyam anuṣṭheyaḥ / tasyāpi leśataḥ taṃ praty upāyatvāt / na ca tatraiva maṅktavyam / sadgurūpāsāder anyasya mukhyasyopāyasyāpi sattvāt ity alam //MT_2,11.32//",
    "GSP27motik_2u:545": "kriyāparās tāvad alaṃ cakrāvṛttibhir ādṛtāḥ / bhramantīha janā yāvan na paśyanti paraṃ padam //MU_2,11.33//",
    "GSP27motik_2u:546": "kriyāparāḥ kriyām evopāyatvena manyamānāḥ / param padam cinmātrākhyam utkṛṣṭaṃ sthānam / cakrāvṛttibhiḥ kriyāparāḥ paunaḥpunyena sakriyāratā ity arthaḥ //MT_2,11.33//",
    "GSP27motik_2u:547": "yathābhūtam imaṃ dṛṣṭvā saṃsāraṃ tanmayīṃ dhiyam / parityajya paraṃ yānti nirālānā gajā iva //MU_2,11.34//",
    "GSP27motik_2u:548": "yathābhūtam dṛṣṭvā yathāsti tathā dṛṣṭvā / tanmayīṃ saṃsāramayīm / param uttīrṇam śuddhacinmātratattvam / yānti tadrūpaṃ svātmānam anubhavanti //MT_2,11.34//",
    "GSP27motik_2u:549": "viṣameyam anantehā rāma saṃsārasaṃsṛtiḥ / dehamuktā mahātantur vinā jñānaṃ na naśyati //MU_2,11.35//",
    "GSP27motik_2u:550": "anantāḥ īhāḥ bhāvābhāvarūpāḥ ceṣṭāḥ yasyāḥ / tādṛśī saṃsārasaṃsṛtiḥ saṃsārasaraṇiḥ / dehamuktā nāma mahātantuḥ dehamuktā mahātantuḥ / jñānam cinmātratattvajñānam //MT_2,11.35//",
    "GSP27motik_2u:551": "jñānayuktiplavenaiva saṃsārābdhiṃ sudustaram / mahādhiyaḥ samuttīrṇā netareṇa raghūdvaha //MU_2,11.36//",
    "GSP27motik_2u:552": "jñānarūpā yā yuktiḥ upāyaḥ / sa eva plavaḥ / tena //MT_2,11.36//",
    "GSP27motik_2u:553": "tām imāṃ jñānayuktiṃ tvaṃ saṃsārāṃbhodhitāriṇīm / śṛṇuṣvāvahito buddhyā nityāvahitayānayā //MU_2,11.37//",
    "GSP27motik_2u:554": "avahitayā buddhyā vinā śrotuṃ na śaknoṣīti bhāvaḥ //MT_2,11.37//",
    "GSP27motik_2u:555": "yasmād anantasaṃrambhā jagato duḥkharītayaḥ / cirāyāntar dahanty etā vinā yuktim anindita //MU_2,11.38//",
    "GSP27motik_2u:556": "yuktim jñānākhyāṃ yuktim //MT_2,11.38//",
    "GSP27motik_2u:557": "śītavātātapādīni dvandvaduḥkhāni rāghava / jñānayuktiṃ vinā kena sahyatāṃ yānti sādhuṣu //MU_2,11.39//",
    "GSP27motik_2u:558": "kena kenānyenopāyena / na kenāpīty arthaḥ / atra tu bālavṛddhayoḥ maricabhakṣaṇaṃ dṛṣṭāntatvena yojyam //MT_2,11.39//",
    "GSP27motik_2u:559": "āpatanti pratipadaṃ yathākālaṃ dahanti ca / duḥkhacintā naraṃ mūḍhaṃ tṛṇam agniśikhā iva //MU_2,11.40//",
    "GSP27motik_2u:560": "duḥkhadāyinyaḥ cintāḥ duḥkhacintāḥ / tāś ca bhogaviṣayāḥ jñeyāḥ //MT_2,11.40//",
    "GSP27motik_2u:561": "prājñaṃ vijñātavijñānaṃ samyagdarśinam ādhayaḥ / na dahanti vanaṃ varṣadabdam agniśikhā iva //MU_2,11.41//",
    "GSP27motik_2u:562": "prājñaṃ kathaṃbhūtam / vijñātam anubhūtam / vijñānaṃ vijñānarūpam ātmatattvaṃ yena tam / ādhayaḥ cintāḥ / vanaṃ kathambhūtam / varṣantaḥ abdāḥ meghāḥ yasya tat //MT_2,11.41//",
    "GSP27motik_2u:563": "ādhivyādhiparāvarte saṃsāramarumārute / kṣubhite 'pi na tattvajño bhajyate kalpavṛkṣavat //MU_2,11.42//",
    "GSP27motik_2u:564": "ādhivyādhyoḥ parāvartaḥ paunaḥpunyenāvṛttiḥ yasmin / tādṛśe kṣubhite bhāvābhāvākhyaḥ kṣobhayukte / na bhajyate harṣaśokavaśaṃ na yāti / saṃsāramarumārute kṣubhite satīti yojyam / kalpavṛkṣo 'pi mārute kṣubhite sati na bhajyate //MT_2,11.42//",
    "GSP27motik_2u:565": "tattvaṃ jñātum ato yatnād dhīmān eva hi dhīmatā / prāmāṇikaḥ prabuddhātmā praṣṭavyaḥ praṇayānvitaṃ //MU_2,11.43//",
    "GSP27motik_2u:566": "prāmāṇikaḥ pramāṇavaktā / prabuddhaḥ jñātaḥ / ātmā cinmātrarūpaḥ paramātmā yena / saḥ prabuddhātmā / praṇayānvitam yācñāsahitam / etadvyatiriktas tu pṛṣṭaḥ viruddham eva kiṃcid brūyād iti bhāvaḥ //MT_2,11.43//",
    "GSP27motik_2u:567": "prāmāṇikasya pṛṣṭasya vaktur uttamacetasā / yatnena vacanaṃ grāhyam aṃśukeneva kuṅkumam //MU_2,11.44//",
    "GSP27motik_2u:568": "yatnenāvadhānena //MT_2,11.44//",
    "GSP27motik_2u:569": "atattvajñam anādeyavacanaṃ vāgvidāṃ vara / yaḥ pṛcchati naraṃ tasmān nāsti mūḍhataro 'paraḥ //MU_2,11.45//",
    "GSP27motik_2u:570": "na tattvaṃ jānātīti tādṛśam / dehādāv ātmābhimāninam ity arthaḥ //MT_2,11.45//",
    "GSP27motik_2u:571": "prāmāṇikasya tajjñasya vaktuḥ pṛṣṭasya yatnataḥ / nānutiṣṭhati yo vākyaṃ nānyas tasmān narādhamaḥ //MU_2,11.46//",
    "GSP27motik_2u:572": "vākyaṃ nānutiṣṭhati taduktavākyavācyam arthaṃ na saṃpādayati //MT_2,11.46//",
    "GSP27motik_2u:573": "tajjñatātajjñate pūrvaṃ vaktur nirṇīya kāryataḥ / yaḥ karoti naraḥ praśnaṃ pṛcchakaḥ sa mahāmatiḥ //MU_2,11.47//",
    "GSP27motik_2u:574": "kāryataḥ na tu vacanamātrāt / vacanamātreṇa hi bahavaḥ brahmajñāninam ātmānam darśayanti //MT_2,11.47//",
    "GSP27motik_2u:575": "anirṇīya pravaktāraṃ bālaḥ praśnaṃ karoti yaḥ / adhamaḥ pṛcchakaḥ sa syān na mahārthasya bhājanam //MU_2,11.48//",
    "GSP27motik_2u:576": "bālaḥ bālavat mūḍhaḥ / mahārthasya mokṣākhyasya paramaprayojanasya //MT_2,11.48//",
    "GSP27motik_2u:577": "pūrvāparasamādhānakṣamabuddhāv anindite / pṛṣṭaṃ prājñena vaktavyaṃ nādhame paśudharmiṇi //MU_2,11.49//",
    "GSP27motik_2u:578": "prājñena buddhimatā guruṇā / pṛṣṭaṃ praśnaviṣayīkṛtaṃ vastu / anindite / tathā pūrvāparayoḥ pūrvāparavākyabhāgārthayoḥ / yat samādhānam anyo'nyaviruddhatāpanayanam / tatra kṣamā buddhiḥ yasya / tādṛśe praṣṭari vaktavyam / adhame ata eva paśudharmiṇi mūḍhatayā paśusadṛśe praṣṭari / na vaktavyam vyarthatvāt //MT_2,11.49//",
    "GSP27motik_2u:579": "prāmāṇikārthayogyatvaṃ pṛcchakasyāvicārya vā / yo vakti tam iha prājñāḥ prāhur mūḍhatamaṃ naram //MU_2,11.50//",
    "GSP27motik_2u:580": "pṛcchakasya mūḍhataratvāt asya mūḍhatamatvam / bahūnāṃ jātiparipraśne hi mūḍhatamaḥ / pṛcchakād api mūḍhaḥ asau kiṃ brūyād iti bhāvaḥ //MT_2,11.50//",
    "GSP27motik_2u:581": "tvam atīva guṇādhāraḥ pṛcchako raghunandana / ahaṃ ca vaktuṃ jānāmi sa ca yogo 'yam āvayoḥ //MU_2,11.51//",
    "GSP27motik_2u:582": "saḥ tava guṇādhārapṛcchakatvam mama tādṛk vaktṛtvam iti yogaḥ sadṛśasaṃbandhaḥ //MT_2,11.51//",
    "GSP27motik_2u:583": "yad ahaṃ vacmi tad yatnāt tvayā śabdārthakovida / etad vastv iti nirṇīya hṛdi kāryam akhaṇḍitaṃ //MU_2,11.52//",
    "GSP27motik_2u:584": "nirṇayasvarūpaṃ kathayati / etad iti / etat śrīvasiṣṭhoktaṃ vastu / paramārthasatyam bhavati / pūrvaṃ bhaktimātreṇaiva madvacanaṃ satyatayā grāhyaṃ / tataḥ tatsatyatā svayam eva prakaṭībhaviṣyati / anyathāraṃbhamātre eva svavikalpakṛtābhiḥ sūkṣmekṣikābhiḥ tava kiṃcid api na setsyatīti bhāvaḥ //MT_2,11.52//",
    "GSP27motik_2u:585": "nanu yadi tvaduktaṃmayi na lagati tadā kiṃ kāryam ity / atrāha",
    "GSP27motik_2u:586": "mahān asi virakto 'si tajjño 'si janatāsthitau / tvayi vastu lagaty antaḥ kuṅkumāmbu yathāṃśuke //MU_2,11.53//",
    "GSP27motik_2u:587": "yataḥ tvam mahān na tu nīcaḥ asi / nīco hi nīcatayā svalpenāpi kṣubhyati / tathā viraktaḥ saṃsārikapadārtheṣu viraktaḥ asi / anyathā hi padārthāviṣṭabuddheḥ te yogyatā na syāt / tathā janatāyāḥ sthitau racanāyāṃ / tajjñaḥ nipuṇaḥ asi / anyathā hi taddṛṣṭāntānusāreṇa proktaḥ upadeśaḥ tvayi na laget / ataḥ vastu maduktaparamārthatattvaṃ / tvayi lagati / kiṃ yathā / kuṅkumāmbu yathā / yathā tat aṃśuke lagati tathety arthaḥ //MT_2,11.53//",
    "GSP27motik_2u:588": "uktāvadhānaparamā paramārthavivecinī / viśaty arthaṃ tava prajñā jalamadhyam ivārkabhā //MU_2,11.54//",
    "GSP27motik_2u:589": "ukte madukte / yat avadhānam / tad eva paramam grāhyatvenotkṛṣṭaṃ yasyāḥ / tādṛśī / tathā paramārthasya maduktavākyāntarārthasya / vivecinī tava prajñā artham madvākyārthaṃ / viśati vartamānasamīpe vartamānā / atra dṛṣṭāntam āha / jaleti //MT_2,11.55//",
    "GSP27motik_2u:590": "yad yad vacmi tavādeyaṃ hṛdi kāryaṃ prayatnataḥ / na cet praṣṭavya evāhaṃ na tvayeha nirarthakam //MU_2,11.55//",
    "GSP27motik_2u:591": "ādeyaṃ ādānārham tat tad ity adhyāhāryam //MT_2,11.55//",
    "GSP27motik_2u:592": "nanu tvadvākyahṛtkaraṇe kaḥ prayāsaḥ asti yenaivaṃ bravīṣīty / atrāha",
    "GSP27motik_2u:593": "mano hi capalaṃ rāma saṃsāravanamarkaṭam / saṃrodhya hṛdi yatnena śrotavyā paramārthagīḥ //MU_2,11.56//",
    "GSP27motik_2u:594": "hi yasmāt / manonirodhe 'vaśyaṃ prayāsaḥ / taṃ vinā ca madvākyahṛtkaraṇaṃ na saṃbhavati / ato 'sty eva madvākyahṛtkaraṇe prayāsa iti bhāvaḥ //MT_2,11.56//",
    "GSP27motik_2u:595": "nanu svakīyaṃ bāndhavajanaṃ tyaktvā kathaṃ tvadvākyamātraparo bhaveyam ity / atrāha",
    "GSP27motik_2u:596": "avivekinam ajñānam asajjanaratiṃ janam / ciraṃ dūrataraṃ kṛtvā pūjanīyā hi sādhavaḥ //MU_2,11.57//",
    "GSP27motik_2u:597": "avidyamānam jñānaṃ yasya tam ajñānam / asajjanebhyaḥ viratiḥ sajjaneṣu ratiś ca prathamaṃ mokṣasādhanam iti bhāvaḥ //MT_2,11.57//",
    "GSP27motik_2u:598": "nanu sādhupūjanena mama kiṃ setsyatīty / atrāha",
    "GSP27motik_2u:599": "nityaṃ sajjanasaṃparkād viveka upajāyate / vivekapādapasyaite bhogamokṣau phale smṛte //MU_2,11.58//",
    "GSP27motik_2u:600": "spaṣṭam //MT_2,11.58//",
    "GSP27motik_2u:601": "kathaṃ vivekasyedṛśaḥ prabhāvo 'stīty / atrāha",
    "GSP27motik_2u:602": "mokṣadvāre dvārapālāś catvāraḥ parikīrtitāḥ / śamo vicāraḥ saṃtoṣaś caturthaḥ sādhusaṃgamaḥ //MU_2,11.59//",
    "GSP27motik_2u:603": "etaiḥ vyastaiḥ samastair vā vinā na kaścin mokṣaṃ prāpnotīti vivekasya mokṣasādhakatvam astīti bhāvaḥ //MT_2,11.59//",
    "GSP27motik_2u:604": "ete sevyāḥ prayatnena catvāro dvau trayo 'thavā / dvāram udghāṭayanty ete mokṣarājagṛhe balāt //MU_2,11.60//",
    "GSP27motik_2u:605": "spaṣṭam //MT_2,11.60//",
    "GSP27motik_2u:606": "ekaṃ vā sarvayatnena prāṇāṃs tyaktvā samāśrayet / etasmin vaśage yānti catvāro 'pi vaśaṃ yataḥ //MU_2,11.61//",
    "GSP27motik_2u:607": "etasmin ekasmin / ekaś cātrottaraślokānurodhena vivekī jñeyaḥ //MT_2,11.61//",
    "GSP27motik_2u:608": "nanu katham ekenaiva kāryaṃ setsyatīty / atrāha",
    "GSP27motik_2u:609": "saviveko hi śāstrasya jñānasya tapaso dyuteḥ / bhājanaṃ bhūṣaṇākāro bhāskaras tejasām iva //MU_2,11.62//",
    "GSP27motik_2u:610": "bhūṣaṇabhūtaḥ ākāraḥ yasya / tādṛśaḥ //MT_2,11.62//",
    "GSP27motik_2u:611": "vivekaparipanthinaḥ prajñāmāndyasyānarthotpādakatvaṃ kathayati",
    "GSP27motik_2u:612": "ghanatām upayātaṃ hi prajñāmāndyam acetasāṃ / yāti sthāvaratām ambu jāḍyāt pāṣāṇatām iva //MU_2,11.63//",
    "GSP27motik_2u:613": "prajñāmāndyam ghanatām upayātaṃ sat / sthāvaratām yāti iti saṃbaddhaḥ //MT_2,11.63//",
    "GSP27motik_2u:614": "nanu yady ahaṃ prajñāmāndyena vivekayogyo na syāṃ tarhi kiṃ kāryam ity / atrāha",
    "GSP27motik_2u:615": "tvaṃ tu rāghava saujanyaguṇaśāstrārthadṛṣṭibhiḥ / vikāsitāntaḥkaraṇaḥ sthitaḥ padma ivodaye //MU_2,11.64//",
    "GSP27motik_2u:616": "imāṃ jñānadṛśaṃ śrotum avaboddhuṃ ca sanmate / arhasy uddhṛtakarṇasthajantur vīṇādhvaniṃ yathā //MU_2,11.65//",
    "GSP27motik_2u:617": "sujanasya bhāvaḥ saujanyam / tadyuktāḥ guṇāḥ saujanyaguṇāḥ / te ca śāstrārthadṛṣṭayaś ca / tābhiḥ vikāsitaṃ prajñāmāndyarahitam antaḥkaraṇaṃ yasya saḥ / tathā uddhṛtaṃ niṣkāsitaṃ / karṇasthaṃ jantumalaṃ yasya saḥ / tādṛśaḥ / ato vivekayogya evāsīti bhāvaḥ //MT_2,11.64-65//",
    "GSP27motik_2u:618": "nanu katham etad ity / atrāha",
    "GSP27motik_2u:619": "vairāgyābhyāsayogena samasaujanyasaṃpadā / tat padaṃ prāpyate rāma yatra nāśo na vidyate //MU_2,11.66//",
    "GSP27motik_2u:620": "abhyāsaḥ sacchāstrābhyāsaḥ / tat padam vivekākhyaṃ sthānam //MT_2,11.66//",
    "GSP27motik_2u:621": "atyantamukhyabhūtasya vivekasya vardhanopāyam āha",
    "GSP27motik_2u:622": "śāstraiḥ sajjanasaṃparkapūrvakais sutapodamaiḥ / ādau saṃsāramuktyarthaṃ prajñām evābhivardhayet //MU_2,11.67//",
    "GSP27motik_2u:623": "tapaḥ bāhyendriyāṇāṃ nigrahaḥ / damaḥ āntarāṇāṃ //MT_2,11.67//",
    "GSP27motik_2u:624": "saṃsāraviṣavṛkṣo 'grasekam āspadam āpadām /",
    "GSP27motik_2u:625": "añjanaṃ mohayāminyā maurkhyaṃ yatnena nāśayet //MT_2,11.68//",
    "GSP27motik_2u:626": "mohaḥ viparyāsaḥ / añjanena hi māntrikāḥ divāpi yāminīṃ prakaṭayanti ity añjanam ity uktam //MT_2,11.68//",
    "GSP27motik_2u:627": "nanu mama maurkhyaṃ kathaṃ naśyatīty / atrāha",
    "GSP27motik_2u:628": "etad eva ca maurkhyasya paramaṃ viddhi nāśanam / yad idaṃ prekṣyate śāstraṃ kiṃcitsaṃskṛtayā dhiyā //MU_2,11.69//",
    "GSP27motik_2u:629": "nāśanam nāśakaraṇam / kiṃcitsaṃskṛtayā kiṃcitpadapadārthajñānamātreṇa / na tu kṣobhotpādakena mahatā vyākaraṇajālajñānena / saṃskṛtayā saṃskārayuktayā //MT_2,11.69//",
    "GSP27motik_2u:630": "durāśāsarpagatena maurkhyena hṛdi valgatā / cetaḥ saṃkocam āyāti carmāgnāv iva yojitam //MU_2,11.70//",
    "GSP27motik_2u:631": "durāśāḥ bhogāśāḥ eva sarpāḥ / tāsāṃ gatena / maurkhyād eva durāśā niryāntīti bhāvaḥ / saṃkocam cidvimarśākhyavikāsarāhityam //MT_2,11.70//",
    "GSP27motik_2u:632": "prājñe yathārthabhūteyaṃ vastudṛṣṭiḥ prasīdati / dṛg ivendau nirambhodasakalāmalamaṇḍale //MU_2,11.71//",
    "GSP27motik_2u:633": "iyaṃ mayā vakṣyamāṇā / vastudṛṣṭiḥ paramārthadṛṣṭiḥ / prasīdati prasannā bhavati / tasmin naiva viśrāntiṃ bhajatīti bhāvaḥ //MT_2,11.71//",
    "GSP27motik_2u:634": "pūrvāparavicārārthacārucāturyaśālinī / savikāsā matir yasya sa pumān iti kathyate //MU_2,11.72//",
    "GSP27motik_2u:635": "pūrvāparavicāraviṣayīkṛtaḥ arthaḥ pūrvāparavicārārthaḥ / tatra yat cārucāturyaṃ / tena śālinī //MT_2,11.72//",
    "GSP27motik_2u:636": "tvam apīdṛśo 'sīti sargāntaślokena kathayati",
    "GSP27motik_2u:637": "vikasitena sitena manomuṣā varavicāraṇaśītalarociṣā /",
    "GSP27motik_2u:638": "guṇavatā hṛdayena virājase tvam amalena nabhaḥ śaśinā yathā //MU_2,11.73//",
    "GSP27motik_2u:639": "vikasitena vivekākhyavikāsayuktena / sitena malarāhitena / manomuṣā manohāriṇā / varavicāraṇam eva śītalā ruk yasya / tādṛśena guṇavatā maitryādiguṇayuktena hṛdayena / tvaṃ virājase / kiṃ yathā / nabho yathā / yathā tat amalena nīhārādimalādūṣitena / śaśinā virājate tathety arthaḥ / iti śivam //MT_2,11.73//",
    "GSP27motik_2u:640": "iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuvyavahāraprakaraṇe ekādaśaḥ sargaḥ // 2,11 //",
    "GSP27motik_2u:641": "śrīrāmasya buddhisamādhānāya punar api śrīrāme samyakpraṣṭṛtvaṃ svasmiṃś ca samyagvaktṛtvaṃ kathayati",
    "GSP27motik_2u:642": "paripūrṇamanā mānyaḥ praṣṭuṃ jānāsi rāghava / vetsi coktaṃ ca tenāhaṃ pravṛtto vaktum ādarāt //MU_2,12.1//",
    "GSP27motik_2u:643": "he rāghava / paripūrṇam bhogāśārāhityena tṛptaṃ / manaḥ yasya / tādṛśaḥ / ata eva mānyaḥ tvam / praṣṭuṃ jānāsi / uktaṃ maduktaṃ / vetsi ca / tenāhaṃ tava vaktum ādarāt pravṛttaḥ / anyathā na brūyām iti bhāvaḥ //MT_2,12.1//",
    "GSP27motik_2u:644": "rajastamobhyāṃ rahitāṃ śuddhasattvānupātinīm / matim ātmani saṃsthāpya jñānaṃ śrotuṃ sthiro bhava //MU_2,12.2//",
    "GSP27motik_2u:645": "ātmani na tu bāhyavastuṣu / saṃsthāpya samyak sthāpayitvā //MT_2,12.2//",
    "GSP27motik_2u:646": "vidyate tvayi sarvaiva pṛcchakasya guṇāvalī / vaktur guṇālī ca mayi ratnaśrīr jaladhau yathā //MU_2,12.3//",
    "GSP27motik_2u:647": "spaṣṭam //MT_2,12.3//",
    "GSP27motik_2u:648": "āttavān asi vairāgyaṃ vivekāt saṅgajaṃ muneḥ /",
    "GSP27motik_2u:649": "candrakānta ivārdratvaṃ lagnacandrakarotkaraḥ //MT_2,12.4//",
    "GSP27motik_2u:650": "āttavān gṛhītavān / asi tvam //MT_2,12.4//",
    "GSP27motik_2u:651": "ciram ā śaiśavād eva tavābhyāso 'sti sadguṇaiḥ / śuddhaḥ śuddhasya dīrghaiś ca padmasyevātisaṃtataiḥ //MU_2,12.5//",
    "GSP27motik_2u:652": "guṇaiḥ vairāgyādibhiḥ / tantubhiś ca / atisaṃtataiḥ atiśayenāvicchinnaiḥ //MT_2,12.5//",
    "GSP27motik_2u:653": "phalitam āha",
    "GSP27motik_2u:654": "ataḥ śṛṇu kathāṃ vakṣye tvam evāsyā hi bhājanam / na hi candraṃ vinā śuddhā savikāsā kumudvatī //MU_2,12.6//",
    "GSP27motik_2u:655": "kathāṃ brahmoktāṃ svataḥsphuritāṃ vā mokṣakathāṃ / itaḥ paraṃ brahmoktam evopadeśaṃ śrīvasiṣṭhaḥ śrīrāmāya karotīti jñeyam //MT_2,12.6//",
    "GSP27motik_2u:656": "brahmoktāṃ mokṣakathāṃ prastauti",
    "GSP27motik_2u:657": "ye kecana samārambhā yāś ca kāścana dṛṣṭayaḥ / te ca tāś ca pade dṛṣṭe niḥśeṣaṃ yānti vai śamam //MU_2,12.7//",
    "GSP27motik_2u:658": "pade cinmātrākhye / dṛṣṭe svātmatayā anubhūte / vai niścaye / śamam śāntim //MT_2,12.7//",
    "GSP27motik_2u:659": "nanu etā dṛṣṭayaḥ adya tāvat kasyacic chāntiṃ gatā adya vā nety / atrāha",
    "GSP27motik_2u:660": "yadi vijñānaviśrāntir na bhaved bhavyacetasaḥ / tad asyāṃ saṃsṛtau sādhuś cintāṃ soḍhuṃ saheta kaḥ //MU_2,12.8//",
    "GSP27motik_2u:661": "bhavyacetasaḥ sādhoḥ / yadi vijñānaviśrāntiḥ vijñāne vijñānasvarūpe ātmani / viśrāntiḥ saṃsāradṛṣṭināśadvāreṇa viśrāmaḥ / na bhavet / tat tadā / asyāṃ etādṛgduḥkharūpāyāṃ / saṃsṛtau saṃsāre / kaḥ sādhuḥ cintāṃ viśrāmānāsādanāvyabhicāriṇīṃ saṃsāracintāṃ saheta / na ko 'pīty arthaḥ / asmadādivad iti śeṣaḥ / viśrāmāsādanena tasya cintā eva nāsti yenāsau iha tiṣṭhatīti bhāvaḥ //MT_2,12.8//",
    "GSP27motik_2u:662": "nanu bhavyasya cintā kutra gacchatīty / āha",
    "GSP27motik_2u:663": "paraprāptyā vilīyante sarvā mananavṛttayaḥ / kalpāntārkagaṇāsaṅgāt kulaśailaśilā ivā //MU_2,12.9//",
    "GSP27motik_2u:664": "parasya paramātmanaḥ prāptyā / sarvāḥ mananavṛttayaḥ manomananavyāpārāḥ cintā iti yāvat / bhavyasya vilīyante / atra dṛṣṭāntam āha / kalpānteti //MT_2,12.9//",
    "GSP27motik_2u:665": "duḥsahā rāma saṃsāraviṣāveśaviṣūcikā / yogagāruḍamantreṇa pāvanena praśāmyati //MU_2,12.10//",
    "GSP27motik_2u:666": "saṃsāra eva viṣāveśakṛtā viṣūcikā viṣūcikākhyo rogaviśeṣaḥ / sā saṃsāraviṣāveśaviṣūcikā / gāruḍamantreṇa hi viṣāveśaḥ naśyati //MT_2,12.10//",
    "GSP27motik_2u:667": "saḥ yogaḥ kathaṃ prāpyata ity apekṣāyāṃ gadyena kathayati",
    "GSP27motik_2u:668": "sa ca yogaḥ sujanena saha śāstrārthavicārāt / paramārthajñānamayo labhyata eva //MU_2,12.11//",
    "GSP27motik_2u:669": "labhyata evetyantaṃ / ṭīkā / saḥ mananavṛttivilayahetuḥ yogaḥ sujanena saha śāstrārthavicārāt labhyata eva / na tu na labhyate / saḥ kathaṃbhūtaḥ / paramārthasya cinmātratattvasya / yat jñānaṃ tanmayaḥ / na tu prāṇarodhanādirūpaḥ //MT_2,12.11//",
    "GSP27motik_2u:670": "nanu yadi vicāreṇāpi na kiṃcit setsyati tarhi kiṃ kāryam ity / atrāha",
    "GSP27motik_2u:671": "avaśyam iha hi vicāre kṛte sakaladuḥkhakṣayo bhavatīti mantavyam //MU_2,12.12//",
    "GSP27motik_2u:672": "mantavyam ityantaṃ / spaṣṭam //MT_2,12.12//",
    "GSP27motik_2u:673": "phalitaṃ kathayati",
    "GSP27motik_2u:674": "nāto vicāradṛṣṭayo 'vahelayā draṣṭavyāḥ / vicāravaśataḥ puruṣeṇa sakalam idam ādhipañjaraṃ sarpeṇa tvacam iva paripakvāṃ parityajya vigatajvareṇa śītalāntaḥkaraṇena vinoda iva jagad akhilam ālokyate samyagdarśanavatā //MU_2,12.13//",
    "GSP27motik_2u:675": "samyagdarśanavatetyantaṃ / ṭīkā / yataḥ paramārthatattvaṃ vicārād eva labhyate ataḥ vicāradṛṣṭayaḥ vicārākhyāḥ dṛṣṭayaḥ / avahelayā anādareṇa / na draṣṭavyāḥ / nanu kiṃ vicāreṇa setsyatīty / atrāha / vicāreti / vicāravaśataḥ samyagdarśanavatā samyagdarśanayuktena satā puruṣeṇa / akhilam bāhyam ābhyantaraṃ ca sarvaṃ / jagat vinoda iva krīḍā ivālokyate / tadbhāvābhāvaprayuktaharṣaśokarahitatvāt / puruṣeṇa kathaṃbhūtena / sakalam idam anubhūyamānam / ādhipañjaram vikalpākhyaṃ pañjaram / sarpeṇa paripakvāṃ tvacam iva parityajya vigatajvareṇa tāparahitenāta eva śītalāntaḥkaraṇena //MT_2,12.13//",
    "GSP27motik_2u:676": "nanv asamyagdarśanavattvasya ko doṣo yena vicārāt samyagdarśanavattvam āśrīyate ity / atrāha",
    "GSP27motik_2u:677": "asamyagdarśanavato hi paraṃ duḥkham idaṃ / viṣamo hy atitarāṃ saṃsārarogo bhogīva daśati / asir iva cchinatti / śara iva vedhayati / rajjur iva veṣṭayati / pāvaka iva dahati / rātrir ivāndhayati / aśaṅkitaparipātitaparuṣapāṣāṇa iva vivaśīkaroti / harati prajñāṃ / nāśayati sthitim / pātayati mohāndhakūpe / tṛṣṇayā jarjarīkaroti / na tad asti kiṃcid duḥkhaṃ saṃsārī yan na prāpnoti //MU_2,12.14//",
    "GSP27motik_2u:678": "prāpnotītyantaṃ / ṭīkā / param agrakoṭiṃ yātam / nanu kena kṛtaṃ duḥkham asyāsamyagdarśanavataḥ syād ity / atrāha / viṣama iti / vedhayati tāḍayati / viśeṣeṇa kathanam aśakyaṃ jñātvā sāmānyena kathayati / na tad iti / saṃsārī saṃsārayuktaḥ / ataḥ saṃsārakṛtam evehāsamyagdarśanavato duḥkham astīti bhāvaḥ //MT_2,12.14//",
    "GSP27motik_2u:679": "nanu viṣayarūpo 'yaṃ saṃsāra evam eva bhavati / kim asmākaṃ karotīty / atrāha",
    "GSP27motik_2u:680": "duranteyaṃ kila viṣayaviṣamaviṣaviṣūcikā / yadi na cikitsyate tad atitarāṃ narakanagaranikaraphalānubandhinī tat tat karoti / yatra śitāsiśatapāta utpalatāḍanam / agnidāho himāvaseko / 'ṅgavikartanaṃ candanacakrakaracanā / ghūrṇadvātāntaḥ paripeṣo 'ṅgaparimālanam / anavaratānalajvālāvicalitacāmaranārācanikaranipāto nidāghavinodanadhārāgṛhaśīkaravarṣaṇam / śiraśchedaḥ sukhanidrā / mūkīkaraṇaṃ pāṭavamudrā mahān upacayaḥ //MU_2,12.15//",
    "GSP27motik_2u:681": "mahān upacaya ityantaṃ / ṭīkā / durantā nāśayitum aśakyā / viṣayāḥ saṃsārikāḥ bhogāḥ / te eva viṣamaviṣaviṣūcikā / sā yadi na cikitsyate / tat tadā / atitarām narakanagarāṇāṃ yaḥ nikaraḥ samūhaḥ / sa eva phalaṃ / tasya anubandhaḥ pravāhena pravartanaṃ / saḥ asyām astīti tādṛśī satī sā / tat tat tādṛśaṃ tādṛśaṃ duḥkhaṃ karoti / tat kim ity apekṣāyām āha / yatreti / yatra yasmin duḥkhe sati / yadduḥkham apekṣyeti yāvat / ghūrṇan sphuran yaḥ vātaḥ / tasyāntaḥ madhye / paripeṣaḥ cūrṇībhāvaḥ / aṅgaparimālanam aṅgakomalatāpādakaṃ mardanaṃ bhavati / vātamadhye cūrṇībhāvād api tatkaṣṭataram iti bhāvaḥ / anavaratāḥ yāḥ analajvālāḥ / tā eva vicalitacāmarāṇi yasmin / tādṛśaḥ yaḥ nārācanikaraḥ / tasya nipātaḥ / nidāghasya arthāt nidāghakṛtatāpasya / vinodanārthaṃ dūrīkaraṇārthaṃ yāni dhārāgṛhāṇi / teṣāṃ ye śīkarāḥ / teṣāṃ varṣaṇaṃ bhavati / pāṭavamudrāḥ pāṭavasya cāturyasya / mudrā saṃkocaḥ / kṛśateti yāvat / mahān upacayaḥ vṛddhiḥ bhavati //MT_2,12.15//",
    "GSP27motik_2u:682": "phalitaṃ kathayati",
    "GSP27motik_2u:683": "tad evaṃvidhe kaṣṭaceṣṭāsahasradāruṇe saṃsāracapalayantre 'smin rāghava nāvahelā kartavyā / avaśyam idaṃ hi vicāraṇīyam //MU_2,12.16//",
    "GSP27motik_2u:684": "vicāraṇīyam ityantaṃ / ṭīkā / tat tato hetoḥ / he rāghava / evaṃvidhe pūrvoktamahākaṭhinaduḥkhadāyini / ata eva kaṣṭaceṣṭāsahasradāruṇe asmin anubhūyamāne / saṃsāra eva capalayantram tasmin / avahelā kiṃ mamāyaṃ karotīti anādaraḥ / na kartavyā / punaḥ kiṃ kāryam ity / atrāhāvaśyam iti / paṇḍitaiḥ avaśyam idam ayaṃ saṃsāraḥ / vicāraṇīyam / kim ayam / idam iti vicāraviṣayatāṃ nayet //MT_2,12.16//",
    "GSP27motik_2u:685": "anyat kiṃ karaṇīyam ity / atrāha",
    "GSP27motik_2u:686": "evaṃ cāvaboddhavyam yathā kilāsti vicārāc chreyo'vāptir iti //MU_2,12.17//",
    "GSP27motik_2u:687": "itītyantaṃ / ṭīkā / puruṣeṇaivaṃ ca boddhavyam niśceyam / evaṃ kathaṃ / yathā kila niścaye / vicārāt śreyo'vāptiḥ mokṣaprāptir astīti //MT_2,12.17//",
    "GSP27motik_2u:688": "nanv ayaṃ vivekaḥ kasyacid asty athavā nety / atrāha",
    "GSP27motik_2u:689": "anyac ca raghukulendo / yadi naite mahānto munayo maharṣayaś ca viprāś ca rājānaś ca jñānakavacenāvaguṇṭhitaśarīrās tat katham aduḥkhakṣamā api duḥkhamayīṃ tamovṛttipūrvakasaṃsārakadarthanām anubhavantaḥ satatam eva muditamanasas tiṣṭhanti //MU_2,12.18//",
    "GSP27motik_2u:690": "tiṣṭhantītyantaṃ / ṭīkā / he raghukulendo / aham anyac ca / bravīmīti śeṣaḥ / yadi ete puraḥsthāḥ / mahāntaḥ munayaḥ maharṣayaś ca viprāś ca rājānaś ca jñānakavacena vivekākhyakavacenāvaguṇṭhitāni valitāni / śarīrāṇi yeṣāṃ te / tādṛśāḥ jñānayuktā iti yāvat / na bhavanti / tat tadā / ete munyādayaḥ aduḥkhakṣamāḥ api katham duḥkhamayīṃ / tathā tamovṛttipūrvikā tamovṛttikāraṇā / yā saṃsārakadarthanā saṃsārakleśaḥ / tām anubhavantaḥ / satatam eva na tu abhimataprāptyā kadācid eva / muditamanasaḥ tiṣṭhanti / ataḥ asty evaiṣāṃ viveka iti bhāvaḥ //MT_2,12.18//",
    "GSP27motik_2u:691": "gadyāṃśayuktena padyenātra hetuṃ kathayati",
    "GSP27motik_2u:692": "iha hi vikautukā vigatavikalpaviplavā yathā sthitā hariharapadmajādayaḥ / narottamāḥ samadhigatātmadīpakās tathā sthitā jagati vibuddhabuddhayaḥ //MU_2,12.19//",
    "GSP27motik_2u:693": "padyāntaṃ / ṭīkā / hi yasmāt / iha jagati / narottamāḥ narebhyaḥ samastamanuṣyebhyaḥ teṣāṃ madhye vā uttamāḥ śreṣṭhāḥ / tathā samadhigataḥ vivekavibhavena samyag anubhūtaḥ / ātmā eva paramātmā eva / dīpaḥ yaiḥ te / tādṛśāḥ vibuddhabuddhayaḥ vivekayuktabuddhayaḥ pūrvoktāḥ munyādayaḥ / tathā tiṣṭhanti / tathā katham ity apekṣāyām āha / vikautukā iti / vikautukāḥ viṣayākāṅkṣārahitāḥ / ādiśabdenendrādīnāṃ grahaṇam //MT_2,12.19//",
    "GSP27motik_2u:694": "phalitaṃ kathayati",
    "GSP27motik_2u:695": "tathā ca parikṣīṇe mohe galati ca ghane 'jñānajalade parijñāte tattve samadhigata ātmany abhimate / vicāryāryaiḥ sārdhaṃ galitavapuṣor vai sadasator dhiyā dṛṣṭe tattve ramaṇam aṭanaṃ jāgatam idam //MU_2,12.20//",
    "GSP27motik_2u:696": "padyāntaṃ / ṭīkā / tathā ca sati / vai niścaye / āryaiḥ sadbhiḥ sārdham / vicārya saṃsāram ātmatattvaṃ ca vicārya / mohe ajñānakārye sāvadhānatve parigalite sati / tataḥ ghane nibiḍe / ajñānajalade ajñānam eva ca / galati sati / tataḥ sadasatoḥ sadasadbuddhiviṣayībhūtayoḥ arthayoḥ / sadasadbuddhiparigalanena galitavapuṣoḥ satoḥ / tataḥ abhimate paramopādeye / ātmani tattve jīvākhye tattve / parijñāte dehādivyatiriktatayā samyak niścite sati / na kevalaṃ parijñāte kiṃ tu samadhigate dehādityāgena svātmatayā samyag anubhūte sati / tataḥ tattve jīvādisākṣitayā sthite śuddhacinmātratattve / dhiyā galanonmukhayā buddhyā / dṛṣṭe jīvasattāpradatvena dṛṣṭe sati / idam kriyamāṇam / jāgataṃ jagatsaṃbandhi / aṭanam śarīrayātrānimittaṃ vyavaharaṇam / ramaṇam krīḍā bhavati / padārthaniṣṭabhāvābhāvakṛtaharṣaśokasparśakāritvābhāvād iti bhāvaḥ //MT_2,12.20//",
    "GSP27motik_2u:697": "anyac ca kathayāmīty āha",
    "GSP27motik_2u:698": "anyac ca rāghava prasanne cittattve hṛdi savibhave valgati pare samābhogībhūtāsv akhilakalanādṛṣṭiṣu puraḥ / śamaṃ yāntīṣv antaḥkaraṇaghaṭanāsv āhitarasaṃ dhiyā dṛṣṭe tattve ramaṇam aṭanaṃ jāgatam idam //MU_2,12.21//",
    "GSP27motik_2u:699": "padyāntaṃ / ṭīkā / he rāghavāham anyac ca bravīmi / kiṃ bravīṣīty / atrāha / prasanne iti / pare uttīrṇe / cittattve śuddhacinmātrākhye tattve / prasanne svaprakāśanaparatayā prasādonmukhe sati / ata eva tasmin pare cittattve savibhave śaktisahite / hṛdi sattvabhāvena sthite / hṛdi valgati sphurati sati / vimarśaviṣayatām āyāte satīti yāvat / tataḥ akhilakalanādṛṣṭiṣu samastajīvādikalanārūpāsu dṛṣṭiṣu / samābhogībhūtāsu satīṣu / vyāpakacinmātrasvarūpatāsādanena vistārarahitāsv api vistārayuktāsu saṃpannāsu satīṣu / tataḥ antaḥkaraṇaghaṭanāsu antaḥkaraṇaracanāsu / āhitarasaṃ svecchayā / śamaṃ cinmātrasvarūpe layaṃ / puraḥ agre yāntīṣu / tataś ca dhiyā galanonmukhayā buddhyā / tattve śuddhacinmātrākhye tattve / dṛṣṭe ātmatayānubhūte sati / idaṃ jāgatam aṭanaṃ ramaṇaṃ bhavati //MT_2,12.21//",
    "GSP27motik_2u:700": "punar api pūrvābhiprāyeṇaivāha",
    "GSP27motik_2u:701": "anyac ca rathaḥ sphāro dehas turagaracanā cendriyagatiḥ parispando vātād aham akalitānantaviṣamaḥ / paro vārvā dehī jagati viharāmīty anaghayā dhiyā dṛṣṭe tattve ramaṇam aṭanaṃ jāgatam idaṃ //MU_2,12.22//",
    "GSP27motik_2u:702": "sargāntaślokaṃ tāvat / ṭīkā / dehaḥ sthūladehaḥ / sphāraḥ sarvatra sphuraṇaśīlaḥ / rathaḥ bhavati / indriyagatiḥ indriyaracanā turagaracanā bhavati / heyopādeyarūpādiprāptiparihārārthaṃ darśanādidvāreṇa deharathacālakatvāt / parispandaḥ turagaracanābhūtānāṃ indriyagatīnāṃ ceṣṭā dehaṃ prati preraṇasāmarthyaṃ vātāt bhavati / vātena hi indriyāṇi darśanādikriyābhāñji santi dehaṃ cālayanti / vā pakṣāntare / dehī dehābhimānī jīvaḥ / arvā turagaḥ bhavati / paryantataḥ tasyaiva dehacālakatvāt / puraḥ dehādibhyaḥ uttīrṇaśuddhacinmātrarūpaḥ aham jagati viharāmi vihāraṃ karomi / ahaṃ kathaṃbhūtaḥ / akalitāni svātmatvaniścayena duḥkhadatvenāniścitāni / anantāni viṣamāni sukhaduḥkharūpāḥ saṃkaṭāḥ yena / tādṛśaḥ / rājā hi rathādibhyaḥ paraḥ san akalitānantanimnonnataś ca bhavati / iti anena niścayena / anaghayā svasmin baddhatvajñānādidoṣarahitayā / dhiyā galanonmukhayā buddhyā / tattve proktasvarūpe tattve / dṛṣṭe sati / idam jāgatam aṭanaṃ ramaṇaṃ bhavati / iti śivam //MT_2,12.22//",
    "GSP27motik_2u:703": "iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe dvādaśaḥ sargaḥ // 2,12 //",
    "GSP27motik_2u:704": "oṃ pūrvoktāṃ dṛṣṭim anūdya tadavaṣṭaṃbhena subuddhīnāṃ vicaraṇaṃ kathayati",
    "GSP27motik_2u:705": "etāṃ dṛṣṭim avaṣṭabhya puṣṭātmānaḥ subuddhayaḥ / vicaranty asamunnaddhā mahānto 'bhyuditā iva //MU_2,13.1//",
    "GSP27motik_2u:706": "etāṃ pūrvasargoktām / avaṣṭabhya satataṃ vimarṣaviṣayaṃ kṛtvā / puṣṭātmānaḥ / puṣṭaḥ atyantābhivyaktiyogyatāṃ gataḥ / ātmā śuddhacinmātrākhya ātmā yeṣāṃ te / tādṛśāḥ asamunnaddhāḥ darparahitāḥ / abhyuditāḥ iva prāptarājyā iva //MT_2,13.1//",
    "GSP27motik_2u:707": "na śocanti na yācante na vāñchanti śubhāśubham / sarvam eva ca kurvanti kurvanti na ca kiṃcana //MU_2,13.2//",
    "GSP27motik_2u:708": "sarvam eva pravāhāgataṃ sarvam eva / kurvanti kartavyam iti niścayena kurvanti / kiṃcana na kurvanti svasmin kartṛtvābhimānābhāvāt //MT_2,13.2//",
    "GSP27motik_2u:709": "svastham evāvatiṣṭhanti svasthaṃ kurvanti yānti ca / heyopādeyatāpakṣarahitāḥ svātmani sthitāḥ //MU_2,13.3//",
    "GSP27motik_2u:710": "svastham ity ubhayatra kriyāviśeṣaṇaṃ niścitam ity arthaḥ / heyopādeyatāpakṣarahitāḥ upekṣāpakṣe sthitā ity arthaḥ //MT_2,13.3//",
    "GSP27motik_2u:711": "āyānti ca na cāyānti vanaṃ yānti na yānti ca / na kurvanty api kurvanti na vadanti vadanti ca //MU_2,13.4//",
    "GSP27motik_2u:712": "atra sarvatrāpi kriyākaraṇaṃ jīvanmuktatayāśritadehādidvāreṇa jñeyam / akaraṇaṃ tv aśuddhacinmātratvadvāreṇety alam //MT_2,13.4//",
    "GSP27motik_2u:713": "ye kecana samārambhā yāś ca kāścana dṛṣṭayaḥ / heyādeyadṛśo yās tāḥ kṣīyante 'dhigate pade //MU_2,13.5//",
    "GSP27motik_2u:714": "kṣīyante līyante / parapadarūpatayaiva sphuranti iti yāvat //MT_2,13.5//",
    "GSP27motik_2u:715": "parityaktasamastehaṃ mano madhuravṛttimat / sarvataḥ sukham abhyeti candrabimba iva sthitam //MU_2,13.6//",
    "GSP27motik_2u:716": "madhuravṛttimat maitrīyuktam //MT_2,13.6//",
    "GSP27motik_2u:717": "api nirmananārambham apy astākhilakautukam / ātmany eva na māty antar indāv iva rasāyanam //MU_2,13.7//",
    "GSP27motik_2u:718": "ātmany eva na māti na prabhavati / atyantānandamayatvād iti bhāvaḥ / mananārambharahitasya kautukarahitasya ca ānandena svātmani amānaṃ na yuktam iti lokaprasiddhir apiśabdābhiprāyaḥ / rasāyanam amṛtam //MT_2,13.7//",
    "GSP27motik_2u:719": "na karotīndrajālāni nānudhāvati vāsanām / bālacāpalam utsṛjya pūrṇam eva virājate //MU_2,13.8//",
    "GSP27motik_2u:720": "indrajālāni mantrādiprabhāvena siddhāni ākāśagamanādīni / vāsanām nānudhāvati api tu tato nivṛttim eva karoti / bālavat cāpalam bālacāpalam utsṛjya / pūrṇam tṛptisahitaṃ yathā bhavati / tathā virājate //MT_2,13.8//",
    "GSP27motik_2u:721": "ātmatattvāvalokanasyaiva pūrvoktāsu vṛttiṣu kāraṇatvaṃ gadyena kathayati  evaṃvidhā hi vṛttaya ātmatattvāvalokanāl labhyante / nānyatas / tasmād vicāreṇātmaivānveṣṭavya upāsanīyo jñātavyo yāvajjīvaṃ puruṣena netarad iti //MU_2,13.9//",
    "GSP27motik_2u:722": "itītyantaṃ / ṭīkā / hi yasmāt / evaṃvidhāḥ pūrvoktāḥ / vṛttayaḥ vyāpārāḥ / ātmatattvasya paramātmasvarūpasya / yad avalokanaṃ / tasmād eva / puruṣeṇa labhyante / nānyataḥ / tasmād puruṣeṇa yāvajjīvaṃ vicāreṇātmaivānveṣṭavyaḥ / kiṃrūpo 'sāv iti vimarśanīyaḥ / tataḥ upāsanīyaḥ / upāsanaṃ cātra avicchinnapravāheṇānusandhānaviṣayīkaraṇam eva jñeyam / tataḥ jñātavyaḥ / sthūladehādivyatirekena sthūladehavat niḥsaṃśayam ātmatattvena jñātavyaḥ / itarat sthūladehādi / na jñātavyam / itiśabdaḥ gadyasamāptau //MT_2,13.9//",
    "GSP27motik_2u:723": "nanv ātmāvalokanaṃ kartavyatvena tvayā pratipāditaṃ / tadavalokanaṃ kathaṃ setsyatīty / atra padyenāha",
    "GSP27motik_2u:724": "svānubhūteḥ suśāstrasya guroś caivaikavākyatā / yatrābhyāsena tenātmā santatenāvalokyate //MU_2,13.10//",
    "GSP27motik_2u:725": "svā nijā / yā anubhūtiḥ / tasyāḥ / suśāstrasya śobhanaśāstrasya / guroḥ sadguroś / ca iti trayasya / yatra yasmin abhyāse / ekavākyatā arthāt melanaṃ syāt / santatenāvicchinnena / tenābhyāsena karaṇena / puruṣeṇa kartrā / ātmāvalokyate //MT_2,13.10//",
    "GSP27motik_2u:726": "avahelitaśāstrārthair avajñātamahājanaiḥ / kaṣṭām apy āpadaṃ prāpto na mūḍhaiḥ samatām iyāt //MU_2,13.11//",
    "GSP27motik_2u:727": "svasthas tu katham iyād ity apiśabdābhiprāyaḥ //MT_2,13.11//",
    "GSP27motik_2u:728": "etatprasaṅgena maurkhyaṃ nindati",
    "GSP27motik_2u:729": "na vyādhir na viṣaṃ nāpat tathā nāmāsti bhūtale / khedāya svaśarīrasthaṃ maurkhyam eva yathā nṛṇām //MU_2,13.12//",
    "GSP27motik_2u:730": "spaṣṭam //MT_2,13.12//",
    "GSP27motik_2u:731": "kiṃcitsaṃskṛtabuddhīnāṃ śravyaṃ śāstram idaṃ yathā / maurkhyāpahaṃ tathā śāstram anyad asti na kiṃcana //MU_2,13.13//",
    "GSP27motik_2u:732": "kiṃcitsaṃskṛtabuddhīnām padapadārthajñānām ity arthaḥ / śravyam śravaṇārham / idaṃ mokṣopāyākhyam / maurkhyāpahaṃ maurkhyam upahantīti maurkhyāpaham //MT_2,13.13//",
    "GSP27motik_2u:733": "idaṃ śravyaṃ sukhakaraṃ kathādṛṣṭāntasundaram / aviruddham aśeṣeṇa śāstravākyārthabandhunā //MU_2,13.14//",
    "GSP27motik_2u:734": "kathābhiḥ vakṣyamāṇāḥ dṛṣṭāntāḥ kathādṛṣṭāntāḥ / taiḥ sundaram / śāstravākyānāṃ yaḥ arthaḥ / sa eva bandhuḥ / tena aviruddham / śāstrārthānusārīty arthaḥ //MT_2,13.14//",
    "GSP27motik_2u:735": "āpado yā duruttārā yāś ca tucchāḥ kuyonayaḥ / tās tā maurkhyāt prasūyante khadirāt kaṇṭhakā iva //MU_2,13.15//",
    "GSP27motik_2u:736": "spaṣṭam //MT_2,13.15//",
    "GSP27motik_2u:737": "varaṃ śarāvahastasya caṇḍālāgāravīthiṣu / bhikṣārtham aṭanaṃ rāma na maurkhyahatajīvitam //MU_2,13.16//",
    "GSP27motik_2u:738": "aṭanaṃ bhramaṇam //MT_2,13.16//",
    "GSP27motik_2u:739": "imam ālokam āsādya mokṣopāyamayaṃ janaḥ / andhatām eti na punaḥ kaścin mohatamasy api //MU_2,13.17//",
    "GSP27motik_2u:740": "ālokam paratattvaprakāśakatvāt ālokasvarūpam //MT_2,13.17//",
    "GSP27motik_2u:741": "tāvan nayati saṃkocaṃ tṛṣṇā śyāmā narāmbujam / yāvad vivekasūryasya noditā vimalā prabhā //MU_2,13.18//",
    "GSP27motik_2u:742": "spaṣṭam //MT_2,13.18//",
    "GSP27motik_2u:743": "saṃsāraduḥkhamokṣārthaṃ mādṛśaiḥ saha bandhubhiḥ / svarūpam ātmano jñātvā guruśāstrapramāṇataḥ //MU_2,13.19//",
    "GSP27motik_2u:744": "mādṛśaiḥ sādhubhir ity arthaḥ / guruśāstrākhyaṃ yat pramāṇaṃ pramākaraṇaṃ / tasmāt guruśāstrapramāṇataḥ / jñātvety asyānantaraṃ stheyam iti śeṣaḥ //MT_2,13.19//",
    "GSP27motik_2u:745": "jīvanmuktāś carantīha yathā hariharādayaḥ / yathā brahmarṣayaś cānye tathā vihara rāghava //MU_2,13.20//",
    "GSP27motik_2u:746": "vihara harṣāmarṣarahitatvena krīḍāṃ kuru //MT_2,13.20//",
    "GSP27motik_2u:747": "anantānīha duḥkhāni sukhaṃ kṣaṇalavopamam / nātaḥ sukheṣu badhnīyād dṛṣṭiṃ duḥkhānubandhiṣu //MU_2,13.21//",
    "GSP27motik_2u:748": "duḥkhānubandhiṣu duḥkhānuviddheṣu //MT_2,13.21//",
    "GSP27motik_2u:749": "punaḥ kiṃ kāryam ity / atrāha",
    "GSP27motik_2u:750": "yad anantam anāyāsaṃ tat padaṃ sārasiddhaye / sādhanīyaṃ prayatnena puruṣeṇa vijānatā //MU_2,13.22//",
    "GSP27motik_2u:751": "anantam trividhaparicchedarahitam / anāyāsaṃ āyāsasādhyatvābhāvāt / sārasiddhaye paramapuruṣārthasiddhaye / sādhanīyaṃ svopalabdhiviṣayatāṃ neyam / vijānatā kiṃcinmātrajñānayuktena mūrkhasyātrānadhikaratvāt //MT_2,13.22//",
    "GSP27motik_2u:752": "ta eva puruṣārthasya bhājanaṃ puruṣottamāḥ / anuttamapadālambi mano yeṣāṃ gatajvaram //MU_2,13.23//",
    "GSP27motik_2u:753": "avidyamāna uttamaḥ yasmāt tat anuttamam niratiśayam iti yāvat / tādṛśaṃ yat padam / tat ālambate iti tādṛśam //MT_2,13.23//",
    "GSP27motik_2u:754": "saṃbhogāśanamātreṣu rājyādiṣu sukheṣu ye / saṃtuṣṭā duṣṭamanaso viddhi tān andhadundubhān //MU_2,13.24//",
    "GSP27motik_2u:755": "andhadundubhān andharājilān / asamyag darśitvād ity arthaḥ //MT_2,13.24//",
    "GSP27motik_2u:756": "ye śaṭheṣu duranteṣu duṣkṛtārambhaśāliṣu / dviṣatsu mitrarūpeṣu bhaktā vai bhogabhogiṣu //MU_2,13.25//",
    "GSP27motik_2u:757": "te yānti durgamād durgaṃ duḥkhād duḥkhaṃ bhayād bhayam / narakān narakaṃ mūḍhā mohamantharabuddhayaḥ //MU_2,13.26//",
    "GSP27motik_2u:758": "mitrarūpeṣu dviṣatsu ā mukhe sukhakāritvāt mohamantharā mohanirbharā / buddhiḥ yeṣāṃ te / tādṛśāḥ //MT_2,13.25-26//",
    "GSP27motik_2u:759": "parasparavināśotke śreyasyau na kadācana / sukhaduḥkhadaśe rāma taḍitprasarabhaṅgure //MU_2,13.27//",
    "GSP27motik_2u:760": "spaṣṭam //MT_2,13.27//",
    "GSP27motik_2u:761": "ye viraktā mahātmānaḥ suviviktā bhavādṛśaḥ / puruṣān viddhi tān vandyān bhogamokṣaikabhāginaḥ //MU_2,13.28//",
    "GSP27motik_2u:762": "bhogabhāktvaṃ caiṣāṃ pravāhagatam eva jñeyaṃ / na yatnasādhitam //MT_2,13.28//",
    "GSP27motik_2u:763": "vivekaṃ param āśritya vairāgyābhyāsayogataḥ / saṃsārasaritaṃ ghorām imām āpadam uttaret //MU_2,13.29//",
    "GSP27motik_2u:764": "abhyāsaḥ sacchāstrābhyāsaḥ / āpadam āpadrūpām //MT_2,13.29//",
    "GSP27motik_2u:765": "na suptavyaṃ tu saṃsāramāyāsv iha hi jānatā / viṣamūrcchanasaṃmohadāyinīṣu vivekinā //MU_2,13.30//",
    "GSP27motik_2u:766": "na suptavyam avahelā na kartavyā //MT_2,13.30//",
    "GSP27motik_2u:767": "saṃsāram imam āsādya yas tiṣṭhaty avahelayā / jvalitasya gṛhasyoccaiḥ śete tārṇasya so 'ntare //MU_2,13.31//",
    "GSP27motik_2u:768": "tārṇasya tṛṇanirmitasya //MT_2,13.31//",
    "GSP27motik_2u:769": "yat prāpya na nivartante yad āsādya na śocyate / tat padaṃ śemuṣīlabhyam asty evātra na saṃśayaḥ //MU_2,13.32//",
    "GSP27motik_2u:770": "śemuṣīlabhyam eva buddhilabhyam eva / na tu bāhyayatnalabhyam //MT_2,13.32//",
    "GSP27motik_2u:771": "nanu yadi tat padaṃ nāsti tat kiṃ śemuṣyā labhyate ity / atrāha",
    "GSP27motik_2u:772": "nāsti cet tad vicāreṇa doṣaḥ ko bhavatāṃ bhavet / asti cet tat samuttīrṇā bhaviṣyatha bhavārṇavāt //MU_2,13.33//",
    "GSP27motik_2u:773": "spaṣṭam //MT_2,13.33//",
    "GSP27motik_2u:774": "pravṛttiḥ puruṣasyeha mokṣopāyavicāraṇe / yadā bhavaty āśu tadā mokṣabhāgī sa ucyate //MU_2,13.34//",
    "GSP27motik_2u:775": "spaṣṭam //MT_2,13.34//",
    "GSP27motik_2u:776": "anapāyi nirāśaṅkaṃ svāsthyaṃ vigatavibhramam / na vinā kevalībhāvaṃ vidyate bhuvanatraye //MU_2,13.35//",
    "GSP27motik_2u:777": "svāsthyam svasthatā / kevalībhāvaṃ vinā advitīyatāṃ vinā //MT_2,13.35//",
    "GSP27motik_2u:778": "tatprāptāv uttamaprāptau na kleśa upayujyate / na mitrāṇy upakurvanti na dhanāni na bāndhavāḥ //MU_2,13.36//",
    "GSP27motik_2u:779": "tatprāptau kevalībhāvaprāptau / kleśaḥ śārīrikaḥ kleśaḥ //MT_2,13.36//",
    "GSP27motik_2u:780": "na hastapādacalanaṃ na deśāntarasaṃgamaḥ / kleśātiśayasādhyo vā na tīrthāyatanāśrayaḥ //MU_2,13.37//",
    "GSP27motik_2u:781": "asminn arthe hastapādādicalanaṃ na bhavati / deśāntarasaṃgamaḥ ca na bhavati / ayam arthaḥ kleśātiśayasādhyaḥ na bhavati / tīrthāyatanāśrayaḥ ca na bhavati //MT_2,13.37//",
    "GSP27motik_2u:782": "puruṣārthaikasādhyena vāsanaikārthakarmaṇā / kevalaṃ tan manomātrajayenāsādyate padam //MU_2,13.38//",
    "GSP27motik_2u:783": "puruṣeṇa tat kevalībhāvākhyaṃ padam / evalam manomātrajayena āsādyate prāpyate / manomātrajayena kathaṃbhūtena / puruṣārthena pauruṣeṇa / ekam kevalaṃ sādhyena / punaḥ kathaṃbhūtena vāsanaikārthakarmaṇā / vāsanā bhāvanā / sā eva ekārthaḥ / tasya karmaṇā / bhāvanāmātrasādhyenety arthaḥ //MT_2,13.38//",
    "GSP27motik_2u:784": "vivekamātrasādhyaṃ tadvicāraikāntaniścayam / tyajatā duḥkhajālāni nareṇa tad avāpyate //MU_2,13.39//",
    "GSP27motik_2u:785": "tadvicāreṇa tadviṣayeṇa vivekena / ekaṃ kevalaṃ / niścayaḥ yasya / tam / vicāraniśceyam ity arthaḥ / tat kevalībhāvākhyaṃ padam //MT_2,13.39//",
    "GSP27motik_2u:786": "sukhasevyāsanasthena tadvicāravatā svayam / na śocyate padaṃ prāpya na ca bhūyo 'bhijāyate //MU_2,13.40//",
    "GSP27motik_2u:787": "tadvicāravatā kevalībhāvavicārayuktena / tat padaṃ kevalībhāvākhyaṃ padam //MT_2,13.40//",
    "GSP27motik_2u:788": "tat samastasukhāsārasīmāntaṃ sādhavo viduḥ / tad anuttamaniṣṣyandaṃ param āhū rasāyanam //MU_2,13.41//",
    "GSP27motik_2u:789": "spaṣṭam //MT_2,13.41//",
    "GSP27motik_2u:790": "kṣayitvāt sarvabhāvānāṃ svargamānuṣyayor dvayoḥ / sukhaṃ nāsty eva salilaṃ mṛgatṛṣṇāsv ivaitayoḥ //MU_2,13.42//",
    "GSP27motik_2u:791": "svargamānuṣyayoḥ svarlokamanuṣyalokayoḥ //MT_2,13.42//",
    "GSP27motik_2u:792": "ato manojayaś cintyaḥ śamasaṃtoṣasādhanaḥ / anantaśamasaṃbhogas tasmād ānanda āpyate //MU_2,13.43//",
    "GSP27motik_2u:793": "ataḥ kāraṇāt / puruṣeṇa manojayaḥ cintyaḥ / kathaṃbhūtaḥ / śamasaṃtoṣau sādhanaṃ yasya / tādṛśaḥ puruṣaḥ / tasmāt manojayāt / anantaśamasya saṃbhogaḥ camatkāraḥ / śamāsvādarūpaḥ iti yāvat / ānandaḥ āpyate prāpyate //MT_2,13.43//",
    "GSP27motik_2u:794": "jīvatā gacchatā caiva bhramatā patatā tathā / rakṣasā dānavenāpi devena puruṣeṇa vā //MU_2,13.44//",
    "GSP27motik_2u:795": "manaḥpraśamanodbhūtaṃ tat prāpya paramaṃ sukhaṃ / vikāsiśamapuṣpasya vivekoccataroḥ phalam //MU_2,13.45//",
    "GSP27motik_2u:796": "vyavahārapareṇāpi kāryavṛndam acinvatā / bhānunevāmbarasthena nojjhyate na ca vāñchyate //MU_2,13.46//",
    "GSP27motik_2u:797": "jīvatā gacchatā bhramatā / atha patatā / upalakṣaṇaṃ caitat / sarvāḥ kriyāḥ kurvateti yāvat / rakṣasā dānavenāpi devena puruṣeṇa vā manaḥpraśamanodbhūtaṃ tathā vikāsiśamapuṣpasya vivekoccataroḥ phalam / tat paramaṃ sukham nirvāṇākhyaṃ sukhaṃ / prāpyāmbarasthena bhānunā iva nojjhyate na ca vāñchyate sūryavat upekṣām eva sarvatra kriyate ity arthaḥ / rakṣaḥprabhṛtinā kathaṃbhūtena / vyavahārapareṇāpi kāryavṛndam kāryasamūham / acinvatā nāhaṃkarteti niścayāt svakṛtatvenānanubhavatā //MT_2,13.44-46//",
    "GSP27motik_2u:798": "manaḥ praśāntam atyacchaṃ viśrāntaṃ gatavibhramam / anīhaṃ vigatābhīṣṭaṃ nābhivāñchati nojjhati //MU_2,13.47//",
    "GSP27motik_2u:799": "anīham vikalpākhyaceṣṭārahitam / vigatābhīṣṭam abhīṣṭam idam iti niścayarahitam / pravāhāgatam upekṣayā eva karotīti bhāvaḥ //MT_2,13.47//",
    "GSP27motik_2u:800": "pūrvataraṃ prakṛtānāṃ śamādidvārapālānāṃ nirṇayaṃ prastauti",
    "GSP27motik_2u:801": "mokṣadvāre dvārapālān imāñ śṛṇu yathākramam / yeṣām ekatamāsaktyā mokṣadvāre praviśyate //MU_2,13.48//",
    "GSP27motik_2u:802": "ekatamāsaktyā ekatamāsevanena //MT_2,13.48//",
    "GSP27motik_2u:803": "tatrāpi prathamoddiṣṭaṃ śamaṃ nirūpayati",
    "GSP27motik_2u:804": "duḥkhadoṣadaśā dīrghā saṃsāramarumaṇḍalī / jantoḥ śītalatām eti śītalena śamāmbunā //MU_2,13.49//",
    "GSP27motik_2u:805": "duḥkhadoṣarūpā daśā yasyāṃ sā duḥkhadoṣadaśā //MT_2,13.49//",
    "GSP27motik_2u:806": "śamenāsādyate śreyaḥ śamo hi paramaṃ padam / śamaḥ śivaṃ śamaḥ śāntiḥ śamo bhrāntinivāraṇam //MU_2,13.50//",
    "GSP27motik_2u:807": "paramaṃ padam cinmātrākhyam utkṛṣṭaṃ sthānam //MT_2,13.50//",
    "GSP27motik_2u:808": "puṃsaḥ praśamatṛptasya śītalācchatarātmanaḥ / śamatoṣitacittasya śatrur apy eti mitratām //MU_2,13.51//",
    "GSP27motik_2u:809": "dveṣeṇaiva hi śatruḥ śatruḥ bhavati / sa ca tasya nāstīti tasya śatruḥ mitratām etīti bhāvaḥ //MT_2,13.51//",
    "GSP27motik_2u:810": "śamacandramasā yeṣām āśayaḥ samalaṃkṛtaḥ / kṣīrābdhīnām ivodeti teṣāṃ paramaśuddhatā //MU_2,13.52//",
    "GSP27motik_2u:811": "paramaśuddhatā vāsanākhyamalarāhityam //MT_2,13.52//",
    "GSP27motik_2u:812": "hṛtkuśeśayakośeṣu yeṣāṃ śamakuśeśayam / satāṃ vikasitaṃ te hi dvihṛtpadmāḥ samā hareḥ //MU_2,13.53//",
    "GSP27motik_2u:813": "harer dvihṛtpadmatvaṃ nābhisthasya padmasya sthitatvāj jñeyam //MT_2,13.53//",
    "GSP27motik_2u:814": "śamaśrīḥ śobhate yeṣāṃ mukhendāv akalaṅkite / te 'mī kulendavo vandyāḥ saundaryavijitendavaḥ //MU_2,13.54//",
    "GSP27motik_2u:815": "akalaṅkitatvam evātra indujaye hetuḥ //MT_2,13.54//",
    "GSP27motik_2u:816": "trailokyodaravartinyo nānandāya tathā śriyaḥ / sāmrājyasaṃpatpratimā yathā śamavibhūtayaḥ //MU_2,13.55//",
    "GSP27motik_2u:817": "spaṣṭam //MT_2,13.55//",
    "GSP27motik_2u:818": "yāni duḥkhāni yās tṛṣṇā duḥsahā ye durādhayaḥ / tat sarvaṃ śāntacetassu tamo 'rkeṣv iva naśyati //MU_2,13.56//",
    "GSP27motik_2u:819": "spaṣṭam //MT_2,13.56//",
    "GSP27motik_2u:820": "mano hi sarvabhūtānāṃ prasādam anugacchati / na tathendau yathā śānte jane janitakautukam //MU_2,13.57//",
    "GSP27motik_2u:821": "prasādam prasannatām //MT_2,13.57//",
    "GSP27motik_2u:822": "śamaśālini sauhārdavati sarveṣu jantuṣu / sujane paramaṃ tattvaṃ svayam eva prasīdati //MU_2,13.58//",
    "GSP27motik_2u:823": "paramaṃ tattvam paramātmatattvaṃ / svayam evāyatnam eva / prasīdati svarūpadarśanākhyaṃ prasādaṃ karotīty arthaḥ //MT_2,13.58//",
    "GSP27motik_2u:824": "mātarīva paraṃ yānti viṣamāṇi mṛdūni ca / viśvāsam iha bhūtāni sarvāṇi śamaśālini //MU_2,13.59//",
    "GSP27motik_2u:825": "viṣamāṇi hiṃsāni / mṛdūni komalāni //MT_2,13.59//",
    "GSP27motik_2u:826": "na rasāyanapānena na lakṣmyāliṅganena ca / tathā sukham avāpnoti śamenāntar yathā janaḥ //MU_2,13.60//",
    "GSP27motik_2u:827": "antaḥ manasi //MT_2,13.60//",
    "GSP27motik_2u:828": "sarvādhivyādhivalitaṃ krāntaṃ tṛṣṇāvaratrayā / manaḥ śamāmṛtāsekaiḥ samāśvāsaya rāghava //MU_2,13.61//",
    "GSP27motik_2u:829": "samāśvāsaya śītalaya //MT_2,13.61//",
    "GSP27motik_2u:830": "yat karoṣi yad aśnāsi śamaśītalayā dhiyā / tat te 'tisvadate svādu netarat tāntamānasam //MU_2,13.62//svadate rocate / camatkāraṃ karotīti yāvat / tāntam mlāniyuktaṃ kṛtaṃ / mānasaṃ yena tat //MT_2,13.62//",
    "GSP27motik_2u:831": "śamāmṛtarasāsnātaṃ mano yām eti nirvṛtim / chinnāny api tayāṅgāni manye rohanti rāghava //MU_2,13.63//",
    "GSP27motik_2u:832": "śamāmṛtarasāsnātaṃ manaḥ yāṃ nirvṛtiṃ eti / he rāghavāhaṃ manye / tayā nirvṛtyā / chinnāny api aṅgāni rohanti //MT_2,13.63//",
    "GSP27motik_2u:833": "na piśācā na rakṣāṃsi na daityā na ca śatravaḥ / na ca vyāghrabhujaṅgādyā dviṣanti śamaśālinam //MU_2,13.64//",
    "GSP27motik_2u:834": "spaṣṭam //MT_2,13.64//",
    "GSP27motik_2u:835": "susaṃnaddhasamastāṅgaṃ praśamāmṛtavarmaṇā / vedhayanti na duḥkhāni śarā vajraśilāṃ iva //MU_2,13.65//",
    "GSP27motik_2u:836": "vedhayanti tāḍayanti //MT_2,13.65//",
    "GSP27motik_2u:837": "na tathā rājate rājā mānyāntaḥpurasaṃsthitaḥ / samayā svasthayā vṛttyā yathopaśamaśobhitaḥ //MU_2,13.66//",
    "GSP27motik_2u:838": "vṛttyā vyāpāreṇa //MT_2,13.66//",
    "GSP27motik_2u:839": "prāṇāt priyataraṃ dṛṣṭvā tuṣṭim eti na tāṃ janaḥ / yām āyāti janaṃ śāntam avalokya samāśayam //MU_2,13.67//",
    "GSP27motik_2u:840": "samāśayam samacetasam //MT_2,13.67//",
    "GSP27motik_2u:841": "samayā śamaśālinyā vṛttyā yaḥ sādhu vartate / abhinanditayā loke jīvatīha sa netaraḥ //MU_2,13.68//",
    "GSP27motik_2u:842": "vartate tiṣṭhati / itaraḥ aśāntaḥ //MT_2,13.68//",
    "GSP27motik_2u:843": "anuddhatamanāḥ śāntaḥ sādhu karma karoti yat / tat sarvam abhinandanti tasyemā bhūtajātayaḥ //MU_2,13.69//",
    "GSP27motik_2u:844": "abhinandanti stuvanti //MT_2,13.69//",
    "GSP27motik_2u:845": "śāntasvarūpanirṇayadvāreṇa śamasvarūpaṃ niścinoti",
    "GSP27motik_2u:846": "śrutvā spṛṣṭvā ca dṛṣṭvā ca bhuktvā ghrātvā śubhāśubham / na hṛṣyati glāyati yaḥ sa śānta iti kathyate //MU_2,13.70//",
    "GSP27motik_2u:847": "upekṣā eva śāntir iti bhāvaḥ //MT_2,13.70//",
    "GSP27motik_2u:848": "yaḥ samaḥ sarvabhāveṣu nābhivāñchati nojjhati / jitvendriyāṇi yatnena sa śānta iti kathyate //MU_2,13.71//",
    "GSP27motik_2u:849": "spaṣṭam //MT_2,13.71//",
    "GSP27motik_2u:850": "tuṣārakarabimbācchaṃ mano yasya nirākulam / maraṇotsavayuddheṣu sa śānta iti kathyate //MU_2,13.72//",
    "GSP27motik_2u:851": "spaṣṭam //MT_2,13.72//",
    "GSP27motik_2u:852": "sthito 'pi na sthita iva na hṛṣyati na kupyati / yaḥ suṣuptamanāḥ svasthaḥ sa śānta iti kathyate //MU_2,13.73//",
    "GSP27motik_2u:853": "suṣuptamanāḥ harṣāmarṣānusandhānarahitaḥ //MT_2,13.73//",
    "GSP27motik_2u:854": "amṛtasyandasubhagā yasya sarvajanaṃ prati / dṛṣṭiḥ prasarati prītā sa śānta iti kathyate //MU_2,13.74//",
    "GSP27motik_2u:855": "spaṣṭam //MT_2,13.74//",
    "GSP27motik_2u:856": "spaṣṭāvadātayā buddhyā yathaivāntas tathā bahiḥ / dṛśyante yasya kāryāṇi sa śānta iti kathyate //MU_2,13.75//",
    "GSP27motik_2u:857": "kapaṭarāhityād iti bhāvaḥ //MT_2,13.75//",
    "GSP27motik_2u:858": "apy āpatsu durantāsu kalpānteṣu dahatsv api / tucchehaṃ na mano yasya sa śānta iti kathyate //MU_2,13.76//",
    "GSP27motik_2u:859": "tuccheham tucchopāyaparam //MT_2,13.76//",
    "GSP27motik_2u:860": "yo 'ntaḥ śītalatāṃ yāto yo bhāveṣu na majjati / vyavahārī na saṃmūḍhaḥ sa śānta iti kathyate //MU_2,13.77//",
    "GSP27motik_2u:861": "na majjati rāgodrekeṇāsakto na bhavati / vyavahārī vyavahārakārī / na saṃmūḍhaḥ na vyavahārarahitaḥ / vyavahārarahitasya hi amajjanaṃ vyavahārābhāvakṛtam eva na śāntikṛtam //MT_2,13.77//",
    "GSP27motik_2u:862": "ākāśasadṛśī yasya nityaṃ svavyavahāriṇaḥ / kalaṅkam eti na matiḥ sa śānta iti kathyate //MU_2,13.78//",
    "GSP27motik_2u:863": "svaḥ nijaḥ / vyavahāraḥ asyāstīti tādṛśasya //MT_2,13.78//",
    "GSP27motik_2u:864": "tapasviṣu bahujñeṣu yājakeṣu nṛpeṣu ca / balavatsu guṇāḍhyeṣu śamavān eva rājate //MU_2,13.79//",
    "GSP27motik_2u:865": "spaṣṭam //MT_2,13.79//",
    "GSP27motik_2u:866": "śamasaṃsaktamanasāṃ mahatāṃ guṇaśālinām / udeti nirvṛtiś cittāj jyotsneva himarociṣaḥ //MU_2,13.80//",
    "GSP27motik_2u:867": "spaṣṭam //MT_2,13.80//",
    "GSP27motik_2u:868": "sīmānto guṇapūgānāṃ pauruṣaikāntabhūṣaṇam / saṃkaṭeṣv abhayasthānaṃ śamaḥ śrīmān virājate //MU_2,13.81//",
    "GSP27motik_2u:869": "spaṣṭam //MT_2,13.81//",
    "GSP27motik_2u:870": "sargāntaślokena śamanirūpaṇaṃ samāpayati",
    "GSP27motik_2u:871": "śamam amṛtam ahāryam āryajuṣṭaṃ param avalambya padaṃ paraṃ prayātāḥ /",
    "GSP27motik_2u:872": "raghutanaya yathā mahānubhāvāḥ kramam anupālaya siddhaye tam eva //MU_2,13.82//",
    "GSP27motik_2u:873": "he raghutanaya / mahānubhāvāḥ puruṣāḥ / amṛtam amṛtarūpam / ahāryam anāśyam āryajuṣṭam / śamaṃ pūrvoktasvarūpaṃ śamaṃ avalambya / paraṃ padaṃ paracitsvarūpam utkṛṣṭaṃ sthānaṃ / yathā prayātāḥ / tvam tam tathāvidham / kramam siddhaye anupālaya / iti śivam //MT_2,13.82//",
    "GSP27motik_2u:874": "iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe trayodaśaḥ sargaḥ // 2,13 //",
    "GSP27motik_2u:875": "oṃ vivekanirṇayaṃ prastauti",
    "GSP27motik_2u:876": "śāstrāvabodhāmalayā dhiyā paramapūtayā / / kartavyaḥ kāraṇajñena vicāro 'niśam ātmanaḥ //MU_2,14.1//",
    "GSP27motik_2u:877": "kāraṇajñena kiṃ / kena saṃpadyate iti jānatā puruṣeṇa / dhiyā ātmanaḥ vicāraḥ aniśam kartavyaḥ //MT_2,14.1//",
    "GSP27motik_2u:878": "nanu vicāreṇa kiṃ setsyati ity / atrāha",
    "GSP27motik_2u:879": "vicārāt tīkṣṇatām etya dhīḥ paśyati paraṃ padam / dīrghasaṃsārarogasya vicāro hi mahauṣadham //MU_2,14.2//",
    "GSP27motik_2u:880": "param padam śuddhacinmātrākhyaṃ mahāsthānam //MT_2,14.2//",
    "GSP27motik_2u:881": "āpadvanam anantehāparipallavitākṛti / vicārakrakacacchinnaṃ naiva bhūyaḥ prarohati //MU_2,14.3//",
    "GSP27motik_2u:882": "anantāḥ yāḥ īhāḥ ceṣṭāḥ / tābhiḥ paripallavitā puṣṭībhūtā / ākṛtiḥ yasya tat //MT_2,14.3//",
    "GSP27motik_2u:883": "moheṣu bandhunāśeṣu saṃkaṭeṣu bhrameṣu ca / sarveṣv eva mahāprājña vicāro hi satāṃ gatiḥ //MU_2,14.4//",
    "GSP27motik_2u:884": "gatiḥ śaraṇam //MT_2,14.4//",
    "GSP27motik_2u:885": "na vicāraṃ vinā kaścid upāyo 'sti vipacchame / vicārād aśubhaṃ tyaktvā śubham āyāti dhīḥ satām //MU_2,14.5//",
    "GSP27motik_2u:886": "spaṣṭam //MT_2,14.5//",
    "GSP27motik_2u:887": "balaṃ buddhiś ca tejaś ca pratipattiḥ kriyāphalam / phalanty etāni sarvāṇi vicāreṇaiva dhīmataḥ //MU_2,14.6//",
    "GSP27motik_2u:888": "pratipattiḥ jñānam / avivekena tu kṛtāni etāni anartham evotpādayantīti bhāvaḥ //MT_2,14.6//",
    "GSP27motik_2u:889": "yuktāyuktamahādīpam abhivāñchitasādhakam / sphāraṃ vicāram āśritya saṃsārajaladhiṃ taret //MU_2,14.7//",
    "GSP27motik_2u:890": "yuktāyuktamahādīpaṃ idaṃ yuktaṃ idaṃ tv ayuktam iti prakāśakam ity arthaḥ / sphāraṃ vistīrṇam //MT_2,14.7//",
    "GSP27motik_2u:891": "ālūnahṛdayāmbhojaṃ mahāmohamataṅgajam / vidārayati śuddhātmā vicārodārakesarī //MU_2,14.8//",
    "GSP27motik_2u:892": "vidārayati vināśayati //MT_2,14.8//",
    "GSP27motik_2u:893": "mūḍhāḥ kālavaśeneha yad gatāḥ paramaṃ padam / tad vicārapradīpasya vijṛmbhitam anuttamam //MU_2,14.9//",
    "GSP27motik_2u:894": "kālena hi mūḍhā api śuddhacinmātrākhyaṃ paramaṃ padaṃ prāpnuvanti / vijṛmbhitam vilasitam / anuttamam niratiśayam //MT_2,14.9//",
    "GSP27motik_2u:895": "rājyāni saṃpadaḥ sphāro bhogo mokṣaś ca śāśvataḥ / vicārakalpavṛkṣasya phalāny etāni rāghava //MU_2,14.10//",
    "GSP27motik_2u:896": "spaṣṭam //MT_2,14.10//",
    "GSP27motik_2u:897": "yā vivekavilāsinyo matayo mahatām iha / na tā vipadi majjanti tumbakānīva vāriṇi //MU_2,14.11//",
    "GSP27motik_2u:898": "vivekavilāsaḥ āsām astīti vivekavilāsinyaḥ //MT_2,14.11//",
    "GSP27motik_2u:899": "vicārodayahāriṇyā dhiyā vyavaharanti ye / phalānām atyudārāṇāṃ bhājanaṃ hi bhavanti te //MU_2,14.12//",
    "GSP27motik_2u:900": "vicārodayena hāriṇyā manoharayā //MT_2,14.12//",
    "GSP27motik_2u:901": "mūrkhahṛtkānanasthānām āśāprasararodhinām / avicārakarañjānāṃ mañjaryo duḥkharītayaḥ //MU_2,14.13//",
    "GSP27motik_2u:902": "āśā mokṣāśā / tasyāḥ yaḥ prasaraḥ / taṃ rundhantīti tādṛśānām dikprasararodhināṃ ca / karañjānāṃ kaṇṭakavṛkṣāṇām / duḥkharītayaḥ duḥkharacanāḥ //MT_2,14.13//",
    "GSP27motik_2u:903": "kajjalakṣodamalinā madirāmodadhāriṇī / avicāramayī nidrā yātu te rāghava kṣayam //MU_2,14.14//",
    "GSP27motik_2u:904": "kajjalakṣodena mantrasaṃskṛtena / kajjalakṣodena malinā ghanā / kajjalakṣodavat malinā cātyantakāluṣyāt / madirā modaṃ dhārayatīti tādṛśī / madirāmodenāpi nidrā ghanībhavati / avicāramayī avicārasvarūpā tām eva kṣayaṃ nayeti bhāvaḥ //MT_2,14.14//",
    "GSP27motik_2u:905": "mahāpady api dīrgheṣu sadvicāraparo naraḥ / na nimajjati moheṣu tejorāśis tamassv iva //MU_2,14.15//",
    "GSP27motik_2u:906": "moheṣu kiṃ karomīty evaṃrūpeṣu //MT_2,14.15//",
    "GSP27motik_2u:907": "mānase sarasi svacche vicārakamalotkaraḥ / nūnaṃ vikasito yasya himavān iva bhāti saḥ //MU_2,14.16//",
    "GSP27motik_2u:908": "mānase sarasi hṛdayākhye sarasi mānasākhye sarasīti ca //MT_2,14.16//",
    "GSP27motik_2u:909": "vicāravikalā yasya matir māndyam upeyuṣaḥ / tasyodety aśaniś candrān mudhā yakṣaḥ śiśor iva //MU_2,14.17//",
    "GSP27motik_2u:910": "vicāravikalā vicārarahitā / māndyaṃ jāḍyaṃ / candrāt citsūryapratibimbarūpatvena candratulyāt saṃsārāt / aśaniḥ bhāvābhāvakṛtaharṣāmarṣarūpaṃ vajram āścaryaṃ ca candrād aśaner utpādaḥ //MT_2,14.17//",
    "GSP27motik_2u:911": "duḥkhaṣaṇḍakavalmīkaṃ vipannavalatāmadhuḥ / rāma dūre parityājyo nirviveko narādhamaḥ //MU_2,14.18//",
    "GSP27motik_2u:912": "narādhamaḥ kiṃ / duḥkhaḥ ṣaṇḍakānāṃ valmīkam / valmīke hi kaṇṭakaṣaṇḍakāni bhavanti / punaḥ kaḥ / vipad eva navalatā / tasyāḥ madhuḥ vasantaḥ //MT_2,14.18//",
    "GSP27motik_2u:913": "ye kecana durārambhā durācārā durādhayaḥ / avicāreṇa te bhānti vetālās tamasā yathā //MU_2,14.19//",
    "GSP27motik_2u:914": "durārambhāḥ kutsitāḥ kāryārambhāḥ //MT_2,14.19//",
    "GSP27motik_2u:915": "avicāriṇam ekāntajaraddrumasadharmakam / akṣamaṃ sādhukāryeṣu dūre kuru raghūdvaha //MU_2,14.20//",
    "GSP27motik_2u:916": "ekānte janarahite deśe / sthitaḥ jaraddrumaḥ / tasya sadharmakam sadṛśam / sādhukāryeṣu cittanirodhādiṣu / phaladānena paropakārarūpeṣu ca śubhakāryeṣu //MT_2,14.20//",
    "GSP27motik_2u:917": "viviktaṃ hi mano jantor āśāvaivaśyavarjitam / parāṃ nirvṛtim abhyeti pūrṇaś candra ivātmani //MU_2,14.21//",
    "GSP27motik_2u:918": "viviktam vivekayuktam / āśāvaivaśyavarjitam iti viśeṣaṇadvāreṇa hetuḥ / āśāvaivaśyasyaiva nirvṛtirodhakatvāt //MT_2,14.21//",
    "GSP27motik_2u:919": "vivekitoditā dehaṃ sarvaṃ śītalayaty alam / alaṃkaroti cātyantaṃ jyotsneva bhuvanam navā //MU_2,14.22//",
    "GSP27motik_2u:920": "navā śaratkālīnā //MT_2,14.22//",
    "GSP27motik_2u:921": "paramārthapatākāyā dhiyo dhavalacāmaram / vicāro rājate janto rajanyām iva candramāḥ //MU_2,14.23//",
    "GSP27motik_2u:922": "paramārthasya śuddhacinmātratattvākhyaparamārthasya / patākāyāḥ pradarśakatvasāmānyena cihṇabhūtapatākārūpāyāḥ dhiyaḥ / dhavalacāmaram śobhādāyakatvena dhavalacāmararūpam //MT_2,14.23//",
    "GSP27motik_2u:923": "vicāracāravo bhāvā bhāsayanto diśo daśa / bhānti bhāskaravad bhagnabhūyobhavabhayāmayāḥ //MU_2,14.24//",
    "GSP27motik_2u:924": "bhāvāḥ manuṣyādirūpāḥ padārthāḥ / bhāvāḥ kathaṃbhūtāḥ / bhagnāḥ bhūyāṃsi bhavabhayāni evāmayāḥ yaiḥ te / bhāskaro 'pi daśa diśaḥ bhāsayati //MT_2,14.24//",
    "GSP27motik_2u:925": "bālasya svamanomohakalpitaḥ prāṇahārakaḥ / rātrau tamasi vetālo vicāreṇa vilīyate //MU_2,14.25//",
    "GSP27motik_2u:926": "spaṣṭam //MT_2,14.25//",
    "GSP27motik_2u:927": "sarva eva jagadbhāvā avicāreṇa cāravaḥ / avidyamānasadbhāvā vicāraviśarāravaḥ //MU_2,14.26//",
    "GSP27motik_2u:928": "sarva eva jagadbhāvāḥ jagatpadārthāḥ / avicāreṇa vicārarāhityena / cāravaḥ bhavanti / kathaṃbhūtāḥ / avidyamānasadbhāvāḥ / ata eva ca vicāraviśarāravaś ca vicārāsahatvāt //MT_2,14.26//",
    "GSP27motik_2u:929": "puṃso nijamanomohakalpito 'nalpaduḥkhadaḥ / saṃsāraciravetālo vicāreṇa vilīyate //MU_2,14.27//",
    "GSP27motik_2u:930": "spaṣṭam //MT_2,14.27//",
    "GSP27motik_2u:931": "samasvacchaṃ nirābādham anantamananāśrayam / viddhīmaṃ kevalībhāvaṃ vicāro 'grataroḥ phalam //MU_2,14.28//",
    "GSP27motik_2u:932": "samaṃ ca tat svacchaṃ samasvacchaṃ / nirābādham kenāpi pramāṇena bādhayitum aśakyam / anantasyāparicchinnasya svātmatattvasya / yat mananam parāmarśaḥ / tasyāśrayam lakṣaṇayā sādhakam //MT_2,14.28//",
    "GSP27motik_2u:933": "acalasthitinodāraprakaṭābhogatejasā / tena niṣkāmatodeti śītatevoditendunā //MU_2,14.29//",
    "GSP27motik_2u:934": "udāraprakaṭābhogaṃ udbhaṭaprakaṭavistāraṃ / tejaḥ yasya / tādṛśena / niṣkāmatā kāmanārāhityam / uditaś cāsāv induḥ / tena //MT_2,14.29//",
    "GSP27motik_2u:935": "nanu niṣkāmatayā kiṃ setsyatīty / atrāha",
    "GSP27motik_2u:936": "cintājvaramahauṣadhyā sādhuś cittaniṣaṇṇayā / tayottamatvapradayā nābhivāñchati nojjhati //MU_2,14.30//",
    "GSP27motik_2u:937": "tayā niṣkāmatayā / nābhivāñchati nojjhati sarvatropekṣām eva bhajate ity arthaḥ //MT_2,14.30//",
    "GSP27motik_2u:938": "punaḥ kiṃ karotīty / atrāha",
    "GSP27motik_2u:939": "tatsadālambanaṃ cetaḥ sphāram ābhāsam āgatam / nāstam eti na codeti kham ivātitatāntaram //MU_2,14.31//",
    "GSP27motik_2u:940": "sā niṣkāmatā sadā ālambanam āśrayo yasya / tat tatsadālambanam / tathā sphāraṃ sphuraṇaśīlaṃ / ābhāsam āgatam vivekayuktaṃ jātam ity arthaḥ //MT_2,14.31//",
    "GSP27motik_2u:941": "na jahāti na cādatte nottāmyati na śāmyati / kevalaṃ sākṣivat paśyañ jagad ātmani tiṣṭhati //MU_2,14.32//",
    "GSP27motik_2u:942": "nottāmyati na kṣubhyati //MT_2,14.32//",
    "GSP27motik_2u:943": "na ca śāmyati nāpy antar nāpi bāhye 'vatiṣṭhati / na ca naiṣkarmyam ādatte na ca karmāṇi majjati //MU_2,14.33//",
    "GSP27motik_2u:944": "sarvatropekṣayaiva vartate iti bhāvaḥ //MT_2,14.33//",
    "GSP27motik_2u:945": "upekṣate gataṃ vastu saṃprāptam anuvartate / na kṣubdho nāti cākṣubdho bhāti pūrṇa ivārṇavaḥ //MU_2,14.34//",
    "GSP27motik_2u:946": "anuvartate niranusandhānam pravartate / ati atiśayena //MT_2,14.34//",
    "GSP27motik_2u:947": "evaṃrūpeṇa manasā mahātmāno mahāśayāḥ / jīvanmuktā jagaty asmin viharanti hi yoginaḥ //MU_2,14.35//",
    "GSP27motik_2u:948": "spaṣṭam //MT_2,14.35//",
    "GSP27motik_2u:949": "uṣitvā suciraṃ kālaṃ dhīrās te yāvadīpsitam / tanum ante parityajya yānti kevalatāṃ tatām //MU_2,14.36//",
    "GSP27motik_2u:950": "kevalatām videhamuktatām / yāvadīpsitam ity anena sarvam eva bhagavatkṛtam teṣām īpsitam evāstīti sūcitam //MT_2,14.36//",
    "GSP27motik_2u:951": "ko 'haṃ kasya ca saṃsāra ity āpady api dhīmatā / cintanīyaṃ prayatnena sapratīkāram ātmanā //MU_2,14.37//",
    "GSP27motik_2u:952": "kim uta vaktavyaṃ saṃpadīty apiśabdābhiprāyaḥ / sapratīkāram pratīkārasahitam / na tu cintanamātreṇaiva / pratīkāraś cātra bhogatyāga eva jñeyaḥ //MT_2,14.37//",
    "GSP27motik_2u:953": "kāryasaṃkaṭasandehaṃ rājā jānāti rāghava / niṣphalaṃ saphalaṃ vāpi vicāreṇaiva nānyathā //MU_2,14.38//",
    "GSP27motik_2u:954": "bahir api vicārasyaiva sāmrājyam iti bhāvaḥ //MT_2,14.38//",
    "GSP27motik_2u:955": "vedavedāntasiddhāntasthitayaḥ sthitikāraṇam / nirṇīyante vicāreṇa dīpeneva bhuvo niśi //MU_2,14.39//",
    "GSP27motik_2u:956": "vedavedāntarūpāḥ sthitayaḥ maryādāḥ vedavedāntasthitayaḥ / sthitikāraṇam saṃsāramaryādākāraṇabhūtāḥ //MT_2,14.39//",
    "GSP27motik_2u:957": "anaṣṭam andhakāreṣu bahutejassv ajihmitam / paśyaty api vyavahitaṃ vicāraś cārulocanam //MU_2,14.40//",
    "GSP27motik_2u:958": "ajihmitam tejo'bhimukhe hi cakṣuṣi pratīghātena jihmitatvaṃ parivartitatvaṃ bhavati / tac cātra nāstīty arthaḥ //MT_2,14.40//",
    "GSP27motik_2u:959": "vivekāndho hi jātyandhaḥ śocyaḥ sarvasya durmatiḥ / divyacakṣur vivekātmā jayaty akhilavastuṣu //MU_2,14.41//",
    "GSP27motik_2u:960": "sarvasya śocyaḥ sarvaiḥ śocanīya ity arthaḥ / vivekaḥ ātmā pradhānaṃ yasya saḥ vivekātmā vivekānvita ity arthaḥ / jayati sarvotkarṣeṇa vartate ity arthaḥ //MT_2,14.41//",
    "GSP27motik_2u:961": "paramātmamayī pālyā mahānandaikasādhanī / kṣaṇam ekaṃ parityājyā na vicāracamatkṛtiḥ //MU_2,14.42//",
    "GSP27motik_2u:962": "pālyā rakṣaṇīyā //MT_2,14.42//",
    "GSP27motik_2u:963": "vicāracāruḥ puruṣo mahatām api rocate / paripakvaṃ camatkāri sahakāraphalaṃ yathā //MU_2,14.43//",
    "GSP27motik_2u:964": "spaṣṭam //MT_2,14.43//",
    "GSP27motik_2u:965": "vicārakāntamatayo nānekeṣu punaḥ punaḥ / luṭhanti duḥkhaśvabhreṣu jñātordhvagatayo narāḥ //MU_2,14.44//",
    "GSP27motik_2u:966": "jñātāḥ adhigatā / ūrdhve uttīrṇe cinmātre / gatiḥ yaite //MT_2,14.44//",
    "GSP27motik_2u:967": "na virauti tathā rogī nānarthaśatajarjaraḥ / avicāravinaṣṭātmā yathājñaḥ pariroditi //MU_2,14.45//",
    "GSP27motik_2u:968": "nānarthaśatajarjara ity atra caśabdo 'dhyāhāryaḥ / avicāreṇāvivekena vinaṣṭaḥ vismṛtaḥ / ātmā pāramārthikaṃ svarūpaṃ yasya / tādṛśaḥ //MT_2,14.45//",
    "GSP27motik_2u:969": "varaṃ kardamakīṭatvaṃ śvabhrakaṇṭakatā varam / varam andhaguhāhitvaṃ na narasyāvicāritā //MU_2,14.46//",
    "GSP27motik_2u:970": "spaṣṭam //MT_2,14.46//",
    "GSP27motik_2u:971": "sarvānarthanijāvāsaṃ sarvasādhutiraskṛtam / sarvadauḥsthityasīmāntam avicāraṃ parityajet //MU_2,14.47//",
    "GSP27motik_2u:972": "sarve ye anarthāḥ / teṣāṃ nijaḥ svakīyaḥ / āvāsaḥ sarvānarthaśrayam ity arthaḥ //MT_2,14.47//",
    "GSP27motik_2u:973": "nityaṃ vicārayuktena bhavitavyaṃ mahātmanā / bhavāndhakūpe patatāṃ vicāro hy avalambanam //MU_2,14.48//",
    "GSP27motik_2u:974": "hi yasmādarthe / avalambanam ādhāraḥ //MT_2,14.48//",
    "GSP27motik_2u:975": "svayam evātmanātmānam avaṣṭabhya vicārataḥ / saṃsāramohajaladhes tārayet svamanomṛgam //MU_2,14.49//",
    "GSP27motik_2u:976": "ātmanā manasā / ātmānaṃ paramātmānam / avaṣṭabhya bhāvanayā gṛhītvā //MT_2,14.49//",
    "GSP27motik_2u:977": "vicārasya svarūpaṃ kathayati",
    "GSP27motik_2u:978": "ko 'haṃ katham ayaṃ doṣaḥ saṃsārākhya upāgataḥ / nyāyeneti parāmarśo vicāra iti kathyate //MU_2,14.50//",
    "GSP27motik_2u:979": "nyāyena yuktyā / parāmarśaḥ santatabhāvanam //MT_2,14.50//",
    "GSP27motik_2u:980": "andhāndhamohamukharaṃ ciraṃ duḥkhāya kevalam / kṛtaṃ śilāyā hṛdayaṃ durmateś cāvicāriṇaḥ //MU_2,14.51//",
    "GSP27motik_2u:981": "atiṣayenāndham andhāndham / tādṛśaṃ ca tat mohamukharaṃ ca / jāḍyena viparyāsayuktam ity arthaḥ / duḥkhāya svasya parasya ceti jñeyam //MT_2,14.51//",
    "GSP27motik_2u:982": "bhāvābhāvagrahotsargadṛśām iha hi rāghava / na vicārād ṛte tattvaṃ jñāyate sādhu kiṃcana //MU_2,14.52//",
    "GSP27motik_2u:983": "grahaḥ grahaṇaṃ / utsargaḥ tyāgaḥ //MT_2,14.52//",
    "GSP27motik_2u:984": "vicārāj jñāyate tattvaṃ tattvād viśrāntir ātmani / tato manasi śāntatvaṃ sarvaduḥkhaparikṣayaḥ //MU_2,14.53//",
    "GSP27motik_2u:985": "tattvam cinmātrākhyaṃ paramaṃ tattvam / ātmani śuddhacinmātrarūpe ātmani / śāntatvasya svarūpaṃ kathayati / sarveti / sarvaduḥkhakṣayasyaiva śāntirūpatvāt //MT_2,14.53//",
    "GSP27motik_2u:986": "sargāntaślokena vicāranirūpaṇaṃ samāpayati",
    "GSP27motik_2u:987": "saphalatā phalate bhuvi karmaṇāṃ prakaṭatāṃ kila gacchata uttamāt /",
    "GSP27motik_2u:988": "sphuṭavicāradṛśaiva vicāritā śamavate bhavate 'pi virocatām //MU_2,14.54//",
    "GSP27motik_2u:989": "kila niścaye / bhuvi karmaṇāṃ saphalatā phalate / sphuṭavicāradṛśaiva sphuṭā yā vicāradṛk / tayaiva / uttamāt viśeṣataḥ / prakaṭatāṃ gacchataḥ vivekasyaiva sarvaprakaṭane śaktatvāt / ataḥ iyaṃ vicāritā śamavate bhavate 'pi virocatām / iti śivam //MT_2,14.54//",
    "GSP27motik_2u:990": "iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe caturdaśaḥ sargaḥ // 2,14 //",
    "GSP27motik_2u:991": "oṃ evaṃ vicārasvarūpaṃ nirṇīya tṛtīyasya saṃtoṣasya svarūpaṃ kathayati",
    "GSP27motik_2u:992": "saṃtoṣo 'pi paraṃ śreyaḥ saṃtoṣaḥ sukham ucyate / saṃtuṣṭaḥ param abhyeti viśrāmam arisūdana //MU_2,15.1//",
    "GSP27motik_2u:993": "saṃtuṣṭaḥ saṃtoṣayuktaḥ puruṣaḥ //MT_2,15.1//",
    "GSP27motik_2u:994": "saṃtoṣaiśvaryasukhināṃ ciraviśrāntacetasām / sāmrājyam api sādhūnāṃ jarattṛṇalavāyate //MU_2,15.2//",
    "GSP27motik_2u:995": "spaṣṭam //MT_2,15.2//",
    "GSP27motik_2u:996": "saṃtoṣaśālinī buddhī rāma saṃsāravṛttiṣu / viṣamāsv apy anudvignā na kadācana dūyate //MU_2,15.3//",
    "GSP27motik_2u:997": "na dūyate saṃtapyate saṃtuṣṭavān //MT_2,15.3//",
    "GSP27motik_2u:998": "saṃtoṣāmṛtapānena ye parāṃ tṛptim āgatāḥ / bhogaśrīr atulā teṣām eṣā prativiṣāyate //MU_2,15.4//",
    "GSP27motik_2u:999": "prativiṣā ivācarate prativiṣāyate / prativiṣā tiktadravyaviśeṣaḥ //MT_2,15.4//",
    "GSP27motik_2u:1000": "na tathā tarpayanty etāḥ pīyūṣarasavīcayaḥ / yathā hi madhurāsvādaḥ saṃtoṣo doṣanāśanaḥ //MU_2,15.5//",
    "GSP27motik_2u:1001": "spaṣṭam //MT_2,15.5//",
    "GSP27motik_2u:1002": "saṃtuṣṭasvarūpakathanadvāreṇa saṃtoṣasvarūpaṃ kathayati",
    "GSP27motik_2u:1003": "aprāptavāñchām utsṛjya saṃprāpte samatāṃ gataḥ / adṛṣṭakhedākhedo 'ntaḥ sa saṃtuṣṭa ihocyate //MU_2,15.6//",
    "GSP27motik_2u:1004": "saṃprāpte pravāhāgate //MT_2,15.6//",
    "GSP27motik_2u:1005": "ātmanātmani saṃtoṣaṃ yāvad yāti na mānasam / udbhavanty āpadas tāval latā iva manovanāt //MU_2,15.7//",
    "GSP27motik_2u:1006": "ātmanā svena / na tu bhogādinā //MT_2,15.7//",
    "GSP27motik_2u:1007": "saṃtoṣaśītalaṃ cetaḥ śuddhavijñānadṛṣṭibhiḥ / bhṛśaṃ vikāsam āyāti sūryāṃśubhir ivāmbujam //MU_2,15.8//",
    "GSP27motik_2u:1008": "saṃtuṣṭasyaiva jñāne adhikāra iti bhāvaḥ //MT_2,15.8//",
    "GSP27motik_2u:1009": "āśāvaivaśyavivaśe citte saṃtoṣavarjite / mlāne vaktram ivādarśe na jñānaṃ pratibimbati //MU_2,15.9//",
    "GSP27motik_2u:1010": "pratibimbati lagati //MT_2,15.9//",
    "GSP27motik_2u:1011": "ajñānaghanayāminyā saṃkocaṃ na narāmbujam / yāty asāv udito yasya nityaṃ saṃtoṣabhāskaraḥ //MU_2,15.10//",
    "GSP27motik_2u:1012": "tat narāmbujam ajñānaghanayāminyā saṃkocaṃ na yāti / tat kim / yasyāsau saṃtoṣabhāskaraḥ nityam udito bhavati //MT_2,15.10//",
    "GSP27motik_2u:1013": "akiṃcano 'py asau jantuḥ sāmrājyasukham aśnute / ādhivyādhivinirmuktaṃ saṃtuṣṭaṃ yasya mānasam //MU_2,15.11//",
    "GSP27motik_2u:1014": "spaṣṭam //MT_2,15.11//",
    "GSP27motik_2u:1015": "nābhivāñchaty asaṃprāptaṃ prāptaṃ bhuṅkte yathākramam / yaḥ sasomyaḥ sadācāraḥ saṃtuṣṭa iti kathyate //MU_2,15.12//",
    "GSP27motik_2u:1016": "spaṣṭam //MT_2,15.12//",
    "GSP27motik_2u:1017": "saṃtoṣaparitṛptasya mahataḥ pūrṇacetasaḥ / kṣīrābdher iva śuddhasya mukhe lakṣmīr virājate //MU_2,15.13//",
    "GSP27motik_2u:1018": "spaṣṭam //MT_2,15.13//",
    "GSP27motik_2u:1019": "pūrṇatām alam āśritya svātmany evātmanā svayam / pauruṣeṇa prayatnena tṛṣṇāṃ sarvatra varjayet //MU_2,15.14//",
    "GSP27motik_2u:1020": "pūrṇatāṃ tṛptatām / ātmanā eva / na tu bhogair ity arthaḥ //MT_2,15.14//",
    "GSP27motik_2u:1021": "saṃtoṣāmṛtapūrṇasya svāntaḥ śītalatā svayam / sthairyam āyāty ariktasya śītāṃśor iva śāśvatam //MU_2,15.15//",
    "GSP27motik_2u:1022": "svāntaḥ svamanasi / ariktasya pūrṇasya //MT_2,15.15//",
    "GSP27motik_2u:1023": "saṃtoṣapuṣṭamanasaṃ bhṛtyā iva maharddhayaḥ / rājānam upatiṣṭhante kiṃkaratvam upāgatāḥ //MU_2,15.16//",
    "GSP27motik_2u:1024": "yathā kiṃkaratvam upāgatāḥ bhṛtyāḥ rājānam upatiṣṭhante tathā saṃtoṣapuṣṭamanasaṃ maharddhayaḥ upatiṣṭhante //MT_2,15.16//",
    "GSP27motik_2u:1025": "ātmanaivātmani svacche saṃtuṣṭe puruṣe sthite / praśāmyanty ādhayaḥ sarve prāvṛṣīvāśu pāṃsavaḥ //MU_2,15.17//",
    "GSP27motik_2u:1026": "svacche rāgādimalarahite //MT_2,15.17//",
    "GSP27motik_2u:1027": "nityaṃ śītalayā nāma kalaṅkaparihīnayā / puruṣaḥ śuddhayā vṛttyā bhāti pūrṇatayenduvat //MU_2,15.18//",
    "GSP27motik_2u:1028": "nāma niścaye / kalaṅkahīnayā asantoṣākhyamalarahitayā //MT_2,15.18//",
    "GSP27motik_2u:1029": "saṃtoṣavivecanaṃ sargāntaślokena samāpayati",
    "GSP27motik_2u:1030": "samatayā matayā guṇaśālināṃ puruṣarāḍ iha yaḥ samalaṃkṛtaḥ /",
    "GSP27motik_2u:1031": "tam amalaṃ praṇamanti nabhaścarā api mahāmunayo raghunandana //MU_2,15.19//",
    "GSP27motik_2u:1032": "spaṣṭam / iti śivam //MT_2,15.19//",
    "GSP27motik_2u:1033": "iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe pañcadaśaḥ sargaḥ // 2,15 //",
    "GSP27motik_2u:1034": "oṃ evaṃ saṃtoṣasvarūpaṃ nirṇīya caturthaṃ satsaṃgaṃ nirūpayati",
    "GSP27motik_2u:1035": "viśeṣeṇa mahābuddhe saṃsārottaraṇe nṛṇām / sarvatropakarotīha sādhuḥ sādhusamāgamaḥ //MU_2,16.1//",
    "GSP27motik_2u:1036": "spaṣṭam //MT_2,16.1//",
    "GSP27motik_2u:1037": "sādhusaṃgataror jātaṃ vivekakusumaṃ śubham / rakṣanti ye mahātmāno bhājanaṃ te phalaśriyaḥ //MU_2,16.2//",
    "GSP27motik_2u:1038": "phalaśriyaḥ mokṣākhyaphalalakṣmyāḥ //MT_2,16.2//",
    "GSP27motik_2u:1039": "śūnyam ākīrṇatām eti mṛtir apy utsavāyate / āpat saṃpad ivābhāti vidvajjanasamāgame //MU_2,16.3//śūnyaṃ śūnyadeśaḥ / ākīrṇatām lokabharitadeśatām //MT_2,16.3//",
    "GSP27motik_2u:1040": "himam āpatsarojinyā mohanīhāramārutaḥ / jayaty eko jagaty asmin sādhu sādhusamāgamaḥ //MU_2,16.4//",
    "GSP27motik_2u:1041": "sādhu samyak //MT_2,16.4//",
    "GSP27motik_2u:1042": "paraṃ vivardhanaṃ buddher ajñānatarunāśanam / samutsāraṇam ādhīnāṃ viddhi sādhusamāgamam //MU_2,16.5//",
    "GSP27motik_2u:1043": "samutsāraṇam nāśanam //MT_2,16.5//",
    "GSP27motik_2u:1044": "vivekaḥ paramo dīpo jāyate sādhusaṃgamāt / manoharojjvalo nūnam aśokād iva gucchakam //MU_2,16.6//",
    "GSP27motik_2u:1045": "spaṣṭam //MT_2,16.6//",
    "GSP27motik_2u:1046": "nirāmayāṃ nirābādhāṃ nirvṛtiṃ nityapīvarīṃ / anuttamāṃ prayacchanti sādhusaṃgavibhūtayaḥ //MU_2,16.7//",
    "GSP27motik_2u:1047": "spaṣṭam //MT_2,16.7//",
    "GSP27motik_2u:1048": "api kaṣṭatarāṃ prāptair daśāṃ vivaśatāṃ gataiḥ / manāg api na saṃtyājyā mānavaiḥ sādhusaṃgatiḥ //MU_2,16.8//",
    "GSP27motik_2u:1049": "spaṣṭam //MT_2,16.8//",
    "GSP27motik_2u:1050": "sādhusaṃgatayo loke sanmārgaśubhadīpakāḥ / hārdāndhakārahāriṇyo bhāso jñānavivasvataḥ //MU_2,16.9//",
    "GSP27motik_2u:1051": "spaṣṭam //MT_2,16.9//",
    "GSP27motik_2u:1052": "yaḥ snātaḥ śītasitayā sādhusaṃgatigaṅgayā / kiṃ tasya dānaiḥ kiṃ tīrthaiḥ kiṃ tapobhiḥ kim adhvaraiḥ //MU_2,16.10//",
    "GSP27motik_2u:1053": "spaṣṭam //MT_2,16.10//",
    "GSP27motik_2u:1054": "nīrāgāś chinnasaṃdehā galitagranthayo 'nagha / sādhavo yadi vidyante kiṃ tapastīrthasaṃgrahaiḥ //MU_2,16.11//",
    "GSP27motik_2u:1055": "galitagranthayaḥ naṣṭakāmākhyagranthayaḥ //MT_2,16.11//",
    "GSP27motik_2u:1056": "viśrāntamanaso vandyāḥ prayatnena pareṇa hi / daridreṇeva maṇayaḥ prekṣaṇīyā hi sādhavaḥ //MU_2,16.12//",
    "GSP27motik_2u:1057": "spaṣṭam //MT_2,16.12//",
    "GSP27motik_2u:1058": "satsamāgamasaundaryaśālinī dhīmatāṃ matiḥ / kamalevāpsarovṛnde sarvadaiva virājate //MU_2,16.13//",
    "GSP27motik_2u:1059": "kamalā lakṣmīḥ //MT_2,16.13//",
    "GSP27motik_2u:1060": "tenāmalavilāsasya padasyāgrāvacūlatā / grathitā yena bhavyena na tyaktā sādhusaṃgatiḥ //MU_2,16.14//",
    "GSP27motik_2u:1061": "tena puruṣeṇa / amalavilāsasya śuddhasphuraṇayuktasya / padasya cinmātrākhyasya sthānasya / agrāvacūlatā śirobhūṣaṇatā / grathitā yena bhavyena daivaprakṛtikena / sādhusaṃgatiḥ na tyaktā sādhusaṃgatiḥ kāryaiva cinmātrākhye pade rājate iti bhāvaḥ //MT_2,16.14//",
    "GSP27motik_2u:1062": "vicchinnagranthayas tajjñāḥ sādhavaḥ sarvasammatāḥ / sarvopāyena saṃsevyās te hy upāyā bhavāmbudhau //MU_2,16.15//",
    "GSP27motik_2u:1063": "spaṣṭam //MT_2,16.15//",
    "GSP27motik_2u:1064": "ta ete narakāgnīnāṃ saṃśuṣkendhanatāṃ gatāḥ / yair dṛṣṭā helayā santo narakānalavāridāḥ //MU_2,16.16//",
    "GSP27motik_2u:1065": "spaṣṭam //MT_2,16.16//",
    "GSP27motik_2u:1066": "dāridryaṃ maraṇaṃ duḥkham ityādiviṣamo bhramaḥ / saṃpraśāmyaty aśeṣeṇa sādhusaṃgamabheṣajaiḥ //MU_2,16.17//",
    "GSP27motik_2u:1067": "spaṣṭam //MT_2,16.17//",
    "GSP27motik_2u:1068": "sarvān upāyān saṃkalpayati",
    "GSP27motik_2u:1069": "saṃtoṣaḥ sādhusaṃgaś ca vicāro 'tha śamas tathā / eta eva bhavāmbhodhāv upāyās taraṇe nṛṇām //MU_2,16.18//",
    "GSP27motik_2u:1070": "spaṣṭam //MT_2,16.18//",
    "GSP27motik_2u:1071": "saṃtoṣaḥ paramo lābhaḥ satsaṃgaḥ paramā gatiḥ / vicāraḥ paramaṃ jñānaṃ śamo hi paramaṃ sukhaṃ //MU_2,16.19//",
    "GSP27motik_2u:1072": "ataḥ paraṃ lābhādi nāstīti parapadābhiprāyaḥ //MT_2,16.19//",
    "GSP27motik_2u:1073": "catvāra ete vimalā upāyā bhavabhedane / yair abhyastās ta uttīrṇā mohavārer bhavārṇavāt //MU_2,16.20//",
    "GSP27motik_2u:1074": "mohavāreḥ mohākhyajalayuktāt //MT_2,16.20//",
    "GSP27motik_2u:1075": "ekasminn eva caiteṣām abhyaste vimalodaye / catvāro 'pi kilābhyastā bhavanti sudhiyāṃ vara //MU_2,16.21//",
    "GSP27motik_2u:1076": "spaṣṭam //MT_2,16.21//",
    "GSP27motik_2u:1077": "eko 'py eko 'pi sarveṣāṃ eṣāṃ prasavabhūr iva / sarvasaṃsiddhaye tasmād yatnenaikaṃ samāśrayet //MU_2,16.22//",
    "GSP27motik_2u:1078": "prasavabhūḥ utpattisthānam //MT_2,16.22//",
    "GSP27motik_2u:1079": "satsamāgamasaṃtoṣavicārās tv avicāritam / pravartante śamasvacche vahanānīva sāgare //MU_2,16.23//",
    "GSP27motik_2u:1080": "vahanāni jalaspandāḥ / avicāritam asandeham //MT_2,16.23//",
    "GSP27motik_2u:1081": "vicārasaṃtoṣaśamāḥ satsamāgamaśālini / pravartante śriyo jantau kalpavṛkṣāśrite yathā //MU_2,16.24//",
    "GSP27motik_2u:1082": "spaṣṭam //MT_2,16.24//",
    "GSP27motik_2u:1083": "vicāraśamasatsaṃgāḥ saṃtoṣavati mānave / pravartante prapūrṇendau saundaryādyā guṇā iva //MU_2,16.25//",
    "GSP27motik_2u:1084": "spaṣṭam //MT_2,16.25//",
    "GSP27motik_2u:1085": "satsaṃgasaṃtoṣaśamā vicāravati sanmatau / pravartante mantrivare rājanīva jayaśriyaḥ //MU_2,16.26//",
    "GSP27motik_2u:1086": "mantriṇāṃ mantrajñānāṃ / vare śreṣṭhe //MT_2,16.26//",
    "GSP27motik_2u:1087": "phalitam āha",
    "GSP27motik_2u:1088": "tasmād ekatamaṃ nityam eteṣāṃ raghunandana / pauruṣeṇa mano jitvā yatnenābhyāhared guṇam //MU_2,16.27//",
    "GSP27motik_2u:1089": "tasmāt eteṣāṃ caturṇāṃ madhye / ekatamaṃ guṇaṃ saṃtoṣādirūpaṃ guṇaṃ / abhyāharet arjayet //MT_2,16.27//",
    "GSP27motik_2u:1090": "paraṃ pauruṣam āśritya jitvā cittamataṅgajam / yāvad eko guṇo nāptas tāvan nāsty uttamā gatiḥ //MU_2,16.28//",
    "GSP27motik_2u:1091": "spaṣṭam //MT_2,16.28//",
    "GSP27motik_2u:1092": "pauruṣeṇa prayatnena dantair dantān vicūrṇayan / yāvan nābhiniviṣṭaṃ te mano rāma guṇārjane //MU_2,16.29//",
    "GSP27motik_2u:1093": "devo bhavātha yakṣo vā puruṣaḥ pādapo 'tha vā / tāvat tava mahābāho nopāyo 'stīha kaścana //MU_2,16.30//",
    "GSP27motik_2u:1094": "guṇārjane saṃtoṣādyarjane //MT_2,16.29-30//",
    "GSP27motik_2u:1095": "ekasminn eva phalite guṇe balam upāgate / kṣīyante sarva evāśu doṣā viṣadacetasaḥ //MU_2,16.31//",
    "GSP27motik_2u:1096": "doṣāḥ rāgādayaḥ //MT_2,16.31//",
    "GSP27motik_2u:1097": "guṇe vivṛddhe vardhante guṇā doṣakṣayāvahāḥ / doṣe vivṛddhe vardhante doṣā guṇavināśinaḥ //MU_2,16.32//",
    "GSP27motik_2u:1098": "spaṣṭam //MT_2,16.32//",
    "GSP27motik_2u:1099": "manomahāvane hy asmin veginī vāsanāsarit / śubhāśubhabṛhatkūlā nityaṃ vahati jantuṣu //MU_2,16.33//",
    "GSP27motik_2u:1100": "spaṣṭam //MT_2,16.33//",
    "GSP27motik_2u:1101": "sā hi svena prayatnena yasminn eva nipātyate / kūle tenaiva vahati yathecchasi tathā kuru //MU_2,16.34//",
    "GSP27motik_2u:1102": "hi niścaye / sā vāsanāsarit //MT_2,16.34//",
    "GSP27motik_2u:1103": "sargāntaślokenaitat samāpayati",
    "GSP27motik_2u:1104": "puruṣayatnajavena manovane śubhataṭānugatāṃ kramaśaḥ kuru /",
    "GSP27motik_2u:1105": "varamate nijabhāvamahānadīm iha hi tena manāg api nohyase //MU_2,16.35//",
    "GSP27motik_2u:1106": "puruṣayatnajavena pauruṣavegena / nijabhāvanadīṃ svavāsanāmahānadīṃ / nanu kimarthaṃ tāṃ taṭagatāṃ karomīty apekṣāyām āha / iha hīti / hi yasmāt / tena tasyāḥ śubhataṭānugamanena / tayā nijabhāvamahānadyā tvam na uhyase vivaśatayā yatra tatra na nīyase / taṭagatayā ca nadyā na kiṃcit uhyate / iti śivam //MT_2,16.35//",
    "GSP27motik_2u:1107": "iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe ṣoḍaśaḥ sargaḥ // 2,16 //",
    "GSP27motik_2u:1108": "phalitaṃ kathayati",
    "GSP27motik_2u:1109": "evam āttaviveko yaḥ sa bhavān iva rāghava / yogyo jñānagiraḥ śrotuṃ rājeva nayabhāratīḥ //MU_2,17.1//",
    "GSP27motik_2u:1110": "he rāghava / evaṃ sati / yaḥ puruṣaḥ / āttaviveko bhavati / saḥ / bhavān iva / jñānagiraḥ śrotuṃ yogyo bhavati/ ka iva / rājā iva yathā rājā nayabhāratīḥ nītivākyāni śrotuṃ yogyaḥ bhavati / tathety arthaḥ //MT_2,17.1//",
    "GSP27motik_2u:1111": "avadāto 'vadātasya vijñānasya mahāśayaḥ / jaḍasaṅgojjhito yogyaḥ śaradīndor yathā nabhaḥ //MU_2,17.2//",
    "GSP27motik_2u:1112": "avadātaḥ śamādisevanena rāgādimalarahitaḥ nirmalaś ca / avadātasya śuddhacinmātraviṣayatvena śuddhasya sitasya ca / jaḍasaṅgena mūḍhasaṅgenojjhitaḥ tyaktaḥ / tam akurvāṇa ity arthaḥ / jaḍānāṃ lakṣaṇayā meghānāṃ saṅgena ujjhitaḥ iti ca //MT_2,17.2//",
    "GSP27motik_2u:1113": "tvam etayākhaṇḍitayā guṇalakṣmyā samāśritaḥ / manomohaharaṃ vākyaṃ vakṣyamāṇam idaṃ śṛṇu //MU_2,17.3//",
    "GSP27motik_2u:1114": "spaṣṭam //MT_2,17.3//",
    "GSP27motik_2u:1115": "puṇyakalpadrumo yasya phalabhārānataḥ sthitaḥ / muktaye jāyate jantos tasyedaṃ śrotum udyamaḥ //MU_2,17.4//",
    "GSP27motik_2u:1116": "idam etat śāstram //MT_2,17.4//",
    "GSP27motik_2u:1117": "pāvanānām udārāṇāṃ parabodhaikadāyinām / vacasāṃ bhājanaṃ bhūtyai bhavyo bhavati nādhamaḥ //MU_2,17.5//",
    "GSP27motik_2u:1118": "bhavyaḥ divyaprakṛtiḥ //MT_2,17.5//",
    "GSP27motik_2u:1119": "mokṣopāyābhidhāneyaṃ saṃhitā sārasammitā / triṃśad dve ca sahasrāṇi jñātā nirvāṇadāyinī //MU_2,17.6//",
    "GSP27motik_2u:1120": "saṃhitā śāstram / sārasammitā sāratulyā / jñātā samyak vicāritā //MT_2,17.6//",
    "GSP27motik_2u:1121": "nanu kim anayā setsyatīty / atrāha",
    "GSP27motik_2u:1122": "dīpe yathā vinidrasya jvalite saṃpravartate / āloko 'nicchato 'py evaṃ nirvāṇam anayā bhavet //MU_2,17.7//",
    "GSP27motik_2u:1123": "yathā dīpe prajvalite / anicchataḥ api ālokānākāṅkṣiṇo 'pi / ardhanidrasyārdhaprabuddhasya / ālokaḥ saṃpravartate / evam anayā saṃhitayā / nirvāṇam brahmaṇy ātyantiko layo / bhavet //MT_2,17.7//",
    "GSP27motik_2u:1124": "svayaṃ jñātā śrutā vāpi bhrāntiśāntyaiva saukhyadā / āptoktivarṇitā sadyo yathāmṛtataraṅgiṇī //MU_2,17.8//",
    "GSP27motik_2u:1125": "āptoktivarṇiteti śrutety asya viśeṣaṇadvāreṇa hetuḥ //MT_2,17.8//",
    "GSP27motik_2u:1126": "yathā rajjvām ahibhrāntir vinaśyaty avalokanāt / tathaitatprekṣaṇāc chāntim eti saṃsāraduḥkhitā //MU_2,17.9//",
    "GSP27motik_2u:1127": "etasyāḥ saṃhitāyāḥ prekṣaṇam vicāraṇam etatprekṣaṇam / tasmāt //MT_2,17.9//",
    "GSP27motik_2u:1128": "yuktiyuktārthavākyāni kalpitāni pṛthak pṛthak / dṛṣṭāntasārasūktāni cāsyāṃ prakaraṇāni ṣaṭ //MU_2,17.10//",
    "GSP27motik_2u:1129": "mayā ṣaṭ prakaraṇāni asyāṃ kalpitāni vihitāni/ kathaṃbhūtāni / arthasahitāni vākyāni arthavākyāni / yuktiyuktāni arthavākyāni yeṣu / tāni/ punaḥ kathaṃbhūtāni / dṛṣṭāntaiḥ sāram śreṣṭham sūktaṃ yeṣu / tāni //MT_2,17.10//",
    "GSP27motik_2u:1130": "prakaraṇaṣaṭkam viśeṣato nirdiśati",
    "GSP27motik_2u:1131": "vairāgyākhyaṃ prakaraṇaṃ prathamaṃ parikīrtitam / vairāgyaṃ vardhate yena sekeneva marau taruḥ //MU_2,17.11//",
    "GSP27motik_2u:1132": "nanu kiṃ tena saṃpadyata ity / atrāha / vairāgyam iti //MT_2,17.11//",
    "GSP27motik_2u:1133": "kiyatpramāṇaṃ tat kṛtam ity apekṣāyām āha",
    "GSP27motik_2u:1134": "sārdhaṃ sahasraṃ granthasya yasmin hṛdi vicārite / prakāśā śuddhatodeti maṇāv iva vimārjite //MU_2,17.12//",
    "GSP27motik_2u:1135": "granthasyeti jātāv ekavacanam/ tat vairāgyaprakaraṇaṃ granthasya ślokānāṃ sārdhaṃ sahasraṃ bhavati/ tat kiṃ / yasmin hṛdi vicārite sati / prakāśā prakaṭā / śuddhatā rāgādimalarāhityaṃ udeti / kasminn iva / mārjite śodhite maṇau iva / yathā vimārjite maṇau śuddhatodeti / tathety arthaḥ //MT_2,17.12//",
    "GSP27motik_2u:1136": "mumukṣuvyavahārākhyaṃ tataḥ prakaraṇaṃ kṛtam / sahasramātraṃ granthasya sūktigranthena sundaram //MU_2,17.13//",
    "GSP27motik_2u:1137": "sūktirūpaḥ yaḥ granthaḥ vākyam / tena sundaram / tadyuktam ity arthaḥ //MT_2,17.13//",
    "GSP27motik_2u:1138": "nanu kiṃ tatra kathyate ity / atrāha",
    "GSP27motik_2u:1139": "svabhāvo hi mumukṣūṇāṃ narāṇāṃ yatra varṇyate / evaṃsvabhāvo mokṣasya yogya ity avagamyate //MU_2,17.14//",
    "GSP27motik_2u:1140": "nanu varṇanena kiṃ setsyatīty / atrāha / evaṃsvabhāva iti //MT_2,17.14//",
    "GSP27motik_2u:1141": "athotpattiprakaraṇaṃ dṛṣṭāntākhyāyikāmayam / pañcagranthasahasrāṇi vijñānapratipādanam //MU_2,17.15//",
    "GSP27motik_2u:1142": "vijñānapratipādanam vijñānapratipādakam ity arthaḥ //MT_2,17.15//",
    "GSP27motik_2u:1143": "jāgatī draṣṭṛdṛśyaśrīr ahaṃ tvam itirūpiṇī / anutthitaivotthiteva yatreti parivarṇyate //MU_2,17.16//",
    "GSP27motik_2u:1144": "spaṣṭam //MT_2,17.16//",
    "GSP27motik_2u:1145": "yasmiñ śrute jagad idaṃ śrotrāntar budhyate 'khilam / sāsmadyuṣmat savistāraṃ salokākāśaparvatam //MU_2,17.17//",
    "GSP27motik_2u:1146": "piṇḍagrahavinirmuktaṃ nirbhittikam aparvatam / pṛthvyādibhūtarahitaṃ saṃkalpa iva pattanam //MU_2,17.18//",
    "GSP27motik_2u:1147": "yasmin yasmin utpattiprakaraṇe / sāsmadyuṣmat ahaṃtvaṃyuktam / budhyate ity / atra śrotreti kartṛtvenādhyāhāryam/ kīdṛśaṃ budhyate ity apekṣāyām āha / piṇḍagrahetyādi / saṃkalpe hi pattanam īdṛg eva bhātīti dṛṣṭāntatvenopāttam //MT_2,17.17-18//",
    "GSP27motik_2u:1148": "punaḥ kīdṛg budhyate ity / atrāha",
    "GSP27motik_2u:1149": "svapnopalabdhabhāvābhaṃ manorājyavad ātatam / gandharvanagaraprakhyam arthaśūnyopalambanam //MU_2,17.19//",
    "GSP27motik_2u:1150": "svapnopalabdhabhāvābhaṃ svapnadṛṣṭapadārthasadṛśam ity arthaḥ / gandharvāḥ svāvāsārthaṃ kalpanayākāśe nagaraṃ kalpayanti / tad eva gandharvanagaram / arthaśūnyaṃ satyabhūtaghaṭādyartharahitaṃ / upalambanaṃ jñānaṃ yasmin //MT_2,17.19//",
    "GSP27motik_2u:1151": "dvicandravibhramābhāsaṃ mṛgatṛṣṇāmbuvat tatam / nauyānalolaśailābhaṃ satyalābhavivarjitam //MU_2,17.20//",
    "GSP27motik_2u:1152": "spaṣṭam //MT_2,17.20//",
    "GSP27motik_2u:1153": "cittabhramapiśācābhaṃ nirbījam api bhāsuram / kathārthapratibhānābhaṃ vyomamuktāvalīnibham //MU_2,17.21//",
    "GSP27motik_2u:1154": "nirbījaṃ kāraṇarahitaṃ / kathāyāḥ yaḥ arthaḥ varṇanīyaḥ padārthaḥ / tasya yat pratibhānaṃ pura iva sphuraṇaṃ / tenābhā yasya / tat / kathāyāṃ hi varṇanīyaḥ padārthaḥ puraḥstha iva pratibhāti / vyometi / bhrameṇa hi vyomni muktāvalī dṛśyate //MT_2,17.21//",
    "GSP27motik_2u:1155": "kaṭakatvaṃ yathā hemni taraṅgatvaṃ yathāmbhasi / yathā nabhasi nīlatvam asad evotthitaṃ tathā //MU_2,17.22//",
    "GSP27motik_2u:1156": "kaṭakādi yathā hemni asad evotthitaṃ bhavati tathāsad evotthitaṃ jagad budhyate iti pūrveṇaiva sambandhaḥ //MT_2,17.22//",
    "GSP27motik_2u:1157": "abhitti raṅgarahitam upalabdhimanoharam / svapne vā vyomni vā citram akarma cirabhāsuram //MU_2,17.23//",
    "GSP27motik_2u:1158": "vāśabdadvayaṃ pakṣāntaradyotakaṃ / svapne dṛṣṭaṃ citram vā budhyate / vyomni bhrameṇa dṛṣṭaṃ citram vā budhyate / citraṃ kathaṃbhūtaṃ / abhitti bhittirahitaṃ / tathā raṅgarahitam raṅgadravyarahitam / punaḥ kathaṃbhūtaṃ / akarma anirmiti / tathā ciraṃ bhāsvaram cirabhāsuram / etaiḥ viśeṣaṇaiś ca citrasya lokottaratvam uktam //MT_2,17.23//",
    "GSP27motik_2u:1159": "avahnir eva vahnitvaṃ dhatte citrānalo yathā / tathā dadhaj jagacchabdarūpārtham asadātmakam //MU_2,17.24//",
    "GSP27motik_2u:1160": "tathā tadvat / asadātmakam asatsvarūpam / jagacchabdarūpārtham bhāvapradhāno nirdeśaḥ / jagad iti yacchabdarūpaṃ tasyārthatvaṃ dadhat budhyate tathā / kathaṃ / yathā citrānalaḥ avahniḥ adāhakatā anagniḥ san / asadātmakaṃ vahnitvaṃ dhatte dhārayati //MT_2,17.24//",
    "GSP27motik_2u:1161": "taraṅgotpalamālāḍhyadṛṣatpattram ivotthitam / cakraśūtkāracūrṇasya malarāśim ivoditam //MU_2,17.25//",
    "GSP27motik_2u:1162": "taraṅgotpalamālābhiḥ āḍhyaṃ yat dṛṣatpattram śilāpattram / tad ivotthitaṃ budhyate / śilāpattre hi taraṅgākāraḥ utpalākārāś ca rekhāḥ bhavanti / tā evātra taraṅgotpalamālāḥ jñeyāḥ / padārthāś cātra taraṅgotpalamālāsthānīyāh / punaḥ kīdṛg budhyate ity / atrāha / cakreti / cakrasya bhrāmyamāṇasya cakrasya / yat śūtkāracūrṇam / tasya malarāśim iva uditaṃ budhyate / bhrāmyamāṇena cakreṇa hi saśūtkāraṃ bhūmeḥ rajaḥ uttiṣṭhati //MT_2,17.25//",
    "GSP27motik_2u:1163": "śīrṇaparṇaṃ bhraṣṭanaṣṭaṃ grīṣme vanam ivārasam / maraṇavyagranṛttābhaṃ śilāstrīhāsyahāsadam //MU_2,17.26//",
    "GSP27motik_2u:1164": "śilāstrīhāsyavat hāsadam //MT_2,17.26//",
    "GSP27motik_2u:1165": "andhakāragṛhaikaikanṛttam unmattaceṣṭitam / praśāntājñānanīhāraṃ vijñānaśaradambaram //MU_2,17.27//",
    "GSP27motik_2u:1166": "andhakāragṛhe yat ekaikasya nṛttam tadrūpaṃ budhyate / sarvathā cāsatyataram eva budhyate iti iha tāvad abhiprāyaḥ / itaḥ paraṃ cinmātramayaṃ cinmātrasthaṃ ca budhyata ity abhiprāyeṇāha / praśānteti / śrotrā asminn utpattiprakaraṇe śrute sati idaṃ praśāntājñānanīhāraṃ jñānaśaradambaraṃ budhyate //MT_2,17.27//",
    "GSP27motik_2u:1167": "samutkīrṇam iva stambhe citraṃ bhittāv ivāhitam / paṅkād ivābhiracitaṃ sacetanam acetanam //MU_2,17.28//",
    "GSP27motik_2u:1168": "stambhe cinmātrākhye stambhe / samutkīrṇam iva budhyate / tathā bhittau cinmātrākhyāyāṃ bhittau / citram ivāhitaṃ kṛtaṃ budhyate / paṅko 'tra cinmātrasvarūpaṃ jñeyaṃ / sacetanaṃ cinmātrasāratvāt / acetanaṃ grāhyatvāt //MT_2,17.28//",
    "GSP27motik_2u:1169": "tataḥ sthitiprakaraṇaṃ caturthaṃ parikalpitam / trīṇi granthasahasrāṇi svākhyānākhyāyikāmayam //MU_2,17.29//",
    "GSP27motik_2u:1170": "śobhanākhyāḥ ākhyānākhyāyikāḥ / tanmayam //MT_2,17.29//",
    "GSP27motik_2u:1171": "nanu sthitiprakaraṇe kim uktam ity / atrāha",
    "GSP27motik_2u:1172": "itthaṃ jagad ahaṃbhāvarūpaṃ sthitim upāgatam / draṣṭṛdṛśyakramaprauḍham ity atra parivarṇitam //MU_2,17.30//",
    "GSP27motik_2u:1173": "ahaṃbhāvarūpasya jagataḥ sthitir evātra prāyaśo nirṇīyate iti bhāvaḥ //MT_2,17.30//",
    "GSP27motik_2u:1174": "daśadiṅmaṇḍalābhogabhāsuro 'yaṃ jagadbhramaḥ / ittham abhyāgato vṛddhim iti tatrocyate ciram //MU_2,17.31//",
    "GSP27motik_2u:1175": "ciram bahukālam / bāhulyeneti yāvat //MT_2,17.31//",
    "GSP27motik_2u:1176": "upaśāntiprakaraṇaṃ tataḥ pañcasahasrikam / pañcamaṃ pāvanaṃ proktaṃ munisantatisundaram //MU_2,17.32//",
    "GSP27motik_2u:1177": "munisantatibhiḥ dṛṣṭāntatayā vakṣyamāṇābhiḥ munisantatibhiḥ / sundaram ramaṇīyam //MT_2,17.32//",
    "GSP27motik_2u:1178": "nanv atra kiṃ varṇyata ity apekṣāyām āha",
    "GSP27motik_2u:1179": "idaṃ jagad ahaṃ tvaṃ ca sa iti bhrāntir utthitā / ity asau śāmyatīty asmin kathyate ślokasaṅgrahe //MU_2,17.33//",
    "GSP27motik_2u:1180": "idaṃ jagat ahaṃ tvaṃ ca saḥ / iti evaṃrūpā / bhrāntiḥ utthitā / iti satī eva / śāmyati / iti evam / asmin upaśāntiprakaraṇe kathyate / asmin kathaṃbhūte / ślokānāṃ saṅgrahaḥ yasmin saḥ / tādṛśe / sa iti paramakāraṇaparāmarśaḥ //MT_2,17.33//",
    "GSP27motik_2u:1181": "nanv etacchravaṇena kiṃ setsyatīty / atrāha",
    "GSP27motik_2u:1182": "upaśāntiprakaraṇe śrute śāmyati saṃsṛtiḥ / praspaṣṭā vibhrameṇaiva kiṃcillabhyopalambhanā //MU_2,17.34//",
    "GSP27motik_2u:1183": "saṃsṛtiḥ kathaṃbhūtā / vibhrameṇaiva viparyayajñānenaiva praspaṣṭā / punaḥ kathaṃbhūtā / kiṃcit leśena / labhyam upalambhanaṃ sparśaḥ yasyāḥ sā / anyathā nirvāṇaprakaraṇaṃ vyarthaṃ syāt iti bhāvaḥ //MT_2,17.34//",
    "GSP27motik_2u:1184": "nanu tataḥ saṃsṛtiḥ kīdṛśī tiṣṭhatīty apekṣāyām āha",
    "GSP27motik_2u:1185": "śatāṃśaśiṣṭā bhavati saṃśāntabhrāntirūpiṇī / anyasaṃkalpacittasthā nagaraśrīr ivāsatī //MU_2,17.35//",
    "GSP27motik_2u:1186": "spaṣṭam //MT_2,17.35//",
    "GSP27motik_2u:1187": "alabhyaiva svapārśvasthasvapnayuddhavirāvavat / śāntasaṃkalpamattābhrabhīṣaṇāśaniśabdavat //MU_2,17.36//",
    "GSP27motik_2u:1188": "saṃkalpe dṛṣṭaṃ mattābhram saṃkalpamattābhram / śāntaṃ yat saṃkalpamattābhram / tasya yaḥ bhīṣaṇaḥ aśaniśabdaḥ / tadvat //MT_2,17.36//",
    "GSP27motik_2u:1189": "vismṛtasvapnasaṃkalpanirmāṇanagaropamā / bhaviṣyannagarodyānasotsavaśyāmalāṅgikā //MU_2,17.37//",
    "GSP27motik_2u:1190": "vismṛtau yau svapnasaṃkalpau / tayoḥ nirmāṇaṃ yasya / tādṛśaṃ yat nagaraṃ / tenopamā yasyāḥ sā / tathā bhaviṣyannagarodyāne sotsavā samadanā / yā śyāmalā śyāmākhyā strī / tadvat aṅgaṃ svarūpaṃ yasyāṃ sā / tādṛśī //MT_2,17.37//",
    "GSP27motik_2u:1191": "naśyajjihvocyamānograkathārthānubhavopamam / anullikhitacittasthacitravyāpteva bhittibhūḥ //MU_2,17.38//",
    "GSP27motik_2u:1192": "punaḥ kathaṃbhūtā / naśyajjihvena / na tu naṣṭajihvena / ucyamānā yā ugrakathā / tasyāḥ yaḥ arthaḥ / tasya yaḥ anubhavaḥ / tenopamā yatra tat / tādrśam / kā iva / anullikhitāni cittasthāni ca tāni citrakṛccittasthāni ca yāni citrāṇi / taiḥ vyāptā bhittibhūr iva //MT_2,17.38//",
    "GSP27motik_2u:1193": "parivismāryamāṇācchakalpanānagarīnibhā / sarvartumadanutpannavaramardāsphuṭākṛtiḥ //MU_2,17.39//",
    "GSP27motik_2u:1194": "parivismāryamāṇā / na tu vismāritā / yā acchā bhittirahitā / kalpanānagarī / tasyāḥ nibhā sadṛśī / sarvāsām ṛtumatīnām anutpannasya varasya mardaḥ mardanam / tadvat asphuṭā ākṛtiḥ yasyāḥ sā / nikaṭavartitvena buddhāv ārūḍhatvajñāpanārtham ṛtumatīnām ity uktam //MT_2,17.39//",
    "GSP27motik_2u:1195": "bhāvipuṣpavarākāravasantarasarañjanā / antarlīnataraṅgaughasaumyavārisaritsamā //MU_2,17.40//",
    "GSP27motik_2u:1196": "bhāvī puṣpākhyo varākāraḥ yasya saḥ / tādṛśo yaḥ vasantarasaḥ / tadvat rañjanā yasyāḥ sā / tatsadṛśīty arthaḥ / antarlīnaḥ taraṅgaughaḥ yasyāḥ sā antarlīnataraṅgaughā / tādṛśī cāsau saumyavārisarit saumyavāriyuktā nadī / tayā samā sadṛśī / etair viśeṣaṇaiś copaśāntiprakaraṇaśravaṇānantaraṃ buddhyārohamātrasvarūpā sṛṣṭis tiṣṭhatīti sūcitam //MT_2,17.40//",
    "GSP27motik_2u:1197": "nirvāṇākhyaṃ prakaraṇaṃ tataḥ ṣaṣṭham udāhṛtam / śiṣṭo granthaḥ parīmāṇaṃ tasya jñeyaṃ mahārthadam //MU_2,17.41//",
    "GSP27motik_2u:1198": "tataḥ upaśāntiprakaraṇānantaraṃ / śiṣṭaḥ granthaḥ sārdhaṣoḍaśasahasrāṇi parīmāṇam //MT_2,17.41//",
    "GSP27motik_2u:1199": "nanu kiṃ tacchravaṇena setsyatīty / atrāha",
    "GSP27motik_2u:1200": "buddhe tasmin bhavec chrotā nirvāṇaḥ śāntakalpanaḥ / acetyacitprakāśātmā vijñānātmā nirāmayaḥ //MU_2,17.42//",
    "GSP27motik_2u:1201": "nirvāṇaḥ brahmaṇi līnaḥ / vijñānātmā śuddhajñānasvarūpaḥ / nirāmayaḥ dṛśyākhyāmayarahitaḥ //MT_2,17.42//",
    "GSP27motik_2u:1202": "paramākāśakośācchaḥ śāntasarvabhavabhramaḥ / nirvāhitajagadyātraḥ kṛtakartavyasusthitaḥ //MU_2,17.43//",
    "GSP27motik_2u:1203": "nirvāhitā avasānaṃ nītā jagadyātrā yena saḥ / tādṛśaḥ / kṛtaṃ samāptaṃ / kartavyaṃ yena kṛtakartavyaḥ / tādṛśaś cāsāv / ata eva susthitaś ca //MT_2,17.43//",
    "GSP27motik_2u:1204": "samastavitatārambhavajrastambho nabhonibhaḥ / vinigīrṇayathāsaṃsthajagajjālātitṛptimān //MU_2,17.44//",
    "GSP27motik_2u:1205": "samastāḥ ye vitatārambhāḥ / teṣu vajrastambhaḥ avicala ity arthaḥ / nabhonibhaḥ śarīrayātrārthaṃ kṛtair api karmabhir aliptatvāt ākāśasadṛśaḥ / vinigīrṇaṃ citsvarūpe svātmani līnīkṛtaṃ / yat jagajjālaṃ / tenātitṛptimān nirapekṣa ity arthaḥ //MT_2,17.44//",
    "GSP27motik_2u:1206": "ākāśībhūtaniḥśeṣarūpālokamanaskṛtiḥ / kāryakāraṇakartṛtvaheyādeyadaśojjhitaḥ //MU_2,17.45//",
    "GSP27motik_2u:1207": "rūpam viṣayaḥ / ālokaḥ tadgrahaṇopāyaḥ / manaskṛtiḥ manaskāraḥ / ālokena gṛhītasya rūpasya manasi anusandhānam iti yāvat //MT_2,17.45//",
    "GSP27motik_2u:1208": "sadeha eva nirdehaḥ sasaṃsāro 'py asaṃsṛtiḥ / cinmayo //hanapāṣāṇajaṭharajaṭharopamaḥ //MU_2,17.46//",
    "GSP27motik_2u:1209": "sadehaḥ sattvaśeṣaṃ tāvat śarīrasya sthitatvāt / nirdehaḥ śarīre 'bhimānābhāvāt / cinmayaḥ citsvarūpa aham iti niścayāt / ghanapāṣāṇasya yat jaṭharam / tasya yat jaṭharam / tenopamā yasya saḥ / tādṛśaḥ acetyacinmayatvāt //MT_2,17.46//",
    "GSP27motik_2u:1210": "cidādityas tapaṃl loke 'py andhakārodaropamaḥ / paraprakāśarūpo 'pi param āndhyam ivāgataḥ //MU_2,17.47//",
    "GSP27motik_2u:1211": "cidādityaḥ cidādityasvarūpaḥ / ata eva loke tapann api / na hi citsparśarahitaḥ kaścit bhāvaḥ saṃbhavati / sattve 'pi tasya asaṃkalpatvaprasaṅgāt / andhakārodaropamaḥ andhakārasya yat udaraṃ / tenopamā yasya / tādṛśaḥ padārthavibhāgarahitatvāt / na hi andhakārodare padārthavibhāgaḥ bhavati / paraprakāśarūpo 'pi uttīrṇacitprakāśarūpo 'pi / param āndhyam āgataḥ iva na kiṃciddraṣṭṛtvāt //MT_2,17.47//",
    "GSP27motik_2u:1212": "ruddhasaṃsṛtidurlīlaḥ prakṣīṇāśāviṣūcikāḥ / naṣṭāhaṃkāravetālo dehavān akalevaraḥ //MU_2,17.48//",
    "GSP27motik_2u:1213": "spaṣṭam //MT_2,17.48//",
    "GSP27motik_2u:1214": "kasmiṃścid romakoṭyagre tasyeyam avatiṣṭhate / jagallakṣmīr mahāmeroḥ puṣpe kvacid ivālinī //MU_2,17.49//",
    "GSP27motik_2u:1215": "kaśmiṃscit atisūkṣmatayā vaktum aśakye svapnavad iti śeṣaḥ / svapne hi puruṣasya kasmiṃścid aṃśe svapnajagad avatiṣṭhate //MT_2,17.49//",
    "GSP27motik_2u:1216": "paramāṇau paramāṇau cidākāśasya koṭare / jagallakṣmīsahasrāṇi dhatte kṛtvā ca paśyati //MU_2,17.50//",
    "GSP27motik_2u:1217": "cidākāśasya svarūpabhūtasya cinmātrākāśasya / koṭare madhye sthite / paramāṇau paramāṇau jagallakṣmīsahasrāṇi kṛtvā dhatte dhārayati / na kevalaṃ dhatte / kiṃ tu sākṣitayā sthitatvāt paśyati ca //MT_2,17.50//",
    "GSP27motik_2u:1218": "nanu katham asau jagallakṣmīsahasrāṇy antarvartayatīty / atra sargāntaślokenāha",
    "GSP27motik_2u:1219": "pravitatā hṛdayasya mahāmate hariharābjajalakṣaśatair api /",
    "GSP27motik_2u:1220": "tulanam eti na muktimato bata pravitatāsti na nūnam avastunaḥ //MU_2,17.51//",
    "GSP27motik_2u:1221": "bata niścaye / he mahāmate / muktimataḥ nirvāṇaprakaraṇaśravaṇadvāreṇa muktiyuktasya puruṣasya / hṛdayasya pravitataḥ bhāvapradhāno nirdeśaḥ / tena hṛdayasya pravitateti arthaḥ / sā hariharābjajalakṣaśatair api tulanaṃ māpanaviṣayatāṃ na eti / yataḥ avastunaḥ avastubhūtasya hariharābjādirūpasya bhāvavṛndasya pravitatā / nūnaṃ niścaye / nāsti / na cāvastunā vastumāpanaṃ yuktaṃ / tathā ca noktadeśaprasaṅga iti bhāvaḥ / iti śivam //MT_2,17.51//",
    "GSP27motik_2u:1222": "iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe saptadaśaḥ sargaḥ // 2,17 //",
    "GSP27motik_2u:1223": "oṃ śrotṛpravṛttyarthaṃ svena kriyamāṇasya granthasyānyavilakṣaṇatvena samyagjñānaṃ prati paropāyatvaṃ kathayati",
    "GSP27motik_2u:1224": "asyāṃ vācitamātrāyāṃ paro bodhaḥ pravartate / bījād iva yato vyuptād avaśyaṃbhāvi satphalam //MU_2,18.1//",
    "GSP27motik_2u:1225": "asyāṃ mokṣopāyābhidhāyāṃ saṃhitāyāṃ / bodhaḥ kaḥ / yataḥ yasmāt bodhāt / satphalaṃ mokṣākhyaṃ śubhaṃ phalam / avaśyaṃbhāvi bhavati / kasmād iva / vyuptād bījād iva //MT_2,18.1//",
    "GSP27motik_2u:1226": "nanu mahāmunipraṇītāni śāstrāntarāṇi tyaktvā kim iti idam eva śāstraṃ gṛhṇāmīty / atrāha",
    "GSP27motik_2u:1227": "api pauruṣam ādeyaṃ śāstraṃ ced yuktibodhakam / anyat tv ārṣam api tyājyaṃ bhāvyaṃ nyāyaikasevinā //MU_2,18.2//",
    "GSP27motik_2u:1228": "pauruṣam puruṣanirmitam / ādeyaṃ grahītavyaṃ / yuktibodhakam sattarkabodhakam / anyat yuktyabodhakam / ārṣam ṛṣinirmitam / atra ca pratibhānvitaiḥ kaścid abhiprāyo boddhavyaḥ yo 'smābhiḥ ārambha eva pratibhāvatāṃ svayaṃ jñeyatvena tadrahitānām akathanīyatvena coktaḥ //MT_2,18.2//",
    "GSP27motik_2u:1229": "yuktiyuktam upādeyaṃ vacanaṃ bālakād api / anyat tṛṇam iva tyājyam apy uktaṃ padmajanmanā //MU_2,18.3//",
    "GSP27motik_2u:1230": "atrāpi pratibhāvadbhiḥ ārambhe svayaṃ jñeyatvenokto 'rthaḥ svayaṃ boddhavyaḥ / na ca tadbodhenāsmiñ śāstre anādaraḥ kāryaḥ pratibhāvattvahāneḥ / evam uttaratrāpi yatra tatra svayam abhyūhyam //MT_2,18.3//",
    "GSP27motik_2u:1231": "punar apy etad eva bhaṅgyantareṇa kathayati",
    "GSP27motik_2u:1232": "yo 'mbhas tātasya kūpo 'yam iti kaupaṃ pibet kaṭu / tyaktvā gāṅgaṃ puraḥsthaṃ taṃ ko 'nuśāsati rāgiṇam //MU_2,18.4//",
    "GSP27motik_2u:1233": "yaḥ puruṣaḥ / puraḥsthaṃ gāṅgaṃ toyaṃ tyaktvā / ayaṃ kūpaḥ tātasya nijasya pituḥ bhavati / iti etadarthaṃ / kaupaṃ kūpasambandhi / kaṭu ambhaḥ pibet / tam anurāgiṇaṃ pitṛviṣayarāgākhyadoṣayuktaṃ / kaḥ anuśāsati upadiśati / nāsāv upadeśārhaḥ iti bhāvaḥ / ayam atrābhiprāyaḥ / yaḥ puruṣaḥ / sadyuktiyuktam api pauruṣaṃ vacanaṃ / pauruṣeyam idam iti tyajati / tadrahitam api ārṣaṃ vacanaṃ / ārṣam ity etāvanmātreṇa gṛhṇāti / tasyopadeśo na kāryaḥ iti //MT_2,18.4//",
    "GSP27motik_2u:1234": "prakṛtam evānusarati",
    "GSP27motik_2u:1235": "yathoṣasi pravṛttāyām āloko 'vaśyam eṣyati / asyāṃ vācitamātrāyāṃ svavivekas tathaiṣyati //MU_2,18.5//",
    "GSP27motik_2u:1236": "uṣasīty ārṣaṃ strītvam / svavivekaḥ ātmavivekaḥ //MT_2,18.5//",
    "GSP27motik_2u:1237": "śrutāyāṃ prājñavadanād buddhāyāṃ svayam eva vā / śanaiḥ śanair vicāreṇa buddhau saṃskāra āgate //MU_2,18.6//",
    "GSP27motik_2u:1238": "pūrvaṃ tāvad udety antar bhṛśaṃ saṃskṛtavākyatā / śuddhā muktā latevoccair yā sabhāsthānabhūṣaṇam //MU_2,18.7//",
    "GSP27motik_2u:1239": "spaṣṭam //MT_2,18.6-7//",
    "GSP27motik_2u:1240": "nanu viraktasya mama kiṃ saṃskṛtavākyatayā prayojanam ity / atrāha",
    "GSP27motik_2u:1241": "parā virāgatodeti mahattvaguṇaśālinī / sā yayā sneham āyānti rājāno 'jagarā api //MU_2,18.8//",
    "GSP27motik_2u:1242": "virakteṣu hi ajagaratulyāḥ rājāno 'pi sneham āyānti //MT_2,18.8//",
    "GSP27motik_2u:1243": "pūrvāparajñaḥ sarvatra naro bhavati buddhimān / padārthānāṃ yathā dīpahasto niśi sulocanaḥ //MU_2,18.9//",
    "GSP27motik_2u:1244": "sarvatra sarveṣu vyavahāreṣu //MT_2,18.9//",
    "GSP27motik_2u:1245": "lobhamohādayo doṣās tānavaṃ yānty alaṃ śanaiḥ / dhiyo diśaḥ samāsannaśarado mihikā yathā //MU_2,18.10//",
    "GSP27motik_2u:1246": "lobhamohādayaḥ kāḥ / yathā mihikāḥ samāsannaśaradaḥ pratyāsannaśaratkālāyāḥ diśaḥ tānavaṃ yānti / tathety arthaḥ //MT_2,18.10//",
    "GSP27motik_2u:1247": "kevalaṃ samapekṣante vivekābhyasanaṃ dhiyaḥ / na kācana phalaṃ dhatte svabhyāsena vinā kriyā //MU_2,18.11//",
    "GSP27motik_2u:1248": "nanu kimarthaṃ vivekābhyāsam apekṣante ity / atrāha / na kācaneti //MT_2,18.11//",
    "GSP27motik_2u:1249": "manaḥ prasādam āyāti śaradīva mahat saraḥ / paraṃ sāmyam upādhatte nirmandara ivārṇavaḥ //MU_2,18.12//",
    "GSP27motik_2u:1250": "prasādaṃ rāgādimalarahitatvāt nairmalyam / param niratiśayam / sāmyaṃ samatākhyaṃ guṇam / upādhatte dhārayati / atrāpi manasa eva kartṛtvam //MT_2,18.12//",
    "GSP27motik_2u:1251": "nirastakālimā vajraśikhevāstatamaḥpaṭā / parijvalaty alaṃ prajñā padārthapravibhāginī //MU_2,18.13//",
    "GSP27motik_2u:1252": "nirastaḥ dūre gataḥ / kālimā kāluṣaṃ / yasyāḥ sā //MT_2,18.13//",
    "GSP27motik_2u:1253": "dainyadāridryadoṣādyā dṛṣṭayo darśitāntarāḥ / na nikṛntanti marmāṇi sasaṃnāham iveṣavaḥ //MU_2,18.14//",
    "GSP27motik_2u:1254": "darśitaṃ vivecitaṃ / antaram sārākhyaḥ āntaraḥ bhāgaḥ yāsāṃ tāḥ / niḥsāratvena jñātā ity arthaḥ //MT_2,18.14//",
    "GSP27motik_2u:1255": "hṛdayaṃ nāvalumpanti bhīmāḥ saṃsṛtibhītayaḥ / puraḥsthitam api prājñaṃ mahopalam ivākhavaḥ //MU_2,18.15//",
    "GSP27motik_2u:1256": "hṛdayaṃ kathaṃbhūtam api / puraḥsthitam api agre sthitam api / punaḥ kathaṃbhūtam / prājñam //MT_2,18.15//",
    "GSP27motik_2u:1257": "kathaṃ syād āditā janmakarmaṇor daivapuṃstvayoḥ / ityādisaṃśayagaṇaḥ śāmyaty ahni yathā tamaḥ //MU_2,18.16//",
    "GSP27motik_2u:1258": "daivapuṃstvayoḥ daivapauruṣayoḥ / āditā kāraṇatvam //MT_2,18.16//",
    "GSP27motik_2u:1259": "sarvathā sarvabhāveṣu saṃgatir upaśāmyati / yāminyām iva yātāyāṃ prajñāloka upāgate //MU_2,18.17//",
    "GSP27motik_2u:1260": "sarvabhāveṣu tyāgādānārheṣu samasteṣu padārtheṣu / sarvathā saṃgatiḥ tyāgādānārūpā sambandhaḥ upaśāmyati / kasmin sati / pratijñāloka upāgate sati / kadeva / yāminyāṃ rātrau yātāyām iva satyām / upekṣā eva sarvatrāyātīti bhāvaḥ //MT_2,18.17//",
    "GSP27motik_2u:1261": "samudrasyeva gāmbhīryaṃ sthairyaṃ meror iva sthitam / antaḥśītalatā cendor ivodeti vicāriṇaḥ //MU_2,18.18//",
    "GSP27motik_2u:1262": "spaṣṭam //MT_2,18.18//",
    "GSP27motik_2u:1263": "sā jīvanmuktatā tasya śanaiḥ pariṇatiṃ gatā / śāntāśeṣavikalpasya bhavaty āviśya yoginaḥ //MU_2,18.19//",
    "GSP27motik_2u:1264": "sā prasiddhā / āviśya āveśaṃ kṛtvā //MT_2,18.19//",
    "GSP27motik_2u:1265": "sarvārthaśītalā śuddhā paramālokadā sudhīḥ / paraṃ prakāśam āyāti jyotsneva sakalaindavī //MU_2,18.20//",
    "GSP27motik_2u:1266": "sarvārtheṣu bhāvābhāvayukteṣu samasteṣu padārtheṣu / śītalā harṣāmarṣākhyatāparahitā / śuddhā rāgādirahitā / paramālokaṃ cinmātrālokaṃ dadhātīti tādṛśī / śobhanā cāsau dhīḥ sudhīḥ / aindavī indusambandhinī //MT_2,18.20//",
    "GSP27motik_2u:1267": "hṛdyākāśe vivekārke śamālokini nirmale /",
    "GSP27motik_2u:1268": "anarthasārthakartāro nodyanti kaliketavaḥ //MT_2,18.21//",
    "GSP27motik_2u:1269": "śama eva ālokaḥ asyāstīti tādṛśe / kaleḥ kalahasya kṣobhasya / ketavaḥ cihnabhūtāḥ rāgādayo doṣāḥ / sūryodaye ca ketavaḥ dhūmaketavaḥ nodyanti //MT_2,18.21//",
    "GSP27motik_2u:1270": "śāmyanti śuddhim āyānti saumyās tiṣṭhanti sūnnate / acañcalajaḍās tṛṣṇāḥ śaradīvābhramālikāḥ //MU_2,18.22//",
    "GSP27motik_2u:1271": "na cañcalajaḍāḥ acañcalajaḍāḥ //MT_2,18.22//",
    "GSP27motik_2u:1272": "yatkiṃcanakarī krūrā grāmyatā vinivartate / dīnānanā piśācānāṃ līleva divasāgame //MU_2,18.23//",
    "GSP27motik_2u:1273": "yatkiṃcanakarī ayuktakāriṇī / grāmyatayā hi puruṣaḥ yatkiṃcid eva karoti //MT_2,18.23//",
    "GSP27motik_2u:1274": "dharmabhittau bhṛśaṃ lagnāṃ dhiyaṃ dhairyadhuraṃ gatām / ādhayo na vilumpanti vātāś citralatām iva //MU_2,18.24//",
    "GSP27motik_2u:1275": "dharma eva bhittiḥ / tasyāṃ lagnāṃ / ata eva dhairyadhuraṃ gatām dhairyayuktām iti yāvat / dharmayukto hi dhīro bhavati / citrarūpā latā citralatā / tām //MT_2,18.24//",
    "GSP27motik_2u:1276": "na pataty avaṭe jantur viṣayāsaṅgarūpiṇi / kaḥ kila jñātasaraṇiḥ śvabhre samanudhāvati //MU_2,18.25//",
    "GSP27motik_2u:1277": "viṣayāsaṅgarūpiṇi bhogāsaktirūpe / etad eva uttarārdhena samarthayati / kaḥ kileti //MT_2,18.25//",
    "GSP27motik_2u:1278": "sacchāstrasādhuvṛttānām avirodhini karmaṇi / ramate dhīr yathāprāpte sādhvīvāntaḥpurājire //MU_2,18.26//",
    "GSP27motik_2u:1279": "sacchāstreṇa mokṣopāyākhyasacchāstrāvagāhanena sādhuvṛttaṃ caritaṃ yeṣāṃ te / tādṛśānāṃ / yathāprāpte pravāhāgate / na tu yatnād ṛte //MT_2,18.26//",
    "GSP27motik_2u:1280": "jagatāṃ koṭilakṣyeṣu yāvantaḥ paramāṇavaḥ / teṣām ekaikaśo 'ntaḥsthān sargān paśyaty asargadhīḥ //MU_2,18.27//",
    "GSP27motik_2u:1281": "asargā dhīḥ yasya saḥ / āścaryaṃ cāsargadhiyaḥ paramāṇau paramāṇau sargadarśanam / sargabījabhūtacinmātravyāptijñānena paramāṇau paramāṇau sargadarśanaṃ jñeyam //MT_2,18.27//",
    "GSP27motik_2u:1282": "mokṣopāyāvabodhena śuddhāntaḥkaraṇaṃ janam / na khedayati bhogaugho na cānandayati kvacit //MU_2,18.28//",
    "GSP27motik_2u:1283": "bhogeṣūpekṣām evāsau bhajate iti bhāvaḥ //MT_2,18.28//",
    "GSP27motik_2u:1284": "paramāṇau paramāṇau sargavargā nirargalam / ye patanty utpatanty ambuvīcivat tān sa paśyati //MU_2,18.29//",
    "GSP27motik_2u:1285": "patanti līnā bhavanti / utpatanti prādurbhavanti //MT_2,18.29//",
    "GSP27motik_2u:1286": "na dveṣṭi saṃpravṛttāni na nivṛttāni kāṅkṣati / kāryāṇy eṣa prabuddho 'pi niṣprabuddha iva drumaḥ //MU_2,18.30//",
    "GSP27motik_2u:1287": "abuddhatvam asya svātmani niṣprabuddhatvaṃ saṃsāre jñeyam //MT_2,18.30//",
    "GSP27motik_2u:1288": "nanu kīdṛg atiśayo 'sya syād ity / atrāha",
    "GSP27motik_2u:1289": "dṛśyate lokasāmānyo yathāprāptānuvṛttimān / iṣṭāniṣṭaphalaprāptau hṛdaye na parājitaḥ //MU_2,18.31//",
    "GSP27motik_2u:1290": "lokasāmānyaḥ na tv atiśayavān / yathāprāpte pravāhāgate / anuvṛttiḥ anuvartanaṃ / vidyate yasya / saḥ yathāprāptānuvṛttimān / hṛdaye manasi / na parājitaḥ harṣāmarṣāvaśībhūtaḥ //MT_2,18.31//",
    "GSP27motik_2u:1291": "buddhvedam akhilaṃ śāstraṃ vācayitvā vivecya vā / anubhūyata evaitan na tūktaṃ varaśāpavat //MU_2,18.32//",
    "GSP27motik_2u:1292": "yuṣmābhiḥ etat pūrvoktaṃ phalaṃ anubhūyata eva / nanu pratyavāyaśaṅkayā katham etadanubhave śaktā bhavāma ity apekṣāyām āha / na tūktam iti / mantrādivad iti śeṣaḥ //MT_2,18.32//",
    "GSP27motik_2u:1293": "nanu durbodhe 'smin kathaṃ pravṛttiṃ kurma ity / atrāha",
    "GSP27motik_2u:1294": "śāstraṃ subodham evedaṃ nānālaṃkārabhūṣitam / kāvyaṃ rasaghanaṃ cāru dṛṣṭāntaiḥ pratipādakam //MU_2,18.33//",
    "GSP27motik_2u:1295": "dṛṣṭāntaiḥ pratipādakam iti subodhatve viśeṣaṇadvāreṇa hetuḥ //MT_2,18.33//",
    "GSP27motik_2u:1296": "budhyate svayam evedaṃ kiṃcitpadapadārthavit / svayaṃ yas tu na vettīdaṃ śrotavyaṃ tena paṇḍitāt //MU_2,18.34//",
    "GSP27motik_2u:1297": "budhyate jānāti / nanu yasya padapadārthavittvaṃ nāsti tasya kiṃ kāryam ity / atrāha svayam iti //MT_2,18.34//",
    "GSP27motik_2u:1298": "nanv etacchravaṇena kiṃ setsyatīty / atrāha",
    "GSP27motik_2u:1299": "asmiñ śrute mate jñāte tapodhyānajapādikam / mokṣaprāptau tu tasyeha na kiṃcid upayujyate //MU_2,18.35//",
    "GSP27motik_2u:1300": "śrute śravaṇaviṣayatāṃ nīte / mate mananaviṣayatāṃ nīte / jñāte nidadhyāsite / tasya śravaṇādau pravṛttasya //MT_2,18.35//",
    "GSP27motik_2u:1301": "etacchāstraghanābhyāsāt paunaḥpunyena vīkṣitāt / jantoḥ pāṇḍityapūrvaṃ hi cittasaṃskārapūrvakam //MU_2,18.36//",
    "GSP27motik_2u:1302": "ahaṃ jagad iti prauḍho draṣṭṛdṛśyapiśācakaḥ / piśāco 'rkodayeneva svayaṃ śāmyaty avighnataḥ //MU_2,18.37//",
    "GSP27motik_2u:1303": "etena bāhyam api prayojanam āntaram api ca setsyatīti kathitam //MT_2,18.36-37//",
    "GSP27motik_2u:1304": "bhramo jagad ahaṃ ceti sthita evopaśāmyati / svapnamohaḥ parijñāta iva no ramayaty alam //MU_2,18.38//",
    "GSP27motik_2u:1305": "sthita eva / na tu mantrādiprayogavaśenāntarbhūtiṃ gataḥ / nanu sthitasyopaśamanaṃ katham ity / atrāha / svapnamoha iti / arasakasya sthitasyāpi śāntir eva jñeyā kṣobhakāritvābhāvāt iti bhāvaḥ //MT_2,18.38//",
    "GSP27motik_2u:1306": "yathā saṃkalpanagare puṃso harṣaviṣāditā / na bādhate tathaivāntaḥ parijñāte jagadbhrame //MU_2,18.39//",
    "GSP27motik_2u:1307": "antaḥ manasi / parijñāte samyak niścite / harṣaviṣāditā na bādhate iti tathāśabdenānukṛṣyate //MT_2,18.39//",
    "GSP27motik_2u:1308": "citrasarpaḥ parijñāto na sarpabhayado yathā / dṛśyasarpaḥ parijñātas tathā na sukhaduḥkhadaḥ //MU_2,18.40//",
    "GSP27motik_2u:1309": "parijñātaḥ citrasarpo 'yam iti samyaṅ niścitaḥ / dṛśyākhyaḥ sarpaḥ dṛśyasarpaḥ //MT_2,18.40//",
    "GSP27motik_2u:1310": "parijñānena sarpatvaṃ citrasarpasya naśyati / yathā tathaiva saṃsāraḥ sthita evopaśāmyati //MU_2,18.41//",
    "GSP27motik_2u:1311": "spaṣṭam //MT_2,18.41//",
    "GSP27motik_2u:1312": "nanu paramārthaprāptir asmākam atiduṣkaraiva / tathā ca tatprāptyartham etacchāstrāvagāhanam ayuktam evety / atrāha",
    "GSP27motik_2u:1313": "sumanaḥpallavāmarśe kiṃcidvyatikaro bhavet / paramārthapadaprāptau na tu vyatikaro 'sti naḥ //MU_2,18.42//",
    "GSP27motik_2u:1314": "sumanaḥpallavāmarśe puṣpapallavāmarde / vyatikaraḥ yatnaḥ / naḥ yuktijñānām asmākam / na tv ayuktijñānāṃ bhavatām ity arthaḥ //MT_2,18.42//",
    "GSP27motik_2u:1315": "vyatikarābhāvam eva kathayati",
    "GSP27motik_2u:1316": "gacchaty avayavaspandaḥ sumanaḥpatramardane / iha dhīmātrabodhas tu nāṅgāvayavabodhanam //MU_2,18.43//",
    "GSP27motik_2u:1317": "gacchati upayukto bhavati / anekārthatvād dhātūnāṃ gacchatir atrāsminn arthe vartate / aṅgāvayavānāṃ śarīrāvayavānām / bodhanam cālanam //MT_2,18.43//",
    "GSP27motik_2u:1318": "sukhāsanopaviṣṭena yathāsambhavam aśnatā / bhogajālaṃ sadācāraviruddheṣu na tiṣṭhatā //MU_2,18.44//",
    "GSP27motik_2u:1319": "yathākṣaṇaṃ yathādeśaṃ pravicārayatā sukham / yathāsambhavasatsaṅgam idaṃ śāstram athetarat //MU_2,18.45//",
    "GSP27motik_2u:1320": "āsādyate mahājñānabodhaḥ saṃsāraśāntidaḥ / sa bhūyo yena nāyāti yoniyantraprapīḍanam //MU_2,18.46//",
    "GSP27motik_2u:1321": "yathāsambhavam na tu prayatnasādhitam / sadācāraviruddheṣu tiṣṭhato hi hānopādānakāritvarūpo doṣaḥ āyātīti na tiṣṭhatety uktam / yathākṣaṇam pratikṣaṇam / sukham sukhadāyi / yathāsambhavaḥ satsaṅgo yatra tat / idaṃ śāstraṃ mayā vakṣyamāṇamokṣopāyākhyam śāstraṃ / itarat etatsadṛśam anyacchāstraṃ vā / mahājñānarūpaḥ bodhaḥ mahājñānabodhaḥ / sa ity asya pūrvārdhena sambandhaḥ //MT_2,18.44-46//",
    "GSP27motik_2u:1322": "etāvaty eva ye bhūtā bhogān prāpya rase sthitāḥ / svamātṛviṣṭhākrimayaḥ kīrtanīyā na te 'dhamāḥ //MU_2,18.47//",
    "GSP27motik_2u:1323": "etāvati rase parimite rase / bhūtāḥ sāmānyajantavaḥ //MT_2,18.47//",
    "GSP27motik_2u:1324": "evaṃ śāstramāhātmyam uktvā śrīrāmaṃ saṃmukhīkaroti",
    "GSP27motik_2u:1325": "śṛṇu tāvad idānīṃ tvaṃ kathyamānam idaṃ mayā / rāghava jñānavistāraṃ buddhisāratarāntaram //MU_2,18.48//",
    "GSP27motik_2u:1326": "buddheḥ sārataram antaram yasya tat / buddhyatiśāyīty arthaḥ //MT_2,18.48//",
    "GSP27motik_2u:1327": "madhye śrīrāmakṛtāṃś codyān āśaṅkyāha",
    "GSP27motik_2u:1328": "yayedaṃ śrūyate śāstraṃ tāṃ tu vistarataḥ śṛṇu / vicāryate tathārtho 'yaṃ yayā ca paribhāṣayā //MU_2,18.49//",
    "GSP27motik_2u:1329": "yayā paribhāṣayā yuktyā / idaṃ śāstraṃ śrūyate / tvaṃ tāṃ vistarataḥ śṛṇu / tathā yayā ca vicāryate / tāṃ ca śṛṇv iti pūrveṇa sambandhaḥ //MT_2,18.49//",
    "GSP27motik_2u:1330": "paribhāṣām eva kathayati",
    "GSP27motik_2u:1331": "yenehānanubhūte 'rthe dṛṣṭenārthāvabodhanam / bodhopakāraphaladaṃ taṃ dṛṣṭāntaṃ vidur budhāḥ //MU_2,18.50//",
    "GSP27motik_2u:1332": "yena dṛṣṭenārthena / ananubhūte arthe arthāvabodhanam jñānam bhavati / budhāḥ tam dṛṣṭāntam āhuḥ / kathaṃbhūtaṃ / bodhākhyaḥ ya upakāraḥ / tad eva phalaṃ / tad dadhātīti tādṛśam //MT_2,18.50//",
    "GSP27motik_2u:1333": "dṛṣṭāntadāne kiṃ phalam ity / atrāha",
    "GSP27motik_2u:1334": "dṛṣṭāntena vinā rāma nāpūrvo 'rtho 'vabudhyate / yathā dīpaṃ vinā rātrau bhāṇḍopakaraṇaṃ gṛhe //MU_2,18.51//",
    "GSP27motik_2u:1335": "bhāṇḍopakaraṇaṃ bhāṇḍasāmagrī //MT_2,18.51//",
    "GSP27motik_2u:1336": "yair yaiḥ kākutstha dṛṣṭāntais tvaṃ mayehāvabudhyase / sarve sakāraṇās te hi prāpyaṃ tu sad akāraṇam //MU_2,18.52//",
    "GSP27motik_2u:1337": "prāpyam prāpaṇīyaṃ / sat sanmātrākhyaṃ vastu //MT_2,18.52//",
    "GSP27motik_2u:1338": "nanu sarvāṇi dārṣṭāntikāni etādṛśāni eva santy utānyāny athety apekṣāyām āha",
    "GSP27motik_2u:1339": "upamānopameyānāṃ kāryakāraṇatoditā / varjayitvā paraṃ brahma sarveṣām eva vidyate //MU_2,18.53//",
    "GSP27motik_2u:1340": "dṛṣṭāntadārṣṭāntikānām paraṃ brahma varjayitvā / uditā udayanaśīlā / kāryakāraṇatā vidyate / brahma na kāryam asti nāpi kāraṇam ity arthaḥ / ato na brahmasadṛśāni sarvāṇi dārṣṭāntikāni iti bhāvaḥ //MT_2,18.53//",
    "GSP27motik_2u:1341": "phalitaṃ kathayati",
    "GSP27motik_2u:1342": "brahmopadeśadṛṣṭānto yasya veha hi kathyate / ekadeśasadharmatvaṃ tatrātaḥ parigṛhyate //MU_2,18.54//",
    "GSP27motik_2u:1343": "hi niścaye / ataḥ kāraṇāt / iha loke / yasya vā brahmopadeśadṛṣṭāntaḥ kathyate tatra brahmadṛṣṭānte / ekadeśasadharmatvaṃ ekadeśasadṛśatvaṃ / parigṛhyate / na tu sarvathā sadṛśatvam dārṣṭāntikasya brahmaṇaḥ kāryakāraṇatvāyogyāt / dṛṣṭāntasya tu kāryatayā kāraṇatayā ca sthitatvād iti bhāvaḥ //MT_2,18.54//",
    "GSP27motik_2u:1344": "yo yo nāmeha dṛṣṭānto brahmatattvāvabodhane / dīyate sa sa boddhavyaḥ svapnadṛṣṭajagadgataḥ //MU_2,18.55//",
    "GSP27motik_2u:1345": "svapnadṛṣṭajagadgataḥ bhramarūpaḥ ity arthaḥ //MT_2,18.55//",
    "GSP27motik_2u:1346": "phalitam āha",
    "GSP27motik_2u:1347": "evaṃ sati nirākāre brahmaṇy ākāravān katham / dṛṣṭānta iti nodyanti mūrkhavaikalpikoktayaḥ //MU_2,18.56//",
    "GSP27motik_2u:1348": "nodyanti nottiṣṭhanti / asmābhir ata eva pratyuktatvād iti bhāvaḥ //MT_2,18.56//",
    "GSP27motik_2u:1349": "anyā siddhaviruddhādidṛk dṛṣṭāntapradūṣaṇe / svapnopamatvāj jagataḥ samudeti na kācana //MU_2,18.57//",
    "GSP27motik_2u:1350": "anyā pūrvoktāyāḥ dṛṣṭeḥ sakāśāt itarā kā / na kāpi / siddhaviruddhādidṛk idaṃ siddhaṃ idaṃ viruddham ityādirūpā uktiḥ / jagataḥ svapnopamatvāt dṛṣṭāntapradūṣaṇe dṛṣṭāntapradūṣaṇārtham na samudeti / ādiśabdenedaṃ leśena siddhaṃ viruddhaṃ veti dṛṣṭer grahaṇam / svapnopame jagati idaṃ siddhaṃ idam viruddham iti / kathanaṃ na yuktaṃ sarvasyāyuktatvād iti bhāvaḥ //MT_2,18.57//",
    "GSP27motik_2u:1351": "avastu pūrvāparayor vartamānavicāritaṃ / yathā jāgrat tathā svapnaḥ siddham ābālam akṣatam //MU_2,18.58//",
    "GSP27motik_2u:1352": "pūrvāparayoḥ bhūtabhaviṣyator arthayoḥ / avastu bhāvapradhāno nirdeśaḥ / avastutvam asattvam vartamānavicāritaṃ bhavati / vartamāne hi bhūtasya gatatvāt bhaviṣyataḥ anāgatatvāt asattvaṃ vicārapadavīm āyāti / tadabhinnasya vartamānasyāpi avastutvam aparihāryam eveti svayam eva jñeyam / ataḥ ābālam bālaparyantaṃ / yathā svapnaḥ tathā jāgrad iti / akṣataṃ samyak / siddham bhavati //MT_2,18.58//",
    "GSP27motik_2u:1353": "svapnasaṃkalpanadhyānavaraśāpauṣadhādibhiḥ / ye 'rthās ta iha dṛṣṭāntās tadrūpatvāj jagatsthiteḥ //MU_2,18.59//",
    "GSP27motik_2u:1354": "ye 'rthā ity / atra dṛṣṭā iti śeṣaḥ / tadrūpatvāt svapnādyartharūpatvāt / ata ihāsatyaiḥ padārthaiḥ satyasya brahmaṇaḥ upamānopameyabhāvaḥ ekadeśasādharmyeṇeti bhāvaḥ //MT_2,18.59//",
    "GSP27motik_2u:1355": "nanu tvayā kṛteṣv anyeṣu grantheṣu kā vārtety / atrāha",
    "GSP27motik_2u:1356": "mokṣopāyakṛtā granthakāreṇānye 'pi ye kṛtāḥ / granthās teṣv iyam evaikā vyavasthā bodhyabodhane //MU_2,18.60//",
    "GSP27motik_2u:1357": "mokṣopāyakṛtā granthakāreṇa mayety arthaḥ / bodhyasya bodhanīyasya brahmatattvasya / bodhane kathane / vyavasthā rītiḥ //MT_2,18.60//",
    "GSP27motik_2u:1358": "nanu kathaṃ svapnasadṛśatvaṃ jagato 'stīty / atrāha",
    "GSP27motik_2u:1359": "svapnābhatvaṃ ca jagataḥ śrute śāstre 'vabhotsyate / śīghraṃ na pāryate vaktuṃ vāk kila kramavartinī //MU_2,18.61//",
    "GSP27motik_2u:1360": "avabhotsyate jñātuṃ śakyate / tarhi yugapad eva sarvaṃ śāstraṃ kathayety / atrāha / śīghram iti / vācaḥ kramavartitvaṃ sphuṭam eva / na hi ekaṃ vākyam anirvāhya dvitīyādikaṃ vākyaṃ vaktuṃ śakyate //MT_2,18.61//",
    "GSP27motik_2u:1361": "svapnasaṃkalpasudhyānanagarādyupamaṃ jagat / yatas ta eva dṛṣṭāntās tasmād bhāntīha netare //MU_2,18.62//",
    "GSP27motik_2u:1362": "yataḥ jagat / svapnasaṃkalpasudhyāneṣu dṛṣṭāḥ ye nagarādayaḥ / teṣāṃ upamā yasya / tādṛśaṃ bhavati / tasmāt ta eva sudhyānanagarādaya eva dṛṣṭāntāḥ bhānti asmākaṃ buddhau sphuranti / itare satyabhūtāḥ nagarādayaḥ / na bhānti ayuktatvāt //MT_2,18.62//",
    "GSP27motik_2u:1363": "akāraṇaṃ kāraṇinā yad bodhāyopamīyate / na tatra sarvasādharmyaṃ sambhavaty upamābhramaiḥ //MU_2,18.63//",
    "GSP27motik_2u:1364": "akāraṇaṃ kāraṇarahitaṃ brahma / kāraṇinā kāraṇayuktenākāśādinā / upamābhramaiḥ anyopamādṛṣṭasarvathāsādharmyarūpaiḥ viparyayaiḥ //MT_2,18.63//",
    "GSP27motik_2u:1365": "upameyasyopamānād ekāṃśena sadharmatā / aṅgīkāryāvabodhāya dhīmatā nirvivādinā //MU_2,18.64//",
    "GSP27motik_2u:1366": "dhīmatā na tv adhīmatā / sa hi ārambha eva vivādapara eva tiṣṭhatīti bhāvaḥ //MT_2,18.64//",
    "GSP27motik_2u:1367": "nanv ekena dharmeṇa sadṛśena upamānaṃ katham upameyasya pratītiṃ kartuṃ śaknotīty / atra dṛṣṭāntaṃ sādhayati",
    "GSP27motik_2u:1368": "arthāvalokane dīpād ābhāmātrād ṛte kila / na sthālatailavartyādi kiṃcid apy upajāyate //MU_2,18.65//",
    "GSP27motik_2u:1369": "ābhāmātrāt prakāśamātrarūpāt / sthālam pātram //MT_2,18.65//",
    "GSP27motik_2u:1370": "etad eva dārṣṭāntikayuktaṃ kathayati",
    "GSP27motik_2u:1371": "ekadeśasadharmatvād upameyāvabodhanam / upamānaṃ karoty aṅga dīpo 'rthaṃ prabhayā yathā //MU_2,18.66//",
    "GSP27motik_2u:1372": "prabhayā prabhākhyenaikadeśena //MT_2,18.66//",
    "GSP27motik_2u:1373": "dṛṣṭāntasyāṃśamātreṇa bodhyabodhodaye sati / upādeyatayā grāhyo mahāvākyārthaniścayaḥ //MU_2,18.67//",
    "GSP27motik_2u:1374": "na tu dṛṣṭāntamātra eva sthātavyam iti bhāvaḥ //MT_2,18.67//",
    "GSP27motik_2u:1375": "na kutārkikatām etya nāśanīyā prabuddhatā / anubhūtyapalāpāttair apavitrair vikalpitaiḥ //MU_2,18.68//",
    "GSP27motik_2u:1376": "prabuddhatā jñānitā / kutārkikāḥ hi ārambha eva codyān dattvā prabuddhatāṃ nāśayanti / vikalpitaiḥ kathaṃbhūtaiḥ / anubhūte yaḥ apalāpaḥ nihnavaḥ / tena āttaiḥ gṛhītaiḥ //MT_2,18.68//",
    "GSP27motik_2u:1377": "nanu purāṇāni śāstrāṇi ca tyaktvā kimarthaṃ tvaduktaṃ śāstraṃ gṛhṇīmaḥ ity / atrāha",
    "GSP27motik_2u:1378": "vicāraṇād anubhavakāri vāṅmaya- prasaṅgatām upagatam asmadādiṣu /",
    "GSP27motik_2u:1379": "striyoktam apy aparam athāpi vaidikaṃ vaco vacaḥpralapanam eva nāgamaḥ //MU_2,18.69//",
    "GSP27motik_2u:1380": "asmadādiṣu prāmāṇikeṣu / striyā uktam api strīkartṛkaṃ pralapitam api / vāṅmayaprasaṅgatām śāstraprasaṅgatām / śāstratvam iti yāvat / upagatam / kathaṃbhūtaṃ tat / vicāraṇāt anubhavakāri / atha pakṣāntare / vaidikaṃ vacaḥ api vacaḥpralapanam eva pralāpa eva bhavati / nāgamaḥ bhavati anubhavakāritvābhāvād ity arthaḥ //MT_2,18.69//",
    "GSP27motik_2u:1381": "sargāntaślokenāpy etad eva kathayati",
    "GSP27motik_2u:1382": "asmākam asti matir aṅga tayeti sarva- śāstraikavākyakaraṇaṃ phalitaṃ yato 'taḥ /",
    "GSP27motik_2u:1383": "prātītikārthamayaśāstranijāṅgapuṣṭāt saṃvedanād itarad asti na naḥ pramāṇam //MU_2,18.70//",
    "GSP27motik_2u:1384": "he aṅga / asmākaṃ matir asti iti / ataḥ hetoḥ / asmākaṃ tayā buddhyā / sarvaśāstraikavākyakaraṇaṃ yataḥ phalitam / ataḥ hetoḥ / naḥ asmākaṃ / saṃvedanāt jñānāt / anyat pramāṇaṃ nāsti / sarvasmiñ śāstre saṃvedanam evāsmābhiḥ pramāṇaṃ dṛṣṭam / ato 'smākam api tad eva pramāṇam iti bhāvaḥ / saṃvedanāt kathaṃbhūtāt / prātītikaḥ pratīter āgataḥ / na tu kalpitaḥ / yaḥ arthaḥ / tanmayam yat śāstraṃ / tad eva nijāṅgam upakārakatvāt svāṅgaṃ / tena puṣṭāt vṛddhiṃ gatāt //MT_2,18.70//",
    "GSP27motik_2u:1385": "iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe aṣṭādaśaḥ sargaḥ // 2,18 //",
    "GSP27motik_2u:1386": "oṃ pūrvoktam evārthaṃ punar api spaṣṭayati",
    "GSP27motik_2u:1387": "viśiṣṭāṃśasadharmatvam upamāneṣu gṛhyate / ko bhedaḥ sarvasādṛśye tūpamānopameyayoḥ //MU_2,19.1//",
    "GSP27motik_2u:1388": "viśiṣṭāṃśena kāryasādhakenāṃśena / sādharmyaṃ sādṛśyam / ekāṃśenāpi kāryasya siddhatvān na ko 'pīty arthaḥ //MT_2,19.1//",
    "GSP27motik_2u:1389": "dṛṣṭāntabuddhād ekātmajñānaśāstrārthavedanāt / mahāvākyārthasaṃvittyā śāntir nirvāṇam ucyate //MU_2,19.2//",
    "GSP27motik_2u:1390": "ekam kevalam / ātmajñānaṃ pratipādyatvena yasmin / tādṛśaṃ yat śāstraṃ / tasya yo 'rthaḥ / tasya vedanāt vicārāt / utpannayā mahāvākyārthasaṃvittyā / garbhīkṛtāvāntaravākyamahāvākyārthaparicchedena / siddhā śāntiḥ manaḥkṣobharāhityaṃ / paṇḍitaiḥ nirvāṇam ucyate / vedanāt kathaṃbhūtāt / dṛṣṭāntaiḥ buddhāt jñātāt siddhād iti yāvat //MT_2,19.2//",
    "GSP27motik_2u:1391": "upasaṃhāraṃ karoti",
    "GSP27motik_2u:1392": "tasmād dṛṣṭāntadārṣṭāntavikalpollasitair alam / yayā kayācid yuktyāśu mahāvākyārtham āśrayet //MU_2,19.3//",
    "GSP27motik_2u:1393": "alam kṛtam / naitaiḥ prayojanam ity arthaḥ //MT_2,19.3//",
    "GSP27motik_2u:1394": "śāntiḥ śreyaḥ paraṃ viddhi tatprāptau yatnavān bhavet / bhoktavya odanaḥ prāptaḥ kiṃ tatsiddhivikalpitaiḥ //MU_2,19.4//",
    "GSP27motik_2u:1395": "śāntiḥ manovikalparūpakṣobharāhityam / siddhivikalpitaiḥ katham etat sampannam iti vikalpaiḥ //MT_2,19.4//",
    "GSP27motik_2u:1396": "akāraṇaṃ kāraṇibhir bodhārtham upamīyate / upamānais tūpameyasadṛśair ekadeśataḥ //MU_2,19.5//",
    "GSP27motik_2u:1397": "akāraṇaṃ kāraṇarahitabrahma / ekadeśataḥ ekena dharmeṇa //MT_2,19.5//",
    "GSP27motik_2u:1398": "sthātavyaṃ neha bhogeṣu vivekavikalātmanā / upalodarasaṃjātaparipīnāndhabhekavat //MU_2,19.6//",
    "GSP27motik_2u:1399": "spaṣṭam //MT_2,19.6//",
    "GSP27motik_2u:1400": "dṛṣṭāntair yuktibhir yatnād vāñchitaṃ tyajatetarat / vicāraṇavatā bhāvyaṃ śāntiśāstrārthaśālinā //MU_2,19.7//",
    "GSP27motik_2u:1401": "vāñchitaṃ abhilaṣitam / itarat vicāravyatiriktam / śāntiś ca śāstrārthaś ca tābhyāṃ śālate iti tādṛśena //MT_2,19.7//",
    "GSP27motik_2u:1402": "śāstropaśamasaujanyaprajñātajjñasamāgamaiḥ / antarāntarasampannadharmyārthopārjanakriyaḥ //MU_2,19.8//",
    "GSP27motik_2u:1403": "tāvad vicārayet prājño yāvad viśrāntim ātmani / samprayāty apunarnāśāṃ śāntiṃ turyapadābhidhām //MU_2,19.9//",
    "GSP27motik_2u:1404": "śāstraṃ ca upaśamaś ca saujanyaṃ ca prajñā ca tajjñasamāgamaś ca / taiḥ upalakṣitaḥ / antarāntare madhye madhye sampannāḥ / dharmyānāṃ dharmād anapetānāṃ arthānām upārjanam / tasya kriyāḥ yasya saḥ / tādṛśaḥ prājñaḥ tāvat vicārayet / yāvat apunarnāśāṃ pradhvaṃsābhāvarahitāṃ / turyapadābhidhāṃ turyapadeti nāmadheyām / ātmani viśrāntiṃ ātmaviśrāntilakṣaṇāṃ śāntim / samprayāti //MT_2,19.8-9//",
    "GSP27motik_2u:1405": "nanv ātmani viśrāntyā kiṃ setsyatīty / atrāha",
    "GSP27motik_2u:1406": "turyaviśrāntiyuktasya pratīrṇasya bhavārṇavāt / jīvato 'jīvataś caiva gṛhasthasyātha vā yateḥ //MU_2,19.10//",
    "GSP27motik_2u:1407": "na kṛtenākṛtenārtho na śrutismṛtivibhramaiḥ / nirmandara ivāṃbhodhiḥ sa tiṣṭhati yathāsthitam //MU_2,19.11//",
    "GSP27motik_2u:1408": "jīvataḥ jīvanmuktasyājīvataḥ videhamuktasya / arthaḥ prayojanam / nanu katham asau tiṣṭhatīty / atrāha / nirmandara iti / saḥ viśrāntiyuktaḥ //MT_2,19.10-11//",
    "GSP27motik_2u:1409": "ekāṃśenopamānānām upameyasadharmatā / boddhavyā bodhyabodhāya na stheyaṃ codyacañcunā //MU_2,19.12//",
    "GSP27motik_2u:1410": "codyena cañcuḥ vittaḥ / prasiddha iti yāvat / iti codyacañcuḥ codyaśīlenety arthaḥ //MT_2,19.12//",
    "GSP27motik_2u:1411": "yayā kayācid yuktyāśu boddhavyaṃ bodhyam eva te / muktaye tan na paśyanti vyākulāś codyacañcavaḥ //MU_2,19.13//",
    "GSP27motik_2u:1412": "te iti kartari ṣaṣṭhī / tvām iti śeṣaḥ / vyākulāḥ codyacañcavaḥ / tat tadā / tvām na paśyanti / kim utādhigacchantīti bhāvaḥ //MT_2,19.13//",
    "GSP27motik_2u:1413": "codyacañcoḥ lakṣaṇaṃ kathayati",
    "GSP27motik_2u:1414": "hṛdaye saṃvidākāśe viśrānte 'nubhavātmani / vastuny anarthaṃ yaḥ praṣṭā codyacañcuḥ sa ucyate //MU_2,19.14//",
    "GSP27motik_2u:1415": "hṛdaye manasi / viśrānte 'pi anubhavātmani saṃvidākāśe cidākāśe / vastuni yaḥ anartham saṃśayarūpam anartham / praṣṭā pṛcchakaḥ bhavati / paṇḍitaiḥ saḥ codyacañcuḥ ucyate / svānubhavāviṣṭe 'pi vastuni yaḥ punaḥ punaḥ codyān utpādayati saḥ codyacañcur iti bhāvaḥ //MT_2,19.14//",
    "GSP27motik_2u:1416": "abhimānavikalpāṃśair ajño jñaptiṃ vikalpayan / bodhaṃ malinayaty antar mukhaṃ sarpa ivāmalam //MU_2,19.15//",
    "GSP27motik_2u:1417": "abhimānenāhaṃ samyak codanaśīla ity abhimānena kṛtaiḥ vikalpāṃśaiḥ / codyarūpaiḥ vikalpāṃśaiḥ / antaḥ svasmin / ajñaḥ svām jñaptiṃ buddhiṃ / vikalpayan vikalpayuktāṃ kurvan / bodhaṃ malinayati bhedamālinyadūṣitaṃ karoti / ataḥ tvayā vyarhāḥ vikalpāḥ / na kāryā iti bhāvaḥ //MT_2,19.15//",
    "GSP27motik_2u:1418": "upadeśe upayogyānāṃ pramāṇāṃ nirṇayaṃ prastauti",
    "GSP27motik_2u:1419": "sarvapramāṇasattānāṃ padam abdhir apām iva / pramāṇam ekam eveha pratyakṣaṃ rāma tac chṛṇu //MU_2,19.16//",
    "GSP27motik_2u:1420": "sarvāsām anumānādibhedabhinnānām samastānāṃ pramāṇasattānāṃ / abdhir ivāpāṃ sthānaṃ āśrayaṃ / ekam pratyakṣam eva iha loke pramāṇam asti / na hi anumānādayaḥ pratyakṣaṃ vinā sthātuṃ śaknuvanti / he rāma / tvam tat pratyakṣaṃ nāma pramāṇaṃ / śṛṇu //MT_2,19.16//",
    "GSP27motik_2u:1421": "pratyakṣam eva kathayati",
    "GSP27motik_2u:1422": "sarvārthasāram adhyakṣaṃ vedanaṃ vidur uttamāḥ / nūnaṃ tat prati yat siddhaṃ tat pratyakṣam udāhṛtam //MU_2,19.17//",
    "GSP27motik_2u:1423": "uttamāḥ śreṣṭhāḥ / sarvārthānāṃ sāraprakāśanadvāreṇa siddhipradatvāt sārabhūtaṃ vedanaṃ jñānam eva / adhyakṣaṃ viduḥ sārabhūtavastuvācakatvād adhyakṣaśabdasya / he rāma / nūnaṃ niścaye / tat prati vedanarūpaṃ adhyakṣaṃ prati / yat siddhaṃ bhavati / paṇḍitaiḥ tad vastu pratyakṣam udāhṛtam / akṣaṃ prati siddhaṃ pratyakṣam iti vyutpatteḥ / akṣaśabdasya ca bhāmetivad adhyakṣavācakatvam //MT_2,19.17//",
    "GSP27motik_2u:1424": "tataḥ kim ity / atrāha",
    "GSP27motik_2u:1425": "anubhūter vedanasya pratipatter yathāsthitam / pratyakṣam iti nāmeha kṛtaṃ jīvaḥ sa eva ca //MU_2,19.18//",
    "GSP27motik_2u:1426": "ataḥ paṇḍitaiḥ / anubhūteḥ anubhūtirūpasya / pratipatteḥ pratipattirūpasya / vedanasya / iha loke / yathāsthitam na tv anyathā saṃbhāvitaṃ / pratyakṣam iti nāma kṛtam / vedanasyaiva vedanaṃ prati siddhatvād anyasya sarvasya tasmiṃl layāsādanāt sa eva jīvaḥ bhavati / vedanād anyasya śarīrādeḥ pāṣāṇatulyatvena jīvatvāyogāt anubhūtipratipattyoḥ sphuṭatvāsphuṭatvakṛto bhedo jñeyaḥ //MT_2,19.18//",
    "GSP27motik_2u:1427": "padārthānām etadrūpatvam eva kathayati",
    "GSP27motik_2u:1428": "sa eva saṃvit sa punar ahaṃtāpratyayātmakaḥ / sa yayodeti saṃvittyā sā padārtha iti smṛtā //MU_2,19.19//",
    "GSP27motik_2u:1429": "sa eva jīva eva / ārohāvasthāyāṃ saṃvit bhavati / sa evāvarohāvasthāyāṃ ahaṃtāpratyayātmakaḥ bhavati / saḥ ahaṃtāpratyayātmakaḥ jīvaḥ / yayā saṃvittyā yena ghaṭādisaṃvedanena rūpeṇa / udeti sphurati / sā saṃvittiḥ / paṇḍitaiḥ padārtha iti smṛtā / na hi padārthasya saṃvittivyatirekeṇa pṛthaksvarūpam asti / sattve 'py asan kalpatvāt / na hi saṃvittiṃ vinā sat sat bhavati //MT_2,19.19//",
    "GSP27motik_2u:1430": "padārthānāṃ jagattvaṃ kathayati",
    "GSP27motik_2u:1431": "sa saṃkalpavikalpādyaiḥ kṛtanānākramo bhramaiḥ / jagattayā sphuraty ambu taraṅgāditayā yathā //MU_2,19.20//",
    "GSP27motik_2u:1432": "saḥ padārthaḥ / saṃkalpavikalpādyaiḥ saṃkalpavikalpaprabhṛtibhiḥ pramātṛniṣṭaiḥ viparyayajñānaiḥ / kṛtanānākramaḥ san / jagattayā sphurati / kiṃ yathā / ambu yathā / yathā tat taraṅgāditayā sphurati tathety arthaḥ //MT_2,19.20//",
    "GSP27motik_2u:1433": "nanu śuddhasya vedanasya katham evaṃrūpatā sampannety / atrāha",
    "GSP27motik_2u:1434": "prāg akāraṇam evāśu sargādau sargalīlayā / sphuritvā kāraṇībhūtaṃ pratyakṣaṃ svayam ātmani //MU_2,19.21//",
    "GSP27motik_2u:1435": "pratyakṣaṃ vedanarūpaṃ pratyakṣaṃ / prāk sargāt prāk / akāraṇam eva sat / sargādau sargonmukhatāsamaye / sargalīlayā sphuritvā / ātmani sargarūpe svātmani / svayaṃ svātantryeṇa / kāraṇībhūtam / na ca svātantryakṛte katham iti paryanuyogaḥ yuktaḥ iti bhāvaḥ //MT_2,19.21//",
    "GSP27motik_2u:1436": "nanu vedanarūpasya jīvasya kāraṇatvaṃ kiṃrūpam astīty / atrāha",
    "GSP27motik_2u:1437": "kāraṇatvaṃ vicāro 'sya jīvasyāsad api sthitaṃ / sad ivāsyāṃ jagadrūpasampattau vyaktim āgatam //MU_2,19.22//",
    "GSP27motik_2u:1438": "jagadrūpasampattau vicāraḥ vimarśaḥ / asya śuddhavedanarūpasya jīvasya / vā kāraṇatvaṃ bhavati / kathambhūtaṃ kāranatvaṃ / asad api paramārthataḥ asatsvarūpam api / sad iva sthitam / punaḥ kathambhūtaṃ / abhivyaktiṃ prākaṭyaṃ gatam //MT_2,19.22//",
    "GSP27motik_2u:1439": "nanu punar api kiṃ tasya jīvasya kāraṇatvaṃ naśyaty atha vā nety / atrāha",
    "GSP27motik_2u:1440": "svayam eva vicāras tu sanañarthaṃ svakaṃ vapuḥ / nāśayitvā karoty āśu pratyakṣaṃ paramaṃ padam //MU_2,19.23//",
    "GSP27motik_2u:1441": "svayam eva vicāraḥ sanañarthaṃ svābhāvayuktaṃ / svakaṃ vapuḥ nijavicārākhyaṃ svarūpaṃ nāśayitvā / paramaṃ padaṃ kāraṇatvānavacchinnaṃ svasvarūpaṃ / pratyakṣaṃ karoti / vicāravaśād eva / punar api jīvasya kāraṇatvaṃ naśyatīti bhāvaḥ //MT_2,19.23//",
    "GSP27motik_2u:1442": "nanu vicāraḥ kathaṃ paramaṃ padaṃ pratyakṣīkarotīty apekṣāyām āha",
    "GSP27motik_2u:1443": "vicārayan vicāro 'pi nātmānam adhigacchati / yadā tadā nirullekhaṃ param evāvaśiṣyate //MU_2,19.24//",
    "GSP27motik_2u:1444": "vicāraḥ vimarśaḥ / ātmānaṃ vicārayan kiṃrūpo 'ham iti vimarśaviṣayīkurvan / yadā ātmānaṃ nādhigacchati na kiṃcidrūpatvāt na labhate / tadā nirullekhaṃ vimarśarahitaṃ / paraṃ padaṃ śuddhacinmātrākhyaśreṣṭhaṃ svarūpam / evāvatiṣṭhate vicāraṇīyābhāvād ity arthaḥ //MT_2,19.24//",
    "GSP27motik_2u:1445": "nanu puruṣa etasyām avasthāyāṃ buddhīndriyakarmāṇi karoti na vety / atrāha",
    "GSP27motik_2u:1446": "manasy anīhite śānte tair buddhīndriyakarmabhiḥ / neha kaiścit kṛtair artho nākṛtair apy abhāvanāt //MU_2,19.25//",
    "GSP27motik_2u:1447": "manasi vicārasvarūpe manasi / anīhite svakriyām akurvati / ata eva śānte sati / puruṣasya taiḥ prasiddhaiḥ / kaiścid buddhīndriyakarmabhiḥ kṛtaiḥ / arthaḥ na bhavati / akṛtaiś cārthaḥ na bhavati / kutaḥ / abhāvanāt bhāvanārāhityāt / nairapekṣyād iti yāvat //MT_2,19.25//",
    "GSP27motik_2u:1448": "nanu tadā karmendriyāṇāṃ kā vārtety / atrāha",
    "GSP27motik_2u:1449": "manasy anīhite śānte na pravartanta eva te / karmendriyāṇi karmādāv asaṃcāritayantravat //MU_2,19.26//",
    "GSP27motik_2u:1450": "karmendriyāṇāṃ tasyām avasthāyāṃ pravartanam eva nāsti / kā vārtā tatkarmaṇāṃ syād iti bhāvaḥ / etādṛśī cāvasthā jīvanmuktānāṃ durlabhaiva / na hi sarvadā te atraiva tiṣṭhanti / videhamuktās tu sarvadā etanmayā evety alaṃ bahunā //MT_2,19.26//",
    "GSP27motik_2u:1451": "vedanarūpavicāraśāntyaiva manaḥśāntir bhaviṣyatīty abhiprāyeṇāha",
    "GSP27motik_2u:1452": "manoyantrasya calane kāraṇaṃ vedanaṃ viduḥ / prāṇālī dārumeṣasya rajjur antargatā yathā //MU_2,19.27//",
    "GSP27motik_2u:1453": "paṇḍitāḥ manomantrasya calane vedanam eva kāraṇaṃ viduḥ / vedanānantaram eva hi manaḥ calati / prāṇālī asya manasaḥ antargatā rajjuḥ bhavati / kasya / yasya dārumeṣasya yathā / ayaṃ bhāvaḥ / manaḥ dārumeṣatulyam / prāṇālī rajjutulyā / vedanam rajjugrāhakatulyam / iti vedanasyaiva manaḥpravṛttau kāraṇatvāt / yuktā tacchāntau tacchāntir iti //MT_2,19.27//",
    "GSP27motik_2u:1454": "nanu bhavatu vedanaśāntyā manaḥśāntiḥ / vedanakṣobhena manasaḥ kṣobhe sati jagat kuto niryātīty / atrāha",
    "GSP27motik_2u:1455": "rūpālokamanaskārapadārthādyākulaṃ jagat / vidyate vedanasyāntar vāte 'ntaḥ spandanaṃ yathā //MU_2,19.28//",
    "GSP27motik_2u:1456": "padārthāḥ rūpādhārabhūtāni dravyāṇi / ato vedanād eva rūpādirūpam jagan niryātīti bhāvaḥ //MT_2,19.28//",
    "GSP27motik_2u:1457": "nanu svabhāvataḥ śuddhasya vedanasyāntaḥ katham etad astīty / atrāha",
    "GSP27motik_2u:1458": "sarvātmavedanaṃ śuddhaṃ yathodeti tadātmakam / bhāti prasṛtadikkālabāhyāntārūpadehakam //MU_2,19.29//",
    "GSP27motik_2u:1459": "śuddham kenāpi rūpeṇāpariniṣṭhitam / ata eva sarvātmavedanam yathodeti tadātmakaṃ bhāti sphurati / na tu tanmadhye malam iva jagad astīti bhāvaḥ / kathambhūtaṃ vedanaṃ / dik kālaś ca bāhyaṃ cāntaś ca / tat digādi / prasṛtaḥ vistāraṃ gataḥ / digādirūpaḥ dehaḥ svarūpaṃ yasya / tat prasṛtadikkālabāhyāntārūpadehakam //MT_2,19.29//",
    "GSP27motik_2u:1460": "punaḥ punaḥ ślokāntareṇa tad eva pratipādayati",
    "GSP27motik_2u:1461": "draṣṭaiva dṛśyatābhāsaṃ svaṃ rūpaṃ dhārayan sthitaḥ / svaṃ yathā tatra yad rūpaṃ pratibhāti tathaiva tat //MU_2,19.30//",
    "GSP27motik_2u:1462": "draṣṭā eva vedanasvarūpaḥ draṣṭā eva / dṛśyatayā bhāsate / iti tādṛśaṃ svarūpaṃ dhārayan sthitaḥ bhavati / tatra sati tasyeti śeṣaḥ / tasya draṣṭuḥ svaṃ rūpaṃ yathā bhāti sphurati / tat svaṃ rūpaṃ / tathaiva bhavati / nānyathā svapnavad iti śeṣaḥ //MT_2,19.30//",
    "GSP27motik_2u:1463": "sarvam ātmā yathā yatra saṃkalpatvam ivāgataḥ / tiṣṭhaty āśu tathā tatra tadrūpa iva rājate //MU_2,19.31//",
    "GSP27motik_2u:1464": "sarvam ātmā bhavati / ataḥ sa ātmā yatra yathā tiṣṭhati tatra tathā tadrūpa iva rājate / paramārthatas tu na rājate / svarūpe tathaiva sthitatvād itīvaśabdopādānam / ātmā kathambhūta iva / saṃkalpatvaṃ saṃkalpabhāvaṃ / gata ivānyathā nānārūpatvam asya na yujyeteti bhāvaḥ //MT_2,19.31//",
    "GSP27motik_2u:1465": "sarvātmakatayā draṣṭur dṛśyatvam iva yujyate / draṣṭṛtvaṃ draṣṭṛsadbhāve dṛśyasya tv asti nāsataḥ //MU_2,19.32//",
    "GSP27motik_2u:1466": "draṣṭuḥ sarvātmakatayā śuddhatayā sthitena sarvabhāvena / dṛśyatvaṃ yujyata iva / paramārthatas tu na yujyate draṣṭṛtvād apracyuter itīvaśabdopādānaṃ / asataḥ svarūpeṇāsataḥ / dṛśyasya draṣṭṛtvaṃ nāsti / draṣṭṛtayā sambhāvite svasmin svāpekṣatvenātmāśrayāpatteḥ //MT_2,19.32//",
    "GSP27motik_2u:1467": "phalitaṃ kathayati",
    "GSP27motik_2u:1468": "akāraṇakam evāto brahmakalpam idaṃ sthitam / pratyakṣam eva nirmātṛ tasyāṃśās tv anupādhayaḥ //MU_2,19.33//",
    "GSP27motik_2u:1469": "ataḥ akāraṇakam paramārthataḥ śuddhasya brahmaṇaḥ akartṛkatvāt kāraṇarahitam / idaṃ jagat / brahmakalpam brahmasadṛśaṃ / sthitaṃ bhavati / kathambhūtam jagat / pratyakṣam eva sphuṭam eva / nirmātṛ pramātṛrahitam śuddhasya brahmaṇo mātṛtāyogād / anyathā aśuddhatāpatteḥ / nanu mā bhavatu brahmaṇaḥ kāraṇatvaṃ mātṛtvaṃ vā / tadaṃśānāṃ tu tad bhavatv ity / atrāha / tasyāṃśā iti / tu pakṣāntare / tasya brahmaṇaḥ / aṃśāḥ anupādhayaḥ kāraṇatvādirūpopādhirahitā bhavanti / anyathā taddvāreṇa tasyāpi sopādhitvaprasaṅgāt //MT_2,19.33//",
    "GSP27motik_2u:1470": "evaṃ prāsaṅgitvaṃ parityajya prakṛtam evānusarati",
    "GSP27motik_2u:1471": "svayatnamātretararūpako yas tad daivaśabdārtham apāsya dūre /",
    "GSP27motik_2u:1472": "śūreṇa sādho padam uttamaṃ tat svapauruṣeṇaiva hi labhyate 'ntaḥ //MU_2,19.34//",
    "GSP27motik_2u:1473": "yaḥ svayatnamātrakāt itararūpakaḥ itararūpatvena kalpitaḥ / tad daivaśabdārthaṃ dūre apāsya / he sādho / śūreṇa tat uttamaṃ padaṃ antaḥ svapauruṣeṇa mānasikena pauruṣeṇa / labhyate //MT_2,19.34//",
    "GSP27motik_2u:1474": "sargāntaślokena vicārāvadhiṃ kathayati",
    "GSP27motik_2u:1475": "vicārayācāryaparamparāṇāṃ matena satyena sitena tāvat /",
    "GSP27motik_2u:1476": "yāvad viśuddhāṃ svayam eva buddhām anantarūpāṃ paratām upaiṣi //MU_2,19.35//",
    "GSP27motik_2u:1477": "tvam satyena sitena doṣarahitena / ācāryaparamparāṇāṃ matena matānusāreṇa / tāvat tāvatkālaṃ vicāraya / yāvat paratām uttīrṇacidrūpatām upaiṣi / paratām kathambhūtām / viśuddhām cetyākhyamalarahitām / punaḥ kathambhūtām / svayam evāvabuddhām anubuddhām / punaḥ kathambhūtām / anantarūpām aparicchinnasvarūpām / iti śivam //MT_2,19.35//",
    "GSP27motik_2u:1478": "iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe ekonaviṃśaḥ sargaḥ // 2,19 //",
    "GSP27motik_2u:1479": "mumukṣor vyavahāraṃ saṃgṛhya kathayati",
    "GSP27motik_2u:1480": "āryasaṃgamayuktyādau prajñāṃ vṛddhiṃ nayed balāt / tato mahāpuruṣatā mahāpuruṣalakṣaṇaiḥ //MU_2,20.1//",
    "GSP27motik_2u:1481": "puruṣaḥ ādau āryasaṃgamayuktyā sādhusaṃgākhyenopāyena / buddhiṃ vṛddhiṃ vivekakṣamatvaṃ nayet / tataḥ buddhyāsādhitaiḥ mahāpuruṣalakṣaṇaiḥ mahāpuruṣatā bhavet //MT_2,20.1//",
    "GSP27motik_2u:1482": "nanu mahāpuruṣaguṇair vinā mahāpuruṣatā kathaṃ sidhyatīty apekṣāyāṃ tadguṇāharaṇam eva kartavyatvena kathayati",
    "GSP27motik_2u:1483": "yo yo yena guṇeneha puruṣaḥ pravirājate / śikṣeta taṃ tam evāśu tasmād buddhivivṛddhaye //MU_2,20.2//",
    "GSP27motik_2u:1484": "buddhyā vivṛddhayeti vā pāṭhaḥ / āryasaṃgamayuktyā vivṛddhayā buddhyā ity arthaḥ / anyathā buddhivṛddhyabhāve kathaṃ paraguṇagrahaṇasāmarthyaṃ syāt //MT_2,20.2//",
    "GSP27motik_2u:1485": "nanu tarhi guṇagrahaṇaṃ suṣamam eveti mahāpuruṣatāpi susādhyaiva syād / ity atrāha",
    "GSP27motik_2u:1486": "mahāpuruṣatā tv eṣā śamādiguṇaśālinī / samyagjñānaṃ vinā rāma siddhim eti na kasyacit //MU_2,20.3//",
    "GSP27motik_2u:1487": "ataḥ samyagjñānam evāryasaṃgamayuktyā prathamaṃ sādhyam iti bhāvaḥ //MT_2,20.3//",
    "GSP27motik_2u:1488": "nanu samyagjñānena kiṃ setsyatīty / atrāha",
    "GSP27motik_2u:1489": "jñānāc chamādayo yānti vṛddhiṃ satpuruṣakramāt / ślāghanīyāḥ phalenāntar vṛṣṭer iva navāṅkurāḥ //MU_2,20.4//",
    "GSP27motik_2u:1490": "jñānāt kathambhūtāt / satpuruṣakramāt / na tv asatpuruṣakramāt / kramaḥ paripāṭī / ādiśabdena damādīnāṃ grahaṇam / vṛṣṭer iti pañcamī //MT_2,20.4//",
    "GSP27motik_2u:1491": "nanu śamādibhir api kiṃ syād ity apekṣāyām āha",
    "GSP27motik_2u:1492": "śamādibhyo guṇebhyaś ca vardhate jñānam uttamam / annātmakebhyo yajñebhyaḥ śālivṛṣṭir ivottamā //MU_2,20.5//",
    "GSP27motik_2u:1493": "uttamam paramātmaviṣayatvena sarvebhyo jñānebhyaḥ śreṣṭham //MT_2,20.5//",
    "GSP27motik_2u:1494": "phalitam āha",
    "GSP27motik_2u:1495": "guṇāḥ śamādayo jñānāc chamādibhyas tathā jñatā / parasparaṃ vivardhete ete 'bdasarasī yathā //MU_2,20.6//",
    "GSP27motik_2u:1496": "ataḥ jñānāc chamādayaḥ / śamādibhyo jñānaṃ / yathā abdebhyo meghebhyaḥ saraḥ / sarasaḥ meghā iti piṇḍārthaḥ //MT_2,20.6//",
    "GSP27motik_2u:1497": "punar apy etad eva kathayati",
    "GSP27motik_2u:1498": "jñānaṃ satpuruṣācārāj jñānāt satpuruṣakramaḥ / parasparaṃ gatau vṛddhiṃ jñānasatpuruṣakramau //MU_2,20.7//",
    "GSP27motik_2u:1499": "satpuruṣācārāt śamāder ity arthaḥ //MT_2,20.7//",
    "GSP27motik_2u:1500": "nanu jñānaśamayoḥ saṃpattau puruṣasya kena yatnenottamapadaprāptir bhavatīty / atra sadṛṣṭāntam uttaraṃ kathayati",
    "GSP27motik_2u:1501": "yathā kamalarakṣiṇyā gītyā vitatatārayā / khagotsādena sahito gītānandaḥ prasādhyate //MU_2,20.8//",
    "GSP27motik_2u:1502": "jñānasatpuruṣehābhyām akartrā kartṛrūpiṇā / tathā puṃsā niricchena samam āsādyate padam //MU_2,20.9//",
    "GSP27motik_2u:1503": "yathā kamalarakṣiṇyā gopikayā kartryā / vitatā cāsau tārā ceti tādṛśyā gītyā karaṇabhūtayā / khagānāṃ yaḥ utsādaḥ dhānyād apāsanaṃ / tena sahitaḥ gītānandaḥ prasādhyate / na hi tasyāḥ tatra yatno 'sti / gītimātreṇaiva gītānandakhagotsādayoḥ siddhatvāt / mṛgāṇāṃ hi ayaṃ svabhāva eṣa yat gītiṃ śrutvā bhakṣyam api tyajantīti / tathā kartrā nāhaṃ karteti niścayāt kartṛtvaleparahitena kartṛrūpiṇā kartṛvad bhāsamāneneti yāvat / puruṣeṇa kartrā / jñānasatpuruṣehābhyāṃ jñānaśamādibhyāṃ karaṇābhyāṃ / ayatnena yatnarahitam eva / padam śuddhacinmātrākhyam uttamaṃ padaṃ / samāsādyate prāpyate / jñānaṃ śamādikaṃ cety etanmātrakam evātropāyaḥ / nānyat kiṃcid iti bhāvaḥ / puruṣeṇa kathambhūtena / niricchena jñānaśamādipūrṇatayā padaprāptāv apīcchārahitena / anyathecchārūpasya kṣobhasya sthitatvāt pūrṇatā na syād iti bhāvaḥ //MT_2,20.8-9//",
    "GSP27motik_2u:1504": "mumukṣuvyavahāraprakaraṇābhidheyaṃ vastūpasaṃharati",
    "GSP27motik_2u:1505": "sadācārakramaḥ prokto mayaiṣa raghunandana / tathopadiśyate samyag ayaṃ jñānakramo 'dhunā //MU_2,20.10//",
    "GSP27motik_2u:1506": "proktaḥ etadyuktasyaiva vakṣyamāṇe jñānakrame 'dhikāritvād iti bhāvaḥ / nanv adhunā kiṃ karoṣīty apekṣāyām āha / tathopadiśyata iti / tathā sadācārakramavat / jñānakramaḥ brahmopadiṣṭā svātmajñānaparipāṭī //MT_2,20.10//",
    "GSP27motik_2u:1507": "prakaraṇamāhātmyaṃ kathayati",
    "GSP27motik_2u:1508": "idaṃ yaśasyam āyuṣyaṃ puruṣārthaphalapradam / tajjñād āptātmaśāstrārthāc chrotavyaṃ kila dhīmatā //MU_2,20.11//",
    "GSP27motik_2u:1509": "bāhyadṛṣṭīn saṃmukhīkartum iti āyuṣyam iti ca idaṃ mumukṣuvyavahārākhyaṃ prakaraṇam / puruṣārthaphalapradam mokṣadam / tajjñāt kathambhūtāt / āptaḥ samyaṅ niścitaḥ / ātmaśāstrāṇām adhyātmaśāstrāṇām / arthaḥ yena / tasmāt //MT_2,20.11//",
    "GSP27motik_2u:1510": "nanv etacchravaṇena kiṃ syād ity / atrāha",
    "GSP27motik_2u:1511": "śrutvā tu buddhinairmalyād balād yāsyasi satpadam / yathā katakasaṃśleṣāt prasādam avaśam payaḥ //MU_2,20.12//",
    "GSP27motik_2u:1512": "tvam etac chrutvā / siddhāt buddhinairmalyāt / balāt ayatnam eva / satpadaṃ yāsyasi / atrottarārdhena dṛṣṭāntam āha / yatheti / katakam jalaśuddhikārī dravyaviśeṣaḥ //MT_2,20.12//",
    "GSP27motik_2u:1513": "nanu katham etacchravaṇena puruṣaḥ satpadaṃ yātīty / atra sargāntaślokenottaraṃ kathayati",
    "GSP27motik_2u:1514": "viditavedyam idaṃ hi mano mune vivaśam eva hi yāti paraṃ padam / yad avabuddham akhaṇḍitam uttamaṃ tad avabodhadaśāṃ na jahāti hi //MU_2,20.13//",
    "GSP27motik_2u:1515": "he mune munikarmānvitatvāt munirūpaśrīrāma / hi yasmāt / viditavedyaṃ manaḥ vivaśam eva paraṃ padaṃ yāti / ato viditavedyatvakāriṇaḥ etacchāstraśravaṇāt satpadaprāptir yuktaiveti bhāvaḥ / nanu viditavedyam api manaḥ yadi kadācid viditavedyatāṃ jahāti tadā kiṃ kāryam / ity atrāha / yad iti / manasā yat uttamaṃ na tv adharaṃ bhogarūpaṃ vastu / avabuddhaṃ samyaṅ niścitam / tat manaḥ / tadavabodhadaśāṃ tasyottamasya vastunaḥ / yo 'vabodhaḥ tasya daśāṃ / hi niścayena / na jahāti / viditavedyo hi kadācid api viditavedyatāṃ na jahātīti tātparyam / iti śivaṃ śivaṃ śivam iti //MT_2,20.13//",
    "GSP27motik_2u:1516": "iti śrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuprakaraṇe viṃśaḥ sargaḥ // 2,20 //",
    "GSP27motik_2u:1517": "śrotṝṇāṃ bhāvanāveśasatkṛtasvāntaśālinām /",
    "GSP27motik_2u:1518": "mumukṣuvyavahāroktivyākhyā satphaladāstv iyam // 1 //",
    "GSP27motik_2u:1519": "yacchaktyāveśavaśataḥ sāmarthyaṃ kāryagocaram /",
    "GSP27motik_2u:1520": "bhāvānām astu yatno 'yaṃ tatkāryatvena niścitaḥ // 2 //",
    "GSP27motik_2u:1521": "svātmalābhamahodāraphalayogyatvabhāvanaḥ /",
    "GSP27motik_2u:1522": "mumukṣuvyavahāro 'yaṃ sphuratān mama mānase // 3 //",
    "GSP27motik_2u:1523": "iti śivam //",
    "GSP27motik_2u:1524": "iti śrīkāśmīramaṇḍalāntarvartyārādhyapādamahāmāheśvaravaiḍūryakaṇṭhātmajaśrīmadavatārakaṇṭhaputraśrībhāskarakaṇṭhaviracitāyāṃ śrīmokṣopāyaṭīkāyāṃ mumukṣuvyavahāraprakaraṇaṃ samāptam / iti śivam //"
}
