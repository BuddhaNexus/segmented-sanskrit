{
    "GK19padyavlu:0": "(Part I)",
    "GK19padyavlu:1": "padyāvalī viracitā rasikair mukunda-",
    "GK19padyavlu:2": "sambandha-bandhura-padā pramodormi-sindhuḥ |",
    "GK19padyavlu:3": "ramyā samasta-tamasāṃ damanī krameṇa saṃgṛhyate kṛti-kadambaka-kautukāya ||1||",
    "GK19padyavlu:4": "granthaprārambhe maṅgalācaraṇam |",
    "GK19padyavlu:5": "namo nalina-netrāya",
    "GK19padyavlu:6": "veṇu-vādya-vinodine |",
    "GK19padyavlu:7": "rādhādhara-sudhāpāna-",
    "GK19padyavlu:8": "śāline vana-māline || 2 ||",
    "GK19padyavlu:9": "kasyacit ||",
    "GK19padyavlu:10": "bhakti-prahva-vilokana-praṇayinī nīlotpala-spardhinī",
    "GK19padyavlu:11": "dhyānālambanatāṃ samadhi-niratair nīte hita-prāptaye |",
    "GK19padyavlu:12": "lāvaṇyaika-mahā-nidhau rasikatāṃ rādhā-dṛśos tanvatī yuṣmākaṃ kurutāṃ bhavārti-śamanaṃ netre tanur vā hareḥ ||3||",
    "GK19padyavlu:13": "śrī-sāraṅgasya ||",
    "GK19padyavlu:14": "ye govardhana-mūla-kardama-rasa-vyādaṣṭa-barha-cchadā",
    "GK19padyavlu:15": "ye vṛndāvana-kukṣiṣu vraja-vadhū-līlopadhānāni ca |",
    "GK19padyavlu:16": "ye cābhyaṅga-sugandhayaḥ kuvalayāpīḍasya dānāmbhasā te vo maṅgalam ādiśantu satataṃ kaṃsa-dviṣo bāhavaḥ ||4||",
    "GK19padyavlu:17": "śubhāṅkasya || (SKM 1.59.3)",
    "GK19padyavlu:18": "sāyaṃ vyāvartamānakhila-surabhi-kulāhvāna-saṃketa-nāmāny",
    "GK19padyavlu:19": "abhīrī-vṛnda-ceto haṭha-haraṇa-kalā-siddha-mantrākṣarāṇi |",
    "GK19padyavlu:20": "saubhāgyaṃ vaḥ samantād dadhatu madhu-bhidaḥ keli-gopāla-mūrteḥ",
    "GK19padyavlu:21": "sānandakṛṣṭa-vṛndāvana-rasika-mṛga-śreṇayo veṇu-nādāḥ ||5||",
    "GK19padyavlu:22": "umāpatidharasya || (SKM 1.57.3)",
    "GK19padyavlu:23": "atha śrī-kṛṣṇasya mahimā |",
    "GK19padyavlu:24": "ambhobhiḥ sthalatāṃ sthalaṃ jaladhitāṃ dhūlīlavaḥ śailatāṃ śailī mṛt-kaṇatāṃ tṛṇaṃ kuliśatāṃ vajraṃ tṛṇa-kṣīṇatām |",
    "GK19padyavlu:25": "vahniḥ śītalatāṃ himaṃ vahanatām āyāti yasyecchayā",
    "GK19padyavlu:26": "līlā-durlalitādbhuta-vyasaninaṃ kṛṣṇāya tasmai namaḥ ||6||",
    "GK19padyavlu:27": "kasyacit ||",
    "GK19padyavlu:28": "vātsalyād abhaya-pradāna-samayād ārtārti-nirvāpaṇād",
    "GK19padyavlu:29": "audāryād agha-śoṣaṇād agaṇita-śreyaḥ-pada-prāpaṇāt |",
    "GK19padyavlu:30": "sevyaḥ śrī-patir eva sarva-jagatām ete yataḥ sākṣiṇaḥ",
    "GK19padyavlu:31": "prahlādaś ca vibhīṣaṇaś ca karirāṭ pāñcalya-halyā dhruvaḥ ||7||",
    "GK19padyavlu:32": "kasyacit ||",
    "GK19padyavlu:33": "atha bhajana-māhātmyam |",
    "GK19padyavlu:34": "vyādhasyācaraṇaṃ dhruvasya ca vayo vidyā gajendrasya kā kubjāyāḥ kim u nāma rūpam adhikaṃ kiṃ tat sudāmno dhanam |",
    "GK19padyavlu:35": "vaṃśaḥ ko vidurasya yādavapater ugrasya kiṃ pauruṣaṃ bhaktyā tuṣyati kevalaṃ na ca guṇair bhakti-priyo mādhavaḥ || 8 ||",
    "GK19padyavlu:36": "śrī-dākṣiṇātyasya ||",
    "GK19padyavlu:37": "anucitam ucitaṃ vā karma ko'yaṃ vibhāgo bhagavati param āstāṃ bhakti-yogo draḍhīyān |",
    "GK19padyavlu:38": "kirati viṣa-mahīndraḥ sāndra-pīyūṣam indur dvayam api sa maheśo nirviśeṣaṃ bibharti ||9||",
    "GK19padyavlu:39": "śrī-viṣṇupurīpādānām ||",
    "GK19padyavlu:40": "yadi madhu-mathana tvad-aṅghri-sevāṃ",
    "GK19padyavlu:41": "hṛdi vidadhāti jahāti vā vivekī |",
    "GK19padyavlu:42": "tad-akhilam api duṣkṛtaṃ triloke",
    "GK19padyavlu:43": "kṛtam akṛtaṃ na kṛtaṃ kṛtaṃ ca sarvam ||10||",
    "GK19padyavlu:44": "teṣam eva ||",
    "GK19padyavlu:45": "kāṣāyān na ca bhojanādi-niyamān no vā vane vāsato vyākhyānād atha vā muni-vrata-bharāc cittodbhavaḥ kṣīyate |",
    "GK19padyavlu:46": "kintu sphīta-kalinda-śaila-tanayā-tīreṣu vikīḍato govindasya padāravinda-bhajanārambhasya leśād api ||11||",
    "GK19padyavlu:47": "kasyacit ||",
    "GK19padyavlu:48": "alam alam iyam eva prāṇināṃ pātakānāṃ",
    "GK19padyavlu:49": "nirasana-viṣaye yā kṛṣṇa kṛṣṇeti vāṇī |",
    "GK19padyavlu:50": "yadi bhavati mukunde bhaktir ānanda-sāndrā",
    "GK19padyavlu:51": "viluṭhati caraṇābje mokṣa-sāmrājya-lakṣmīḥ || 12 ||",
    "GK19padyavlu:52": "śrī-sarvajñasya ||",
    "GK19padyavlu:53": "nānopacāra-kṛta-pūjanam ārta-bandhoḥ",
    "GK19padyavlu:54": "premṇaiva bhakta-hṛdayaṃ sukha-vidrutaṃ syāt |",
    "GK19padyavlu:55": "yāvat kṣud asti jaṭhare jaraṭhā pipāsā tāvat sukhāya bhavato nanu bhakṣya-peye ||13||",
    "GK19padyavlu:56": "śrī-rāmānandarāyasya |",
    "GK19padyavlu:57": "kṛṣṇa-bhakti-rasa-bhāvita-matiḥ",
    "GK19padyavlu:58": "kriyatāṃ yadi kuto'pi labhyate tatra laulyam api mūlyam ekalaṃ",
    "GK19padyavlu:59": "janma-koṭi-sukṛtair na labhyate ||14||",
    "GK19padyavlu:60": "tasyaiva |",
    "GK19padyavlu:61": "jñānam asti tulitaṃ ca tulāyāṃ prema naiva tulitaṃ tu tulāyām |",
    "GK19padyavlu:62": "siddhir eva tulitātra tulāyāṃ",
    "GK19padyavlu:63": "kṛṣṇa-nāma tulitaṃ na tulāyām ||15||",
    "GK19padyavlu:64": "śrī-śrī-dharasvāmipādānām ||",
    "GK19padyavlu:65": "atha nāmamāhātmyam |",
    "GK19padyavlu:66": "aṃhaḥ saṃharad akhilaṃ sakṛd udayād eva sakala-lokasya |",
    "GK19padyavlu:67": "taraṇir iva timira-jaladhiṃ",
    "GK19padyavlu:68": "jayati jagan-maṅgalaṃ harer nāma ||16||",
    "GK19padyavlu:69": "śrī-lakṣmīdharāṇām || (Nāmakaumudī 1.2; CC 3.3.180)",
    "GK19padyavlu:70": "caturṇāṃ vedānāṃ hṛdayam idam ākṛṣya hariṇā caturbhir yad varṇaiḥ sphuṭam aghaṭi nārāyaṇa-padam",
    "GK19padyavlu:71": "tad etad gāyanto vayam aniśam ātmānam adhunā punīmo jānīmo na hari-paritoṣāya kim api ||17||",
    "GK19padyavlu:72": "kasyacit ||",
    "GK19padyavlu:73": "yoga-śruty-upapatti-nirjana-vana-dhyānādhva-sambhāvita-",
    "GK19padyavlu:74": "svārājyaṃ pratipadya nirbhayam amī muktā bhavantu dvijāḥ |",
    "GK19padyavlu:75": "asmākaṃ tu kadamba-kuñja-kuhara-pronmīlad-indīvara-",
    "GK19padyavlu:76": "śreṇī-śyāmala-dhāma-nāma juṣatāṃ janmāstu lakṣāvadhi ||18||",
    "GK19padyavlu:77": "śrī- īśvara-purī-pādānām ||",
    "GK19padyavlu:78": "kalyāṇānāṃ nidhānaṃ kali-mala-mathanaṃ pāvanaṃ pāvanānāṃ pātheyaṃ yan mumukṣoḥ sapadi parapadaprāptaye procyamānam |",
    "GK19padyavlu:79": "viśrāma-sthānam ekaṃ kavi-vara-vacasāṃ jīvanaṃ sajjanānāṃ bījaṃ dharma-drumasya prabhavatu bhavatāṃ bhūtaye kṛṣṇa-nāma ||19||",
    "GK19padyavlu:80": "kasyacit ||",
    "GK19padyavlu:81": "vepante duritāni moha-mahimā sammoham ālambate sātaṅkaṃ nakha-rajanīṃ kalayati śrī-citraguptaḥ kṛtī |",
    "GK19padyavlu:82": "sānandaṃ madhuparka-sambhṛti-vidhau vedhāḥ karoty udyamaṃ",
    "GK19padyavlu:83": "vaktuṃ nāmni taveśvarābhilaṣite brūmaḥ kim anyat param ||20||",
    "GK19padyavlu:84": "kasyacit ||",
    "GK19padyavlu:85": "kaḥ pareta-nagarī-purandaraḥ",
    "GK19padyavlu:86": "ko bhaved atha tadīya-kiṅkaraḥ |",
    "GK19padyavlu:87": "kṛṣṇa-nāma jagad-eka-maṅgalaṃ",
    "GK19padyavlu:88": "kaṇṭha-pīṭham urarīkaroti cet ||21||",
    "GK19padyavlu:89": "śrī- ānandācāryasya |",
    "GK19padyavlu:90": "ceto-darpaṇa-mārjanaṃ bhava-mahā-dāvāgni-nirvāpaṇaṃ",
    "GK19padyavlu:91": "śreyaḥ-kairava-candrikā-vitaraṇaṃ vidyā-vadhū-jīvanam |",
    "GK19padyavlu:92": "ānandāmbudhi-vardhanaṃ prati-padaṃ pūrṇāmṛtāsvādanaṃ",
    "GK19padyavlu:93": "sarvātma-snapanaṃ paraṃ vijayate śrī-kṛṣṇa-saṅkīrtanam ||22||",
    "GK19padyavlu:94": "śrī-śrī-bhagavataḥ || (CC 3.20.12)",
    "GK19padyavlu:95": "brahmāṇḍānāṃ koṭi-saṅkhyādhikānām",
    "GK19padyavlu:96": "aiśvaryaṃ yac cetanā vā yad aṃśaḥ |",
    "GK19padyavlu:97": "āvirbhūtaṃ tan-mahaḥ kṛṣṇa-nāma",
    "GK19padyavlu:98": "tan me sādhyaṃ sādhanaṃ jīvanaṃ ca ||23||",
    "GK19padyavlu:99": "keṣāṃcit ||",
    "GK19padyavlu:100": "viṣṇor nāmaiva puṃsāḥ śamalam apaharat puṇyam utpādayac ca brahmādi-sthāna-bhogād viratim atha guroḥ śrī-pada-dvandva-bhaktim |",
    "GK19padyavlu:101": "Tattva-jñānaṃ ca viṣṇor iha mṛti-janana-bhrānti-bījaṃ ca dagdhvā saṃpūrṇānanda-bodhe mahati ca puruṣaṃ sthāpayitvā nivṛttam ||24||",
    "GK19padyavlu:102": "śrī-bhagavad-vyāsa-pādānām ||",
    "GK19padyavlu:103": "nāma cintāmaṇiḥ kṛṣṇaś",
    "GK19padyavlu:104": "caitanya-rasa-vigrahaḥ |",
    "GK19padyavlu:105": "pūrṇaḥ śuddho nitya-mukto",
    "GK19padyavlu:106": "'bhinnatvān nāma-nāminoḥ || 25 ||",
    "GK19padyavlu:107": "teṣām eva || (Padmapurāṇa, CC 2.17.133, HBV 11.503)",
    "GK19padyavlu:108": "madhura-madhuram etan maṅgalaṃ maṅgalānāṃ",
    "GK19padyavlu:109": "sakala-nigama-vallī-sat-phalaṃ cit-svarūpam |",
    "GK19padyavlu:110": "sakṛdapi parigītaṃ śraddhayā helayā vā bhṛgu-vara nara-mātraṃ tārayet kṛṣṇa-nāma ||26 ||",
    "GK19padyavlu:111": "teṣām eva || (HBV 11.451; Skāndapurāṇa, Prabhāsa-khaṇḍe)",
    "GK19padyavlu:112": "svargārthīyā vyavasitir asau dīnayaty eva lokān mokṣāpekṣā janayati janaṃ kevalaṃ kleśabhājam",
    "GK19padyavlu:113": "yogābhyāsaḥ parama-virasas tādṛśaiḥ kiṃ prayāsaiḥ",
    "GK19padyavlu:114": "sarvaṃ tyaktvā mama tu rasanā kṛṣṇa kṛṣṇeti rautu ||27||",
    "GK19padyavlu:115": "kasyacit ||",
    "GK19padyavlu:116": "sadā sarvatrāste nanu vimalam ādyaṃ tava padaṃ tathāpy ekaṃ stokaṃ na hi bhava-taroḥ patram abhinat |",
    "GK19padyavlu:117": "kṣaṇaṃ jihvāgra-sthaṃ tava tu bhagavan-nāma nikhilaṃ",
    "GK19padyavlu:118": "sa-mūlaṃ sambhāraṃ kaṣati katarat sevyam anayoḥ ||28||",
    "GK19padyavlu:119": "śrī-śrī-dharasvāmipādānām ||",
    "GK19padyavlu:120": "ākṛṣṭiḥ kṛta-cetasāṃ sumanasām uccāṃanaṃ cāṃhasām",
    "GK19padyavlu:121": "ācaṇḍālam amūka-loka-sulabho vaśyaś ca mukti-śriyaḥ |",
    "GK19padyavlu:122": "no dīkṣāṃ na ca sat-kriyāṃ na ca puraścaryāṃ manāg īkṣate mantro 'yaṃ rasanā-spṛg eva phalati śrī-kṛṣṇa-nāmātmakaḥ ||29||",
    "GK19padyavlu:123": "śrī-lakṣmīdharāṇām || (Bhagavan-nāma-kaumudī 133; CC Madhya 15.110)",
    "GK19padyavlu:124": "viceyāni vicāryāṇi vicintyāni punaḥ punaḥ |",
    "GK19padyavlu:125": "kṛpaṇasya dhanānīva tvan-nāmāni bhavantu naḥ ||30||",
    "GK19padyavlu:126": "śrī-bhavānandasya ||",
    "GK19padyavlu:127": "nāmnām akāri bahudhā nija-sarva-śaktis",
    "GK19padyavlu:128": "tatrārpitā niyamitaḥ smaraṇe na kālaḥ |",
    "GK19padyavlu:129": "etādṛśī tava kṛpā bhagavan mamāpi durdaivam īdṛśam ihājani nānurāgaḥ ||31||",
    "GK19padyavlu:130": "śrī-bhagavataḥ |",
    "GK19padyavlu:131": "atha nāmakīrtanam |",
    "GK19padyavlu:132": "tṛṇād api sunīcena taror iva sahiṣṇunā |",
    "GK19padyavlu:133": "amāninā mānadena kīrtanīyaḥ sadā hariḥ ||32|| tasyaiva || (CC 3.20.21)",
    "GK19padyavlu:134": "śrī-rāmeti janārdaneti jagatāṃ nātheti nārāyaṇe-",
    "GK19padyavlu:135": "tyānandeti dayāpareti kamalākānteti kṛṣṇeti ca |",
    "GK19padyavlu:136": "śrī-man-nāma-mahāmṛtābdhi-laharī-kallolamagnaṃ muhu-",
    "GK19padyavlu:137": "rmuhyantaṃ galad-aśru-netramavaśaṃ māṃ nātha nityaṃ kuru ||33||",
    "GK19padyavlu:138": "śrī-lakṣmīdharāṇām || (DCP 2)",
    "GK19padyavlu:139": "śrī-kānta kṛṣṇa karuṇāmaya kañjanābha",
    "GK19padyavlu:140": "kaivalyavallabha mukunda murāntaketi |",
    "GK19padyavlu:141": "nāmāvalīṃ vimalamauktikahāralakṣmī-",
    "GK19padyavlu:142": "lāvaṇya-vañcanakarīṃ karavāṇi kaṇṭhe ||34||",
    "GK19padyavlu:143": "teṣāmeva || (DCP 3)",
    "GK19padyavlu:144": "kṛṣṇa rāma mukunda vāmana vāsudeva jagadguro matsya kacchapa nārasiṃha varāha rāghava pāhi mām |",
    "GK19padyavlu:145": "devadānavanāradādimunīndravandya dayānidhe devakīsuta dehi me tava pādabhaktimacañcalām ||35||",
    "GK19padyavlu:146": "kasyacit || (DCP 4)",
    "GK19padyavlu:147": "he gopālaka he kṛpā-jala-nidhe he sindhu-kanyā-pate",
    "GK19padyavlu:148": "he kaṃsāntaka he gajendra-karuṇā-pārīṇa he mādhava |",
    "GK19padyavlu:149": "he rāmānuja he jagat-traya-guro he puṇḍarīkākṣa māṃ",
    "GK19padyavlu:150": "he gopījana-nātha pālaya paraṃ jānāmi na tvāṃ vinā ||36||",
    "GK19padyavlu:151": "śrī-vaiṣṇavasya || (KK 2.108, DCP 5)",
    "GK19padyavlu:152": "śrī-nārāyaṇa puṇḍarīka-nayana śrī-rāma sītā-pate",
    "GK19padyavlu:153": "govindācyuta nanda-nandana mukundānanda dāmodara |",
    "GK19padyavlu:154": "viṣṇo rāghava vāsudeva nṛ-hare devendra-cūḍāmaṇe",
    "GK19padyavlu:155": "saṃsārārṇava-karṇa-dhāraka hare śrī-kṛṣṇa tubhyaṃ namaḥ ||37||",
    "GK19padyavlu:156": "tasyaiva ||",
    "GK19padyavlu:157": "bhāṇḍīreśa śikhaṇḍa-maṇḍana vara śrī-khaṇḍa-liptāṅga he",
    "GK19padyavlu:158": "vṛndārarṇya-purandara sphurad-amandendīvara-śyāmala |",
    "GK19padyavlu:159": "kālindī-priya nanda-nandana parānandāravindekṣaṇa",
    "GK19padyavlu:160": "śrī-govinda mukunda sundara-tano māṃ dīnam ānandaya ||38||",
    "GK19padyavlu:161": "śrī-gopāla-bhaṭṭānām ||",
    "GK19padyavlu:162": "śrī-kṛṣṇakathāmāhātmyam |",
    "GK19padyavlu:163": "śrutam apy aupaniṣadaṃ dūre hari-kathāmṛtāt |",
    "GK19padyavlu:164": "yan na santi dravac-citta-",
    "GK19padyavlu:165": "kampāśru-pulakādayaḥ ||39||",
    "GK19padyavlu:166": "śrī-bhagavadvyāsapādānām || [Bhakti-sandarbha 69]",
    "GK19padyavlu:167": "naiva divya-sukha-bhogam arthaye nāpavargam api nātha kāmaye |",
    "GK19padyavlu:168": "yāntu karṇa-vivara dine dine kṛṣṇa-keli-caritāmṛtāni me ||40||",
    "GK19padyavlu:169": "śrī-kaviratnasya ||",
    "GK19padyavlu:170": "aho ahobhir na kaler vidūyate sudhā-sudhārām adhuraṃ pade pade |",
    "GK19padyavlu:171": "dine dine candana-candra-śītalaṃ",
    "GK19padyavlu:172": "yaśo yaśodā-tanayasya gīyate ||41||",
    "GK19padyavlu:173": "tasyaiva ||",
    "GK19padyavlu:174": "nanda-nandana-kaiśora-",
    "GK19padyavlu:175": "līlāmṛta-mahāmbudhau |",
    "GK19padyavlu:176": "nimagnānāṃ kim asmākaṃ",
    "GK19padyavlu:177": "nirvāṇa-lavaṇāmbhasā ||42||",
    "GK19padyavlu:178": "śrī-yādavendrapurīpādānām ||",
    "GK19padyavlu:179": "tvat-kathāmṛta-pāthodhau",
    "GK19padyavlu:180": "viharanto mahā-mudaḥ |",
    "GK19padyavlu:181": "kurvanti kṛtinaḥ kecic",
    "GK19padyavlu:182": "catur-vargaṃ tṛṇopamam ||43||",
    "GK19padyavlu:183": "śrī-śrī-dharasvāmipādānām ||",
    "GK19padyavlu:184": "tatraiva gaṅgā yamunā ca tatra tatra godāvarī tatra sarasvatī ca |",
    "GK19padyavlu:185": "sarvāṇi tīrthāni vasanti tatra",
    "GK19padyavlu:186": "yatrācyutodāra-kathā-prasaṅgaḥ ||44||",
    "GK19padyavlu:187": "kasyacit ||",
    "GK19padyavlu:188": "yā bhukti-lakṣmīr bhuvi kāmukānāṃ yā mukti-lakṣmīr hṛdi yogabhājām |",
    "GK19padyavlu:189": "yānanda-lakṣmī rasikendra-mauleḥ",
    "GK19padyavlu:190": "sā kāpi līlāvatu mādhavasya ||45||",
    "GK19padyavlu:191": "śrī-śaṅkarasya ||",
    "GK19padyavlu:192": "atha śrī-kṛṣṇadhyānam |",
    "GK19padyavlu:193": "phullendīvara-kāntim indu-vadanaṃ barhāvataṃsa-priyaṃ",
    "GK19padyavlu:194": "śrī-vatsāṅkam udāra-kaustubha-dharaṃ pītāmbaraṃ sundaram |",
    "GK19padyavlu:195": "gopīnāṃ nayanotpalārcita-tanuṃ go-gopa-saṅghāvṛtaṃ",
    "GK19padyavlu:196": "govindaṃ kala-veṇu-vādana-paraṃ divyāṅga-bhūṣaṃ bhaje ||46 ||",
    "GK19padyavlu:197": "śrī-śāradākārasya || [KK 3.82; KṛṣṇaS 106 (p49fn) attributed to Mṛtyu-sañjaya-tantra; ibid. HBV 3.114 (sāradā-tilake ca). In RKAD to",
    "GK19padyavlu:198": "Svāyambhuvāgama.]",
    "GK19padyavlu:199": "aṃsālambita-vāma-kuṇḍala-dharaṃ mandonnata-bhrū-lataṃ",
    "GK19padyavlu:200": "kiñcit-kuñcita-komalādhara-puṭaṃ sāci-prasārekṣaṇam |",
    "GK19padyavlu:201": "ālolāṅguli-pallavair muralikām āpūrayantaṃ mudā",
    "GK19padyavlu:202": "mule kalpa-taros tribhaṅga-lalitaṃ dhyāyej jagan-mohanam ||47||",
    "GK19padyavlu:203": "kasyacit || (KK 2.102)",
    "GK19padyavlu:204": "adhare vinihita-vaṃśaṃ",
    "GK19padyavlu:205": "campaka-kusumena kalpitottaṃsam |",
    "GK19padyavlu:206": "vinataṃ dadhānam aṃsaṃ vāmaṃ satataṃ namāmi jitakaṃsam ||48||",
    "GK19padyavlu:207": "śrī-puruṣottama-devasya |",
    "GK19padyavlu:208": "vyatyasta-pāda-kamalaṃ lalita-tribhaṅgī-",
    "GK19padyavlu:209": "saubhāgyam aṃsa-viralīkṛta-keśa-pāśam |",
    "GK19padyavlu:210": "piñchāvataṃsam urarīkṛta-vaṃśa-nālam",
    "GK19padyavlu:211": "avyāja-mohanam upaimi kṛpā-viśeṣam ||49||",
    "GK19padyavlu:212": "śrī-nāradasya |",
    "GK19padyavlu:213": "atha bhakta-vātsalyam |",
    "GK19padyavlu:214": "atandrita-camū-pati-prahita-hastam asvīkṛta-",
    "GK19padyavlu:215": "praṇīta-maṇi-pādukaṃ kim iti vismṛtāntaḥ puram |",
    "GK19padyavlu:216": "avāhana-pariṣkriyaṃ pataga-rājam ārohataḥ",
    "GK19padyavlu:217": "kari-pravara-bṛṃhite bhagavatas tvarāyai namaḥ ||50||",
    "GK19padyavlu:218": "śrī-dākṣiṇātyasya |",
    "GK19padyavlu:219": "śrī-draupadī-trāṇe tad-vākyam |",
    "GK19padyavlu:220": "tamasi ravir ivodyan-majjatām aplavānāṃ plava iva tṛṣitānāṃ svādu-vaṛsīva meghaḥ |",
    "GK19padyavlu:221": "nidhir iva nidhanānāṃ tīvra-duḥkhāmayānāṃ",
    "GK19padyavlu:222": "bhiṣag iva kuśalaṃ no dātum āyāti śauriḥ ||51||",
    "GK19padyavlu:223": "śrī-vyāsa-pādānām |",
    "GK19padyavlu:224": "atha tad-bhaktānāṃ māhātmyam |",
    "GK19padyavlu:225": "prahlāda-nārada-parāśara-puṇḍarīka-",
    "GK19padyavlu:226": "vyāsāmbarīṣa-śuka-śaunaka-bhīṣma-dālbhyān |",
    "GK19padyavlu:227": "rukmāṅgadoddhava-vibhīṣaṇa-phālgunādīn",
    "GK19padyavlu:228": "puṇyānimān paramabhāgavatān namāmi ||52||",
    "GK19padyavlu:229": "śrī-dākṣiṇātyasya ||",
    "GK19padyavlu:230": "śrī-viṣṇoḥ śravaṇe parīkṣid abhavad vaiyāsakiḥ kīrtane prahlādaḥ smaraṇe tad-aṅghri-bhajane lakṣmīḥ pṛthuḥ pūjane |",
    "GK19padyavlu:231": "akrūras tv abhivandane kapi-patir dāsye 'tha sakhye 'rjunaḥ",
    "GK19padyavlu:232": "sarvasvātma-nivedane balir abhūt kṛṣṇāptir eṣāṃ parā ||53||",
    "GK19padyavlu:233": "kasyacit || (CC 2.22.136; BRS 1.2.365)",
    "GK19padyavlu:234": "tebhyo namo'stu bhava-vāridhi-jīrṇa-paṅka-",
    "GK19padyavlu:235": "saṃlagna-mokṣaṇa-vicakṣaṇa-pādukebhyaḥ |",
    "GK19padyavlu:236": "kṛṣṇeti varṇa-yugala-śravaṇena yeṣām ānandathur bhavati nartita-roma-vṛndaḥ ||54||",
    "GK19padyavlu:237": "autkalasya ||",
    "GK19padyavlu:238": "hari-smṛtyāhlāda-stimita-manaso yasya kṛtinaḥ sa-romāñcaḥ kāyo nayanam api sānanda-salilam",
    "GK19padyavlu:239": "tam evācandrārkaṃ vaha puruṣa-dhaureyam avane kim anyais tair bhārair yama-sadana-gatyāgati-paraiḥ",
    "GK19padyavlu:240": "śrī-sarvānandasya |",
    "GK19padyavlu:241": "tvad-bhaktaḥ saritāṃ patiṃ culukavat khadyotavad bhāskaraṃ meruṃ paśyati loṣṭravat kim aparaṃ bhūmeḥ patiṃ bhṛtyavat |",
    "GK19padyavlu:242": "cintāratna-cayaṃ śilā-śakalavat kalpa-drumaṃ kāṣṭhavat saṃsāraṃ tṛṇa-rāśivat kim aparaṃ dehaṃ nijaṃ bhāravat ||56||",
    "GK19padyavlu:243": "śrī-sarvajñasya |",
    "GK19padyavlu:244": "mīmāṃsā-rajasā malīmasa-dṛśāṃ tāvan na dhīr īśvare",
    "GK19padyavlu:245": "garvodarka-kutarka-karkaśa-dhiyāṃ dūre'pi vārtā hareḥ |",
    "GK19padyavlu:246": "jānanto'pi na jānate śruti-sukhaṃ śrī-raṅgi-saṅgād ṛte susvāduṃ pariveṣayanty api rasaṃ gurvī na darvī spṛśet ||57||",
    "GK19padyavlu:247": "śrī-mādhava-sarasvatī-pādānām |",
    "GK19padyavlu:248": "jñānāvalambakāḥ kecit kecit karmāvalambakāḥ |",
    "GK19padyavlu:249": "vayaṃ tu hari-dāsānāṃ",
    "GK19padyavlu:250": "pāda-trāṇāvalambakāḥ ||58||",
    "GK19padyavlu:251": "kasyacit |",
    "GK19padyavlu:252": "atha bhaktānāṃ dainyoktiḥ nāmāni praṇayena te sukṛtināṃ tanvanti tuṇḍotsavaṃ dhāmāni prathayanti hanta jaladaśyāmāni netrāñjanam |",
    "GK19padyavlu:253": "sāmāni śrutiśuṣkalīṃ muralikājātānyalaṃkurvate kāmānirvṛtacetasām api vibho nāśāpi naḥ śobhate",
    "GK19padyavlu:254": "samāhartuḥ ||",
    "GK19padyavlu:255": "saṃsārāmbhasi sambhṛta-bhrama-bhare gambhīra-tāpa-traya-",
    "GK19padyavlu:256": "grāheṇābhigṛhītam ugragatinā krośantam antar-bhayāt |",
    "GK19padyavlu:257": "dīpreṇādya sudarśanena vibudha-klānti-cchidākāriṇā",
    "GK19padyavlu:258": "cintā-santati-ruddham uddhara hare mac-citta-dantīśvaram ||60||",
    "GK19padyavlu:259": "samāhartuḥ ||",
    "GK19padyavlu:260": "vivṛta-vividha-bādhe bhrānti-vegād agādhe balavati bhava-pūre majjato me vidūre |",
    "GK19padyavlu:261": "aśaraṇa-gaṇa-bandho hā kṛpā-kaumudīndo",
    "GK19padyavlu:262": "sakṛd akṛta-vilambaṃ dehi hastāvalambam ||61||",
    "GK19padyavlu:263": "samāhartuḥ |",
    "GK19padyavlu:264": "nṛtyan vāyu-vighūrṇitaiḥ sva-viṭapair gāyann alīnāṃ rutair",
    "GK19padyavlu:265": "muñcann aśru maranda-bindubhir alaṃ romāñcavān aṅkuraiḥ |",
    "GK19padyavlu:266": "mākando'pi mukunda mūrcchati tava smṛtyā tu vṛndāvane",
    "GK19padyavlu:267": "brūhi prāṇasamāna cetasi kathaṃ nāmāpi nāyāti te ||62||",
    "GK19padyavlu:268": "śrī- īśvarapurīpādānām |",
    "GK19padyavlu:269": "yā draupadī-paritrāṇe",
    "GK19padyavlu:270": "yā gajendrasya mokṣaṇe |",
    "GK19padyavlu:271": "mayy ārte karuṇāmūrte sā tvarā kva gatā hare ||63||",
    "GK19padyavlu:272": "śrī- autkalasya",
    "GK19padyavlu:273": "dīna-bandhur iti nāma te smaran yādavendra patito'ham utsahe |",
    "GK19padyavlu:274": "bhakta-vatsalatayā tvayi śrute māmakaṃ hṛdayam āśu kampate ||64||",
    "GK19padyavlu:275": "śrī-jagannāthasenasya |",
    "GK19padyavlu:276": "stāvakās tava caturmukhādayo bhāvakās tu bhagavan bhavādayaḥ |",
    "GK19padyavlu:277": "sevakāḥ śatamukhādayaḥ surā vāsudeva yadi ke tadā vayam ||65||",
    "GK19padyavlu:278": "śrī-dhanañjayasya |",
    "GK19padyavlu:279": "parama-kāruṇiko na bhavat-paraḥ",
    "GK19padyavlu:280": "parama-śocyatamo na ca mat-paraḥ |",
    "GK19padyavlu:281": "iti vicintya hareḥ mayi pāmare yad ucitaṃ yadunātha tad ācara ||66||",
    "GK19padyavlu:282": "kasyacit |",
    "GK19padyavlu:283": "bhavodbhava-kleśa-kaśā-śatāhataḥ",
    "GK19padyavlu:284": "paribhramann indriya-kāpathāntare |",
    "GK19padyavlu:285": "niyamyatāṃ mādhava me mano-hayas",
    "GK19padyavlu:286": "tvad-aṅghri-śaṅkau dṛḍha-bhakti-bandhane ||67||",
    "GK19padyavlu:287": "kasyacit |",
    "GK19padyavlu:288": "na dhyāto'si na kīrtito'si na manāg ārādhito'si prabho no janmāntara-gocare tava padāmbhoje ca bhaktiḥ kṛtā |",
    "GK19padyavlu:289": "tenāhaṃ bahu-duḥkha-bhājanatayā prāpto daśām īdṛśīṃ",
    "GK19padyavlu:290": "tvaṃ kāruṇya-nidhe vidhehi karuṇāṃ śrī-kṛṣṇa dīne mayi ||68||",
    "GK19padyavlu:291": "śrī-śaṅkarasya |",
    "GK19padyavlu:292": "śaraṇam asi hare prabho murāre jaya madhusūdana vāsudeva viṣṇo",
    "GK19padyavlu:293": "niravadhi-kaluṣaugha-kāriṇaṃ māṃ",
    "GK19padyavlu:294": "gati-rahitaṃ jagadīśa rakṣa rakṣa ||69||",
    "GK19padyavlu:295": "kasyacit ||",
    "GK19padyavlu:296": "dinādau murāre niśādau murāre dinārdhe murāre niśārdhe murāre |",
    "GK19padyavlu:297": "dinānte murāre niśānte murāre tvam eko gatir nas tvam eko gatir naḥ ||70||",
    "GK19padyavlu:298": "śrī-dākṣiṇātyasya ||",
    "GK19padyavlu:299": "ayi nanda-tanuja kiṅkaraṃ patitaṃ māṃ viṣame bhavāmbudhau kṛpayā tava pāda-paṅkaja-",
    "GK19padyavlu:300": "sthita-dhūlī-sadṛśaṃ vicintaya ||71||",
    "GK19padyavlu:301": "śrī-bhagavataḥ |",
    "GK19padyavlu:302": "atha bhaktānāṃ niṣṭhā na vayaṃ kavayo na tārkikā na ca vedāntanitāntapāragāḥ |",
    "GK19padyavlu:303": "na ca vādinivārakāḥ paraṃ kapaṭābhīrakiśorakiṅkarāḥ ||72||",
    "GK19padyavlu:304": "śrī-sārvabhauma-bhaṭṭācāryāṇām ||",
    "GK19padyavlu:305": "parivadatu jano yathā tathā vā nanu mukharo na vayaṃ vicārayāmaḥ hari-rasa-madirā madātimattā bhuvi viluṭhāma naṭāma nirviśāma ||73||",
    "GK19padyavlu:306": "teṣām eva || (BRS 2.2.15)",
    "GK19padyavlu:307": "nāhaṃ vipro na ca narapatir nāpi vaiśyo na śūdro nāhaṃ varṇī na ca gṛhapatir no vanastho yatir vā |",
    "GK19padyavlu:308": "kintu prodyan-nikhila-paramānanda-pūrṇāmṛtābdher",
    "GK19padyavlu:309": "gopī-bhartuḥ pada-kamalayor dāsa-dāsānudāsaḥ ||74||",
    "GK19padyavlu:310": "śrī-bhagavataḥ |",
    "GK19padyavlu:311": "dhanyānāṃ hṛdi bhāsatāṃ giri-vara-pratyagra-kuñjaukasāṃ",
    "GK19padyavlu:312": "satyānanda-rasaṃ vikāra-vibhava-vyāvṛttam antar-mahaḥ |",
    "GK19padyavlu:313": "asmākaṃ kila vallavī-rati-raso vṛndāṭavī-lālaso",
    "GK19padyavlu:314": "gopaḥ ko'pi mahendra-nīla-ruciraś citte muhuḥ krīḍatu ||75||",
    "GK19padyavlu:315": "śrī- īśvara-purīpādānām |",
    "GK19padyavlu:316": "rasaṃ praśaṃsantu kavitā-niṣṭhā",
    "GK19padyavlu:317": "brahmāmṛtaṃ veda-śiro-niviṣṭhāḥ |",
    "GK19padyavlu:318": "vayaṃ tu guñjākalitāvataṃsaṃ",
    "GK19padyavlu:319": "gṛhīta-vaṃśaṃ kam api śrayāmaḥ ||76||",
    "GK19padyavlu:320": "śrī-yādavendra-purīpādānām ||",
    "GK19padyavlu:321": "dhyānātītaṃ kim api paramaṃ ye tu jānanti tattvaṃ teṣām āstāṃ hṛdaya-kuhare śuddha-cinmātra ātmā |",
    "GK19padyavlu:322": "asmākaṃ tu prakṛti-madhuraḥ smera-vaktrāravindo",
    "GK19padyavlu:323": "megha-śyāmaḥ kanaka-paridhiḥ paṅkajākṣo'yam ātmā ||77||",
    "GK19padyavlu:324": "śrī-kavi-ratnasya || (BRS 3.2.28)",
    "GK19padyavlu:325": "jātu prārthayate na pārthiva-padaṃ nendre pade modate",
    "GK19padyavlu:326": "sandhatte na ca yoga-siddhiṣu dhiyaṃ mokṣaṃ ca nākāṅkṣati |",
    "GK19padyavlu:327": "kālindī-vana-sīmani sthira-taḍin-megha-dūtau kevalaṃ śuddhe brahmaṇi vallavī-bhuja-latā-baddhe mano dhāvati ||78||",
    "GK19padyavlu:328": "tasyaiva ||",
    "GK19padyavlu:329": "sandhyā-vandana bhadram astu bhavato bhoḥ snāna tubhyaṃ namo bho devāḥ pitaraś ca tarpaṇa-vidhau nāhaṃ kṣamaḥ kṣamyatām |",
    "GK19padyavlu:330": "yatra kvāpi niṣadya yādava-kulottamasya kaṃsa-dviṣaḥ",
    "GK19padyavlu:331": "smāraṃ smāram aghaṃ harāmi tad alaṃ manye kim anyena me ||79||",
    "GK19padyavlu:332": "śrī-mādhavendra-purī-pādānām ||",
    "GK19padyavlu:333": "devakī-tanaya-sevakībhavan",
    "GK19padyavlu:334": "yo bhavāni sa bhavāni kiṃ tataḥ |",
    "GK19padyavlu:335": "utpathe kvacana satpathe'pi vā mānasaṃ vrajatu daiva-deśitaṃ ||80||",
    "GK19padyavlu:336": "kasyacit ||",
    "GK19padyavlu:337": "mugdhaṃ māṃ nigadantu nīti-nipuṇā bhrāntaṃ muhur vaidikāḥ",
    "GK19padyavlu:338": "mandaṃ bāndhava-sañcayā jaḍa-dhiyaṃ muktādarāḥ sodarāḥ |",
    "GK19padyavlu:339": "unmattaṃ dhanino viveka-caturāḥ kāmaṃ mahā-dāmbhikaṃ",
    "GK19padyavlu:340": "moktuṃ na kṣamate manāg api mano govinda-pāda-spṛhām ||81||",
    "GK19padyavlu:341": "śrī-mādhavasya ||",
    "GK19padyavlu:342": "śyāmam eva paraṃ rūpaṃ purī madhu-purī varā |",
    "GK19padyavlu:343": "vayaḥ kaiśorakaṃ dhyeyam ādya eva paro rasaḥ ||82||",
    "GK19padyavlu:344": "raghupatyupādhyāyasya |",
    "GK19padyavlu:345": "purataḥ sphuratu vimuktiś ciram iha rājyaṃ karotu vairājyam |",
    "GK19padyavlu:346": "paśupāla-bālaka-pateḥ",
    "GK19padyavlu:347": "sevām evābhivāñchāmi ||83||",
    "GK19padyavlu:348": "śrī-surottamācāryasya ||",
    "GK19padyavlu:349": "kṣauṇī-patitvam athavaikam akiñcanatvaṃ nityaṃ dadāsi bahu-mānam athāpamānam |",
    "GK19padyavlu:350": "vaikuṇṭha-vāsam athavā narake nivāsaṃ",
    "GK19padyavlu:351": "hā vāsudeva mama nāsti gatis tvad-anyā ||84||",
    "GK19padyavlu:352": "śrī-garbhakavīndrasya ||",
    "GK19padyavlu:353": "diśatu svārājyaṃ vā vitaratu tāpa-trayaṃ vāpi |",
    "GK19padyavlu:354": "sukhitaṃ duḥkhitam api māṃ na vimuñcatu keśavaḥ || 85 ||",
    "GK19padyavlu:355": "śrī-kavirājamiśrasya ||",
    "GK19padyavlu:356": "atha bhaktānāṃ sotkaṇṭhāprārthanā |",
    "GK19padyavlu:357": "nandanandana-padāravindayoḥ",
    "GK19padyavlu:358": "syandamāna-makaranda-bindavaḥ |",
    "GK19padyavlu:359": "sindhavaḥ parama-saukhya-sampadāṃ",
    "GK19padyavlu:360": "nandayantu hṛdayaṃ mamāniśam ||86||",
    "GK19padyavlu:361": "śrī-karācāryāṇām |",
    "GK19padyavlu:362": "iha vatsān samacārayad iha naḥ svāmī jagau vaṃśīm |",
    "GK19padyavlu:363": "iti sāsraṃ gadato me yamunātīre dinaṃ yāyāt ||87||",
    "GK19padyavlu:364": "śrī-raghupatyupādhyāyasya |",
    "GK19padyavlu:365": "anuśīlana-kuñja-vāṭikāyāṃ",
    "GK19padyavlu:366": "jaghanālambita-pīta-śāṭikāyām |",
    "GK19padyavlu:367": "muralī-kala-kūjite ratāyāṃ mama ceto'stu kadamba-devatāyām ||88||",
    "GK19padyavlu:368": "śrī-govindasya |",
    "GK19padyavlu:369": "ārakta-dīrgha-nayano nayanābhirāmaḥ",
    "GK19padyavlu:370": "kandarpa-koṭi-lalitaṃ vapur ādadhānaḥ |",
    "GK19padyavlu:371": "bhūyāt sa me'dya hṛdayāmburuhādhivartī",
    "GK19padyavlu:372": "vṛndāṭavī-nagara-nāgara-cakravartī ||89||",
    "GK19padyavlu:373": "śrī-bhavānandasya |",
    "GK19padyavlu:374": "lāvaṇyāmṛta-vanyā",
    "GK19padyavlu:375": "madhurima-laharī-parīpākaḥ |",
    "GK19padyavlu:376": "kāruṇyānāṃ hṛdayaṃ kapaṭa-kiśoraḥ parisphuratu ||90||",
    "GK19padyavlu:377": "śrī-sārvabhauma-bhaṭṭācāryāṇām |",
    "GK19padyavlu:378": "bhavantu tatra janmāni yatra te muralīkalaḥ |",
    "GK19padyavlu:379": "karṇapeyastvam āyāti kiṃ me nirvāṇavārtayā ||91||",
    "GK19padyavlu:380": "teṣam eva |",
    "GK19padyavlu:381": "āsvādyaṃ pramadārada-cchadam iva śravyaṃ navaṃ jalpitaṃ bālāyā iva dṛśyam uttama-vadhū-lāvaṇya-lakṣmīr iva |",
    "GK19padyavlu:382": "prodghoṣyaṃ cira-viprayukta-vanitā-sandeśa-vāṇīva me naivedyaṃ caritaṃ ca rūpam aniśaṃ śrī-kṛṣṇa nāmāstu me ||92||",
    "GK19padyavlu:383": "keṣāṃcit |",
    "GK19padyavlu:384": "nayanaṃ galad-aśru-dhārayā",
    "GK19padyavlu:385": "vadanaṃ gadgada-ruddhayā girā |",
    "GK19padyavlu:386": "pulakair nicitaṃ vapuḥ kadā tava nāma-grahaṇe bhaviṣyati ||93||",
    "GK19padyavlu:387": "śrī-bhagavataḥ |",
    "GK19padyavlu:388": "na dhanaṃ na janaṃ na sundarīṃ kavitāṃ vā jagad-īśa kāmaye mama janmani janmanīśvare bhavatād bhaktir ahaitukī tvayi ||94||",
    "GK19padyavlu:389": "tasyaiva |",
    "GK19padyavlu:390": "govardhana-prastha-navāmbuvāhaḥ",
    "GK19padyavlu:391": "kalinda-kanyā-nava-nīla-padmam |",
    "GK19padyavlu:392": "vṛndāvanodāra-tamāla-śākhī",
    "GK19padyavlu:393": "tāpa-trayasyābhinavaṃ karotu ||95||",
    "GK19padyavlu:394": "śrī-gauḍīyasya |",
    "GK19padyavlu:395": "anaṅga-rasa-cāturī-capala-cāru-netrāñcalaś",
    "GK19padyavlu:396": "calan-makara-kuṇḍala-sphurita-kānti-gaṇḍa-sthalaḥ |",
    "GK19padyavlu:397": "vrajollasita-nāgarī-nikara-rāsa-lāsyotsukaḥ",
    "GK19padyavlu:398": "sa me sapadi mānase sphuratu ko'pi gopālakaḥ ||96||",
    "GK19padyavlu:399": "śrī-mādhavendra-purīpādānām |",
    "GK19padyavlu:400": "atha bhaktānām utkaṇṭhā |",
    "GK19padyavlu:401": "śrutayaḥ palālakalpāḥ kim iha vayaṃ sāmprataṃ cinumaḥ |",
    "GK19padyavlu:402": "āhriyata puraiva nayanair ābhīrībhiḥ paraṃ brahma ||97||",
    "GK19padyavlu:403": "śrī-raghupatyupādhyayasya ||",
    "GK19padyavlu:404": "kaṃ prati kathayitum īśe samprati ko vā pratītim āyātu",
    "GK19padyavlu:405": "go-pati-tanayā-kuñje",
    "GK19padyavlu:406": "gopa-vadhṚṃī-viṃaṃ brahma ||98||",
    "GK19padyavlu:407": "tasyaiva ||(CC 2.19.98)",
    "GK19padyavlu:408": "jñātaṃ kāṇa-bhujaṃ mataṃ paricitaivānvīkṣikī śikṣitā",
    "GK19padyavlu:409": "mīmāṃsā viditaiva sāṅkhya-saraṇir yoge vitīrṇā matiḥ |",
    "GK19padyavlu:410": "vedāntāṃ pariśīlitāḥ sarabhasaṃ kiṃ tu sphuran-mādhurī-",
    "GK19padyavlu:411": "dhārā kācana nandasūnu-muralī mac-cittam ākarṣati ||99||",
    "GK19padyavlu:412": "śrī-sārvabhauma-bhaṭṭācāryāṇām |",
    "GK19padyavlu:413": "amarī-mukha-sīdhu-mādhurīṇāṃ",
    "GK19padyavlu:414": "laharī kācana cāturī kalānām |",
    "GK19padyavlu:415": "taralīkurute mano madīyaṃ",
    "GK19padyavlu:416": "muralī-nāda-paramparā murāreḥ ||100||",
    "GK19padyavlu:417": "teṣām eva |",
    "GK19padyavlu:418": "apaharati mano me ko'py ayaṃ kṛṣṇa-cauraḥ",
    "GK19padyavlu:419": "praṇata-durita-coraḥ pūtanā-prāṇa-cauraḥ |",
    "GK19padyavlu:420": "valaya-vasana-cauro bāla-gopī-janānāṃ",
    "GK19padyavlu:421": "nayana-hṛdaya-cauraḥ paśyatām sajjanānām ||101||",
    "GK19padyavlu:422": "kasyacit |",
    "GK19padyavlu:423": "alaṃ tri-diva-vārtayā kim iti sārvabhauma-śriyā",
    "GK19padyavlu:424": "vidūratara-vartinī bhavatu mokṣa-lakṣmīr api |",
    "GK19padyavlu:425": "kalinda-giri-nandinī-taṭa-nikuñja-puñjodare",
    "GK19padyavlu:426": "mano harati kevalaṃ nava-tamāla-nīlaṃ mahaḥ ||102||",
    "GK19padyavlu:427": "śrī-hari-dāsasya |",
    "GK19padyavlu:428": "avalokitamanumoditam āliṅgitam aṅganābhir anurāgaiḥ |",
    "GK19padyavlu:429": "adhivṛndāvana-kuñjaṃ",
    "GK19padyavlu:430": "marakata-puñjaṃ namasyāmaḥ ||103||",
    "GK19padyavlu:431": "śrī-sarva-vidyā-vinodānām |",
    "GK19padyavlu:432": "kadā drakṣyāmi nandasya bālakaṃ nīpa-mālakam |",
    "GK19padyavlu:433": "pālakaṃ sarva-sattvānāṃ",
    "GK19padyavlu:434": "lasat-tilaka-bhālakam ||104||",
    "GK19padyavlu:435": "śrī-mādhavendra-purī-pādānām |",
    "GK19padyavlu:436": "kadā vṛndāraṇye mihira-duhituḥ saṅga-māhite",
    "GK19padyavlu:437": "muhur bhrāmaṃ bhrāmaṃ carita-laharīṃ gokula-pateḥ |",
    "GK19padyavlu:438": "lapann uccair uccair nayana-payasāṃ veṇibhir ahaṃ kariṣye sotkaṇṭhaṃ niviḍam upasekaṃ viṭapinām",
    "GK19padyavlu:439": "samāhartuḥ |",
    "GK19padyavlu:440": "durārohe lakṣmīvati bhagavatīnām api padaṃ dadhānā dhammille naṭati kaṭhine yopaniṣadām |",
    "GK19padyavlu:441": "rutir vaṃśī-janmā dhṛta-madhurimā sā madhuripor akasmād asmākaṃ śruti-śikharam ārokṣyati",
    "GK19padyavlu:442": "samāhartuḥ |",
    "GK19padyavlu:443": "atrāsīt kila nanda-sadma śakaṭasyātrābhavad bhañjanaṃ bandha-cchedakaro'pi dāmabhir abhūd baddho'tra dāmodaraḥ |",
    "GK19padyavlu:444": "itthaṃ mathurā-vṛddha-vaktra-vigalat-pīyūṣa-dhārāṃ piban ānandāśrudharaḥ kadā madhupurīṃ dhanyaś cariṣyāmy aham ||",
    "GK19padyavlu:445": "(Quoted in BRS 1.3.40 - yathā padyāvalyām, but not found in this edition)",
    "GK19padyavlu:446": "utphullatā-piñcha-manorama-śrī-r",
    "GK19padyavlu:447": "mātuḥ stana-nyasta-mukhāravindaḥ |",
    "GK19padyavlu:448": "sañcālayan pāda-saroruhāgraṃ",
    "GK19padyavlu:449": "kṛṣṇaḥ kadā yāsyati dṛk-pathaṃ me ||107||",
    "GK19padyavlu:450": "kasyacit |",
    "GK19padyavlu:451": "atha mokṣānādaraḥ |",
    "GK19padyavlu:452": "bhaktiḥ sevā bhagavato muktis tat-pada-laṅghanam |",
    "GK19padyavlu:453": "ko mūḍho dāsatāṃ prāpya prābhavaṃ padamicchati ||110||",
    "GK19padyavlu:454": "śrī-śiva-mauninām |",
    "GK19padyavlu:455": "bhava-bandha-cchide tasyai spṛhayāmi na muktaye |",
    "GK19padyavlu:456": "bhavān prabhur ahaṃ dāsa iti yatra vilupyate ||111||",
    "GK19padyavlu:457": "śrī-hanumataḥ |",
    "GK19padyavlu:458": "hanta citrīyate mitra smṛtvā tān mama mānasam |",
    "GK19padyavlu:459": "vivekitno'pi ye kuryus tṛṣṇām ātyantike laye ||112||",
    "GK19padyavlu:460": "keṣāṃcit |",
    "GK19padyavlu:461": "kā tvaṃ muktir upāgatāsmi bhavatī kasmād akasmād iha śrī-kṛṣṇa-smaraṇena deva bhavatī dāsī-padaṃ prāpitā |",
    "GK19padyavlu:462": "dūre tiṣṭha manāg anāgasi katha kuryād anāryaṃ mayi tvad-gandhān nija-nāma-candana-rasālepasya lopo bhavet ||113||",
    "GK19padyavlu:463": "kasyacit |",
    "GK19padyavlu:464": "atha śrī-bhagavaddharmatattvam |",
    "GK19padyavlu:465": "arcye viṣṇau śilā-dhīr guruṣu nara-matir vaiṣṇave jāti-buddhir",
    "GK19padyavlu:466": "viṣṇor vā vaiṣṇavānāṃ kali-mala-mathane pāda-tīrthe 'mbu-buddhiḥ |",
    "GK19padyavlu:467": "śrī-viṣṇor nāmni mantre sakala-kaluṣa-he śabda-sāmānya-buddhir",
    "GK19padyavlu:468": "viṣṇau sarveśvareśe tad-itara-sama-dhīr yasya vā nārakī saḥ ||114||",
    "GK19padyavlu:469": "śrī-dākṣiṇātyasya ||",
    "GK19padyavlu:470": "hatyāṃ hanti yad-aṅghri-saṅga-tulasī steyaṃ ca toyaṃ pador naivedyaṃ bahu-madya-pāna-duritaṃ gurv-aṅganā-saṅgajam |",
    "GK19padyavlu:471": "śrī-śādhina-matiḥ sthitir hari-janais tat-saṅgajaṃ kilbiṣaṃ",
    "GK19padyavlu:472": "śālāgrāma-śilā-nṛsiṃha-mahimā ko'py eṣa lokottaraḥ ||115||",
    "GK19padyavlu:473": "śrī-āgamasya |",
    "GK19padyavlu:474": "atha naivedyārpaṇe vijñaptiḥ |",
    "GK19padyavlu:475": "dvija-strīṇāṃ bhakte mṛduni vidurānne vraja-gavāṃ",
    "GK19padyavlu:476": "dadhikṣere sakhyuḥ sphuṭa-cipiṭa-mṛṣṭau muraripo |",
    "GK19padyavlu:477": "yaśodāyāḥ stanye vraja-yuvati-datte madhuni te yathāsīd āmodas tam imam upahāre'pi kurutām",
    "GK19padyavlu:478": "śrī-rāmānujasya |",
    "GK19padyavlu:479": "yā prītir vidurārpite muraripo kunty-arpite yādṛśī yā govardhana-mūrdhni yā ca pṛthuke stane yaśodārpite |",
    "GK19padyavlu:480": "bhāradvāja-samarpite śabarikā-datte'dhare yoṣitāṃ yā vā te muni-bhāminī-vinihite'nne'trāpi tām arpaye ||117||",
    "GK19padyavlu:481": "kasyacit |",
    "GK19padyavlu:482": "kṣīre śyāmalayārpite kamalayā viśrāṇite phāṇite datte laḍḍūni bhadrayā madhurase sobhābhayā lambhite |",
    "GK19padyavlu:483": "tuṣṭiryā bhavatas tataḥ śataguṇāṃ rādhā-nideśān mayā",
    "GK19padyavlu:484": "naste'smin puratas tvam arpaya hare ramyopahāre ratim ||118||",
    "GK19padyavlu:485": "samāhartuḥ ||",
    "GK19padyavlu:486": "atha śrī-mathurāmahimā |",
    "GK19padyavlu:487": "he mātur mathure tvam eva niyataṃ dhanyāsi bhūmī-tale",
    "GK19padyavlu:488": "nirvyājaṃ natayaḥ śataṃ savidhayas tubhyaṃ sadā santu naḥ |",
    "GK19padyavlu:489": "hitvā hanta nitāntam adbhuta-guṇaṃ vaikuṇṭham utkaṇṭhayā tvayy ambhoja-vilocanaḥ sa bhagavān yenāvatīrṇo hariḥ ||119||",
    "GK19padyavlu:490": "kasyacit |",
    "GK19padyavlu:491": "atrāsīt kila nanda-sadma śakaṭasyātrābhavad bhañjanaṃ bandha-ccheda-karo'pi dāmabhir abhūd baddho'tra dāmodaraḥ |",
    "GK19padyavlu:492": "itthaṃ mathurā-vṛddha-vaktra-vigalat-pīyūṣa-dhārāṃ piban",
    "GK19padyavlu:493": "nāndāśru-dharaḥ kadā madhu-purīṃ dhanyaś cariṣyāmy aham ||120||",
    "GK19padyavlu:494": "śrī-kavi-śekharasya |",
    "GK19padyavlu:495": "yatrākhilādi-gurur ambuja-sambhavo'pi",
    "GK19padyavlu:496": "stambātmanā janur anuspṛhayāmbabhūva |",
    "GK19padyavlu:497": "cakradhvajāṅkuśa-lasat-pada-rāji-ramyā",
    "GK19padyavlu:498": "sā rājate'dya mathurā hari-rāja-dhānī ||121||",
    "GK19padyavlu:499": "kasyacit ||",
    "GK19padyavlu:500": "bījaṃ mukti-taror anartha-paṭalī-nistārakaṃ tārakaṃ dhāma prema-rasasya vāñchita-dhurā-sampārakaṃ pārakam |",
    "GK19padyavlu:501": "etad yatra nivāsinām udayate cic-chakti-vṛtti-dvayaṃ",
    "GK19padyavlu:502": "mathnātu vyasanāni māthura-purī sā vaḥ śriyaṃ ca kriyāt ||122||",
    "GK19padyavlu:503": "samāhartuḥ ||",
    "GK19padyavlu:504": "vitarati mura-mardanaḥ prabhuste na hi bhajamāna-janāya yaṃ kadāpi |",
    "GK19padyavlu:505": "vitarasi bata bhakti-yogam etaṃ tava mathure mahimā girām abhūmiḥ ||123||",
    "GK19padyavlu:506": "tasyaiva ||",
    "GK19padyavlu:507": "śravaṇe mathurā nayane mathurā vadane mathurā hṛdaye mathurā |",
    "GK19padyavlu:508": "purato mathurā parato mathurā madhurā madhurā mathurā mathurā ||124||",
    "GK19padyavlu:509": "śrī-govinda-miśrāṇām |",
    "GK19padyavlu:510": "atha śrī-vṛndāṭavī-vandanam |",
    "GK19padyavlu:511": "tvaṃ bhaja hiraṇyagarbhaṃ tvam api haraṃ tvaṃ ca tat-paraṃ brahma |",
    "GK19padyavlu:512": "vinihita-kṛṣṇānandām",
    "GK19padyavlu:513": "ahaṃ tu vṛndāṭavīṃ vande ||125||",
    "GK19padyavlu:514": "kasyacit |",
    "GK19padyavlu:515": "atha śrī-nandapraṇāmaḥ |",
    "GK19padyavlu:516": "śrutim apare smṛtim itare bhāratam anye bhajantu bhava-bhītāḥ",
    "GK19padyavlu:517": "aham iha nandaṃ vande yasyālinde paraṃ brahma ||126||",
    "GK19padyavlu:518": "raghupatyupādhyāyasya |",
    "GK19padyavlu:519": "bandhūkāruṇa-vasanaṃ",
    "GK19padyavlu:520": "sundara-kūrcaṃ mukunda-hṛta-nayanam |",
    "GK19padyavlu:521": "nandaṃ tundila-vapuṣaṃ",
    "GK19padyavlu:522": "candana-gaura-tviṣaṃ vande ||127||",
    "GK19padyavlu:523": "samāhartuḥ |",
    "GK19padyavlu:524": "atha śrī-yaśodāvandanam |",
    "GK19padyavlu:525": "aṅkaga-paṅkaja-nābhāṃ",
    "GK19padyavlu:526": "nava-ghanābhāṃ vicitra-ruci-sicayām |",
    "GK19padyavlu:527": "viracita-jagat-pramodāṃ",
    "GK19padyavlu:528": "muhur yaśodāṃ namasyāmi ||128||",
    "GK19padyavlu:529": "samāhartuḥ |",
    "GK19padyavlu:530": "atha śrī-kṛṣṇaśaiśavam |",
    "GK19padyavlu:531": "atilohita-kara-caraṇaṃ",
    "GK19padyavlu:532": "mañjula-gorocanā-tilakam |",
    "GK19padyavlu:533": "haṭha-parivartita-śakaṭaṃ",
    "GK19padyavlu:534": "muraripum uttāna-śāyinaṃ vande ||129||",
    "GK19padyavlu:535": "kasyacit |",
    "GK19padyavlu:536": "ardhonmīlita-locanasya pibataḥ paryāptam ekaṃ stanaṃ sadyaḥ prastuta-dugdha-digdham aparaṃ hastena sammārjataḥ |",
    "GK19padyavlu:537": "mātrā cāṅguli-lāsitasya vadane smerāyamāne muhur",
    "GK19padyavlu:538": "viṣṇoḥ kṣīra-kaṇoru-dhāma-dhavalā danta-dyutiḥ pātu vaḥ ||130||",
    "GK19padyavlu:539": "śrī-maṅgalasya |",
    "GK19padyavlu:540": "gopeśvarī-vadana-phūt-kṛti-lola-netraṃ",
    "GK19padyavlu:541": "jānu-dvayena dharaṇīm anu sañcarantam |",
    "GK19padyavlu:542": "kañcin nava-smita-sudhā-madhurādharābhaṃ",
    "GK19padyavlu:543": "bālaṃ tamāla-dala-nīlam ahaṃ bhajāmi ||131||",
    "GK19padyavlu:544": "śrī-raghunātha-dāsasya |",
    "GK19padyavlu:545": "kvānanaṃ kva nayanaṃ kva nāsikā kva śrutiḥ kva śikheti deśitaḥ |",
    "GK19padyavlu:546": "tatra tatra nihitāṅgulī-dalo",
    "GK19padyavlu:547": "vallavī-kulam anandayat prabhuḥ ||132||",
    "GK19padyavlu:548": "kavi-sārvabhaumasya || (BRK 5.1740)",
    "GK19padyavlu:549": "idānīm aṅgam akṣāli racitaṃ cānulepanam |",
    "GK19padyavlu:550": "idānīm eva te kṛṣṇa",
    "GK19padyavlu:551": "dhūli-dhūsaritaṃ vapuḥ ||133||",
    "GK19padyavlu:552": "sārvabhauma-bhaṭṭācāryāṇām |",
    "GK19padyavlu:553": "pañca-varṣam atilolam aṅgane dhāvamānam alakākulekṣaṇam |",
    "GK19padyavlu:554": "kiñkiṇī-valaya-hāra-nūpuraṃ",
    "GK19padyavlu:555": "rañjitaṃ namata nanda-nandanam ||134||",
    "GK19padyavlu:556": "āgamasya |",
    "GK19padyavlu:557": "atha śaiśave tāruṇyam",
    "GK19padyavlu:558": "adhara-madhure kaṇṭhaṃ kaṇṭhe sacāṭu dṛśau dṛśor alikam alike kṛtvā gopījanena sa-sambhramam",
    "GK19padyavlu:559": "śiśur iti rudan kṛṣṇo vakṣaḥ-sthale nihitaś cirān nibhṛta-pulakaḥ smeraḥ pāyāt smarālasa-vigrahaḥ",
    "GK19padyavlu:560": "divākarasya |",
    "GK19padyavlu:561": "brūmas tvac-caritaṃ tavādhijanani cchadmātibālyākṛte tvaṃ yādṛg giri-kandareṣu nayanānandaḥ kuraṅgī-dṛśām |",
    "GK19padyavlu:562": "ity uktaḥ parilehana-cchalatayā nyastāṅguliḥ svānane gopībhiḥ purataḥ punātu jagatīm uttāna-supto hariḥ ||136||",
    "GK19padyavlu:563": "vanamālinaḥ || (SKM 1.51.5)",
    "GK19padyavlu:564": "vanamālini pitur aṅke racayati bālyocitaṃ caritam |",
    "GK19padyavlu:565": "navanava-gopa-vadhūṭī-",
    "GK19padyavlu:566": "smita-paripāṭī parisphurati ||137||",
    "GK19padyavlu:567": "śrī-mukunda-bhaṭṭācāryasya |",
    "GK19padyavlu:568": "nītaṃ navanavanītaṃ kiyad iti kṛṣṇao yaśodayā pṛṣṭaḥ |",
    "GK19padyavlu:569": "iyad iti guru-jana-savidhe",
    "GK19padyavlu:570": "vidhṛta-dhaniṣṭhā-payodharaḥ ||138||",
    "GK19padyavlu:571": "kasyacit || (rāṅgasya) (BRK 5.1753)",
    "GK19padyavlu:572": "kva yāsi nanu caurike pramuṣitaṃ sphuṭaṃ dṛśyate dvitīyam iha māmakaṃ vahasi kañcuke kandukam",
    "GK19padyavlu:573": "tyajeti nava-gopikā-kuca-yugaṃ nimathnan balāl lasat-pulaka-maṇḍalo jayati gokule keśavaḥ",
    "GK19padyavlu:574": "dīpakasya || (Spd 74, Smv; BRK 5.1754)",
    "GK19padyavlu:575": "atha gavya-haraṇam",
    "GK19padyavlu:576": "dūra-dṛṣṭa-nava-nīta-bhājanaṃ",
    "GK19padyavlu:577": "jānu-caṅkramaṇa-jāta-sambhramam |",
    "GK19padyavlu:578": "mātṛ-bhīti-parivartitānanaṃ",
    "GK19padyavlu:579": "keśavaṃ kim api śaiśavaṃ bhaje ||140||",
    "GK19padyavlu:580": "kasyacit || (BRK 5.1756)",
    "GK19padyavlu:581": "sammuṣṇan navanītam antika-maṇi-stambhe sva-bimbodgamaṃ",
    "GK19padyavlu:582": "dṛṣṭvā mugdhatayā kumāram aparaṃ sañcintayan śaṅkayā |",
    "GK19padyavlu:583": "man-mitraṃ hi bhavān mayātra bhavato bhāgaḥ samaḥ kalpito mā māṃ sūcaya sūcayety anunayan bālo hariḥ pātu vaḥ ||141||",
    "GK19padyavlu:584": "keṣāṃcit ||",
    "GK19padyavlu:585": "dadhimathananinādaistyaktanidraḥ prabhāte nibhṛtapadamagāraṃ vallavīnāṃ praviṣṭaḥ |",
    "GK19padyavlu:586": "mukhakamalasamīrairāśu nirvāpya dīpān kavalitanavanītaḥ pātu māṃ bālakṛṣṇaḥ || 142 ||",
    "GK19padyavlu:587": "kasyacit ||",
    "GK19padyavlu:588": "savye pāṇau niyamita-ravaṃ kiñkiṇī-dāma dhṛtvā kubjībhūya prapada-gatibhir manda-mandaṃ vihasya",
    "GK19padyavlu:589": "akṣṇor bhaṅgyā vihasita-mukhīr vārayan sammukhīnā mātuḥ paścād aharata harir jātu haiyaṅgavīnam śrī-śrīmataḥ ||",
    "GK19padyavlu:590": "pada-nyāsān dvārāñcala-bhuvi vidhāya tri-caturān",
    "GK19padyavlu:591": "samantād ālolaṃ nayana-yugalaṃ dikṣu vikiran |",
    "GK19padyavlu:592": "smitaṃ bibhrad vyaktaṃ dadhi-haraṇa-līlā-caṭula-dhīḥ",
    "GK19padyavlu:593": "saśaṅkaṃ gopīnāṃ madhuripur agāraṃ praviśati || 144 ||",
    "GK19padyavlu:594": "samāhartuḥ ||",
    "GK19padyavlu:595": "mṛdnan kṣīrādi-cauryān masṛṇa-surabhiṇī sṛkvaṇī pāṇi-dharṣair",
    "GK19padyavlu:596": "āghrāyāghrāya hastaṃ sapadi paruṣayan kiṅkiṇī-mekhalāyām |",
    "GK19padyavlu:597": "vāraṃ vāraṃ viśāle diśi diśi vikiran locane lolatāre mandaṃ mandaṃ jananyāḥ parisaram ayate kūṭa-gopāla-bālaḥ || 145 ||",
    "GK19padyavlu:598": "kasyacit ||",
    "GK19padyavlu:599": "atha hareḥ svapnāyitam śambho svāgatam āsyatām ita ito vāmena padmodbhava krauñcāre kuśalaṃ sukhaṃ surapate vitteśa no dṛśyate |",
    "GK19padyavlu:600": "itthaṃ svapna-gatasya kaiṭabha-ripoḥ śrutvā jananyā giraḥ",
    "GK19padyavlu:601": "kiṃ kiṃ bālaka jalpasīty anucitaṃ thūthūt-kṛtaṃ pātu vaḥ ||146||",
    "GK19padyavlu:602": "mayūrasya || (SKM 1.53.1; BRK 5.1758)",
    "GK19padyavlu:603": "dhīrā dharitri bhāva bhāram avehi śāntaṃ nanv eṣa kaṃsa-hatakaṃ vinipātayāmi |",
    "GK19padyavlu:604": "ity adbhuta-stimita-gopa-vadhū-śrutāni",
    "GK19padyavlu:605": "svapnāyitāni vasudeva-śiśor jayanti ||147||",
    "GK19padyavlu:606": "sudevasya || (SKM 1.53.2)",
    "GK19padyavlu:607": "atha pitror vismāpana-śikṣaṇādi",
    "GK19padyavlu:608": "kālindī-puline mayā na na mayā śīlopaśalye na na nyagrodhasya tale mayā na na mayā rādhā-pituḥ prāṅgane |",
    "GK19padyavlu:609": "dṛṣṭaḥ kṛṣṇa itīrite saniyamaṃ gopair yaśodā-pater",
    "GK19padyavlu:610": "vismerasya puro hasan nija-gṛhān niryan hariḥ pātu vaḥ ||148||",
    "GK19padyavlu:611": "umāpatidharasya || (SKM 1.52.4)",
    "GK19padyavlu:612": "vatsa sthavara-kandareṣu vicaran dūra-pracāre gavāṃ hiṃsrān vīkṣya puraḥ purāṇa-puruṣaṃ nārāyaṇaṃ dhyāsyasi |",
    "GK19padyavlu:613": "ity uktasya yaśodayā murāripor avyāj jaganti sphurad-",
    "GK19padyavlu:614": "bimboṣṭha-dvaya-gāḍha-pīḍana-vaśād avyakta-bhāvaṃ smitam ||149||",
    "GK19padyavlu:615": "abhinandasya || (SKM 1.52.1)",
    "GK19padyavlu:616": "rāmo nāma babhūva huṃ tad abalā sīteti huṃ tāṃ pitur vācā pañcavaṭī-vane nivasatas tasyāharad rāvaṇaḥ |",
    "GK19padyavlu:617": "kṛṣṇasyeti purātanīṃ nija-kathām ākarṇya mātreritāṃ saumitre kva dhanur dhanur dhanur iti vyagrā giraḥ pāntu vaḥ ||150||",
    "GK19padyavlu:618": "kasyacit |",
    "GK19padyavlu:619": "śyāmoccandrā svapiti na śiśo naiti mām amba nidrā nidrāhetoḥ śṛṇu kathāṃ kām apūrvāṃ kuruṣva",
    "GK19padyavlu:620": "vyaktaḥ stambhān naraharir abhūd dānavaṃ dārayiṣyann ity uktasya smitam udayate devakī-nandanasya",
    "GK19padyavlu:621": "sarvānandasya |",
    "GK19padyavlu:622": "(SRK 123; SKM 1.52.2; śatānandasya; BRK 5.1761)",
    "GK19padyavlu:623": "atha gorakṣādilīlā devas tvām eka-jaṅghāvalayita-guḍī-mūrdhni vinyasta-bāhu-",
    "GK19padyavlu:624": "rgāyan goyuddhagītir uparacita-śiraḥśekharaḥ pragraheṇa |",
    "GK19padyavlu:625": "darpa-sphūrjan mahokṣa-dvaya-samara-kalā-baddha-dīrghānubandhaḥ",
    "GK19padyavlu:626": "krīḍā-gopāla-mūrtir muraripur avatād ātta-gorakṣa-līlaḥ ||152||",
    "GK19padyavlu:627": "yogeśvarasya |",
    "GK19padyavlu:628": "yāvad gopā madhura-muralī-nāda-mattā mukundaṃ",
    "GK19padyavlu:629": "manda-spandair ahaha sakalair locanair āpibanti |",
    "GK19padyavlu:630": "gāvas tāvan masṛṇa-yavasa-grāsa-lubdhā vidūraṃ yātā govardhana-giri-darī-droṇikābhyantareṣu",
    "GK19padyavlu:631": "śrī-keśava-cchatriṇaḥ |",
    "GK19padyavlu:632": "atha gopīnāṃ premotkarṣaḥ |",
    "GK19padyavlu:633": "dhairyaṃ nāma-parigrahe'pi jaghane yady aṃśukālambanaṃ",
    "GK19padyavlu:634": "gopīnāṃ ca vivecanaṃ nidhuvanārambhe raho-mārgaṇam |",
    "GK19padyavlu:635": "sādhvī-sac-caritaṃ vilāsa-viratau patyur gṛhānveṣaṇaṃ tat tad raurava-rakṣaṇaṃ muraripor vaṃśī-ravāpekṣaṇam ||154||",
    "GK19padyavlu:636": "sarva-vidyāvinodānām |",
    "GK19padyavlu:637": "vilokya kṛṣṇaṃ vraja-vāma-netrāḥ",
    "GK19padyavlu:638": "sarvendriyāṇāṃ nayanatvam eva |",
    "GK19padyavlu:639": "ākarṇya tad-veṇu-nināda-bhaṅgīm",
    "GK19padyavlu:640": "aicchan punas tāḥ śravaṇatvam eva ||155||",
    "GK19padyavlu:641": "kasyacit |",
    "GK19padyavlu:642": "atha gopībhiḥ saha līlā",
    "GK19padyavlu:643": "kālindī-jala-keli-lola-taruṇīr āvīta-cīnāṃśukā",
    "GK19padyavlu:644": "nirgatyāṅga-jalāni sāritavatīr ālokya sarvā diśaḥ |",
    "GK19padyavlu:645": "tīropānta-milan-nikuñja-bhavane gūḍhaṃ cirāt paśyataḥ",
    "GK19padyavlu:646": "śaureḥ sambhramayann imā vijayate sākūta-veṇur dhvaniḥ ||156||",
    "GK19padyavlu:647": "puruṣottamadevasya |",
    "GK19padyavlu:648": "tāsu kṛṣṇasya bhāvaḥ |",
    "GK19padyavlu:649": "svedāplāvita-pāṇi-padma-mukula-prakrānta-kampodayād",
    "GK19padyavlu:650": "visrastām avijānato muralikāṃ pādāravindopari |",
    "GK19padyavlu:651": "līlā-vellita-vallavī-kavalita-svāntasya vṛndāvane jīyāt kaṃsaripos tribhaṅga-vapuṣaḥ śūnyodayaḥ phūtkṛtiḥ ||157||",
    "GK19padyavlu:652": "cirañjīvasya |",
    "GK19padyavlu:653": "śrī-kṛṣṇasya prathama-darśane rādhā-praśnaḥ",
    "GK19padyavlu:654": "bhrūvalli-tāṇḍava-kalā-madhurānana-śrī-ḥ",
    "GK19padyavlu:655": "kaṅkelli-koraka-karambita-karṇa-pūraḥ |",
    "GK19padyavlu:656": "ko'yaṃ navīna-nikaṣopala-tulya-veṣo",
    "GK19padyavlu:657": "vaṃśīraveṇa sakhi mām avaśīkaroti ||158||",
    "GK19padyavlu:658": "kasyacit |",
    "GK19padyavlu:659": "indīvarodara-sahodara-medura-śrī-r",
    "GK19padyavlu:660": "vāso dravat-kanaka-vṛnda-nibhaṃ dadhānaḥ |",
    "GK19padyavlu:661": "āmukta-mauktika-manohara-hāra-vakṣāḥ",
    "GK19padyavlu:662": "ko'yaṃ yuvā jagad-anaṅga-mayaṃ karoti ||159||",
    "GK19padyavlu:663": "sarva-vidyā-vinodānām || (UN 15.7)",
    "GK19padyavlu:664": "sakhyā uttaram asti ko'pi timira-stanandhayaḥ",
    "GK19padyavlu:665": "kiñcid añcita-padaṃ sa gāyati |",
    "GK19padyavlu:666": "yan manāg api niśamya kā vadhūr",
    "GK19padyavlu:667": "nāvadhūta-hṛdayopajāyate || 160 ||",
    "GK19padyavlu:668": "kasyacit |",
    "GK19padyavlu:669": "śrī-rādhāyāḥ pūrva-rāgaḥ",
    "GK19padyavlu:670": "manogatāṃ manmatha-bāṇa-bādhām",
    "GK19padyavlu:671": "āvedayantīva tanor vikāraiḥ |",
    "GK19padyavlu:672": "dīnānanā vācam uvāca rādhā tadā tadālī-jana-sammukhe sā ||161||",
    "GK19padyavlu:673": "śrī-puruṣottama-devasya |",
    "GK19padyavlu:674": "yadavadhi yāmuna-kuñje",
    "GK19padyavlu:675": "ghana-rucir avalokitaḥ ko'pi |",
    "GK19padyavlu:676": "nalinī-dala iva salilaṃ tadavadhi taralāyate ||162||",
    "GK19padyavlu:677": "kavicandrasya ||",
    "GK19padyavlu:678": "akasmād ekasmin pathi sakhi mayā yāmuna-taṭaṃ",
    "GK19padyavlu:679": "vrajantyā dṛṣṭo yo nava-jaladhara-śyāmala-tanuḥ |",
    "GK19padyavlu:680": "sa dṛg-bhaṅgyā kiṃ vākuruta na hi jāne tata idaṃ mano me vyālolaṃ kvacana gṛhakṛtyo na lagate",
    "GK19padyavlu:681": "jayantasya |",
    "GK19padyavlu:682": "(Bhakti-rasāyana; BRS 3.5.27)",
    "GK19padyavlu:683": "puro nīla-jyotsnā tad anu mṛganābhī-parimalas",
    "GK19padyavlu:684": "tato līlā-veṇu-kvaṇitam anu kāṇcī-kala-ravaḥ |",
    "GK19padyavlu:685": "tato vidyud-vallī-valayita-camatkāra-laharī-",
    "GK19padyavlu:686": "taraṅgāl lāvaṇyaṃ tad anu sahajānanda udagāt ||164||",
    "GK19padyavlu:687": "kasyacit |",
    "GK19padyavlu:688": "adya sundari kalinda-nandinī-",
    "GK19padyavlu:689": "tīra-kuñja-bhuvi keli-lampaṭaḥ |",
    "GK19padyavlu:690": "vādayan muralikāṃ muhur muhur mādhavo harati māmakaṃ manaḥ ||165||",
    "GK19padyavlu:691": "kasyacit |",
    "GK19padyavlu:692": "(similar Premāmṛta 4.13)",
    "GK19padyavlu:693": "yadavadhi yamunāyās tīra-vānīra-kuñje",
    "GK19padyavlu:694": "muraripu-pada-līlā locanābhyām aloki |",
    "GK19padyavlu:695": "tadavadhi mama cittaṃ kutracit kārya-mātre",
    "GK19padyavlu:696": "na hi lagati muhūrtaṃ kiṃ vidheyaṃ na jāne ||166||",
    "GK19padyavlu:697": "kavicandrasya |",
    "GK19padyavlu:698": "yadavadhi yadunandanānanenduḥ sahacari locana-gocarībabhūva |",
    "GK19padyavlu:699": "tadavadhi malayānile'nale vā",
    "GK19padyavlu:700": "sahaja-vicāra-parāṅmukhaṃ mano me ||167||",
    "GK19padyavlu:701": "sañjaya-kaviśekharasya |",
    "GK19padyavlu:702": "asamañjasam asamañjasam asamañjasam etad āpatitam |",
    "GK19padyavlu:703": "vallava-kumāra-buddhyā",
    "GK19padyavlu:704": "hari hari harir īkṣitaḥ kutukāt ||168||",
    "GK19padyavlu:705": "śaraṇasya ||",
    "GK19padyavlu:706": "śuṣyati mukham ūru-yugaṃ puṣyati jaḍatāṃ pravepate hṛdayam |",
    "GK19padyavlu:707": "svidyati kapolapālī sakhi vanamālī kim āloki ||169||",
    "GK19padyavlu:708": "mukunda-bhaṭṭācāryasya |",
    "GK19padyavlu:709": "upari tamāla-taroḥ sakhi",
    "GK19padyavlu:710": "pariṇata-śarad-indu-maṇḍalaḥ ko'pi |",
    "GK19padyavlu:711": "tatra ca muralī-khuralī",
    "GK19padyavlu:712": "kula-maryādām adho nayati ||170||",
    "GK19padyavlu:713": "sañjaya-kaviśekharasya |",
    "GK19padyavlu:714": "hanta kāntam api taṃ didṛkṣate mānasaṃ mama na sādhu yat-kṛte |",
    "GK19padyavlu:715": "indur indumukhi manda-mārutaś",
    "GK19padyavlu:716": "candanaṃ ca vitanoti vedanāṃ ||171||",
    "GK19padyavlu:717": "kasyacit |",
    "GK19padyavlu:718": "guru-jana-gañjanam ayaśo gṛhapaticaritaṃ ca dāruṇaṃ kim api |",
    "GK19padyavlu:719": "vismārayati samastaṃ śiva śiva muralī murārāteḥ || 172 ||",
    "GK19padyavlu:720": "sarva-vidyā-vinodānām |",
    "GK19padyavlu:721": "draviṇaṃ bhavanam apatyaṃ tāvan mitraṃ tathābhijātyaṃ ca |",
    "GK19padyavlu:722": "upayamunaṃ vanamālī yāvan netre na nartayati ||173||",
    "GK19padyavlu:723": "teṣām eva tṛpyantu me chidram avāpya śatravaḥ karotu me śāsti-bharaṃ gṛheśvaraḥ |",
    "GK19padyavlu:724": "maṇis tu vakṣoruha-madhya-bhūṣaṇaṃ",
    "GK19padyavlu:725": "mamāstu vṛndāvana-kṛṣṇa-candramā || 174 || kasyacit |",
    "GK19padyavlu:726": "svāmī nihantu vihasantu puraḥ sapatnyo bhartur bhajantu guravaḥ pitaraś ca lajjām |",
    "GK19padyavlu:727": "etāvatā yadi kalaṅki kulaṃ tathāstu rāmānuje mama tanotu mano'nurāgam ||175|| kasyacit |",
    "GK19padyavlu:728": "svāmī kupyati kupyatāṃ parijanā nindanti nindantu mām,",
    "GK19padyavlu:729": "anyat kiṃ prathatām ayaṃ ca jagati prauḍho mamopadravaḥ |",
    "GK19padyavlu:730": "āśāsyaṃ punar etad eva yad idaṃ cakṣuś ciraṃ vardhatāṃ yenedaṃ paripīyate muraripoḥ saundarya-sāraṃ vapuḥ ||176 ||",
    "GK19padyavlu:731": "puṣkarākṣasya |",
    "GK19padyavlu:732": "kiṃ durmilena mama dūti manorathena tāvanti hanta sukṛtāni kayā kṛtāni |",
    "GK19padyavlu:733": "etāvad eva mama janma-phalaṃ murārir yan netrayoḥ pathi bibharti gatāgatāni ||177||",
    "GK19padyavlu:734": "kasyacit ||",
    "GK19padyavlu:735": "sakhi mama niyati-hatāyās",
    "GK19padyavlu:736": "tad-darśana-bhāgyam astu vā mā vā |",
    "GK19padyavlu:737": "punar api sa veṇu-nādo",
    "GK19padyavlu:738": "yadi karṇapathe patet tad evālam ||178||",
    "GK19padyavlu:739": "kasyacit |",
    "GK19padyavlu:740": "tārābhisāraka caturtha-niśā-śaśāṅka",
    "GK19padyavlu:741": "kāmāmbu-rāśi-parivardhana deva tubhyam |",
    "GK19padyavlu:742": "argho namo bhavatu me saha tena yūnā",
    "GK19padyavlu:743": "mithyāpavāda-vacasāpy abhimāna-siddhiḥ ||179||",
    "GK19padyavlu:744": "kasyacit |",
    "GK19padyavlu:745": "athānya-catura-sakhī-vitarkaḥ",
    "GK19padyavlu:746": "siddhāntayati na kiñcid bhramayati dṛśām eva kevalaṃ rādhā |",
    "GK19padyavlu:747": "tad avagataṃ sakhi lagnaṃ",
    "GK19padyavlu:748": "kadamba-taru-devatāmarutā ||180||",
    "GK19padyavlu:749": "rāṅgasya |",
    "GK19padyavlu:750": "atha rādhāṃ prati praśnaḥ |",
    "GK19padyavlu:751": "kāmaṃ vapuḥ pulakitaṃ nayane dhṛtāsre vācaḥ sagadgadapadāḥ sakhi kampi vakṣaḥ |",
    "GK19padyavlu:752": "jñātaṃ Mukunda-muralī-rava-mādhurī te cetaḥ sudhāṃśu-vadane taralīkaroti ||181||",
    "GK19padyavlu:753": "tasyaiva |",
    "GK19padyavlu:754": "gataṃ kula-vadhū-vrataṃ viditam eva tat-tad-vacas",
    "GK19padyavlu:755": "tathāpi taralāśaye na vimatāsi ko durgrahaḥ |",
    "GK19padyavlu:756": "karomi sakhi kiṃ śrute danuja-vairi-vaṃśī-rave",
    "GK19padyavlu:757": "manāg api mano na me sumukhi dhairyam ālambate ||182||",
    "GK19padyavlu:758": "kasyacit |",
    "GK19padyavlu:759": "āstāṃ tāvad akīrtir me tvayā tathyaṃ tu kathyatām |",
    "GK19padyavlu:760": "cittaṃ katham ivāsīt te harir vaṃśī-rava-śrutau ||183||",
    "GK19padyavlu:761": "kasyacit |",
    "GK19padyavlu:762": "satyaṃ jalpasi duḥsahāḥ khala-giraḥ satyaṃ kulaṃ nirmalaṃ",
    "GK19padyavlu:763": "satyaṃ niṣkaruṇo'py ayaṃ sahacaraḥ satyaṃ sudūre sarit |",
    "GK19padyavlu:764": "tat sarvaṃ sakhi vismarāmi jhaṭiti śrotrātithir jāyate ced unmāda-mukunda-mañju-muralī-nisvāna-rāgodgatiḥ govinda-bhaṭṭasya |",
    "GK19padyavlu:765": "atha rādhāṃ prati sakhī-narmāśvāsaḥ |",
    "GK19padyavlu:766": "niśā jalada-saṅkulā timira-garbha-līnaṃ jagad-",
    "GK19padyavlu:767": "dvayas tava navaṃ navaṃ vapur apūrva-līlāmayam |",
    "GK19padyavlu:768": "alaṃ sumukhi nidrayā vraja gṛhe'pi naktaṃ carī kadamba-vana-devatā nava-tamāla-nīla-dyutiḥ",
    "GK19padyavlu:769": "sarvavidyāvinodānām |",
    "GK19padyavlu:770": "kṛṣṇaṃ prati rādhānurāga-kathanam |",
    "GK19padyavlu:771": "tvām añjanīyati phalāsu vilokayantī tvāṃ śṛṇvatī kuvalayīyati karṇapūram |",
    "GK19padyavlu:772": "tvāṃ pūrṇimā-vidhu-mukhī hṛdi bhāvayantī vakṣonilīna-nava-nīlamaṇiṃ karoti ||186||",
    "GK19padyavlu:773": "kasyacit |",
    "GK19padyavlu:774": "gṛhītaṃ tāmbūlaṃ parijana-vacobhir na sumukhī smaraty antaḥśūnyā murahara gatāyām api niśi",
    "GK19padyavlu:775": "tatevāste hastaḥ kalita-phaṇi-vallī-kisalayas",
    "GK19padyavlu:776": "tathavāsyaṃ tasyāḥ kramuka-phala-phālī-paricitam ||187||",
    "GK19padyavlu:777": "hariharasya |",
    "GK19padyavlu:778": "prema-pāvaka-līḍhāṅgī",
    "GK19padyavlu:779": "rādhā tava jagat-pate |",
    "GK19padyavlu:780": "śayyāyāḥ skhalitā bhūmau punas tāṃ gantum akṣamā ||188||",
    "GK19padyavlu:781": "murahara sāhasa-garimā",
    "GK19padyavlu:782": "katham iva vācyaḥ kuraṅga-śāvākṣyāḥ |",
    "GK19padyavlu:783": "khedārṇava-patitāpi",
    "GK19padyavlu:784": "prema-madhurāṃ te na sā tyajati ||189||",
    "GK19padyavlu:785": "kavicandrasyemau |",
    "GK19padyavlu:786": "gāyati gīte śaṃsati vaṃśe vādayati sā vipañcīṣu pāṭhayati pañjara-śukaṃ tava sandeśākṣaraṃ rādhā ||190||",
    "GK19padyavlu:787": "govardhanācāryasya |",
    "GK19padyavlu:788": "(Ārya-śataka 211/265)",
    "GK19padyavlu:789": "rādhāṃ prati kṛṣṇānurāga-kathanam",
    "GK19padyavlu:790": "kelikalāsu kuśalā nagare murārer",
    "GK19padyavlu:791": "ābhīra-nīraja-dṛśaḥ kati vā na santi |",
    "GK19padyavlu:792": "rādhe tvayā mahad akāri tapo yad eṣa dāmodaras tvayi paraṃ paramānurāgaḥ ||191||",
    "GK19padyavlu:793": "kasyacit || (UN 8.101)",
    "GK19padyavlu:794": "vatsān na cārayati vādayate na veṇum āmodate na yamunā-vana-mārutena |",
    "GK19padyavlu:795": "kuñje nilīya śithilaṃ valitottamāṅgam antas tvayā śvasiti sundari nanda-sūnuḥ ||192||",
    "GK19padyavlu:796": "daityāri-paṇḍitasya ||",
    "GK19padyavlu:797": "sarvādhikaḥ sakala-keli-kalā-vidagdhaḥ",
    "GK19padyavlu:798": "snigdhaḥ sa eṣa mura-śatrur anargha-rūpaḥ |",
    "GK19padyavlu:799": "tvāṃ yācate yadi bhaja vraja-nāgari tvaṃ sādhyaṃ kim anyad adhikaṃ bhuvane bhavatyāḥ ||193|| rāṅgasya ||",
    "GK19padyavlu:800": "atha rādhābhisāraḥ |",
    "GK19padyavlu:801": "mandaṃ nidhehi caraṇau paridhehi nīlaṃ vāsaḥ pidhehi valayāvalim añcalena |",
    "GK19padyavlu:802": "mā jalpa sāhasini śārada-candra-kānti-",
    "GK19padyavlu:803": "dantāṃśavas tava tamāṃsi samāpayanti || 194 ||",
    "GK19padyavlu:804": "ṣāṇmāsikasya || (SKM 2.61.2 nālasya, Spd 3620, Smv 71.8 hariharasya)",
    "GK19padyavlu:805": "kim uttīrṇaḥ panthāḥ kupita-bhujagī-bhoga-viṣamo",
    "GK19padyavlu:806": "viṣoḍhā bhūyasyaḥ kim iti kulapālī-kaṭu-giraḥ |",
    "GK19padyavlu:807": "iti smāraṃ smāraṃ daradalita-śīta-dyuti-rucau",
    "GK19padyavlu:808": "sarojākṣī śoṇaṃ diśi nayana-koṇaṃ vikirati ||195||",
    "GK19padyavlu:809": "sarvavidyāvinodānām ||",
    "GK19padyavlu:810": "citrotkīrṇād api viṣadharād bhītibhājo rajanyāṃ kiṃ vā brūmas tvad-abhisaraṇe sāhasaṃ mādhavāsyāḥ",
    "GK19padyavlu:811": "dhvānte yāntyā yad atinibhṛtaṃ rādhayātma-prakāśa-",
    "GK19padyavlu:812": "trāsāt pāṇiḥ pathi phaṇi-phaṇāratna-rodhī vyadhāyī ||196||",
    "GK19padyavlu:813": "kasyacit || (Spd 3494 hariharasya)",
    "GK19padyavlu:814": "rādhāṃ prati sakhī-vākyam",
    "GK19padyavlu:815": "manmathonmathitam acyutaṃ prati brūhi kiñcana samullasat-smitam |",
    "GK19padyavlu:816": "kiṃ ca siñca mṛga-śāva-locane",
    "GK19padyavlu:817": "locaneṅgita-sudhaugha-nirjharaiḥ ||197||",
    "GK19padyavlu:818": "kasyacit ||",
    "GK19padyavlu:819": "govinde svayam akaroḥ sarojanetre premāndhā varavapur arpaṇaṃ sakhi |",
    "GK19padyavlu:820": "kārpaṇyaṃ na kuru darāvaloka-dāne",
    "GK19padyavlu:821": "vikrīte kariṇi kim añkuśe vivādaḥ ||198||",
    "GK19padyavlu:822": "kasyacit |",
    "GK19padyavlu:823": "(BRS 2.4.114, Bhaktirasāyana; DKK; MSN 5.15)",
    "GK19padyavlu:824": "atha krīḍā |",
    "GK19padyavlu:825": "paramānurāga-parayātha rādhayā",
    "GK19padyavlu:826": "parirambha-kauśala-vikāśi-bhāvayā |",
    "GK19padyavlu:827": "sa tayā saha smara-sabhājanotsavaṃ",
    "GK19padyavlu:828": "niravāhayac chikhi-śikhaṇḍa-śekharaḥ ||199||",
    "GK19padyavlu:829": "kavirāja-miśrasya |",
    "GK19padyavlu:830": "asmin kuñje vināpi pracalati pavanaṃ vartate ko'pi nūnaṃ paśyāmaḥ kiṃ na gatvety anusarati gaṇe bhīta-bhīte'rbhakāṇām |",
    "GK19padyavlu:831": "tasmin rādhāsakho vaḥ sukhayatu vilasan krīḍayā kaiṭabhārir vyātanvāno mṛgāri-pravala-ghuraghurārāva-raudroccanādān kasyacit || (Spd 116)",
    "GK19padyavlu:832": "atha krīḍānantaraṃ tatra jānatīnāṃ sakhīnāṃ narmoktiḥ iha nicula-nikuñje madhya-madhyāsya rantur vijanam ajani śayyā kasya bāla-pravālaiḥ |",
    "GK19padyavlu:833": "iti nigadati vṛnde yoṣitāṃ pāntu yuṣmān",
    "GK19padyavlu:834": "smita-śavalita-rādhā-mādhavālokitāni || 201 ||",
    "GK19padyavlu:835": "rūpa-devasya || (SKM 1.55.1)",
    "GK19padyavlu:836": "atha mugdha-bāla-vākyam",
    "GK19padyavlu:837": "kṛṣṇa tvad-vanamālayā saha kṛtaṃ kenāpi kuñjāntare",
    "GK19padyavlu:838": "gopī-kuntala-barha-dāma tad idaṃ prāptaṃ mayā gṛhyatām |",
    "GK19padyavlu:839": "itthaṃ dugdha-mukhena gopa-śiśunākhyāne trapānamrayo",
    "GK19padyavlu:840": "rādhā-mādhavayor jayanti balita-smerālasā dṛṣṭayaḥ ||202||",
    "GK19padyavlu:841": "lakṣmaṇa-sena-devasya || (SKM 1.55.2)",
    "GK19padyavlu:842": "atha rādhayā saha dināntare keliḥ tatra sakhī-vākyam",
    "GK19padyavlu:843": "adhunā dadhi-manthanānubandhaṃ",
    "GK19padyavlu:844": "kuruṣe kiṃ guru-vibhramālasāṅgi |",
    "GK19padyavlu:845": "kalasa-stani lālasīti kuñje muralī-komala-kākalī murāreḥ ||203||",
    "GK19padyavlu:846": "samāhartuḥ ||",
    "GK19padyavlu:847": "atha tasyāḥ sākūta-vākyam |",
    "GK19padyavlu:848": "śvaśrūr iṅgita-daivataṃ nayanayor īhāliho yātaraḥ",
    "GK19padyavlu:849": "svāmī niḥśvasite'py asūyati manojighraḥ sapatnī-janaḥ |",
    "GK19padyavlu:850": "tad-dūrād ayam añjaliḥ kim adhunā dṛgbhaṅgi-bhāvena te",
    "GK19padyavlu:851": "vaidagdhī-vividha-prabandha-rasika vyartho'yam atra śramaḥ ||204||",
    "GK19padyavlu:852": "kasyacit ||",
    "GK19padyavlu:853": "saṅketīkṛta-kokilādi-ninadaṃ kaṃsa-dviṣaḥ kurvato",
    "GK19padyavlu:854": "dvāronmocana-lola-śaṅkha-valaya-kvāṇaṃ muhuḥ śṛṇvataḥ |",
    "GK19padyavlu:855": "keyaṃ keyam iti pragalbha-jaratī-vākyena dūnātmano",
    "GK19padyavlu:856": "rādhā-prāṅgaṇa-koṇa-koli-viṭapi-kroḍe gatā śarvarī ||205||",
    "GK19padyavlu:857": "harasya |",
    "GK19padyavlu:858": "(SKM 1.55.5 ācārya gopīkasya; BRK 5.1159)",
    "GK19padyavlu:859": "āhūtādya mayotsave niśi gṛhaṃ śūnyaṃ vimucyāgatā kṣīvaḥ preṣyajanaḥ kathaṃ kulavadhūr ekākinī yāsyati |",
    "GK19padyavlu:860": "vatsa tvaṃ tad imāṃ nayālayam iti śrutvā yaśodā-giro",
    "GK19padyavlu:861": "rādhā-mādhavayor jayanti madhura-smerālasā dṛṣṭayaḥ ||206||",
    "GK19padyavlu:862": "śrī-mat-keśava-sena-devasya || (SKM 1.54.5)",
    "GK19padyavlu:863": "gacchāmy acyuta darśanena bhavataḥ kiṃ tṛptir utpadyate kiṃ tv evaṃ vijana-sthayor hata-janaḥ sambhāvayaty anyathā |",
    "GK19padyavlu:864": "ity āmantraṇa-bhaṅgi-sūcita-vṛthāvasthāna-khedāsalām",
    "GK19padyavlu:865": "āśliṣyan pulakotkarāñcita-tanur gopīṃ hariḥ pātu vaḥ ||207||",
    "GK19padyavlu:866": "kasyacit dākṣiṇātyasya |",
    "GK19padyavlu:867": "(Nāṭaka-candrikā 624 (260); RASK)",
    "GK19padyavlu:868": "atha sakhī-narma |",
    "GK19padyavlu:869": "sakhi pulakinī sakampā",
    "GK19padyavlu:870": "bahiḥ-sthalītas tvam ālayaṃ prāptā |",
    "GK19padyavlu:871": "vikṣobhitāsi nūnaṃ kṛṣṇa-bhujaṅgena kalyāṇi ||208||",
    "GK19padyavlu:872": "samāhartuḥ ||",
    "GK19padyavlu:873": "atha punar anyedyur abhisārikā tatra sakhī-vākyam |",
    "GK19padyavlu:874": "aklānta-dyutibhir vasanta-kusumair uttaṃsayan kuntalā-",
    "GK19padyavlu:875": "nantaḥ khelati khañjarīṭa-nayane kuñjeṣu kuñjekṣaṇaḥ |",
    "GK19padyavlu:876": "asmān mandira-karmatas tava karau nādyāpi viśrāmyataḥ kiṃ brūmo rasaikāgraṇīr asi ghaṭī neyaṃ vilamba-kṣamā ||209 ||",
    "GK19padyavlu:877": "tasyaiva |",
    "GK19padyavlu:878": "parīkṣaṇa-kāriṇīṃ sakhīṃ prati rādhā-vākyam |",
    "GK19padyavlu:879": "lajjaivodghaṭitā kim atra kulśodbaddhā kapāṭa-sthitir",
    "GK19padyavlu:880": "maryādaiva vilaṅghitā pathi punaḥ keyaṃ kalindātmajā |",
    "GK19padyavlu:881": "ākṣiptā khala-dṛṣṭir eva sahasā vyālāvalī kīdṛśī prāṇā eva samarpitāḥ sakhi ciraṃ tasmai kim eṣā tanuḥ ||210||",
    "GK19padyavlu:882": "kasyacit |",
    "GK19padyavlu:883": "dvitraiḥ keli-saroruhaṃ tri-caturair dhammilla-mallī-srajaṃ",
    "GK19padyavlu:884": "kaṇṭhān mauktika-mālikāṃ tad anu ca tyaktvā padaiḥ pañcamaiḥ |",
    "GK19padyavlu:885": "kṛṣṇa-prema-vighūrṇitāntaratayā dūrābhisārāturā tanvaṅgī nirupāyam adhvani paraṃ śreṇībharaṃ nindati || 211 ||",
    "GK19padyavlu:886": "kasyacit |",
    "GK19padyavlu:887": "atha vāsaka-sajjā |",
    "GK19padyavlu:888": "talpaṃ kalpaya dūti pallava-kuler antarlatā-maṇḍape",
    "GK19padyavlu:889": "nirbandhaṃ mama puṣpa-maṇḍana-vidhau nādyāpi kiṃ muñcati |",
    "GK19padyavlu:890": "paśya krīḍad-amandam andha-tamasaṃ vṛndāṭavīṃ tastare tad gopendra-kumāram atra milita-prāyaṃ manaḥ śaṅkate ||212||",
    "GK19padyavlu:891": "śrī-raghunāthasya ||",
    "GK19padyavlu:892": "athotkaṇṭhitā |",
    "GK19padyavlu:893": "sakhi sa vijito vīṇā-vādyaiḥ kayāpy apara-striyā",
    "GK19padyavlu:894": "paṇitam abhavat tābhyāṃ tava kṣapā-lalitaṃ dhruvam |",
    "GK19padyavlu:895": "katham itarathā śephālīṣu skhalat-kusumāsv api prasarati nabho-madhye'pīndau priyeṇa vilambyae",
    "GK19padyavlu:896": "kasyacit |",
    "GK19padyavlu:897": "(SKM 2.39.3 rudraṭasya; Daśarūpaka 2.23; ST 1.78ad)",
    "GK19padyavlu:898": "aratir iyam upaiti māṃ na nidrā gaṇayati tasya guṇān mano na doṣān |",
    "GK19padyavlu:899": "viramati rajanī na saṅgam āśā vrajati tanus tanutāṃ na cānurāgaḥ ||214||",
    "GK19padyavlu:900": "kaṅkasya || (SKM 2.37.5 pravarasenasya, Spd 3427 bilhaṇasya, Srk 723)",
    "GK19padyavlu:901": "atha vipralabdhā |",
    "GK19padyavlu:902": "uttiṣṭha dūti yāmo yāmo yātas tathāpi nāyātaḥ |",
    "GK19padyavlu:903": "yā'taḥ param api jīvej",
    "GK19padyavlu:904": "jīvitanātho bhavet tasyāḥ ||215 ||",
    "GK19padyavlu:905": "tasyaiva |",
    "GK19padyavlu:906": "(SD 3.83, Daś 2.26f)",
    "GK19padyavlu:907": "atha khaṇḍitā |",
    "GK19padyavlu:908": "lākṣā-lakṣma-lalāṭa-paṭṭam abhitaḥ keyūra-mudrā gale vaktre kajjala-kālimā nayanayors tāmbūla-rāgo ghanaḥ |",
    "GK19padyavlu:909": "dṛṣṭā kopa-vidhāyi maṇḍanam idaṃ prātaś ciraṃ preyaso līlā-tāmarasodare mṛgadṛśaḥ śvāsāḥ samāptiṃ gatāḥ ||216||",
    "GK19padyavlu:910": "autkalasya || (Amaru 71/60; SKM 2.24.4; Spd 3740, Sbhv 2215; Smv 82.17;",
    "GK19padyavlu:911": "Daśarūpaka 2.6)",
    "GK19padyavlu:912": "tasyā vākyam kṛtaṃ mithyā-jalpair virama viditaṃ kāmuka cirāt priyāṃ tām evoccair abhisara yadīyair nakha-padaiḥ |",
    "GK19padyavlu:913": "vilāsaiś ca prāptaṃ tava hṛdi padaṃ raga-bahulair",
    "GK19padyavlu:914": "mayā kiṃ te kṛtyaṃ dhruvam akuṭilācāra-parayā ||217||",
    "GK19padyavlu:915": "rudraṭasya || (ST 1.80; Smv 58.8)",
    "GK19padyavlu:916": "sārdhaṃ manoratha-śatais tava dhūrta kāntā",
    "GK19padyavlu:917": "saiva sthitā manasi kṛtrima-bhāva-ramyā |",
    "GK19padyavlu:918": "asmākam asti na hi kaścid ihāvakāśas tasmāt kṛtaṃ caraṇa-pāta-viḍambanābhiḥ ||218||",
    "GK19padyavlu:919": "tasyaiva || (ST 1.41d; SKM 2.23.2; Spd 3563; Smv 57.16)",
    "GK19padyavlu:920": "analaṅkṛto'pi mādhava harasi mano me sadā prasabham |",
    "GK19padyavlu:921": "kiṃ nālaṅkṛtas tvaṃ samprati nakha-kṣatais tasyāḥ ||219||",
    "GK19padyavlu:922": "viśvanāthasya |",
    "GK19padyavlu:923": "khaṇḍanāpta-nirvedāyās tasyā vākyam |",
    "GK19padyavlu:924": "vaytītāḥ prārambhāḥ praṇaya-bahumāno vigalito durāśā yātā me pariṇatir iyaṃ prāṇitum api |",
    "GK19padyavlu:925": "yatheṣṭhaṃ ceṣṭantāṃ virahi-vadha-vihyāta-yaśaso",
    "GK19padyavlu:926": "vibhāvā mayy ete pika-madhu-sudhāṃśu-prabhṛtayaḥ ||220||",
    "GK19padyavlu:927": "puruṣottamadevasya ||",
    "GK19padyavlu:928": "mā muñca pañcaśara pañcaśarīṃ śarīre mā siñca sāndra-makaranda-rasena vāyo |",
    "GK19padyavlu:929": "aṅgāni tat-praṇaya-bhaṅga-vigarhitāni",
    "GK19padyavlu:930": "nālambituṃ katham api kṣamate'dya jīvaḥ ||221 ||",
    "GK19padyavlu:931": "tasyaiva |",
    "GK19padyavlu:932": "punaḥ sāyam āyāti mādhave kañcana vañcana-cature",
    "GK19padyavlu:933": "prapañcaya tvaṃ murāntake mānam |",
    "GK19padyavlu:934": "bahu-vallabhe hi puruṣe dākṣiṇyaṃ duḥkham udvahati ||222||",
    "GK19padyavlu:935": "samāhartuḥ || (UN 8.33)",
    "GK19padyavlu:936": "atha māninī bhavatu viditaṃ chadmālāpair alaṃ priya gamyatāṃ tanur api na te doṣo'smākaṃ vidhis tu parāṅmukhaḥ |",
    "GK19padyavlu:937": "tava yathā tathābhūtaṃ prema prapannam imāṃ daśāṃ",
    "GK19padyavlu:938": "prakṛti-capale kā naḥ pīḍā gate hata-jīvite || 223 ||",
    "GK19padyavlu:939": "amaroḥ || (Amaru 28/30; SKM 2.47.3)",
    "GK19padyavlu:940": "kas tvaṃ tāsu yadṛcchayā kitava yās tiṣṭhanti gopāṅganāḥ premāṇaṃ na vidanti yās tava hare kiṃ tāsu te kaitavam |",
    "GK19padyavlu:941": "eṣā hanta hatāśayā yad abhavaṃ tvayy ekatānā paraṃ tenāsyāḥ praṇayo'dhunā khalu mama prāṇaiḥ samaṃ yāsyati || 224 ||",
    "GK19padyavlu:942": "puruṣottamadevasya |",
    "GK19padyavlu:943": "niṣkrāmati kṛṣṇe sakhī-vākyam",
    "GK19padyavlu:944": "sāci-kandharam amuṃ kim īkṣase",
    "GK19padyavlu:945": "yātu yātu sakhi pūtanārdanaḥ |",
    "GK19padyavlu:946": "vāmarīticaturāṃ hi pāmrīṃ sevatāṃ parama-devatām iva || 225 ||",
    "GK19padyavlu:947": "samāhartuḥ |",
    "GK19padyavlu:948": "kṛṣṇa-dūtī-vākyam",
    "GK19padyavlu:949": "premāvagāhana-kṛte mānaṃ mā kuru cirāya karabhoru |",
    "GK19padyavlu:950": "nākarṇi kiṃ nu mugdhe jātaṃ pīyūṣa-manthane garalam ||226||",
    "GK19padyavlu:951": "vidhumukhi vimukhībhāvaṃ bhāvini mad-bhāṣaṇe mā gāḥ |",
    "GK19padyavlu:952": "mūḍhe nigama-nigūḍhaḥ katipaya-kalyāṇato milati ||227||",
    "GK19padyavlu:953": "rāṅgasyaitau ||",
    "GK19padyavlu:954": "dūtīṃ prati rādhā-vākyam",
    "GK19padyavlu:955": "alam alam aghṛṇasya tasya nāmnā punar api saiva katha gataḥ sa kālaḥ |",
    "GK19padyavlu:956": "kathaya kathaya vā tathāpi dūti prativacanaṃ dviṣato'pi mānanīyam ||228||",
    "GK19padyavlu:957": "aṅgadasya || (Sbhv 1418; Spd 3513; Smv 47.3)",
    "GK19padyavlu:958": "atha kalahāntaritā |",
    "GK19padyavlu:959": "tāṃ prati dakṣiṇa-sakhī-vākyam",
    "GK19padyavlu:960": "anālocya premṇaḥ pariṇatim anādṛtya suhṛdas tvayākāṇḍe mānaḥ kim iti sarale preyasi kṛtaḥ",
    "GK19padyavlu:961": "samākṛṣṭā hy ete viraha-dahanodbhāsura-śikhāḥ",
    "GK19padyavlu:962": "sva-hastenāñgārās tad alam adhunāraṇya-ruditaiḥ ||229||",
    "GK19padyavlu:963": "amaroḥ || (Amaru 112/80; Sbhv 1170; SKM 2.42.1, Smv 56.9, Srk 659",
    "GK19padyavlu:964": "Vikaṭanitambā)",
    "GK19padyavlu:965": "atha karkaśa-sakhī-vākyam",
    "GK19padyavlu:966": "māna-bandham abhitaḥ ślathayantī gauravaṃ na khalu hāraya gauri |",
    "GK19padyavlu:967": "ārjavaṃ na bhajate danujārir vañcake saralatā na hi sādhvī || 230 ||",
    "GK19padyavlu:968": "samāhartuḥ ||",
    "GK19padyavlu:969": "tāṃ prati rādhā-vākyam",
    "GK19padyavlu:970": "bhrū-bhaṅgo guṇitaś ciraṃ nayanayor abhyastam āmīlanaṃ roddhuṃ śikṣitam ādareṇa hasitaṃ maune'bhiyogaḥ kṛtaḥ |",
    "GK19padyavlu:971": "dhairyaṃ kartum api sthirīkṛtam idaṃ cetaḥ kathañcin mayā baddho māna-parigrahe parikaraḥ siddhis tu daive sthitā || 231 ||",
    "GK19padyavlu:972": "amaroḥ ||(Amaru 118/97)",
    "GK19padyavlu:973": "jānāmi maunam alasāñgi vaco-vibhaṅgīr",
    "GK19padyavlu:974": "bhañgī-śataṃ nayanayor api cāturīṃ ca |",
    "GK19padyavlu:975": "ābhīra-nandana-mukhāmbuja-saṅga-śaṃsī",
    "GK19padyavlu:976": "vaṃśīravo yadi na mām avaśīkaroti ||232|| kasyacit ||",
    "GK19padyavlu:977": "satyaṃ śṛṇomi sakhi nitya-nava-priyo'sau",
    "GK19padyavlu:978": "gopas tathāpi hṛdayaṃ madano dunoti |",
    "GK19padyavlu:979": "yuktyā kathañcana samaṃ gamite'pi tasmin māṃ tasya kāla-muralī kavalīkaroti ||233||",
    "GK19padyavlu:980": "śrī-mat-prabhūnām |",
    "GK19padyavlu:981": "na jāne sammukhāyāte priyāṇi vadati priye |",
    "GK19padyavlu:982": "prayānti mama gātrāṇi śrotratāṃ kim u netratām ||234||",
    "GK19padyavlu:983": "kasyacit || (Amaru 63/64)",
    "GK19padyavlu:984": "murāriṃ paśyantyāḥ sakhi sakalam aṅgaṃ na nayanaṃ kṛtaṃ yac chṛṇvantyāḥ hari-guṇa-gaṇaṃ śrotra-nicitam",
    "GK19padyavlu:985": "samaṃ tenālāpaṃ sapadi racayantyā mukham ayaṃ vidhātur naivāyaṃ ghaṭan-paripāṭī-madhurimā",
    "GK19padyavlu:986": "śaraṇasya |",
    "GK19padyavlu:987": "atha sakhyāḥ sābhyusūyā-vākyam |",
    "GK19padyavlu:988": "tvam asi viśuddhā sarale",
    "GK19padyavlu:989": "muralī-vaktras tridhā vakraḥ |",
    "GK19padyavlu:990": "bhaṅgurayā khalu sulabhaa tad uraḥ sakhi vejayanty eva || 236 ||",
    "GK19padyavlu:991": "samāhartuḥ |",
    "GK19padyavlu:992": "atha kṣubhita-rādhikoktiḥ |",
    "GK19padyavlu:993": "niḥśvāsā vadanaṃ dahanti hṛdayaṃ nirmūlam unmathyate nidrā neti na dṛśyate priyamukhaṃ rātrindivaṃ rudyate |",
    "GK19padyavlu:994": "aṅgaṃ śoṣam upaiti pāda-patitaḥ preyāṃs tathopekṣitaḥ sakhyaḥ kaṃ guṇam ākalayya dayite mānaṃ vayaṃ kāritāḥ ||237||",
    "GK19padyavlu:995": "amaroḥ |",
    "GK19padyavlu:996": "(Amaru 98/92; SKM 2.41.2)",
    "GK19padyavlu:997": "mānaja-viraheṇa dhyāyantīṃ tāṃ prati kasyāścid vākyam |",
    "GK19padyavlu:998": "āhāre viratiḥ samasta-viṣaya-grāme nivṛttiḥ parā nāsāgre nayanaṃ yad etad aparaṃ yac caikatānaṃ manaḥ |",
    "GK19padyavlu:999": "maunaṃ cedam idaṃ ca śūnyam akhilaṃ yad viśvam ābhāti te tad brūyāḥ sakhi yoginī kim asi bhoḥ kiṃ viyoginy api ||238||",
    "GK19padyavlu:1000": "(SKM 2.25.2, Srk 703 Rajasekhara, UN 13.75)",
    "GK19padyavlu:1001": "taṃ prati rādhā-vākyam |",
    "GK19padyavlu:1002": "saṅgama-viraha-vikalpe",
    "GK19padyavlu:1003": "varam iha viraho na tu saṅgamas tasya |",
    "GK19padyavlu:1004": "ekaḥ sa eva saṅge tribhuvanam api tanmayaṃ virahe ||239||",
    "GK19padyavlu:1005": "kasyacit |",
    "GK19padyavlu:1006": "atha kṛṣṇa-virahaḥ |",
    "GK19padyavlu:1007": "sañjāte virahe kayāpi hṛdaye sandānite cintayā",
    "GK19padyavlu:1008": "kālindī-taṭa-vetasī-vana-ghana-cchāyā-niṣaṇṇātmanaḥ |",
    "GK19padyavlu:1009": "pāyāsuḥ kalakaṇṭha-kūjita-kalā gopasya kaṃsa-dviṣo",
    "GK19padyavlu:1010": "jihvā-varjita-tālu-mūrcchita-marud-visphāritā gītayaḥ ||240||",
    "GK19padyavlu:1011": "kasyacit || (SKM 1.58.1)",
    "GK19padyavlu:1012": "atha rādhā-prasādanam |",
    "GK19padyavlu:1013": "śiraś chāyāṃ kṛṣṇaḥ svayam akṛta rādhā-caraṇayor",
    "GK19padyavlu:1014": "bhujāvallī-cchāyām iyam api tadīya-pratikṛtau |",
    "GK19padyavlu:1015": "iti krīḍā-kope nibhṛtam ubhayor apy anunaya-",
    "GK19padyavlu:1016": "prasādau jīyās tām api guru-samakṣaṃ sthitavatoḥ ||241||",
    "GK19padyavlu:1017": "harasya |",
    "GK19padyavlu:1018": "kṛṣṇaṃ prati rādhā-sakhī-vākyam |",
    "GK19padyavlu:1019": "sā sarvathaiva raktā rāgaṃ guñjeva na tu mukhe vahati |",
    "GK19padyavlu:1020": "vacana-paṭos tava rāgaḥ kevalam āsye śukasyeva ||242||",
    "GK19padyavlu:1021": "govardhanācāryasya |",
    "GK19padyavlu:1022": "(Aryas 649/703)",
    "GK19padyavlu:1023": "subhaga bhavatā hṛdye tasyā jvalat-smara-pāvake'py",
    "GK19padyavlu:1024": "abhiniveśatā premādhikyaṃ cirāt prakaṭīkṛtam |",
    "GK19padyavlu:1025": "tava tu hṛdaye śīte'py evaṃ sadaiva sukhāptaye",
    "GK19padyavlu:1026": "mama sahacarī sā niḥsnehā manāg api na sthitā ||243||",
    "GK19padyavlu:1027": "rudrasya |",
    "GK19padyavlu:1028": "(Śṛṅgāra-tilaka 2.108)",
    "GK19padyavlu:1029": "atha dināntara-vārtā |",
    "GK19padyavlu:1030": "āgatya praṇipāta-sāntvita-sakhī-dattāntaraṃ sāgasi svairaṃ kurvati talpa-pārśva-nibhṛte dhūrte'ṅga-saṃvāhanam",
    "GK19padyavlu:1031": "jñātvā sparśa-vaśāt tayā kila sakhī-bhrānty eva vakṣaḥ śanaiḥ",
    "GK19padyavlu:1032": "khinnāsīty abhidhāya mīlita-dṛśā sānandam āropitaḥ ||244||",
    "GK19padyavlu:1033": "kasyacit |",
    "GK19padyavlu:1034": "(Spd 3576; Sbhv 2083; Smv 58.5)",
    "GK19padyavlu:1035": "vastutas tu guru-bhītayā tayā vyañjite kapaṭamāna-kuṭmale |",
    "GK19padyavlu:1036": "peśala-priya-sakhī-dṛśā harir bodhitas taṭa-latā-gṛhaṃ yayau ||245||",
    "GK19padyavlu:1037": "mādhavo madhura-mādhavī-latā-",
    "GK19padyavlu:1038": "maṇḍape paṭu-raṭan-madhuvrate |",
    "GK19padyavlu:1039": "saṃjagau śravaṇa-cāru gopikā-",
    "GK19padyavlu:1040": "māna-mīna-vaḍiśena veṇunā ||246||",
    "GK19padyavlu:1041": "kayościd imau |",
    "GK19padyavlu:1042": "(UN 10.64, RSAK 1.100f)",
    "GK19padyavlu:1043": "puṣpa-cchalena kṛṣṇam anveṣayantīṃ rādhāṃ prati kasyāścid uktiḥ |",
    "GK19padyavlu:1044": "panthāḥ kṣemamayo'stu te parihara pratyūha-sambhāvanām",
    "GK19padyavlu:1045": "etan-mātram adhāri sundari mayā netra-praṇālī-pathe |",
    "GK19padyavlu:1046": "nīre nīla-sarojam ujjvala-guṇaṃ tīre tamālālaṅkāraḥ kuñje ko'pi kalinda-śaila-duhituḥ puṃskokilaḥ khelati ||247||",
    "GK19padyavlu:1047": "sarva-vidyāvinodānām |",
    "GK19padyavlu:1048": "tatra yamunā-tīre gatayā rādhayā saha saṃkathā |",
    "GK19padyavlu:1049": "kā tvaṃ mādhava-dūtikā vadasi kiṃ mānaṃ jahīti priye dhūrtaḥ so'nyamanā manāg api sakhi tvayy ādaraṃ nojjhati |",
    "GK19padyavlu:1050": "ity anyonya-kathā-rasaiḥ pramuditāṃ rādhāṃ sakhī-veśavān",
    "GK19padyavlu:1051": "nītvā kuñja-gṛhaṃ prakāśitatanuḥ smero hariḥ pātu vaḥ ||248||",
    "GK19padyavlu:1052": "vāsavasya ||",
    "GK19padyavlu:1053": "vasantaḥ sannaddho vipinam ajanaṃ tvaṃ ca taruṇī",
    "GK19padyavlu:1054": "sphurat-kāmāveśe vayasi vayam apy āhita-padāḥ |",
    "GK19padyavlu:1055": "vraja tvaṃ vā rādhe kṣaṇam atha vilambasva yadi vā sphuṭaṃ jātas tāvac catura-vacanānām avasaraḥ ||249|| kasyacit ||",
    "GK19padyavlu:1056": "tatra rādhā-vākyam",
    "GK19padyavlu:1057": "svāmī mugdhataro vanaṃ ghanam idaṃ bālāham ekākinī kṣauṇīm āvṛṇute tamāla-malina-cchāyā-tamaḥ-santatiḥ",
    "GK19padyavlu:1058": "tan me sundara kṛṣṇa muñca sahasā vartmeti rādhā-giraḥ",
    "GK19padyavlu:1059": "śrutvā tāṃ parirabhya manmatha-kalāsakto hariḥ pātu vaḥ || 250 ||",
    "GK19padyavlu:1060": "kasyacit ||",
    "GK19padyavlu:1061": "atha svādhīna-bhartṛkā |",
    "GK19padyavlu:1062": "makarī-viracana-bhaṅgyā",
    "GK19padyavlu:1063": "rādhā-kuca-kalasa-mardana-vyasanī |",
    "GK19padyavlu:1064": "ṛjum api rekhāṃ lumpan",
    "GK19padyavlu:1065": "vallava-veśo harir jayati ||251|",
    "GK19padyavlu:1066": "kasyacit || (Spd 77 hariharasya)",
    "GK19padyavlu:1067": "krīḍānantaraṃ kṛṣṇasya svapnāyitam |",
    "GK19padyavlu:1068": "ete lakṣmaṇa jānakī-virahiṇaṃ māṃ khedayanty ambudā",
    "GK19padyavlu:1069": "marmāṇīva ca ghaṭṭayanty alam amī krūrāḥ kadambānilāḥ |",
    "GK19padyavlu:1070": "itthaṃ vyāhṛta-pūrva-janma-viraho yo rādhayā vīkṣitaḥ",
    "GK19padyavlu:1071": "serṣyaṃ śaṅkitayā sa vaḥ sukhayatu svapnāyamāno hariḥ ||252||",
    "GK19padyavlu:1072": "śubhāṅkasya |",
    "GK19padyavlu:1073": "(KK 2.69(70); Srk 131)",
    "GK19padyavlu:1074": "atha vaṃśī-cauryam |",
    "GK19padyavlu:1075": "nīcair nyāsād atha caraṇayor nūpura mūkayantī dhṛtvā dhṛtvā kataka-valayāny utkṣipantī bhujānte",
    "GK19padyavlu:1076": "mudrām akṣṇoś cakitaṃ śaśvad ālokayantī smitvā smitvā harati muralīm aṅkato mādhavasya ||253||",
    "GK19padyavlu:1077": "daityāri-paṇḍitasya |",
    "GK19padyavlu:1078": "tāṃ prati rādhā-vākyam |",
    "GK19padyavlu:1079": "acchidram astu hṛdayaṃ paripūrṇam astu maukharyam astamitam astu gurutvam astu |",
    "GK19padyavlu:1080": "kṛṣṇa-priye sakhi diśāmi sadāśiṣas te yad vāsare murali me karuṇāṃ karoṣi ||254||",
    "GK19padyavlu:1081": "śrī-govinda-miśrāṇām ||",
    "GK19padyavlu:1082": "śūnyatvaṃ hṛdaye salāghavam idaṃ śuṣkatvam aṅgeṣu me maukharyaṃ vraja-nātha-nāma-kathane dattaṃ bhavatyā nijam |",
    "GK19padyavlu:1083": "tat kiṃ no murali prayaccasi pnar govinda-vaktrāsavaṃ",
    "GK19padyavlu:1084": "yaṃ pītvā bhuvanaṃ vaśe vidadhatī nirlajjam udgāyasi ||255||",
    "GK19padyavlu:1085": "teṣām eva ||",
    "GK19padyavlu:1086": "atha sāyaṃ harer vrajāgamanam |",
    "GK19padyavlu:1087": "mandra-kvāṇita-veṇur ahni śithile vyāvartayan gokulaṃ barhāpīḍakam uttamāṅga-racitaṃ godhūli-dhumraṃ dadhat |",
    "GK19padyavlu:1088": "mlāyantyā vana-mālayā parigataḥ śrānto'pi ramyākṛtir",
    "GK19padyavlu:1089": "gopa-strī-nayanotsavo vitaratu śreyāṃsi vaḥ keśavaḥ ||256||",
    "GK19padyavlu:1090": "kasyacit || (Kvs 22, SKM 1.57.4, Srk 110)",
    "GK19padyavlu:1091": "tatra kasyāścid uktiḥ |",
    "GK19padyavlu:1092": "dṛṣṭyā keśava gopa-rāga-hatayā kiñcin na dṛṣṭaṃ mayā tenādya skhalitāsmi nātha patitāṃ kiṃ nāma nālambase |",
    "GK19padyavlu:1093": "ekas tvaṃ viṣameṣu khinna-manasāṃ sarvābalānāṃ gatir gopyaivaṃ gaditaḥ saleśam avatād goṣṭhe harir vaś ciram || 257 ||",
    "GK19padyavlu:1094": "kasyacit || (Dhvan, Vakro, SD 4.14; Smv 2.93; different kinds of vyaṅgya)",
    "GK19padyavlu:1095": "nābhi-deśa-viniveśita-veṇur",
    "GK19padyavlu:1096": "dhenu-puccha-nihitaika-karābjaḥ |",
    "GK19padyavlu:1097": "anya-pāṇi-parimaṇḍita-daṇḍaḥ",
    "GK19padyavlu:1098": "puṇḍarīka-nayano vrajam āpa ||258||",
    "GK19padyavlu:1099": "kasyacit ||",
    "GK19padyavlu:1100": "tatraiva rādhāyāḥ saubhāgyam |",
    "GK19padyavlu:1101": "bhrūvallī-calanaiḥ kayāpi nayanonmeṣaiḥ kayāpi smita-",
    "GK19padyavlu:1102": "jyotsnāvicchuritaiḥ kayāpi nibhṛtaṃ sambhāvitasyādhvani |",
    "GK19padyavlu:1103": "garvād bheda-kṛtāvahela-vinaya-śrī-bhāji rādhānane sātaṅkānunayaṃ jayanti patitāḥ kaṃsadviṣaḥ dṛṣṭayaḥ ||259||",
    "GK19padyavlu:1104": "umāpatidharasya || (SKM 1.55.3, RKAD 129)",
    "GK19padyavlu:1105": "tiryak-kandharam aṃsadeśa-milita-śrotrāvataṃsaṃ sphurad-",
    "GK19padyavlu:1106": "barhottambhita-keśa-pāśam anṛju-bhrū-vallarī-vibhramam |",
    "GK19padyavlu:1107": "guñjad-veṇu-niveśitādhara-puṭaṃ sākūta-rādhānana-",
    "GK19padyavlu:1108": "nyastāmīlita-dṛṣṭi gopa-vapuṣo viṣṇor mukhaṃ pātu vaḥ ||260||",
    "GK19padyavlu:1109": "lakṣmaṇa-sena-devasya || (SKM 1.55.2)",
    "GK19padyavlu:1110": "aṃsāsakta-kapola-vaṃśa-vadana-vyāsakta-bimbādhara-",
    "GK19padyavlu:1111": "dvandvodīrita-manda-manda-pavana-prārabdha-mugdha-dhvaniḥ |",
    "GK19padyavlu:1112": "īṣad-vakrima-lola-hāra-nikaraḥ pratyekarokānana-",
    "GK19padyavlu:1113": "nyañcac-cañcad-udañcad-aṅguli-cayas tvāṃ pātu rādhā-dhavaḥ ||261||",
    "GK19padyavlu:1114": "nāthokasya || (SKM 1.57.5 keśara-kīlīya-nāthokasya)",
    "GK19padyavlu:1115": "aṅguṣṭhāgrima-yantritāṅgulir asau pādārtha-nīruddha-bhūr",
    "GK19padyavlu:1116": "ārdrīkṛtya payodharāñcalam alaṃ sadyaḥ payo-bindubhiḥ |",
    "GK19padyavlu:1117": "nyag-jānu-dvaya-madhya-yantrita-gahṭī-vaktrāntarāla-skhalad-",
    "GK19padyavlu:1118": "dhārādhvāna-manoharaṃ sakhi payo gāṃ dogdhi dāmodaraḥ || 262 ||",
    "GK19padyavlu:1119": "śaraṇasya || (SKM 5.1.1; Srk 1157, Upādhyāya Dāmarasya; UN 10.50)",
    "GK19padyavlu:1120": "śāṭhān yasyāḥ kāñcī-maṇi-raṇitam ākarṇya sahasā yad āśliṣyann eva praśithila-bhuja-granthir abhavaḥ |",
    "GK19padyavlu:1121": "tad etat kvācakṣe ghṛtamadhumaya tvad-bahu-vaco-",
    "GK19padyavlu:1122": "viṣeṇāghūrṇantī kim api na sakhī me gaṇayati ||263||",
    "GK19padyavlu:1123": "kasyacit || (Amaru 73/109, SD 3.37) śaṭha-nāyaka",
    "GK19padyavlu:1124": "atha govardhanoddharaṇam |",
    "GK19padyavlu:1125": "satrāsarti yaśodayā priya-guṇa-prītekṣaṇaṃ rādhayā lagnair vallava-sūnubhiḥ sarabhasaṃ sambhāvitātmorjitaiḥ",
    "GK19padyavlu:1126": "bhītānandita-vismitena viṣamaṃ nandena cālokitaḥ",
    "GK19padyavlu:1127": "pāyād vaḥ kara-padma-susthita-mahā-śailaḥ salīlo hariḥ ||264||",
    "GK19padyavlu:1128": "sohnokasya |",
    "GK19padyavlu:1129": "(SKM 1.60.1 sollokasya; Srk 140 sonnokasya)",
    "GK19padyavlu:1130": "ekenaiva cirāya kṛṣṇa bhavatā govardhano'yaṃ dhṛtaḥ",
    "GK19padyavlu:1131": "śrānto'si kṣaṇam āssva sāmpratam amī sarve vayaṃ dadhmahe |",
    "GK19padyavlu:1132": "ity ullāsita-doṣṇi gopa-nivahe kiñcid bhujākuñcana-",
    "GK19padyavlu:1133": "nyañcac-chaila-bharārdite viruvati smero hariḥ pātu vaḥ ||265||",
    "GK19padyavlu:1134": "śaraṇasya || (SM 1.60.2)",
    "GK19padyavlu:1135": "khinno'si muñca śailaṃ bibhṛmo vayam iti vadatsu śithila-bhujaḥ |",
    "GK19padyavlu:1136": "bhara-bhugna-vitata-",
    "GK19padyavlu:1137": "bāhuṣu gopeṣu hasan harir jayati || 266 ||",
    "GK19padyavlu:1138": "subandhoḥ || (Vāsavadatta, 2; Spd 78; Smv 1.41 hariharasya)",
    "GK19padyavlu:1139": "dūraṃ dṛṣṭi-pathāt tirobhava harer govardhanaṃ vibhratas tvayy āsakta-dṛśaḥ kṛśodari kara-srasto'sya mā bhūd ayam |",
    "GK19padyavlu:1140": "gopīnām iti jalpitaṃ kalayato rādhā-nirodhāśrayaṃ",
    "GK19padyavlu:1141": "śvāsāḥ śaila-bhara-śrama-bhrama-karāḥ kaṃsa-dviṣaḥ pāntu vaḥ || 267 ||",
    "GK19padyavlu:1142": "śubhāṅkasya |",
    "GK19padyavlu:1143": "atha nau-krīḍā |",
    "GK19padyavlu:1144": "kuru pāraṃ yamunāyā muhur iti gopībhir utkarāhūtaḥ |",
    "GK19padyavlu:1145": "tari-taṭa-kapaṭa-śayālur",
    "GK19padyavlu:1146": "dviguṇālasyo harir jayati ||268||",
    "GK19padyavlu:1147": "sañjaya-kaviśekharasya |",
    "GK19padyavlu:1148": "uttiṣṭhārāt tarau me taruṇi mama taroḥ śaktir ārohaṇe kā sākṣād ākhyāmi mugdhe taraṇim iha raver ākhyayā kā ratir me |",
    "GK19padyavlu:1149": "vārteyaṃ nau-prasaṅge katham api bhavitā nāvayoḥ saṅgamārthā vārtāpīti smitāsyaṃ jita-girim ajitaṃ rādhayārādhayāmi ||269||",
    "GK19padyavlu:1150": "muktā taraṅga-nivahena pataṅga-putrī",
    "GK19padyavlu:1151": "navyā ca naur iti vacas tava tathyam eva |",
    "GK19padyavlu:1152": "śaṅkā-nidānam idam eva mamātimātraṃ",
    "GK19padyavlu:1153": "tvaṃ cañcalo yad iha mādhava nāviko'si ||270||",
    "GK19padyavlu:1154": "samāhartur imau |",
    "GK19padyavlu:1155": "jīrṇā tariḥ sarid atīva-gabhīra-nīrā",
    "GK19padyavlu:1156": "bālā vayaṃ sakalam ittham anartha-hetuḥ |",
    "GK19padyavlu:1157": "nistāra-bījam idam eva kṛśodarāṇāṃ",
    "GK19padyavlu:1158": "yan mādhava tvam asi samprati karṇadhāraḥ ||271||",
    "GK19padyavlu:1159": "jagadānanada-rāyasya |",
    "GK19padyavlu:1160": "ambhasi taraṇi-sutāyāḥ",
    "GK19padyavlu:1161": "stambhita-taraṇiḥ sa devakī-sutaḥ |",
    "GK19padyavlu:1162": "ātara-virahita-gopyāḥ",
    "GK19padyavlu:1163": "kātara-mukham īkṣate smeraḥ || 272 ||",
    "GK19padyavlu:1164": "sūryadāsasya |",
    "GK19padyavlu:1165": "vācā tavaiva yadunandana gavya-bhāro",
    "GK19padyavlu:1166": "hāro'pi vāriṇi mayā sahasā vikīrṇaḥ |",
    "GK19padyavlu:1167": "dūrīkṛtaṃ ca kucayor anayor dukūlaṃ kūlaṃ kalinda-duhitur na tathāpy adūram ||273||",
    "GK19padyavlu:1168": "kasyacit |",
    "GK19padyavlu:1169": "(Premāmṛta 3.18; BRK 5.1710)",
    "GK19padyavlu:1170": "payaḥ-pūraiḥ pūrṇā sapadi gataghūrṇā ca pavanair gabhīre kālindī-payasi tarir eṣā praviśati",
    "GK19padyavlu:1171": "aho me durdaivaṃ parama-kutukākrānta-hṛdayo",
    "GK19padyavlu:1172": "harir vāraṃ vāraṃ tad api karatāliṃ racayati ||274||",
    "GK19padyavlu:1173": "manoharasya |",
    "GK19padyavlu:1174": "(Premāmṛta 3.19; BRK 5.1711)",
    "GK19padyavlu:1175": "pānīya-secana-vidhau mama naiva pāṇī",
    "GK19padyavlu:1176": "viśrāmyatas tad api te parihāsa-vāṇī |",
    "GK19padyavlu:1177": "jīvāmi cet punar ahaṃ na tadā kadāpi kṛṣṇa tvadīya-taraṇau caraṇau dadāmi ||275||",
    "GK19padyavlu:1178": "tasyaiva |",
    "GK19padyavlu:1179": "(Premāmṛta 3.12; BRK 5.1712)",
    "GK19padyavlu:1180": "idam uddiśya vayasyāḥ",
    "GK19padyavlu:1181": "sva-samīhita-daivataṃ namata |",
    "GK19padyavlu:1182": "yamunaiva jānu-dadhnī",
    "GK19padyavlu:1183": "bhavatu na vā nāviko'stv aparaḥ ||276||",
    "GK19padyavlu:1184": "mukunda-bhaṭṭācāryasya |",
    "GK19padyavlu:1185": "tarir uttaralā sarid gabhīrā taralo nanda-sutaś ca karṇa-dhāraḥ |",
    "GK19padyavlu:1186": "abalāham upaiti bhānur astaṃ sakhi dūre nagarīha kiṃ karomi ||277||",
    "GK19padyavlu:1187": "kascyacit ||",
    "GK19padyavlu:1188": "nāpekṣate stuti-kathāṃ na śṛṇoti kākuṃ",
    "GK19padyavlu:1189": "śaśvat kṛtaṃ na manute praṇipāta-jātam |",
    "GK19padyavlu:1190": "hā kiṃ vidheyam adhunā sakhi nanda-sūnur",
    "GK19padyavlu:1191": "madhye-taraṅgiṇi tariṃ taralo dhunoti ||278||",
    "GK19padyavlu:1192": "tasyaiva |",
    "GK19padyavlu:1193": "Extra verse found in only one edition.",
    "GK19padyavlu:1194": "ātara-lāghava-hetor",
    "GK19padyavlu:1195": "murahara tariṃ tavāvalambe |",
    "GK19padyavlu:1196": "apaṇaṃ paṇam iha kuruṣe",
    "GK19padyavlu:1197": "nāvika-puruṣe na viśvāsaḥ ||",
    "GK19padyavlu:1198": "kasyacit |",
    "GK19padyavlu:1199": "eṣottuṅga-taraṅga-laṅghita-taṭotsaṅgā pataṅgātmajā pūrṇeyaṃ tarir ambubhir na hi hareḥ śaṅkā kalaṅkād api |",
    "GK19padyavlu:1200": "kāṭhiṇyaṃ bhaja nādya sundari vayaṃ rādhe prasādena te jīvāmaḥ sphuṭam ātarīkuru giri-droṇī-vinodotsavam",
    "GK19padyavlu:1201": "kākuṃ karoṣi gṛha-koṇa-karīṣa-puñja-",
    "GK19padyavlu:1202": "gūḍhāṅga kiṃ nanu vṛthā kitava prayāhi |",
    "GK19padyavlu:1203": "kutrādya jīrṇa-taraṇi-bhramaṇātibhīta-",
    "GK19padyavlu:1204": "gopāṅganā-gaṇa-viḍambana-cāturī ||280||",
    "GK19padyavlu:1205": "trayaḥ samāhartuḥ |",
    "GK19padyavlu:1206": "atha rādhayā saha harer vākovākyam |",
    "GK19padyavlu:1207": "aṅgulyā kaḥ kavāṭaṃ praharati kuṭile mādhavaḥ kiṃ vasanto no cakrī kiṃ kulālo na hi dharaṇī-dharaḥ kiṃ dvijihvaḥ phaṇīndraḥ |",
    "GK19padyavlu:1208": "nāhaṃ ghorāhi-mardī kim asi khaga-patir no hariḥ kiṃ kapīśo",
    "GK19padyavlu:1209": "rādhā-vāṇībhir itthaṃ prahasita-vadanaḥ pātu vaś cakra-pāṇiḥ ||281||",
    "GK19padyavlu:1210": "kasyacit || (Sbhv 130; KK 3.105; Srk 7.19)",
    "GK19padyavlu:1211": "kas tvaṃ bho niśi keśavaḥ śirasijai :y kiṃ nāma garvāyase",
    "GK19padyavlu:1212": "bhadre śaurir ahaṃ guṇaiḥ pitṛ-gataiḥ putrasya kiṃ syād iha |",
    "GK19padyavlu:1213": "cakrī candramukhi prayacchasi na me kuṇḍīṃ ghaṭīṃ dohanīm itthaṃ gopa-vadhū-jitottaratayā hrīṇo hariḥ pātu vaḥ ||282||",
    "GK19padyavlu:1214": "cakrapāṇeḥ || (SKM 1.56.3)",
    "GK19padyavlu:1215": "vāsaḥ samprati keśava kva bhavato mugdhekṣaṇe nanv idaṃ vāsaṃ brūhi śaṭha prakāma-subhage tvad-gātra-saṃsargataḥ |",
    "GK19padyavlu:1216": "yāminyām uṣitaḥ kva dhūrta vitanur muṣṇāti kiṃ yāminī śaurir gopavadhūṃ chalaiḥ parihasann evaṃvidhaiḥ pātu vaḥ ||283||",
    "GK19padyavlu:1217": "kasyacit || (SKM 1.56.4; BRS 2.1.83)",
    "GK19padyavlu:1218": "rādhe tvaṃ kupitā tvam eva kupitā ruṣṭāsi bhūmer yato mātā tvaṃ jagatāṃ tvam eva jagatāṃ mātā na vijño'paraḥ |",
    "GK19padyavlu:1219": "devi tvaṃ parihāsa-keli-kalahe'nantā tvam evety asau",
    "GK19padyavlu:1220": "smero vallava-sundarīm avanamac chauriḥ śriyaḥ vaḥ kriyāt ||284||",
    "GK19padyavlu:1221": "hariharasya || (SKM 1.56.1 vākpateḥ; Srk 108)",
    "GK19padyavlu:1222": "atha rāsaḥ |",
    "GK19padyavlu:1223": "vṛndāraṇye pramada-sadane mallikā-puṣpa-mode",
    "GK19padyavlu:1224": "śrī-śubhrāṃśoḥ kiraṇa-rucire kokilādyair manojñe |",
    "GK19padyavlu:1225": "rātrau citre paśupa-vanitā-citta-dehāpahārī",
    "GK19padyavlu:1226": "kaṃsārāter madhura-muralī-vādya-rājo rarāja ||285||",
    "GK19padyavlu:1227": "kasyacit |",
    "GK19padyavlu:1228": "adharāmṛta-mādhurī-dhurīṇo",
    "GK19padyavlu:1229": "hari-līlā-muralī-nināda eṣaḥ |",
    "GK19padyavlu:1230": "pratatāna manaḥpramodam uccair hariṇīnāṃ hariṇī-dṛśāṃ munīnām ||286||",
    "GK19padyavlu:1231": "śrī-mādhavendrapurīpādānām |",
    "GK19padyavlu:1232": "līlā-mukharita-muralī-",
    "GK19padyavlu:1233": "kṛta-gopa-bhāvinī-nivahaḥ |",
    "GK19padyavlu:1234": "tad-adhara-madhuni satṛṣṇaḥ kṛṣṇaḥ pāyād apāyato bhavataḥ || 287||",
    "GK19padyavlu:1235": "mādhava-cakravartinaḥ ||",
    "GK19padyavlu:1236": "kāraya nāmba vilambaṃ muñca karaṃ me hariṃ yāmi |",
    "GK19padyavlu:1237": "na sahe sthātuṃ yad asau garjati muralī pragalbha-dūtīva ||288||",
    "GK19padyavlu:1238": "samāhartuḥ ||",
    "GK19padyavlu:1239": "cūḍā-cumbita-cāru-candra-kacayaṃ cāmīkarābhāmbaraṃ",
    "GK19padyavlu:1240": "karṇottaṃsita-karṇikāra-kusumaṃ kandarpa-kallolitam |",
    "GK19padyavlu:1241": "vaṃśī-vādana-vāvadūka-vadanaṃ vakrī-bhavad-vīkṣaṇaṃ",
    "GK19padyavlu:1242": "bhāgyaṃ bhaṅgura-madhyamāḥ pariṇataṃ kuñjāntaraṃ bjejire || 289 ||",
    "GK19padyavlu:1243": "jīva-dāsa-vāhinī-pateḥ |",
    "GK19padyavlu:1244": "śrī-kṛṣṇa-vākyam |",
    "GK19padyavlu:1245": "duṣṭaḥ ko'pi karoti vaḥ paribhavaṃ śaṅke muhur gokule",
    "GK19padyavlu:1246": "dhāvantyaḥ skhalad-ambaraṃ niśi vane yūyaṃ yad-abhyāgatāḥ |",
    "GK19padyavlu:1247": "āḥ kā bhītir amanda-dānava-vadhū-sindūra-mudrāhare",
    "GK19padyavlu:1248": "dordaṇḍe mama bhāti dīvyata pati-kroḍe kuraṅgī-dṛśaḥ ||290||",
    "GK19padyavlu:1249": "dhūtottāpe vahati gahane dharma-pūre vrajāntaḥ kā vas tṛṣṇā valati hṛdaye durmadeyaṃ satīnām",
    "GK19padyavlu:1250": "sīmantinyaḥ spṛhayata gṛhān mā viruddhaṃ kurudhvaṃ nāyaṃ dṛṣṭau mama vighaṭate hanta puṇyasya panthāḥ || 291 ||",
    "GK19padyavlu:1251": "atha vrajadevīnām uttaram |",
    "GK19padyavlu:1252": "kathaṃ vīthīm asmān upadiśasi dharma-praṇayinīṃ",
    "GK19padyavlu:1253": "prasīda svāṃ śiṣyām atikhilamukhīṃ śādhi muralīm |",
    "GK19padyavlu:1254": "harantī maryādāṃ śiva śiva pare puṃsi hṛdayaṃ nayantī dhṛṣṭeyaṃ yaduvara yathā nāhvayati naḥ trayaḥ samāhartuḥ ||",
    "GK19padyavlu:1255": "gopījanāliṅgita-madhya-bhāgaṃ",
    "GK19padyavlu:1256": "veṇuṃ dhamantaṃ bhṛśa-lola-netram |",
    "GK19padyavlu:1257": "kalevare prasphuṭa-roma-vṛndaṃ",
    "GK19padyavlu:1258": "namāmi kṛṣṇaṃ jagad-eka-kandam ||293||",
    "GK19padyavlu:1259": "śrī-puruṣottamadevasya ||",
    "GK19padyavlu:1260": "kālindyāḥ pulineṣu keli-kupitām utsṛjya rāse rasaṃ",
    "GK19padyavlu:1261": "gacchantīm anugacchato'śrukaluṣāṃ kaṃsadviṣo rādhikām |",
    "GK19padyavlu:1262": "tat-pāda-pratimāniveśita-padasyodbhūtaromodgater",
    "GK19padyavlu:1263": "akṣuṇṇo'nunayaḥ prasanna-dayitā-dṛṣṭasya puṣṇātu vaḥ || 294 ||",
    "GK19padyavlu:1264": "bhaṭṭa-nārāyaṇasya || (Veṇisaṃhāra 1.2)",
    "GK19padyavlu:1265": "kṛṣṇāntardhāne tāsāṃ praśnaḥ |",
    "GK19padyavlu:1266": "tulasi vilasasi tvaṃ malli jātāsi phullā",
    "GK19padyavlu:1267": "sthala-kamalini bhṛṅge saṅgatāṅgī vibhāsi |",
    "GK19padyavlu:1268": "kathayata bata sakhyaḥ kṣipram asmāsu kasmin vasati kapaṭa-kandaḥ kandare nanda-sūnuḥ ||295||",
    "GK19padyavlu:1269": "samāhartuḥ |",
    "GK19padyavlu:1270": "dṛṣṭaḥ kvāpi sa mādhavo vraja-vadhūm ādāya kāñcid gataḥ",
    "GK19padyavlu:1271": "sarvā eva hi vañcitāḥ sakhi vayaṃ so'nveṣaṇīyo yadi |",
    "GK19padyavlu:1272": "dve dve gacchatam ity udīrya sahasā rādhāṃ gṛhītvā kare",
    "GK19padyavlu:1273": "gopī-veśa-dharo nikuñja-kuharaṃ prāpto hariḥ pātu vaḥ ||296||",
    "GK19padyavlu:1274": "kasyacit || (Sbhv 100)",
    "GK19padyavlu:1275": "rādhā-sakhī-vākyam |",
    "GK19padyavlu:1276": "adoṣād doṣād vā tyajati vipine tāṃ yadi bhavān abhadraṃ bhadraṃ vā tribhuvana-pate tvāṃ vadatu kaḥ |",
    "GK19padyavlu:1277": "idaṃ tu krūraṃ me smarati hṛdayaṃ yat kila tayā",
    "GK19padyavlu:1278": "tvad-arthaṃ kāntāre kula-tilaka nātmāpi gaṇitaḥ ||297||",
    "GK19padyavlu:1279": "rāmacandradāsasya |",
    "GK19padyavlu:1280": "lakṣmīṃ madhya-gatena rāsa-valaye vistārayann ātmanā kastūrī-surabhir vilāsa-muralī-vinyasta-vaktrendunā",
    "GK19padyavlu:1281": "krīḍā-tāṇḍava-maṇḍalena parito dṛṣṭena tuṣyad dṛśā tvāṃ hallīśaka-śaṅku-saṅkula-padā pāyād vihārī hariḥ ||298||",
    "GK19padyavlu:1282": "kasyacit |",
    "GK19padyavlu:1283": "tatra khecarāṇām uktiḥ |",
    "GK19padyavlu:1284": "mukta-munīnāṃ mṛgyaṃ kim api phalaṃ devakī phalati |",
    "GK19padyavlu:1285": "tat pālayati yaśodā nikāmam upabhuñjate gopyaḥ ||299||",
    "GK19padyavlu:1286": "dākṣiṇātyasya ||",
    "GK19padyavlu:1287": "taptaṃ tapobhir anyaiḥ phalitaṃ tad gopa-bālānām |",
    "GK19padyavlu:1288": "āsāṃ yat kuca-kumbhe",
    "GK19padyavlu:1289": "nīla-nicolayati brahma ||300||",
    "GK19padyavlu:1290": "śrī-raghupatyupādhyāyasya ||",
    "GK19padyavlu:1291": "atha jala-krīḍā |",
    "GK19padyavlu:1292": "jala-keli-tarala-karatala-",
    "GK19padyavlu:1293": "mukta-punaḥ-pihita-rādhikā-vadanaḥ |",
    "GK19padyavlu:1294": "jagad avatu koka-yūnor",
    "GK19padyavlu:1295": "vighaṭana-saṅghaṭana-kautukī kṛṣṇaḥ ||301||",
    "GK19padyavlu:1296": "kasyacit |",
    "GK19padyavlu:1297": "rādhāsakhīṃ prati candrāvalī-sakhyāḥ sāsūya-vākyam",
    "GK19padyavlu:1298": "mā garvam udvaha kapola-tale cakāsti",
    "GK19padyavlu:1299": "kṛṣṇa-svahasta-likhitā nava-mañjarīti |",
    "GK19padyavlu:1300": "anyāpi kiṃ na sakhi bhājanam īdṛśīnāṃ vairī na ced bhavati vepathur antarāyaḥ ||302||",
    "GK19padyavlu:1301": "dāmodarasya |",
    "GK19padyavlu:1302": "(Amaru 55; SKM 2.140.5 keśaṭasya; Smv 86.14; SD 3.105 mada;",
    "GK19padyavlu:1303": "Daśa 2.22, etc.; BRS 2.4.165)",
    "GK19padyavlu:1304": "rādhā-sakhyāḥ sākūta-vākyam |",
    "GK19padyavlu:1305": "yadavadhi gokulam abhitaḥ samajani kusumācitāsana-śreṇī |",
    "GK19padyavlu:1306": "pītāṃśuka-priyeyaṃ",
    "GK19padyavlu:1307": "tadavadhi candrāvalī jātā ||303||",
    "GK19padyavlu:1308": "govardhanācāryasya |",
    "GK19padyavlu:1309": "(Aryas 436/531)",
    "GK19padyavlu:1310": "candrāvalīṃ prati sakhī-vākyam",
    "GK19padyavlu:1311": "saujanyena vaśīkṛtā vayam atas tvāṃ kiñcid ācakṣmahe kālindīṃ yadi yāsi sundari punar mā gāḥ kadambāṭvaīm |",
    "GK19padyavlu:1312": "kaścit tatra nitānta-nirmala-tamaḥ-stomo'sti yasmin manāg lagne locanasīmni notpaladṛśaḥ paśyantī patyur gṛham ||304||",
    "GK19padyavlu:1313": "govinda-bhaṭṭasya ||",
    "GK19padyavlu:1314": "śyāmo'yaṃ divasaḥ payoda-paṭalaiḥ sāyaṃ tathāpy utsukā",
    "GK19padyavlu:1315": "puṣpārthaṃ sakhi yāsi yāmuna-taṭaṃ yāhi vyathā kā mama |",
    "GK19padyavlu:1316": "kintv ekaṃ khara-kaṇṭaka-kakṣatam urasy ālokya sadyo'nyathā",
    "GK19padyavlu:1317": "śaṅkāṃ yat kuṭilaḥ kariṣyati jano jātāsmi tenākulā || 305 ||",
    "GK19padyavlu:1318": "karṇapūrasya ||",
    "GK19padyavlu:1319": "gantavyā te manasi yamunā vartate cet tadānīṃ kuñjaṃ mā gāḥ sahaja-sarale vāñjulaṃ mad-vacobhiḥ",
    "GK19padyavlu:1320": "gacches tatrāpy ahaha yadi vā mā murārer udāre kutrāpy ekā rahasi muralī-nādam ākarṇayethāḥ",
    "GK19padyavlu:1321": "tairabhukta-kaveḥ |",
    "GK19padyavlu:1322": "tarale na kuru vilambaṃ kumbhaṃ saṃsmṛtya mandiraṃ yāhi |",
    "GK19padyavlu:1323": "yāvan na mohana-mantraṃ",
    "GK19padyavlu:1324": "śaṃsati kaṃsadviṣo vaṃśī ||307||",
    "GK19padyavlu:1325": "samāhartuḥ ||",
    "GK19padyavlu:1326": "pṛṣṭhena nīpam avalambya kalindajāyāḥ kūle vilāsa-muralīṃ kvaṇayan mukundaḥ |",
    "GK19padyavlu:1327": "prāk pūraṇāt kalasam ambhasi lolayantyā vaktraṃ vivartayati gopakulāṅganāyāḥ ||308||",
    "GK19padyavlu:1328": "kasyacit ||",
    "GK19padyavlu:1329": "sakhyo yayr gṛham ahaṃ kalasīṃ vahantī pūrṇām atīva-mahatīm anulambitāsmi |",
    "GK19padyavlu:1330": "ekākinīṃ spṛśasi māṃ yadi nandasūno mokṣyāmi jīvanam idaṃ sahasā puras te ||309||",
    "GK19padyavlu:1331": "samāhartuḥ ||",
    "GK19padyavlu:1332": "tāṃ prati kasyāścid uktiḥ |",
    "GK19padyavlu:1333": "valgantyā vana-mālayā tava hṛtaṃ vakṣojayoś candanaṃ gaṇḍasthā makarīghaṭā ca makarāndolena vidhvaṃsitā |",
    "GK19padyavlu:1334": "klāntā svaira-taraṅga-kelibhir iyaṃ tanvī ca dhūrte tanuḥ satyaṃ jalpasi bhānujām abhi rase magnādya harṣād abhūḥ ||310||",
    "GK19padyavlu:1335": "samāhartuḥ ||",
    "GK19padyavlu:1336": "tad-bhartāraṃ prati sakhī-vākhyam |",
    "GK19padyavlu:1337": "subhaga mama priya-sakhyāḥ",
    "GK19padyavlu:1338": "kim iva saśaṅkaṃ muhur vilokayasi |",
    "GK19padyavlu:1339": "yāmuna-pavana-vikīrṇa-",
    "GK19padyavlu:1340": "priya-karajaḥ-piñjaraṃ pṛṣṭham ||311||",
    "GK19padyavlu:1341": "samāhartuḥ ||",
    "GK19padyavlu:1342": "candrāvalīṃ prati tasyā vākyam",
    "GK19padyavlu:1343": "kātyāyanī-kusuma-kāmanayā kim arthaṃ kāntāra-kukṣi-kuharaṃ kutukād gatāsi |",
    "GK19padyavlu:1344": "paśya stana-stavakayos tava kaṇṭakāṅkaṃ gopaḥ sukaṇṭhi bata paśyasi jāta-kopaḥ ||312||",
    "GK19padyavlu:1345": "samāhartur ime |",
    "GK19padyavlu:1346": "atha nitya-līlā",
    "GK19padyavlu:1347": "vṛndāvane mukundasya nitya-līlā virājate |",
    "GK19padyavlu:1348": "spaṣṭam eṣā rahasyatvāj jānadbhir api nocyate ||",
    "GK19padyavlu:1349": "tābhir nitya-vihāram eva tanute vṛndāvane mādhavo goṣṭhāmbhojamukhībhir itya bhi manāk proce priyāyai haraḥ |",
    "GK19padyavlu:1350": "līlāratna-rahasyatā vrajapater bhūyasy aho paśya yat tattvajño'pi purāntare ca gamanaṃ vyācaṣṭa vaiyāsakiḥ ||",
    "GK19padyavlu:1351": "tathā hi pādme pārvatyai vyājahāra haro rahaḥ |",
    "GK19padyavlu:1352": "gogopagopikāsaṅge yatra krīḍati kaṃsahā ||",
    "GK19padyavlu:1353": "atha bhāvini harer mathurā-prasthāne rādhā-sakhī-vākyam",
    "GK19padyavlu:1354": "adyaiva yat pratipad-udgata-candra-lekhā-",
    "GK19padyavlu:1355": "sakhyaṃ tvayā vapur idaṃ gamitaṃ varākyāḥ |",
    "GK19padyavlu:1356": "kṛṣṇe gate kusuma-sāyaka tat prabhāte bāṇāvaliṃ kathaya kutra vimokṣyasi tvam ||313||",
    "GK19padyavlu:1357": "rudrasya || (ST 2.87)",
    "GK19padyavlu:1358": "prasthānaṃ valayaiḥ kṛtaṃ priyasakhair ajasraṃ gataṃ dhṛtyā na kṣaṇam āsitaṃ vyavasitaṃ cittena gantuṃ puraḥ |",
    "GK19padyavlu:1359": "gantuṃ niścita-cetasi priyatame sarve samaṃ prasthitā gantavye sati jīvita-priya-suhṛt-sārthaḥ kim u tyajyate || 314 ||",
    "GK19padyavlu:1360": "amaroḥ |",
    "GK19padyavlu:1361": "(Amaru 31/36; Sbhv 1151; Spd 3424; SKM 2.54.1; Smv 37.19)",
    "GK19padyavlu:1362": "harer mathurā-praveśe",
    "GK19padyavlu:1363": "chāyāpi locana-pathaṃ na jagāma yasyāḥ",
    "GK19padyavlu:1364": "seyaṃ vadhūr nagara-madhyam alaṅkaroti |",
    "GK19padyavlu:1365": "kiṃ cāpakalayya mathurā-nagare mukundam",
    "GK19padyavlu:1366": "andho'pi bandhukaradattakaraḥ prayāti ||315||",
    "GK19padyavlu:1367": "vāṇīvilāsasya |",
    "GK19padyavlu:1368": "tatra pura-strī-vākyam |",
    "GK19padyavlu:1369": "asram ajasraṃ moktuṃ dhiṅ naḥ karṇāyate nayane |",
    "GK19padyavlu:1370": "draṣṭavyaṃ paridṛṣṭaṃ tat kaiśoraṃ vraja-strībhiḥ ||316||",
    "GK19padyavlu:1371": "tairabhuktasya ||",
    "GK19padyavlu:1372": "sāndrānandam anantam avyayam ajaṃ yad yogino'pi kṣaṇaṃ sākṣāt kartum upāsate pratidinaṃ dhyānaikatānāḥ param |",
    "GK19padyavlu:1373": "dhanyās tā vrajavāsināṃ yuvatayas tad brahma yāḥ kautukād āliṅganti samālapanti śatadhākarṣanti cumbanti ca ||317||",
    "GK19padyavlu:1374": "vāhinīpateḥ || (SD 6.314a)",
    "GK19padyavlu:1375": "Extra verse :",
    "GK19padyavlu:1376": "ānanda-kandam akhila-śruti-sāram ekam",
    "GK19padyavlu:1377": "adhyātma-dīpam atidustaram añjanābham |",
    "GK19padyavlu:1378": "ākṛṣya sāndra-kucayoḥ parirabhya kāmaṃ samprāpya gopavanitā bata puṇya-puñjāḥ ||",
    "GK19padyavlu:1379": "priyasakhi na jagāma vāmaśīlaḥ sphuṭam amunā nāgareṇa nandasūnuḥ |",
    "GK19padyavlu:1380": "adalita-nalinī-dalaiva vāpī yad ahata-pallava eva kānanāntaḥ ||318||",
    "GK19padyavlu:1381": "kumārasya ||",
    "GK19padyavlu:1382": "yāsyāmīti samudyatasya vacanaṃ visrabdham ākarṇitaṃ gacchan dūram apekṣito muhur asau vyāvṛtya paśyann api |",
    "GK19padyavlu:1383": "tac chūnye punar āgatāsmi bhavane prāṇās ta eva sthitāḥ sakhyaḥ paśyata jīvita-praṇayinī dambhād ahaṃ rodimi ||319|| rudraṭasya |",
    "GK19padyavlu:1384": "gato yāmo gatau yāmau gatā yāmā gataṃ dinam |",
    "GK19padyavlu:1385": "hā hanta kiṃ kariṣyāmi na paśyāmi harer mukham ||320||",
    "GK19padyavlu:1386": "śaṅkarasya ||",
    "GK19padyavlu:1387": "yamunā-puline samutkṣipan naṭaveśaḥ kusumasya kandukam |",
    "GK19padyavlu:1388": "na punaḥ sakhi lokayiṣyate",
    "GK19padyavlu:1389": "kapaṭābhīra-kiśora-candramāḥ ||321 ||",
    "GK19padyavlu:1390": "ṣaṣṭhī-dāsasya ||",
    "GK19padyavlu:1391": "yāḥ paśyanti priyaṃ svapne dhanyāstāḥ sakhi yoṣitaḥ asmākaṃ tu gate kṛṣṇe gatā nidrāpi vairiṇī",
    "GK19padyavlu:1392": "dhanyasya |",
    "GK19padyavlu:1393": "so'yaṃ vasanta-samayo vipinaṃ tad etat",
    "GK19padyavlu:1394": "so'yaṃ nikuñja-viṭapī nikhilaṃ tadāste hā hanta kiṃ tu nava-nīrada-komalāṅgo",
    "GK19padyavlu:1395": "naloki puṣpa-dhanuṣaḥ prathamāvatāraḥ ||323||",
    "GK19padyavlu:1396": "sañjaya-kaviśekharasya ||",
    "GK19padyavlu:1397": "yugāyitaṃ nimeṣeṇa cakṣuṣā prāvṛṣāyitam |",
    "GK19padyavlu:1398": "śūnyāyitaṃ jagat sarvaṃ",
    "GK19padyavlu:1399": "govinda-viraheṇa me ||324||",
    "GK19padyavlu:1400": "śrī-bhagavataḥ || (Śikṣāṣṭaka, 7)",
    "GK19padyavlu:1401": "dalati hṛdayaṃ gāḍhodvegaṃ dvidhā na tu bhidyate vahati vikalaḥ kāyo mūrcchāṃ na muñcati cetanām",
    "GK19padyavlu:1402": "jvalayati tanūm antardāhaḥ karoti na bhasmasāt praharati vidhir marmacchedī na kṛntati jīvitam",
    "GK19padyavlu:1403": "(Mālatīmādhava 9.11, Uttararāmacarita 3.31, Brk; Smv 43.39)",
    "GK19padyavlu:1404": "bhramaya jaladān ambhogarbhān pramodaya cātakān kalaya śikhinaḥ kekotkaṇṭhān kaṭhoraya ketakān",
    "GK19padyavlu:1405": "virahiṇi jane mūrcchāṃ labdhvā vinodayati vyathā-",
    "GK19padyavlu:1406": "makaruṇa punaḥ saṃjñā-vyādhiṃ vidhāya kim īhase || 326 ||",
    "GK19padyavlu:1407": "etau bhavabhūteḥ |",
    "GK19padyavlu:1408": "(Mālatīmādhava 9.42, Spd 3453; Smv 43.34)",
    "GK19padyavlu:1409": "dṛṣṭaṃ ketaka-dhūli-dhūsaram idaṃ vyoma kramād vīkṣitāḥ kaccāntāś ca śilīndhra-kandala-bhṛtaḥ soḍhāḥ kadambānilāḥ |",
    "GK19padyavlu:1410": "sakhyaḥ saṃvṛṇutāśru muñcata bhayaṃ kasmān mudevākulā etān apy adhunāsmi vajraghaṭitā nūnaṃ sahiṣye dhanān ||327||",
    "GK19padyavlu:1411": "rudrasya || (SKM 2.55.3, ST 2.60a)",
    "GK19padyavlu:1412": "seyaṃ nadī kumuda-badnhukarās ta eva tad yāmunaṃ taṭam idaṃ vipinaṃ tad etat |",
    "GK19padyavlu:1413": "te mallikā-surabhayo marutas tvam eva",
    "GK19padyavlu:1414": "hā prāṇa-vallabha sudurlabhatāṃ gato'si ||328||",
    "GK19padyavlu:1415": "haribhaṭṭasya ||",
    "GK19padyavlu:1416": "yadunātha bhavantam āgataṃ kathayiṣyanti kadā madālayaḥ |",
    "GK19padyavlu:1417": "yugapat paritaḥ pradhāvitaḥ vikasadbhir vadanendu-maṇḍalaiḥ ||329 ||",
    "GK19padyavlu:1418": "tairabhuktakaveḥ ||",
    "GK19padyavlu:1419": "ayi dīnadayārdra nātha he,",
    "GK19padyavlu:1420": "mathurānātha kadāvalokyase |",
    "GK19padyavlu:1421": "hṛdayaṃ tvad-aloka-kātaraṃ",
    "GK19padyavlu:1422": "dayita bhrāmyati kiṃ karomy aham ||330||",
    "GK19padyavlu:1423": "śrī-mādhavendra-purī-pādānām |",
    "GK19padyavlu:1424": "prathayati na tathā mamārtim uccaiḥ sahacari vallava-candra-viprayogaḥ |",
    "GK19padyavlu:1425": "kaṭubhir asura-maṇḍalaiḥ parīte danujapater nagare yathāsya vāsaḥ ||331||",
    "GK19padyavlu:1426": "śrī-raghunātha-dāsasya |",
    "GK19padyavlu:1427": "cūtāṅkure sphurati hanta nave nave'smin",
    "GK19padyavlu:1428": "jīvo'pi yāsyatitarāṃ tarala-svabhāvaḥ |",
    "GK19padyavlu:1429": "kiṃ tv ekam eva mama duḥkham abhūd analpaṃ prāṇeśvareṇa sahito yad ayaṃ na yātaḥ ||332|||",
    "GK19padyavlu:1430": "rāṅgasya |",
    "GK19padyavlu:1431": "āśaika-tantum avalambya vilamamānā rakṣāmi jīvam avadhir niyato yadi syāt |",
    "GK19padyavlu:1432": "no ced vidhiḥ sakala-loka-hitaikakārī",
    "GK19padyavlu:1433": "yat kāla-kūṭam asṛjat tad idaṃ kim artham ||333||",
    "GK19padyavlu:1434": "hareḥ |",
    "GK19padyavlu:1435": "prasara śiśirāmodaṃ kaundaṃ samīra samīraya prakaṭaya śaśinn āśāḥ kāmaṃ manoja samullasa |",
    "GK19padyavlu:1436": "avadhi-divasaḥ pūrṇaḥ sakhyo vimuñcata tat-kathāṃ",
    "GK19padyavlu:1437": "hṛdayam adhunā kiñcit kartuṃ mamānyad ihecchati ||334 ||",
    "GK19padyavlu:1438": "rudrasya || (SKM 2.55.5; ST 2.58e, Smv 40.18)",
    "GK19padyavlu:1439": "nāyāti ced yadupatiḥ sakhi naitu kāmaṃ prāṇās tadīya-virahād yadi yānti yāntu |",
    "GK19padyavlu:1440": "ekaḥ paraṃ hṛdi mahān mama vajra-pāto",
    "GK19padyavlu:1441": "bhūyo yad induvadanaṃ na vilokitaṃ tat || 335 ||",
    "GK19padyavlu:1442": "hari-bhaṭṭasya ||",
    "GK19padyavlu:1443": "pañcatvaṃ tanur etu bhūta-nivahāu svāṃśe viśantu sphuṭaṃ",
    "GK19padyavlu:1444": "dhātāraṃ praṇipatya hanta śirasā tatrāpi yāce varam |",
    "GK19padyavlu:1445": "tad-vāpīṣu payas tadīya-mukure jyotis tadīyāṅgana-",
    "GK19padyavlu:1446": "vyomni vyoma tadīya-vartmani dharā tat-tāla-vṛnte'nilaḥ || 336 ||",
    "GK19padyavlu:1447": "ṣaṇmāsikasya |",
    "GK19padyavlu:1448": "(Spd 3428; Smv 43.32; Sbhv 1355; UN 14.189)",
    "GK19padyavlu:1449": "āśliṣya vā pāda-ratāṃ pinaṣṭu mām adarśanān marma-hatāṃ karotu vā |",
    "GK19padyavlu:1450": "yathā tathā vā vidadhātu lampaṭo mat-prāṇa-nāthas tu sa eva nāparaḥ ||337||",
    "GK19padyavlu:1451": "śrī-bhagavataḥ || (CC 3.20.47, UN 13.79)",
    "GK19padyavlu:1452": "mathurāyāṃ yaśodā-smṛtyā kṛṣṇa-vākyam |",
    "GK19padyavlu:1453": "tāmbūlaṃ sva-mukhārdhaṃ carvitam itaḥ ko me mukhe nikṣiped",
    "GK19padyavlu:1454": "unmārga-prasṛtaṃ ca cāṭu-vacanaiḥ ko māṃ vaśe sthāpayet |",
    "GK19padyavlu:1455": "ehy ehīti vidūra-sārita-bhujaḥ svāṅke nidyāyādhunā keli-srasta-śikhaṇḍakaṃ mama punar vyādhūya badhnātu kaḥ ||338||",
    "GK19padyavlu:1456": "tairabhuktasya ||",
    "GK19padyavlu:1457": "atha śrī-rādhā-smṛtyā harer vākyam |",
    "GK19padyavlu:1458": "yadi nibhṛtam araṇyaṃ prāntaraṃ vāpy apānthaṃ katham api cirakālaṃ puṇyapākena lapsye |",
    "GK19padyavlu:1459": "avirala-galad-asrair ghaghara-dhvāna-miśraiḥ",
    "GK19padyavlu:1460": "śaśimukhi tava śokaiḥ plāvayiṣye jaganti ||339||",
    "GK19padyavlu:1461": "tairabhuktakaveḥ ||",
    "GK19padyavlu:1462": "uddhavaṃ prati harer vākyam |",
    "GK19padyavlu:1463": "viṣayeṣu tāvad abalās tāsv api gopyaḥ svabhāva-mṛdu-vācaḥ |",
    "GK19padyavlu:1464": "madhye tāsām api sā tasyām api sācivīkṣitaṃ kim api || 340 ||",
    "GK19padyavlu:1465": "kasyacit ||",
    "GK19padyavlu:1466": "uddhavena rādhāyāṃ hareḥ sandeśaḥ |",
    "GK19padyavlu:1467": "āvirbhāva-dine na yena gaṇito hetus tanīyān api",
    "GK19padyavlu:1468": "kṣīyetāpi na cāparādha-vidhinā natyā nayo vardhate |",
    "GK19padyavlu:1469": "pīyūṣa-prativedinas trijagatī-duḥkha-druhaṃ sāmprataṃ premṇas tasya guroḥ kathaṃ nu karavai vāṅ-niṣṭhatā-lāghavam ||341||",
    "GK19padyavlu:1470": "keṣāṃcit ||",
    "GK19padyavlu:1471": "āstāṃ tāvad vacana-racanā-bhājanatvaṃ vidūre dūre cāstāṃ tava tanu-parīrambha-sambhāvanāpi",
    "GK19padyavlu:1472": "bhūyo bhūyaḥ praṇatibhir idaṃ kiṃ tu yāce vidheyā smāraṃ smāraṃ svajana-gaṇane kvāpi rekhā mamāpi ||342||",
    "GK19padyavlu:1473": "keśava-bhaṭṭācāryāṇām ||",
    "GK19padyavlu:1474": "vṛndāvanaṃ gacchata uddhavasya vākyam |",
    "GK19padyavlu:1475": "iyaṃ sā kālindī kuvalaya-dala-snigdha-madhurā",
    "GK19padyavlu:1476": "madāndha-vyākūja-tarala-jala-raṅku-praṇayinī |",
    "GK19padyavlu:1477": "purā yasyās tīre sarabhasa-satṛṣṇaṃ murabhido gatāḥ prāyo gopī-nidhuvana-vinodena divasāḥ daśarathasya |",
    "GK19padyavlu:1478": "(SKM 5.11.4 śaraṇasya)",
    "GK19padyavlu:1479": "pureyaṃ kāllindī vraja-jana-vadhūnāṃ stana-taṭī-",
    "GK19padyavlu:1480": "tanūrāgair bhinnā cabala-salilābhūd anudinam |",
    "GK19padyavlu:1481": "aho tāsāṃ nityaṃ rudita-galitaiḥ kajjala-jalair",
    "GK19padyavlu:1482": "idānīṃ yāte'smin dviguṇa-mallinābhūn muraripau || 344 ||",
    "GK19padyavlu:1483": "sarvānandasya ||",
    "GK19padyavlu:1484": "idaṃ tat kālindī-pulinam iha kaṃsāsurabhido yaśaḥ śṛṇvad vaktra-skhalita-kavalaṃ gokulam abhūt |",
    "GK19padyavlu:1485": "bhramad-veṇu-kvāṇa-śravaṇa-masṛṇottāra-madhura-",
    "GK19padyavlu:1486": "svarābhir gopībhir diśi diśi samudghūrṇam aniśam ||345 ||",
    "GK19padyavlu:1487": "moṭakasya || (SKM 5.11.5 keśaṭasya)",
    "GK19padyavlu:1488": "tābhyo namo vallava-vallabhābhyo",
    "GK19padyavlu:1489": "yāsāṃ guṇais tair abhicintyamānaiḥ |",
    "GK19padyavlu:1490": "vakṣaḥsthale niḥśvasitaiḥ kaduṣṇair lakṣmīpater mlāyati vaijayantī || 346 || kasyacit ||",
    "GK19padyavlu:1491": "vrajadevīkulaṃ praty uddhava-vākyam |",
    "GK19padyavlu:1492": "viyoginīnām api paddhatiṃ vo na yogino gantum api kṣamante |",
    "GK19padyavlu:1493": "yad dhyeyarūpasya parasya puṃso yūyaṃ gatā dhyeya-padaṃ durāpam ||347||",
    "GK19padyavlu:1494": "kasyacit ||",
    "GK19padyavlu:1495": "uddhave dṛṣṭe sakhīṃ prati rādhā-vākyam |",
    "GK19padyavlu:1496": "kalyāṇaṃ kathayāmi kiṃ sahacari svaireṣu śaśvat purā yasyā nāma samīritaṃ muraripoḥ prāṇeśvaīti tvayā |",
    "GK19padyavlu:1497": "sāhaṃ premabhidābhayāt priyatamaṃ dṛṣṭvāpi dūtaṃ prabhoḥ sandiṣṭāsmi na veti saṃśayavatī pṛcchāmi no kiñcana ||348||",
    "GK19padyavlu:1498": "rāmacandra-dāsasya ||",
    "GK19padyavlu:1499": "śrī-rādhāṃ prati uddhava-vākyam |",
    "GK19padyavlu:1500": "malinaṃ nayanāñjanāmbubhir mukhacandraṃ karabhoru mā kuru |",
    "GK19padyavlu:1501": "karuṇāvaruṇālayo haris tvayi bhūyaḥ karuṇāṃ vidhāsyati ||349||",
    "GK19padyavlu:1502": "ṣaṣṭhī-dāsasya || (UN 12.30)",
    "GK19padyavlu:1503": "uddhavaṃ prati rādhā-sakhī-vākyam |",
    "GK19padyavlu:1504": "hastodare vinihitaikakapolapāler aśrāntalocanajalasnapitānanāyāḥ |",
    "GK19padyavlu:1505": "prasthānamaṅgaladināvadhi mādhavasya nidrālavo'pi kuta eva saroruhākṣyāḥ ||350||",
    "GK19padyavlu:1506": "hariharasya || (BRS 3.5.32)",
    "GK19padyavlu:1507": "rādhā-sakhyā eva kṛṣṇe sandeśaḥ |",
    "GK19padyavlu:1508": "niścandanāni vaṇijām api mandirāṇi niṣpallavāni ca digantara-kānanāni |",
    "GK19padyavlu:1509": "niṣpaṅkajāny api sarit-sarasīkulāni",
    "GK19padyavlu:1510": "jātāni tad-viraha-vedanayā na śāntam ||351 ||",
    "GK19padyavlu:1511": "tasyaiva ||",
    "GK19padyavlu:1512": "prāṇas tvaṃ jagatāṃ harer api purā saṅketa-veṇu-svanān",
    "GK19padyavlu:1513": "ādāya vraja-subhruvām iha bhavān mārgopadeśe guru |",
    "GK19padyavlu:1514": "haṃho mathurā-niṣkuṭānila sakhe sampraty api śrī-pater",
    "GK19padyavlu:1515": "aṅga-sparśa-pavitra-śītila-tanus trātā tvam eko'si naḥ ||352||",
    "GK19padyavlu:1516": "rāmacandra-dāsasya ||",
    "GK19padyavlu:1517": "rādhāsakhyā eva kṛṣṇe sandeśaḥ |",
    "GK19padyavlu:1518": "tvad-deśāgata-mārutena mṛdunā sañjāta-romāñcayā",
    "GK19padyavlu:1519": "tvad-rūpāṅkita-cāru-citra-phalake santarpayantyā dṛśam |",
    "GK19padyavlu:1520": "tvan-nāmāmṛta-sikta-karṇa-puṭayā tvan-mārga-vātāyane",
    "GK19padyavlu:1521": "tanvyā pañcama-gīta-garbhita-girā rātrindivaṃ sthīyate ||353||",
    "GK19padyavlu:1522": "trivikramasya || (Nalacampū 6.23; Smv 44.5)",
    "GK19padyavlu:1523": "aṅge'naṅga-jvara-huta-vahaś cakṣuṣi dhyāna-mudrā",
    "GK19padyavlu:1524": "kaṇḍhe jīvaḥ karakiśalaye dīrgha-śāyī kapolaḥ |",
    "GK19padyavlu:1525": "aṃse veṇī kuca-parisare candanaṃ vāci maunaṃ",
    "GK19padyavlu:1526": "tasyāḥ sarvaṃ sthitam iti na ca tvāṃ vinā kvāpi cetaḥ ||354||",
    "GK19padyavlu:1527": "kṣemendrasya || (Spd 3474; Smv 44.6; Kavikaṇṭhābharaṇa 3.2)",
    "GK19padyavlu:1528": "dṛṣṭe candramasi pralupta-tamasi vyomāṅgana-stheyasi",
    "GK19padyavlu:1529": "sphūrjan-nirmala-tejasi tvayi gate dūraṃ nija-preyasi |",
    "GK19padyavlu:1530": "śvāsaḥ kairava-korakīyati mukhaṃ tasyāḥ sarojīyati",
    "GK19padyavlu:1531": "kṣīrodīyati manmatho dṛgapi ca drāk candrakāntīyati ||355||",
    "GK19padyavlu:1532": "bhīmabhaṭṭasya || (Spd 3480, Smv 44.10; SKM 2.36.1 first two lines",
    "GK19padyavlu:1533": "somewhat different)",
    "GK19padyavlu:1534": "asyās tāpam ahaṃ mukunda kathayāmy eṇīdṛśas te kathaṃ padminyāḥ sarasaṃ dalaṃ vinihitaṃ yasyāḥ satāpe hṛdi |",
    "GK19padyavlu:1535": "ādau śuṣyati saṅkucaty anu tataś cūrṇatvam āpadyate paścān murmuratāṃ dadhad dahati ca śvāsāvadhūtaḥ śikhī ||356||",
    "GK19padyavlu:1536": "śāntikarasya |",
    "GK19padyavlu:1537": "(Smv 44.25; SKM 2.31.1; Srk 553 kasyacit; utpalarāja)",
    "GK19padyavlu:1538": "uddhūyeta tanū-lateti nalinī-patreṇa no bījyate sphoṭaḥ syād iti nāṅgakaṃ malayaja-kṣodāmbhasā sicyate |",
    "GK19padyavlu:1539": "syād asyātibharāt parābhava iti prāyo na vā pallavā-",
    "GK19padyavlu:1540": "ropo vakṣasi tat katha kṛśatanor adhiḥ samādhīyatām || 358 ||",
    "GK19padyavlu:1541": "ānandasya ||",
    "GK19padyavlu:1542": "nivasasi yadi tava hṛdaye sā rādhā vajra-ghaṭite'smin",
    "GK19padyavlu:1543": "tat khalu kuśalaṃ tasyāḥ",
    "GK19padyavlu:1544": "smara-viśikhais tāḍyam ānayoḥ ||359 ||",
    "GK19padyavlu:1545": "kasyacit || (Smv 44.11)",
    "GK19padyavlu:1546": "unmīlanti nakhair lunīhi vahati kṣaumāñcalenāvṛṇu krīḍā-kānanam āviśanti valaya-kvāṇaiḥ samutrāsaya |",
    "GK19padyavlu:1547": "itthaṃ pallava-dakṣiṇānila-kuhū-kaṇṭhīṣu sāṅketika-",
    "GK19padyavlu:1548": "vyāhārāḥ subhaga tvadīya-virahe rādhā-sakhīnāṃ mithaḥ ||360||",
    "GK19padyavlu:1549": "śambhoḥ || (SKM 2.30.4 amaroḥ; Spd 3489 satkavicandrasya; Smv 44.13; SD",
    "GK19padyavlu:1550": "galaty ekā mūrcchā bhavati punar anyā yad anayoḥ kim apy āsīn madhyaṃ subhaga nikhilāyām api niśi |",
    "GK19padyavlu:1551": "likhantyās tatrāsyāḥ kusuma-śara-lekhaṃ tava kṛte samāptiṃ svastīti prathama-pada-bhāgo'pi na gataḥ || 361 ||",
    "GK19padyavlu:1552": "śacīpateḥ || (Spd 3477; Smv 44.20)",
    "GK19padyavlu:1553": "citrāya tvayi cintite tanubhuvā cakre tatajyaṃ dhanur-",
    "GK19padyavlu:1554": "vartiṃ dhartum upāgate'ṅguli-yuge bāṇo guṇe yojitaḥ |",
    "GK19padyavlu:1555": "prārabdhe tava citra-karmaṇi dhanur muktāstra-bhinnā bhṛśaṃ bhittiṃ drag avalambya keśava ciraṃ sā tatra citrāyate ||362||",
    "GK19padyavlu:1556": "bāṇasya || (Smv 44.21 siṃhalapateḥ)",
    "GK19padyavlu:1557": "tvām antaḥsthirabhāvanā-pariṇataṃ matvā puro'vasthitaṃ",
    "GK19padyavlu:1558": "yāvad dorvalayaṃ karoti rabhasād agre samāliṅgitum |",
    "GK19padyavlu:1559": "tāvat taṃ nijam eva deham acirād aliṅgya romāñcitāṃ dṛṣṭvā vṛṣṭijalacchalena ruditaṃ manye payodair api ||363||",
    "GK19padyavlu:1560": "kasyacit || (Smv 44.22)",
    "GK19padyavlu:1561": "acchinnaṃ nayanāmbu bandhuṣu kṛtaṃ tāpaḥ sakhīṣv āhito dainyaṃ nyastam aśeṣataḥ parijane cintā gurubhyo'rpitā |",
    "GK19padyavlu:1562": "adya śvaḥ kila nirvṛtiṃ vrajati sā śvāsaiḥ paraiḥ khidyate visrabdho bhava viprayoga-janitaṃ duḥkhaṃ vibhaktaṃ tayā ||364||",
    "GK19padyavlu:1563": "(Amaru 78/110; Sbhv 1407; Smv 44.20; Spd 3486; SKM 2.32.2; Daśa 4.27)",
    "GK19padyavlu:1564": "athāsyā eva spraṇayerṣyaṃ jalpitam |",
    "GK19padyavlu:1565": "mukha-mādhurya-samṛddhyā",
    "GK19padyavlu:1566": "parahṛdayasya grahītari prasabham |",
    "GK19padyavlu:1567": "kṛṣṇātmani para-puruṣe",
    "GK19padyavlu:1568": "sauhṛdakāmasya kā śarīrāśā ||365||",
    "GK19padyavlu:1569": "jagannātha-senasya |",
    "GK19padyavlu:1570": "atha vrajadevīnāṃ sotprāsaḥ sandeśaḥ |",
    "GK19padyavlu:1571": "vācā tṛtīya-jana-saṅkaṭa-duḥsthayā kiṃ kiṃ vā nimeṣa-virasena vilokitena |",
    "GK19padyavlu:1572": "he nātha nanda-suta gokula-sundarīṇām",
    "GK19padyavlu:1573": "antaścarī sahacarī tvayi bhaktir eva || 366 ||",
    "GK19padyavlu:1574": "kasyacit |",
    "GK19padyavlu:1575": "atha yathārtha-sandeśaḥ |",
    "GK19padyavlu:1576": "muralī-kala-nikvaṇair yā",
    "GK19padyavlu:1577": "guru-lajjā-bharam apy ajīgaṇat |",
    "GK19padyavlu:1578": "virahe tava gopikāḥ kathaṃ samayaṃ tā gamayantu mādhava || 367 ||",
    "GK19padyavlu:1579": "ṣaṣṭhīdāsasya ||",
    "GK19padyavlu:1580": "mathurā-pathika murārer upageyaṃ dvāri vallavī-vacanam |",
    "GK19padyavlu:1581": "punar api yamunā-salile",
    "GK19padyavlu:1582": "kāliya-garalānalo jvalati || 368 ||",
    "GK19padyavlu:1583": "vīrasarasvatyāḥ || (SKM 1.62,5; UN 10.98)",
    "GK19padyavlu:1584": "atha dvāravatīsthasya harer virahaḥ |",
    "GK19padyavlu:1585": "kalindīm anukūla-komala-rayām indīvara-śyāmalāḥ",
    "GK19padyavlu:1586": "śailopāntabhuvaḥ kadamba-kusumair āmodinaḥ kandarāt |",
    "GK19padyavlu:1587": "rādhāṃ ca prathamābhisāra-madhurāṃ jātānutāāḥ smarann astu dvāravatī-patis tribhuvanāmodāya dāmodaraḥ ||369 ||",
    "GK19padyavlu:1588": "śaraṇasya || (SKM 1.61.2)",
    "GK19padyavlu:1589": "kāmaṃ kāmayate na keli-nalinīṃ nāmodate kaumudī-",
    "GK19padyavlu:1590": "nisyandair na samīhate mṛga-dṛśām ālāpa-līlām api |",
    "GK19padyavlu:1591": "sīdann eṣa niśāsu niḥsaha-tanur bhogābhilāṣālasair aṅgais tāmyati cetasi vrajavadhūm ādhāya mugdho hariḥ || 370 ||",
    "GK19padyavlu:1592": "tasyaiva || (SKM 1.61.3)",
    "GK19padyavlu:1593": "ratna-cchāyā-cchurita-jaladhau mandire dvārakāyā rukmiṇyāpi prabala-pulakodbhedam āliṅgitasya",
    "GK19padyavlu:1594": "viśvaṃ pāyān masṛṇa-yamunā-tīra-vānīra-kuñje",
    "GK19padyavlu:1595": "rādhā-kelī-parimala-bhara-dhyāna-mūrcchā murāreḥ ||371||",
    "GK19padyavlu:1596": "umāpatidharasya || (SKM 1.61.1; UN 14.184; Jīva and VCT to BRS 2.4.178)",
    "GK19padyavlu:1597": "nirmagnena mayāmbhasi praṇayataḥ pālī samāliṅgitā kenālīkam idaṃ tavādya kathitaṃ rādhe mudhā tāmyasi |",
    "GK19padyavlu:1598": "ity utsavapna-paramparāsu śayane śrutvā giraṃ śārṅgiṇo rukmiṇyā śithilīkṛtaḥ sakapataṃ kaṇṭha-grahaḥ pātu vaḥ ||372||",
    "GK19padyavlu:1599": "umāpatidharasya || (SKM 1.53.5,kasyacit)",
    "GK19padyavlu:1600": "SKM version:",
    "GK19padyavlu:1601": "nirmagnena mayāmbhasi smara-bhayād ālī samāliṅgitā kenālīkam idaṃ tavādya kathitaṃ rādhe mudhā tāmyasi |",
    "GK19padyavlu:1602": "itthaṃ svapna-paramparāsu śayane śrutvā giraṃ śārṅgiṇaḥ savyājaṃ śithilīkṛtaḥ kamalayā kaṇṭha-grahaḥ pātu vaḥ || kasyacit ||",
    "GK19padyavlu:1603": "atha vṛndāvanādhīśvarī-viraha-gītam |",
    "GK19padyavlu:1604": "yāte dvāravatī-puraṃ muraripau tad-vastra-saṃvyānayā",
    "GK19padyavlu:1605": "kālindī-taṭa-kuñja-vañjula-latām ālāmbya sotkaṇṭhayā |",
    "GK19padyavlu:1606": "udgītaṃ guru-bāṣpa-gadgada-galat-tārasvaraṃ rādhayā yenāntarjalacāribhir jalacarair apy utkam utkūjitam ||373||",
    "GK19padyavlu:1607": "aparājitasya || (SKM 1.58.4 kasyacit; Dhv, Vak 2.59; etc.; UN 14.188)",
    "GK19padyavlu:1608": "atha vrajadevīnāṃ sandeśaḥ |",
    "GK19padyavlu:1609": "pāntha dvāravatīṃ prayāsi yadi he tad devakīnandano vaktavyaḥ smara-mohamantra-vivaśo gopyo'pi nāmojjhitāḥ |",
    "GK19padyavlu:1610": "etāḥ keli-kadamba-dhūli-paṭalair āloka-śūnyā diśaḥ",
    "GK19padyavlu:1611": "kālindī-taṭa-bhūmayo bhavato nāyānti cittāspadam ||374||",
    "GK19padyavlu:1612": "govardhanācāryasya || (SKM 1.62.2; Śṛṅgāra-prakāśa, check Srk)",
    "GK19padyavlu:1613": "te govardhana-kandarāḥ sa yamunā-kacchaḥ sa ceṣṭāraso bhāṇḍīraḥ sa vamaspatiḥ sahacarās te tac ca goṣṭhāṅganam |",
    "GK19padyavlu:1614": "kiṃ dvāravatī-bhujaṅga hṛdayaṃ nāyāti doṣair apīty avyād vo hṛdi duḥsahaṃ vraja-vadhū-sandeśa-śalyaṃ hareḥ ||375 ||",
    "GK19padyavlu:1615": "nīlasya || (SKM 1.62.1)",
    "GK19padyavlu:1616": "kālindyāḥ pulinaṃ pradoṣa-maruto ramyāḥ śaśaṅkāṃśavaḥ santāpaṃ na harantu nāma nitarāṃ kurvanti kasmāt punaḥ |",
    "GK19padyavlu:1617": "sandiṣṭaṃ vraja-yoṣitām iti hareḥ saṃśṛṇvato'ntaḥpure",
    "GK19padyavlu:1618": "niḥśvāsāḥ prasṛtā jayanti ramaṇī-saubhāgya-garva-cchidaḥ ||376||",
    "GK19padyavlu:1619": "pañcatantra-kṛtaḥ || (SKM 1.62.4, UN 15.164)",
    "GK19padyavlu:1620": "mudāmānaṃ prati śrī-dvārakeśvara-vacanam",
    "GK19padyavlu:1621": "mā gā ity apamaṅgalaṃ vraja sakhe snehena śūnyaṃ vacaḥ tiṣṭheti prabhutā yathābhilapitaṃ kurv ity udāsīnatā |",
    "GK19padyavlu:1622": "brūmo hanta mudāma mitra vacanaṃ naivopacārād idaṃ smartavyā vayam ādareṇa bhavatā yāvad bhavad-darśanam",
    "GK19padyavlu:1623": "hareḥ ||",
    "GK19padyavlu:1624": "sva-gṛhādikaṃ dṛṣṭvā tasya vacanam |",
    "GK19padyavlu:1625": "tad-gehaṃ nata-bhitti mandiram idaṃ labdhāvakāśaṃ divaḥ sā dhenur jaratī caranti kariṇām etā ghanābhā ghaṭāḥ |",
    "GK19padyavlu:1626": "sa kṣudro muṣala-dhvaniḥ kalam idaṃ saṅgītakaṃ yoṣitāṃ citraṃ hanta kathaṃ dvijo'yam iyatīṃ bhūmiṃ samāropitaḥ ||378|| kasyacit",
    "GK19padyavlu:1627": "atha kurukṣetre śrī-vṛndāvanādhīśvara-ceṣṭitam",
    "GK19padyavlu:1628": "yenaiva sūcita-navābhyudaya-prasaṅgā",
    "GK19padyavlu:1629": "mīnāhati-sphurita-tāmarasopamena |",
    "GK19padyavlu:1630": "anyan nimīlya nayanaṃ muditaiva rādhā vāmena tena nayanena dadarśa kṛṣṇam || 379 ||",
    "GK19padyavlu:1631": "harasya || (Smv 54.8 utprekṣāvallabhasya)",
    "GK19padyavlu:1632": "ānandodgata-bāṣpa-pūra-pihitaṃ cakṣuḥ kṣamaṃ nekṣituṃ",
    "GK19padyavlu:1633": "bāhū sīdata eva kampa-vidhurau śaktau na kaṇṭha-grahe |",
    "GK19padyavlu:1634": "vāṇī sambhram-gadgadākṣara-padā saṃkṣobha-lolaṃ manaḥ satyaṃ vallabha-saṅgamo'pi sucirāj jāto viyogāyate ||380||",
    "GK19padyavlu:1635": "śubhrasya || (SKM 2.132.1 kasyacit; Sbhv 2065 śrī-ḍāmarasya; Smv 54.10",
    "GK19padyavlu:1636": "kasyāpi)",
    "GK19padyavlu:1637": "atha rahasy anunayantaṃ kṛṣṇaṃ prati |",
    "GK19padyavlu:1638": "kiṃ pādānte luṭhasi vimanāḥ svāmino hi svatantrāḥ kañcit kālaṃ kvacid abhiratas tatra kas te'parādhaḥ |",
    "GK19padyavlu:1639": "āgaskāriṇy aham iha yayā jīvitaṃ tad-viyoge",
    "GK19padyavlu:1640": "bhartṛ-prāṇāḥ striya iti nanu tvaṃ mamaivānuneyaḥ ||381||",
    "GK19padyavlu:1641": "kasyacit || (SKM 2.47.1 bhāvadevyāḥ; Srk 643 vākkūṭasya; Smv 57.14)",
    "GK19padyavlu:1642": "yaḥ kaumāra-haraḥ sa eva hi varas tā eva caitra-kṣapās",
    "GK19padyavlu:1643": "te conmīlita-mālatī-surabhayaḥ prauéhāḥ kadambānilāḥ sā caivāsmi tathāpi tatra surata-vyāpāra-līlā-vidhau",
    "GK19padyavlu:1644": "revā-rodhasi vetasī-taru-tale cetaḥ samutkaṇṃhate ||382||",
    "GK19padyavlu:1645": "kasyacit (SKM 2.12.3; Spd 3768; Smv 87.9; SD 1.2, CC 2.1.58, 2.13.121,",
    "GK19padyavlu:1646": "priyaḥ so'yaṃ kṛṣṇaḥ sahacari kurukṣetra-militas",
    "GK19padyavlu:1647": "tathāhaṃ sā rādhā tad idam ubhayoḥ saṅgama-sukham |",
    "GK19padyavlu:1648": "tathāpy antaḥ-khelan-madhura-muralī-pañcama-juṣe",
    "GK19padyavlu:1649": "mano me kālindī-pulina-vipināya spṛhayati ||383||",
    "GK19padyavlu:1650": "samāhartuḥ || (Caitanya-caritāmṛta, 2.1.76)",
    "GK19padyavlu:1651": "samāptau maṅgalācaraṇam |",
    "GK19padyavlu:1652": "mugdhe muñca viṣādam atra balabhit kampo gurus tyajyatāṃ sad-bhāvaṃ bhaja puṇḍarīka-nayane mānyān imān mānaya |",
    "GK19padyavlu:1653": "lakṣmīṃ śikṣayataḥ svayaṃvara-vidhau dhanvantarer vākchalād ity anya-pratiṣedham ātmani vidhiṃ śṛṇvan hariḥ pātu vaḥ ||384||",
    "GK19padyavlu:1654": "kasyacit || (Sbhv 84 dākṣiṇātyasya kasyāpi, SKM 1.67.5 puṇḍarīkasya)",
    "GK19padyavlu:1655": "yaduvaṃśāvataṃsāya",
    "GK19padyavlu:1656": "vṛndāvana-vihāriṇe |",
    "GK19padyavlu:1657": "saṃsāra-sāgarottāra-",
    "GK19padyavlu:1658": "tāraye haraye namaḥ || 385 ||",
    "GK19padyavlu:1659": "avilamba-sarasvatyāḥ ||",
    "GK19padyavlu:1660": "bhrāmyad-bhāsvara-mandarādri-śikhara-vyāghaṭṭanād visphurat keyūrāḥ puruhūta-kuñjara-kara-prāg-bhāra-saṃvardhinaḥ",
    "GK19padyavlu:1661": "daityendra-pramadā-kapola-vilasat-patrāṅkura-cchedino",
    "GK19padyavlu:1662": "dor-daṇḍāḥ kalil-kāla-kalmaṣa-muṣaḥ kaṃsa-dviṣo pātu vaḥ ||386||",
    "GK19padyavlu:1663": "yogeśvarasya|| (SKM 1.59.1 kasyacit)",
    "GK19padyavlu:1664": "jayadeva-bilvamaṅgala-mukhaiḥ",
    "GK19padyavlu:1665": "kṛtā ye'tra santi sandarbhāḥ |",
    "GK19padyavlu:1666": "teṣāṃ padyāni vinā samāhṛtānītarāṇy atra ||387||",
    "GK19padyavlu:1667": "lasad-ujjvala-rasastamanā",
    "GK19padyavlu:1668": "gokula-kula-pālikālinī-valitaḥ |",
    "GK19padyavlu:1669": "yad abhīpsitam abhidadyāt",
    "GK19padyavlu:1670": "taruṇa-tamāla-kalpa-pādapaḥ ko'pi ||388||",
    "GK19padyavlu:1671": "iti śrī-mad-rūpa-gosvāmi-samāhṛtā padyāvalī samāptā |",
    "GK19padyavlu:1672": "Extra verses:",
    "GK19padyavlu:1673": "kṛtaṃ na sukṛtaṃ mayā kṛtam aho mahā-duṣkṛtaṃ",
    "GK19padyavlu:1674": "kṛtānta-nagare gatir bhavatu me tatra kīdṛśī |",
    "GK19padyavlu:1675": "na bho na dinabhoga-dig-bhramaṇam asmāt paraṃ punas",
    "GK19padyavlu:1676": "tathā kuru yathā taṭe tava ghaṭeta vāso mama ||",
    "GK19padyavlu:1677": "rādhādhara-sudhādhāra-",
    "GK19padyavlu:1678": "dharāyādya-rasa-śriye",
    "GK19padyavlu:1679": "gopāla-pura-rājñāya",
    "GK19padyavlu:1680": "namaḥ pītāmbarāya te ||"
}