{
  "S04bsu006_u:0": "Ajitasenavyākaraṇam",
  "S04bsu006_u:1": "// om namaḥ sarvajñāya //",
  "S04bsu006_u:2": "evaṃ mayā śrutamekasmin samaye bhagavān śrāvastyāṃ viharati sma jetavane anāthapiṇḍadasyārāme mahātā bhikṣusaṅghena sārdhamardhatrayodaśabhirbhikṣusahasraiḥ /",
  "S04bsu006_u:3_0": "tadyathā āyuṣmatā cājñātakauṇḍinyena āyuṣmatā ca mahānāmnā āyuṣmatā ca revatena āyuṣmatā",
  "S04bsu006_u:3_1": "ca vakkulena āyuṣmatā ca śāriputreṇa āyuṣmatā ca pūrṇena maitrāyaṇīputreṇa ca śrāvakaniyutaiḥ /",
  "S04bsu006_u:4": "te sarve yena bhagavān yena ca jetavanaṃ vihāraṃ tenopasaṅkrāntā bhagavataḥ pādau śirasābhivandya bhagavataḥ puratastasthurdvātriṃśatā bodhisattvasahasraiḥ /",
  "S04bsu006_u:5_0": "tadyathā sahacittotpādadharmacakrapravartanena ca bodhisattvena mahāsattvena anikṣiptadhureṇa",
  "S04bsu006_u:5_1": "ca bodhisattvena mahāsattvena maitreyeṇa ca bodhisattvena mahāsattvena avalokiteśvareṇa",
  "S04bsu006_u:5_2": "ca bodhisattvena mahāsattvena mahāsthāmaprāptena ca bodhisattvena mahāsattvena /",
  "S04bsu006_u:6": "evampramukhairdātriṃśatā bodhisattvasahasraiḥ /",
  "S04bsu006_u:7": "te sarve yena bhagavān yena ca jetavanaṃ vihāraṃ tenopasaṅkrāntā bhagavataḥ pādau śirasābhivandya bhagavataḥ puratastasthuḥ /",
  "S04bsu006_u:8": "atha khalu bhagavān pūrvāhṇakālasamaye nivāsya pātracīvaramātraḥ śrāvastīṃ mahānagarīṃ piṇḍāya prāviśat /",
  "S04bsu006_u:9": "atha bhagavānāyuṣmantamānandamāmantrayate [Asv_104] sma /",
  "S04bsu006_u:10": "gacchānanda pātraṃ cakrikaṃ śikyamānaya /",
  "S04bsu006_u:11": "athāyuṣmānānando bhagavataḥ śrutamātreṇa pātraṃ cakrikaṃ śikyaṃ bhagavate upanāmayāmāsa /",
  "S04bsu006_u:12": "athāyuṣmānānando bhagavataḥ kṛtāñjalipuṭo bhagavantaṃ gāthābhiradhyabhāṣata /",
  "S04bsu006_u:13": "yadā tvaṃ praviśasi piṇḍapātika vimocaye tvaṃ bahavaṃ hi prāṇinām /",
  "S04bsu006_u:14": "uttāraye tvaṃ bahavaṃ hi sattvā narakabhayājjātijarāmahābhayā //",
  "S04bsu006_u:15": "saṃsāraduḥkhakalilā mahābhayādvimocaye tvaṃ nara lokanāyaka /",
  "S04bsu006_u:16": "mahānubhāvo varadakṣiṇīyo vimocayitvā punaraṃ hi āgamī //",
  "S04bsu006_u:17": "athāyuṣmānānando bhagavata imā gāthā bhāṣitvā tūṣṇīṃ sthito 'bhūt /",
  "S04bsu006_u:18": "atha bhagavān śrāvastyāṃ mahānagaryāṃ nātidūre sthito 'bhūt /",
  "S04bsu006_u:19": "atha te sarve gavākṣatoraṇaniryūhakā hiraṇyamayāḥ sphaṭikamayā rūpyamayāḥ prādurabhūvan /",
  "S04bsu006_u:20": "tathā śrāvastyāṃ mahānagaryāṃ mahāntaṃ janakāyaṃ saṃsthito 'bhūvan /",
  "S04bsu006_u:21": "atha sa janakāyaḥ saṃśayajāto babhūva ko hetuḥ kaḥ pratyayaḥ nagarasya śubhanimittaṃ prādurabhūt /",
  "S04bsu006_u:22": "mā cedaṃ nagaraṃ bhasmapralayaṃ syāt /",
  "S04bsu006_u:23": "atha tatra janakāye anekavarṣaśatasahasrakoṭīko [Asv_105] vṛddhamahallakaḥ puruṣaḥ saṃsthito 'bhūt /",
  "S04bsu006_u:24": "atha sa puruṣastaṃ janakāyaṃ samāśvāsayannevamāha /",
  "S04bsu006_u:25": "mā bhaiṣurbhoḥ kulaputrāḥ /",
  "S04bsu006_u:26": "asminneva pṛthivīpradeśe jetavanaṃ nāma vihāraḥ /",
  "S04bsu006_u:27": "tatra śākyamunirnāma tathāgato 'rhan samyaksambuddho vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān /",
  "S04bsu006_u:28": "so 'yaṃ śrāvastīṃ mahānagarīṃ piṇḍāya prāviśat /",
  "S04bsu006_u:29": "tasyāgamanakālasamaye idaṃ śubhanimittamabhūt /",
  "S04bsu006_u:30": "atha sa janakāyastaṃ jīrṇakaṃ puruṣaṃ kṛtāñjalirevamāha /",
  "S04bsu006_u:31": "yattasya bhagavatastathāgatasyārhataḥ samyaksambuddhasya guṇavarṇasamudīraṇasamaye idaṃ śubhanimittamabhūt /",
  "S04bsu006_u:32": "dṛṣṭamātrasya tasya tathāgatasyārhataḥ samyaksambuddhasya kīdṛśaḥ puṇyābhisaṃskāro bhaviṣyati /",
  "S04bsu006_u:33": "atha sa jīrṇakapuruṣastaṃ janakāyaṃ bhagavato guṇavarṇasamudīraṇatayā gāthābhiradhyabhāṣata /",
  "S04bsu006_u:34": "yo lokanāthasya hi nāmu yaḥ śruṇe saṃsāraduḥkhā vinimuktu so naro /",
  "S04bsu006_u:35": "āpāyagāmī na kadāci bheṣyate svargaṃ ca so yāsyati śīghramevam //",
  "S04bsu006_u:36": "yo lokanāthasya hi nāmu yaḥ śruṇe dṛḍhapratijño bahukalpakoṭibhiḥ /",
  "S04bsu006_u:37": "mahānubhāvo sugato mahātmanaḥ kalpānakoṭīnayutānacintiyān // [Asv_106]",
  "S04bsu006_u:38": "so bodhisattvo sthita gaṅgavālukān kadāci so gacchati durgatī bhayam /",
  "S04bsu006_u:39": "yo lokanāthasya hi nāmu yaḥ śruṇe āpāyagāmī na kadāci bheṣyate //",
  "S04bsu006_u:40": "kalpānakoṭīnayutānacintiyā rājā sa bhotī sada cakravartī /",
  "S04bsu006_u:41": "yo lokanāthasya hi nāmu dhārayet //",
  "S04bsu006_u:42": "yat kiñci pūrvaṃ sada pāpu yat kṛtaṃ sarvaṃ kṣayaṃ yāsyati śīghrametat /",
  "S04bsu006_u:43": "śakropi devendramahānubhāvo kalpānakoṭīnayutānacintiyā //",
  "S04bsu006_u:44": "sukhāvatīṃ gacchati buddhakṣetraṃ paryaṅkabaddho sa ca bodhisattvo /",
  "S04bsu006_u:45": "brahmasvaro susvaru mañjughoṣa bhavanti varṣānasahasrakoṭibhiḥ //",
  "S04bsu006_u:46": "apāyagāmī na kadāci bheṣyate yo lokanāthasya hi nāmu dhārayet /",
  "S04bsu006_u:47": "atha sa jīrṇakaḥ purūṣo janakāyaṃ bhagavato guṇavarṇamudīrayitvā tūṣṇīṃ sthito 'bhūt /",
  "S04bsu006_u:48": "atha bhagavān pūrveṇa nagaradvāreṇa śrāvastīṃ mahānagarīṃ praviṣṭo 'bhut /",
  "S04bsu006_u:49": "tatra ca nagaradvāre dvādaśakoṭyaḥ padmānāṃ prādurabhūvan /",
  "S04bsu006_u:50": "teṣu ca padmeṣu dvādaśakoṭyo bodhisattvānāṃ paryaṅkaniṣaṇṇāḥ [Asv_107] prādurabhūvan prāñjalayaḥ /",
  "S04bsu006_u:51_0": "atha bhagavataḥ praviṣṭamātreṇa śrāvastyāṃ mahānagaryāṃ navanavatikoṭīniyutaśatasahasrāṇi",
  "S04bsu006_u:51_1": "sattvānāṃ sukhāvatyāṃ lokadhātau pratiṣṭhāpitāni caturaśītisattvakoṭīniyutaśatasahasrāṇyābhiratyā",
  "S04bsu006_u:51_2": "lokadhātorakṣobhyatathāgatasya buddhakṣetre pratiṣṭhāpitāni /",
  "S04bsu006_u:52": "atha bhagavān ānandena saha nagaravalambikāyā dārikāya gṛhe samāgato 'bhūta /",
  "S04bsu006_u:53": "atha bhagavān nagaravalambikāyā dārikāyā gṛhe cakrikaṃ kaṭakaṭāpayāmāsa /",
  "S04bsu006_u:54": "atha sā dārikā taṃ cakrīśabdaṃ śrutvā saṃśayajātābhūt /",
  "S04bsu006_u:55": "ko hetuḥ kaḥ pratyayaḥ /",
  "S04bsu006_u:56": "mama gṛhe na kadācit piṇḍapātika āgato 'bhūt /",
  "S04bsu006_u:57": "atha sa nagaravalambikā dārikā śūnyākāragṛhe niṣaṇṇā aśrukaṇṭhī rudantī paridevantī sthitābhūt tīkṣṇadhāramasiṃ gaveṣantī paridevantī rudantī sthitābhūt /",
  "S04bsu006_u:58": "atha sā dārikā śūnyākāragṛhe niṣaṇṇā paridevantī aśrukaṇṭhī rudantī gāthābhiradhyabhāṣata /",
  "S04bsu006_u:59": "aho bata duḥkhu daridrake gṛhe varaṃ mama maraṇu na cāpi jīvitam /",
  "S04bsu006_u:60": "kiṃ cāpi me kāryuṣu jīvitena yadyaivāhaṃ duḥkhu śarīra pīḍitam //",
  "S04bsu006_u:61": "kana.......................hyatrāṇaṃ bhavate parāyaṇam /",
  "S04bsu006_u:62": "anāthabhūtā ahamadyameva yadyaivāhaṃ jāta daridrake gṛhe // [Asv_108]",
  "S04bsu006_u:63": "atha sa nagaravalambikā dārikā śūnyākāragṛhe niṣaṇṇā imā gāthā bhāṣitvā tūṣṇīṃ sthitābhūt /",
  "S04bsu006_u:64": "atha śuddhavāsakāyiko devaputro 'ntarīkṣagataḥ sthitaścintayati sma /",
  "S04bsu006_u:65": "paśyeccedimāṃ bhagavān /",
  "S04bsu006_u:66": "anekaduṣkarakoṭiniyutaśatasahasracīrṇacaritaḥ sa śākyamunistathāgato nagaravalambikāyā dārikāyā gṛhe sthito 'bhūt /",
  "S04bsu006_u:67_0": "atha śuddhavāsakāyiko devaputraḥ śatasahasramūlyaṃ muktāhāraṃ gṛhītvā śatarasabhojanapiṭakaṃ",
  "S04bsu006_u:67_1": "gṛhītvā kāśikāni vastrāṇi gṛhītvā yena nagaravalambikāyā dārikāyā gṛhaṃ tenopasaṅkrānto 'bhūt /",
  "S04bsu006_u:68": "atha śuddhavāsakāyiko devaputro nagaravalambikāṃ dārikāmevamāha /",
  "S04bsu006_u:69": "prāvara dārike imāni kāśikāni vastrāṇi imānyanekaśatasahasramūlyānyābharaṇāni /",
  "S04bsu006_u:70": "prāvṛtya cedaṃ śatasahasramūlyaṃ muktāhāraṃ gṛhītvā imaṃ śatarasabhojanapiṭakaṃ gṛhītvā bhagavantamupanāmaya /",
  "S04bsu006_u:71": "atha sā dārikā tāni kāśikāni vastrāṇi prāvṛtya śatasahasramūlyaṃ muktāhāraṃ gṛhītvā taṃ śatarasabhojanapiṭakaṃ gṛhītvā yena bhagavāṃstenopasaṅkrāntā /",
  "S04bsu006_u:72": "upasaṅkramya bhagavantamupanāmayati sma /",
  "S04bsu006_u:73": "atha bhagavān tāṃ nagaravalambikāmevamāha /",
  "S04bsu006_u:74": "pariṇāmaya tvaṃ dārike yathā pariṇāmitaṃ vipaśyiśikhiviśvabhūkkakutasundakanakamunikāśyapaprabhṛtibhiḥ sadbhistathāgatairarhadbhiḥ samyaksambuddhaiḥ /",
  "S04bsu006_u:75": "anto bhaviṣyati strībhāvādanto bhaviṣyati daridragṛhāt /",
  "S04bsu006_u:76": "atha sā dārikā taṃ piṇḍapātaṃ pariṇāmayitvā [Asv_109] bhagavantamupanāmayāmāsa /",
  "S04bsu006_u:77": "anena piṇḍapātakuśalamūlena mā kaśmiṃścid daridragṛhe upapadyeya /",
  "S04bsu006_u:78": "atha sā nagaravalambikā dārikā taṃ piṇḍapātaṃ pariṇāmayitvā bhagavate dattvā svagṛhagamanamārabdhā /",
  "S04bsu006_u:79": "atha bhagavān tāṃ nagaravalambikāṃ dārikāmevamāha /",
  "S04bsu006_u:80": "pratinivartasva dārike /",
  "S04bsu006_u:81": "pūrvejātinidānaṃ samanusmarāmi /",
  "S04bsu006_u:82": "tadahaṃ parikīrtayiṣyāmi /",
  "S04bsu006_u:83": "atha sā dārikā pratinivṛtya sarvāṅgapraṇipātena bhagavantaṃ prapatitā /",
  "S04bsu006_u:84": "atha sā nagaravalambikā dārikā bhagavantaṃ gāthābhiradhyabhāṣata /",
  "S04bsu006_u:85": "avaśyaṃ me pūrvakṛtena karmaṇā yenāhaṃ jāta daridrake gṛhe /",
  "S04bsu006_u:86": "karohi kāruṇya mamaṃ hi duḥkhita vinivartayasva narakā hi pālān //",
  "S04bsu006_u:87": "karohi kāruṇya mama duḥkhitāyā istribhāvā upapannu nāyaka /",
  "S04bsu006_u:88": "tvaṃ lokanātha jaravyādhiśoka vimocaye maṃ mama duḥkhitāyāḥ //",
  "S04bsu006_u:89": "trāṇaṃ bhavāhī śaraṇaṃ parāyaṇaṃ vimocayāhī mama duḥkhitāyāḥ /",
  "S04bsu006_u:90": "kṛtaṃ hi nātha praṇidhiṃ tvayā hi ye keci sattvā iha jambudvīpe // [Asv_110]",
  "S04bsu006_u:91": "tiṣṭhanti ye vai daśasu diśāsu sattvā hi sarve sukhitā kariṣye /",
  "S04bsu006_u:92": "sarve ca haṃ mocayi duḥkhasāgarāt trāṇaṃ bhavāhī śaraṇaṃ parāyaṇam //",
  "S04bsu006_u:93": "tvayaṃ hi nātha mayi mocayī jagat avaśyaṃ me pūrvakṛtena karmaṇā /",
  "S04bsu006_u:94": "yenāhaṃ jātu daridrake gṛhe trāṇaṃ bhavāhī mama duḥkhitāyāḥ //",
  "S04bsu006_u:95": "bhavaṃ tu nātha jaravyādhimocakaṃ trāṇaṃ bhavāhī guṇa sañcitāgra /",
  "S04bsu006_u:96": "na cā kariṣye punareva pāpaṃ yadvedayāmī imi vedanāni //",
  "S04bsu006_u:97": "kṛpaṃ jani...............magra sattvā trāṇaṃ bhavāhī śaraṇaṃ parāyaṇam /",
  "S04bsu006_u:98": "ye keci sattvā iha jambudvīpe nāmaṃ ca vai dhāraya paśca kāle //",
  "S04bsu006_u:99": "parinirvṛtasya tata paścakāle bhaviṣyati śāsanavipralopam /",
  "S04bsu006_u:100": "yatakiñci pāpaṃ tadapūrva yat kṛtaṃ sarvaṃ kṣayaṃ yāsyati śīghrametat //",
  "S04bsu006_u:101": "atha sā nagaravalambikā dārikā bhagavantaṃ gāthā bhāṣitvā punarapi gṛhagamanamārabdhā /",
  "S04bsu006_u:102": "atha bhagavān tāṃ nagaravalambikāṃ [Asv_111] dārikāṃ kalaviṅkarutasvaranirghoṣeṇaivamāha /",
  "S04bsu006_u:103": "pratinivartasva dārike pūrvajātinidānaṃ samanusmarāmi tadahaṃ parikīrtayiṣyāmi /",
  "S04bsu006_u:104": "atha sā dārikā pratinivṛtyaivamāha /",
  "S04bsu006_u:105": "parikīrtaya lokavināyakādya yadyat kṛtaṃ pāpa sadā sudāruṇam /",
  "S04bsu006_u:106": "avaśya me pāpu kṛtaṃ sudāruṇaṃ yenāhaṃ jātu daridrake gṛhe //",
  "S04bsu006_u:107": "tvaṃ sārthavāhu iha sarvaloke vimocaye mam iha istribhāvā /",
  "S04bsu006_u:108": "trāṇaṃ bhavāhī śaraṇaṃ parāyaṇaṃ kṛtajñahaṃ nitya bhavāmi nāyake //",
  "S04bsu006_u:109": "saṃśrāvaye mam imu dharmanetrī nāsau kadācittajate apāyam /",
  "S04bsu006_u:110": "saṃśodhayī karma yathākṛtaṃ mayā trāṇaṃ bhavāhī śaraṇaṃ parāyaṇam //",
  "S04bsu006_u:111": "asaṅgajñānī varalokanāyaka vandāmi nātha śaraṇaṃ kṛtāñjalī //",
  "S04bsu006_u:112": "atha bhagavān tāṃ dārikāmevamāha /",
  "S04bsu006_u:113_0": "bhūtapūrvo dārike atīte 'dhvani asaṅkhyeyaiḥ kalpai ratnaśikhī nāma tathāgato 'rhan",
  "S04bsu006_u:113_1": "samyaksambuddho vidyācaraṇasampannaḥ sugato lokavidanuttaraḥ puruṣadamyasārathiḥ",
  "S04bsu006_u:113_2": "śāstā devānāṃ ca manuṣyāṇāṃ ca buddho bhagavān /",
  "S04bsu006_u:114": "tena [Asv_112] khalu punaḥ samayena padmāvatī nāma rājadhānyabhūt /",
  "S04bsu006_u:115": "tena khalu punaḥ samayena padmāvatyāṃ rājadhānyāṃ padmaprabho nāma gṛhapatirabhūt /",
  "S04bsu006_u:116": "tasya padmaprabhasya gṛhapatestvaṃ duhitā 'bhūḥ /",
  "S04bsu006_u:117": "tena khalu punaḥ samayena grāmanagaranigamajanapadeṣu piṇḍapātiko bhikṣuḥ piṇḍapātāyāvatarati /",
  "S04bsu006_u:118": "yadā tvadgṛhamāgato 'bhūta tadā tvaṃ dārike piṇḍapātaṃ gṛhītvā gṛhānniṣkrāntā punareva praviṣṭā 'bhūḥ /",
  "S04bsu006_u:119": "na cāhaṃ muṇḍitaśiraso 'dhanyasya piṇḍapātaṃ dāsyāmi /",
  "S04bsu006_u:120": "tena karmopacayena tvayā dārike dvādaśakalpasahasrāṇi punaḥ punardaridragṛhe duḥkhānyanubhūtāni /",
  "S04bsu006_u:121": "ekena tvayā dārike kuśalamūlena bodhivyākaraṇaṃ pratilapsyase /",
  "S04bsu006_u:122_0": "yattvayā tasya bhikṣo rūpaliṅgasaṃsthā na dṛṣṭā bhaviṣyasi tvaṃ dārike anāgate 'dhvani",
  "S04bsu006_u:122_1": "acintyairaparimāṇaiḥ kalpairnagaradhvajo nāma tathāgato 'rhan samyaksambuddho vidyācaraṇasampannaḥ",
  "S04bsu006_u:122_2": "sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān loke /",
  "S04bsu006_u:123": "atha sā dārikā bhagavantaṃ triḥ pradakṣiṇaṃ kṛtvaivamāha /",
  "S04bsu006_u:124": "kīdṛśaṃ bhagavan mama buddhakṣetraṃ bhaviṣyati yatraivāhaṃ buddho bhaviṣyāmi /",
  "S04bsu006_u:125": "bhagavānāha /",
  "S04bsu006_u:126": "aparimitaguṇasañcayā nāma sā buddhakṣetraṃ bhaviṣyati /",
  "S04bsu006_u:127": "yādṛaśī ca sā sukhāvatī lokadhātuḥ tādṛśaṃ tadbuddhakṣetraṃ bhaviṣyati /",
  "S04bsu006_u:128": "paryaṅkaniṣaṇṇā āryopapādukā bodhisattvā bhaviṣyanti /",
  "S04bsu006_u:129": "īdṛśaṃ tadbuddhakṣetram / [Asv_113]",
  "S04bsu006_u:130": "atha ca sā dārikā tuṣṭā udagrā āttamanāḥ pramuditā prītisaumanasyajātā svagṛhagamanamārabdhā /",
  "S04bsu006_u:131": "atha bhagavāṃstāṃ dārikāmevamāha /",
  "S04bsu006_u:132": "tvaṃ dārike saptame divase kālaṃ kariṣyasi /",
  "S04bsu006_u:133": "kālaṃ kṛtvā /",
  "S04bsu006_u:134": "pūrvasyāndiśi magadhaviṣaye rājā ajitaseno nāma /",
  "S04bsu006_u:135": "tasya rājño 'jitasenasya antaḥpurasahasramasti /",
  "S04bsu006_u:136": "tasya khalu punā rājño 'jitasenasya putro janiṣyase /",
  "S04bsu006_u:137": "eṣa eva tava paścimo garbhavāso bhaviṣyati /",
  "S04bsu006_u:138": "atha bhagavān paścimakena nagaradvāreṇa śrāvastyā mahānagaryā niṣkrānto yena jetavanaṃ vihārastenopasaṅkrāntaḥ /",
  "S04bsu006_u:139": "athāyuṣmānānando bhagavantaṃ dūrata evāgacchantaṃ dṛṣṭvā pādau śirasābhivandya triḥ pradakṣiṇīkṛtya bhagavantaṃ gāthābhiradhyabhāṣata /",
  "S04bsu006_u:140": "suvarṇavarṇaṃ varalakṣaṇārcitaṃ dvāviṃśatilakṣaṇarūpadhāriṇam /",
  "S04bsu006_u:141": "yadā tvayā āgatu piṇḍapātikā vimocayitvā iha sarvasattvā //",
  "S04bsu006_u:142": "sukhena saṃsthāpayi sarvasattvā maitrībalaṃ sarvajagattvayā kṛtam /",
  "S04bsu006_u:143": "sa piṇḍapātaṃ varamāṇḍanāyaka vimocitaste jagatī bhayā ca //",
  "S04bsu006_u:144": "ye bodhisattvā iha jambudvīpe sarve ca mārgaṃ tava darśayanti /",
  "S04bsu006_u:145": "[Asv_114] parinirvṛtasya sada paścakāle dhāretu sūtram imu buddhavarṇitam //",
  "S04bsu006_u:146": "parinirvṛtasya tava paścakāle bhaviṣyati śāsanavipralopam /",
  "S04bsu006_u:147": "imaṃ nayaṃ dhārayi sūtraratnam //",
  "S04bsu006_u:148": "athāyuṣmānānanda imā gāthā bhāṣitvā bhagavantaṃ triḥ pradakṣiṇīkṛtya bhagavataḥ puratastasthau /",
  "S04bsu006_u:149": "atha bhagavānāyuṣmantamānandamāmantrayate sma /",
  "S04bsu006_u:150": "gacchānanda gaṇḍīmākoṭaya /",
  "S04bsu006_u:151": "te śrāvakāḥ paribhokṣyanti piṇḍapātam /",
  "S04bsu006_u:152": "athāyuṣmānānando bhagavantamāmantrayate sma /",
  "S04bsu006_u:153": "kīdṛśaṃ bhagavan gaṇḍīśabdasya kuśalamūlaṃ bhaviṣyati /",
  "S04bsu006_u:154": "bhagavānāha /",
  "S04bsu006_u:155": "śṛṇu ānanda gaṇḍīśabdasya kuśalamūlaṃ parikīrtayāmi /",
  "S04bsu006_u:156": "ye kecidānanda gaṇḍīśabdaṃ śroṣyanti teṣāṃ pañcānantaryāṇi kṛtyāni parikṣayaṃ yāsyanti /",
  "S04bsu006_u:157": "avaivartikāste bhaviṣyanti kṣipraṃ cānuttarāṃ samyaksambodhimabhisambhotsyante /",
  "S04bsu006_u:158": "ānanda āha /",
  "S04bsu006_u:159": "kīdṛśaṃ bhagavaṃstaiḥ sattvaiḥ kuśalamūlamavaropim /",
  "S04bsu006_u:160": "bhagavānāha /",
  "S04bsu006_u:161_0": "śṛṇu ānanda ye sattvāḥ paścime kāle paścime samaye mama parinirvṛtasya saddharmavipralope",
  "S04bsu006_u:161_1": "vartamāne saddharmasyāntardhānakālasamaye grāmanagaranigamajanapadarāṣṭrarājadhānīṣu",
  "S04bsu006_u:161_2": "ye sattvā vā araṇyāyatane gaṇḍayākoṭanaśabdaṃ śroṣyanti namo buddhāyeti kariṣyanti",
  "S04bsu006_u:161_3": "teṣāṃ pañcānantaryāṇi karmāṇi parikṣayaṃ [Asv_115] yāsyanti /",
  "S04bsu006_u:162": "īdṛśānyānanda gaṇḍīśabdasya kuśalamūlāni /",
  "S04bsu006_u:163": "athāyuṣmānānandaḥ śāntapraśāntena gaṇḍīmākoṭayate sma /",
  "S04bsu006_u:164": "atha tena gaṇḍīśabdena sarve te mahāśrāvakāḥ sannipatitā abhūvan /",
  "S04bsu006_u:165": "yathā yathā āsane niṣaṇṇāḥ piṇḍapātaṃ paribhuñjante sma /",
  "S04bsu006_u:166": "atha tatraiva śrāvakamadhye nandimitro nāma mahāśrāvakaḥ sannipatito 'bhūt sanniṣaṇṇaḥ /",
  "S04bsu006_u:167": "atha bhagavānāyuṣmantaṃ nandimitraṃ mahāśrāvakamāmantrayate sma /",
  "S04bsu006_u:168": "gaccha tvaṃ nandimitra mahāśrāvaka pūrvasyāndiśi magadhaviṣaye rājño 'jitasenasya kalyāṇamitraparicaryāṃ kuru /",
  "S04bsu006_u:169": "atha nandimitro mahāśrāvako bhagavantamevamāha /",
  "S04bsu006_u:170": "na bhagavan śakṣyāmastaṃ pṛthivīpradeśaṃ gantum /",
  "S04bsu006_u:171": "durāsadāste sattvāḥ /",
  "S04bsu006_u:172": "te māṃ jīvitādvyavaropayiṣyanti /",
  "S04bsu006_u:173": "atha bhagavānāyuṣmantaṃ taṃ nandimitraṃ mahāśrāvakamevamāha /",
  "S04bsu006_u:174": "na te sattvāste śakṣyante bālāgramapi kampayituṃ prāgeva jīvitādvyavaropayitum /",
  "S04bsu006_u:175": "atha nandimitro mahāśrāvakaḥ pratyūṣakālasamaye suvarṇavarṇaṃ vastraṃ prāvṛtya yena pūrvasyāndiśi magadhaviṣaye rājño 'jitasenasya rājadhānī tenānukrānto 'bhut /",
  "S04bsu006_u:176": "atha rājā ajitasenastaṃ nandimitraṃ mahāśrāvakaṃ dṛṣṭvā tuṣṭa udagra āttamanāḥ pramuditaḥ prītisaumanasyajāto 'bhūt /",
  "S04bsu006_u:177": "atha rājñājitasenena amātyaḥ preṣito 'bhūt /",
  "S04bsu006_u:178": "gacchainaṃ bhikṣumānaya /",
  "S04bsu006_u:179": "tadā so 'mātyo yena nandimitro mahāśrāvakastenopasaṅkrāntaḥ [Asv_116] /",
  "S04bsu006_u:180": "atha so 'mātyo nandimitraṃ mahāśrāvakamevamāha /",
  "S04bsu006_u:181": "āgaccha mahāśrāvaka bhikṣo rājā te ājñāpayati /",
  "S04bsu006_u:182": "atha nandimitro mahāśrāvako 'mātyamevamāha /",
  "S04bsu006_u:183": "mama rājñā kiṃ kāryaṃ mama rājā kiṃ kariṣyati /",
  "S04bsu006_u:184": "athāmātyo yena rājājitasenastenopasaṅkrāntaḥ /",
  "S04bsu006_u:185": "taṃ rājānamajitasenamevamāha /",
  "S04bsu006_u:186": "na ca sa bhikṣustava pārśve āgacchati /",
  "S04bsu006_u:187": "atha rājñājitasenena pañcāmātyaśatāni preṣitāni /",
  "S04bsu006_u:188": "na ca sa bhikṣūrājño",
  "S04bsu006_u:189": "'jitasenasya pārśvamāgacchati /",
  "S04bsu006_u:190": "atha sa rājā svakenaivātmabhāvena yena sa nandimitramahāśrāvakastenopasaṅkrāntaḥ /",
  "S04bsu006_u:191": "upasaṅkramya kṛtāñjalirevamāha /",
  "S04bsu006_u:192": "āgaccha bho bhikṣo mama rājadhānīṃ praviśa /",
  "S04bsu006_u:193": "atha rājā ajitaseno dakṣiṇahaste taṃ bhikṣuṃ gṛhītvā svakāṃ rājadhānīṃ praviṣṭo 'bhūt /",
  "S04bsu006_u:194": "atha rājñājitasenena nandimitrasya bhikṣoḥ siṃhāsanaṃ dattamabhut /",
  "S04bsu006_u:195": "atha rājājitaseno bhadrapīṭhake niṣadya taṃ nandimitraṃ mahāśrāvakamevamāha /",
  "S04bsu006_u:196": "kutra tvaṃ bhikṣo gacchasi /",
  "S04bsu006_u:197": "ko hetuḥ kaḥ pratyayaḥ /",
  "S04bsu006_u:198": "atha nandimitro mahāśrāvako rājānamajitasenamevamāha /",
  "S04bsu006_u:199": "ye kecid bhikṣupravrajitāste sarve bhikṣāhārāḥ piṇḍapātamavacarantaḥ paribhuñjanti /",
  "S04bsu006_u:200": "atha rājā ajitasenastaṃ nandimitraṃ mahāśrāvakamevamāha /",
  "S04bsu006_u:201": "paribhuṅkṣva mama gṛhe piṇḍapātam /",
  "S04bsu006_u:202": "yāvajjīvaṃ piṇḍapātaṃ pradāsyāmi /",
  "S04bsu006_u:203": "yadi te bhikṣo mama svamāṃsena kāryaṃ svamāṃsaṃ dāsyāmi /",
  "S04bsu006_u:204": "atha nandimitro mahāśrāvako rājānamajitasenaṃ gāthābhiradhyabhāṣata / [Asv_117]",
  "S04bsu006_u:205": "bhuñjāmi tadbhojanu yad dadāhi mṛṣṭānnapānaṃ rasapānamuktamam /",
  "S04bsu006_u:206": "kleśā hi nirmukta tvayā bhaviṣyasi sudurlabhaṃ labdha manuṣyalābham //",
  "S04bsu006_u:207": "sudurlabhaṃ śāsanu nāyakasya śraddhāprasādaṃ paramaṃ sudurlabham /",
  "S04bsu006_u:208": "ye śāsane pravrajitā ca bhikṣavā sudurlabhaṃ śāsanu nāyakānām //",
  "S04bsu006_u:209": "sudurlabhaṃ sugatavarasya darśanaṃ namo 'stu te buddha mahānubhāvo /",
  "S04bsu006_u:210": "namo 'stu te dharmamayaṃ mahāmune namo 'stu te kleśavicakṣaṇāryam //",
  "S04bsu006_u:211": "namo 'stu te sarvajarapramokṣaṇāt namo 'stu te mārganidarśanāryam /",
  "S04bsu006_u:212": "namo 'stu te mārgapathasya darśakaṃ namo 'stu te bodhipathasya darśakam //",
  "S04bsu006_u:213": "atha nandimitro mahāśrāvako rājānamajitasenaṃ bhagavato guṇavarṇamudīrayitvā tūṣṇīṃ sthito 'bhūt /",
  "S04bsu006_u:214": "atha rājānamajitasenaṃ taṃ nandimitro mahāśrāvako gāthābhiradhyabhāṣata /",
  "S04bsu006_u:215": "sudurlabhaṃ bhikṣu tathaiva darśanaṃ sudurlabhaṃ tasya bhaveya darśanam / [Asv_118]",
  "S04bsu006_u:216": "ye bhikṣusaṅghasya dadeya dānaṃ na tasya yakṣā na ca rākṣasāśca //",
  "S04bsu006_u:217": "na pretakuṣmāṇḍamahoragāśca vighnaṃ na kurvanti kadāci teṣām /",
  "S04bsu006_u:218": "ye bhikṣusaṅghāya dadanti dānaṃ sudurlabhaṃ tasya manuṣyalābham //",
  "S04bsu006_u:219": "yo durlabhaṃ darśanu bhikṣubhāvaṃ sudurlabhaṃ kalpaśatairacintiyaiḥ /",
  "S04bsu006_u:220": "yo lokanāthasya hi nāmu dhāraye kalpāna koṭīnayutānacintiyā //",
  "S04bsu006_u:221": "na jātu gacche vinipātadurgatiṃ yo īdṛśaṃ paśyati bhikṣurājam /",
  "S04bsu006_u:222": "na tasya bhotī vinipātadurgatiṃ yo īdṛśaṃ paśyati bhikṣurājam //",
  "S04bsu006_u:223": "kalyāṇamitraṃ mama mārgadarśako (yaṃ) sa āgatāye mama piṇḍapātikā /",
  "S04bsu006_u:224": "yo dāsyate asya hi piṇḍapātaṃ muktā na bheṣyanti jarārtavyādhayā //",
  "S04bsu006_u:225": "kleśā vinirmukta sadā tu bheṣyati ye tasya dāsyantiha piṇḍapātam //",
  "S04bsu006_u:226": "atha sa rājā ajitaseno nandimitraṃ mahāśrāvakaṃ guṇavarṇamudīrayitvā tūṣṇīṃ sthito 'bhūt /",
  "S04bsu006_u:227": "atha nandimitro mahāśrāvako [Asv_119] rājānamajitasenamevamāha /",
  "S04bsu006_u:228": "evamastu mahārāja bhuñje piṇḍapāta tava gṛhe /",
  "S04bsu006_u:229": "atha rājā ajitasenaḥ khādanīyena bhojanīyena taṃ nandimitramahāśrāvakaṃ santarpayati sma /",
  "S04bsu006_u:230": "atha nandimitramahāśrāvako rājānamajitasenamevamāha /",
  "S04bsu006_u:231": "kiṃ tava mahārāja asmin pṛthivīpradeśe udyānabhūmirasti /",
  "S04bsu006_u:232": "rājā āha /",
  "S04bsu006_u:233": "asti mahāśrāvaka udyānabhūmirmama ramaṇīyā suśobhanā /",
  "S04bsu006_u:234": "nandimitra āha /",
  "S04bsu006_u:235": "gacchāmyahaṃ mahārāja /",
  "S04bsu006_u:236": "tāmudyānabhūmiṃ prekṣe /",
  "S04bsu006_u:237": "rājā āha /",
  "S04bsu006_u:238": "gaccha nandimitra /",
  "S04bsu006_u:239": "udyānabhūmiṃ prekṣasva /",
  "S04bsu006_u:240": "atha nandimitramahāśrāvako yena rājño 'jitasenasyodyānabhūmistenopasaṅkrāntaḥ /",
  "S04bsu006_u:241": "atha tatrodyānabhūmau ye udyānaguṇāste sarve santīti /",
  "S04bsu006_u:242": "yā graiṣmikyaḥ puṣkariṇyastāḥ śītalajalaparipūrṇā yā vārṣikyastā nātyuṣṇā nātiśītalajalaparipūrṇāḥ /",
  "S04bsu006_u:243": "tāśca puṣkariṇyaḥ suvarṇasopānasañcchannā divyā ramaṇīyāḥ /",
  "S04bsu006_u:244": "ye ca jāmbūpakaparibhogaguṇāste sarve santīti /",
  "S04bsu006_u:245": "adhimuktakacampakāśokamucilindapāṭalasumanāsaugandhikapuṣpāṇi santīti /",
  "S04bsu006_u:246": "[Asv_120] ye tiryagyonigatāḥ pakṣiṇaḥ śukaśārikācakravākamayūrakokilādayaste nānārutāni kurvanti sma /",
  "S04bsu006_u:247": "atha tatraiva udyānabhūmau suvarṇavarṇāḥ suvarṇatuṇḍāḥ suvarṇapakṣāḥ suvarṇapādāḥ pakṣiṇaḥ prādurbhūtāḥ /",
  "S04bsu006_u:248": "te sarve buddhaśabdaṃ niścārayanti /",
  "S04bsu006_u:249": "atha nandimitramahāśrāvako yena rājño 'jitasenasya rājadhānī tenopasaṅkrāntaḥ /",
  "S04bsu006_u:250": "atha rājā ajitasenastaṃ nandimitraṃ mahāśrāvakamevamāha /",
  "S04bsu006_u:251": "āgatastvaṃ mahāśrāvaka /",
  "S04bsu006_u:252": "dṛṣṭodyānabhūmiḥ /",
  "S04bsu006_u:253": "nandimitra āha /",
  "S04bsu006_u:254": "dṛṣṭā mayodyānabhūmī ramaṇīyā suśobhanā /",
  "S04bsu006_u:255": "atha nandimitraṃ mahāśrāvakaṃ rājā ajitaseno gāthābhiradhyabhāṣata /",
  "S04bsu006_u:256": "ye jambudvīpe paribhogamāsī adhimuktakacampakadhānuṣkārikā /",
  "S04bsu006_u:257": "aśokamucilinda tathaiva pāṭalā saugandhikāśca sumanā ca vārṣikā //",
  "S04bsu006_u:258": "tadā pāriyātrā nadītīranirmitā suvarṇavarṇā sada pakṣiṇā abhūt /",
  "S04bsu006_u:259": "mārgaṃ ca te darśayi agrabodhaye",
  "S04bsu006_u:260": "divyā manojñā madhurasvarāṃśca",
  "S04bsu006_u:261": "saṃśrāvayiṣyanti ca nityakālam //",
  "S04bsu006_u:262": "atha nandimitramahāśrāvako rājño 'jitasenasya gāthā bhāṣitvā tūṣṇīṃ sthito 'bhūt /",
  "S04bsu006_u:263": "atha rājā ajitaseno bherīṃ parāhante sma /",
  "S04bsu006_u:264": "[Asv_121] atha tena bherīśabdena sametyāmātyagaṇastaṃ rājānamajitasenamevamāha /",
  "S04bsu006_u:265": "kasyārthe mahārāja bherī parāhatā /",
  "S04bsu006_u:266": "atha sa rājā āha /",
  "S04bsu006_u:267": "hastirathaṃ ca aśvarathaṃ ca sajjaṃ kṛtaṃ syāt /",
  "S04bsu006_u:268": "ahamudyānabhūmiṃ gamiṣyāmi krīḍanārthāya /",
  "S04bsu006_u:269": "atha tā amātyakoṭyo vacanaṃ śrutvā śīghrameva tad hastirathamaśvarathaṃ sajjaṃ kṛtavatyaḥ /",
  "S04bsu006_u:270": "atha tena kṣaṇalavamuhūrtamātreṇa rājājitaseno yena sodyānabhūmistenopasaṅkrāntaḥ /",
  "S04bsu006_u:271": "sa ca nandimitramahāśrāvakastenaivopasaṅkrānto rājānamajitasenamevamāha /",
  "S04bsu006_u:272": "asmin pṛthivīpradeśe mahārāja mama kuṭikaṃ kārayitavyam yatrāhaṃ sanniṣaṇṇastava gṛhe piṇḍapātaṃ paribhokṣyāmi /",
  "S04bsu006_u:273": "atha rājā ajitaseno nandimitramahāśrāvakamevamāha /",
  "S04bsu006_u:274": "kīdṛśaṃ tava kuṭikaṃ kārayitavyam /",
  "S04bsu006_u:275": "nandimitra āha /",
  "S04bsu006_u:276": "yādṛśāstava mahārāja mahācittotpādaśraddhāprasādāstādṛśaṃ kuṭikaṃ kāraya /",
  "S04bsu006_u:277": "atha rājā ajitaseno jyeṣṭhāmātyamevamāha /",
  "S04bsu006_u:278": "asminneva pṛthivīpradeśe kuṭikaṃ kāraya /",
  "S04bsu006_u:279": "atha jyeṣṭhāmātyo rājānamevamāha /",
  "S04bsu006_u:280": "kīdṛśaṃ mahārāja kuṭikaṃ kārayāmi /",
  "S04bsu006_u:281": "rājā ajitasena evamāha /",
  "S04bsu006_u:282": "triṃśadyojanāni dīrgheṇa ṣaḍyojanānyūrdhvāyāṃ saptaratnamayaṃ maṇimuktisañcchāditaṃ kuṭikaṃ kāraya /",
  "S04bsu006_u:283": "atha so 'mātyaḥ kuṭikaṃ kārayati /",
  "S04bsu006_u:284": "saptaratnamayaṃ [Asv_122] maṇimuktisañcchāditaṃ kārayitvā yena rājā ajitasenastenopasaṅkrānto rājānamajitasenamevamāha /",
  "S04bsu006_u:285": "kṛtaṃ mahārāja mayā kuṭikaṃ yādṛśamājñaptam /",
  "S04bsu006_u:286": "rājā āha /",
  "S04bsu006_u:287": "tatraiva pṛthivīpradeśe caṅkramaḥ kārayitavyaścaturyojanāni dīrgheṇa dve yojane vistāreṇa /",
  "S04bsu006_u:288": "atha so 'mātyastaṃ caṅkramaṃ kārayitvā yena rājā ajitasenastenopasaṅkrānto rājānaṃ gāthābhiradhyabhāṣata /",
  "S04bsu006_u:289": "kṛtaṃ mayā caṅkramu suṣṭhu śobhanaṃ ājñā tvayā yat kṛtapūrvameva ca /",
  "S04bsu006_u:290": "sattvāna moceti prakṛtiṃ śubhāśubhaṃ vimocaye prāṇina sarvametat //",
  "S04bsu006_u:291": "aho sulabdhā praṇidhīkṛtaṃ tvayā vimocayī sarvajagat sadevakam /",
  "S04bsu006_u:292": "praṇidhiṃ kṛtaṃ yattvayamīdṛśaṃ bhave dharmaṃ prakāśeti me dharmabhāṇako //",
  "S04bsu006_u:293": "niṣaṇṇa sthitvā kuṭikā ca caṅkrame ājñā kṛtaṃ yat tvaya yādṛśī kṛtā /",
  "S04bsu006_u:294": "sa caṅkramaṃ caiva kṛtaṃ suśobhanaṃ maṇiratnasañcchādita taṃ ca bhūmim //",
  "S04bsu006_u:295": "atha rājā ajitaseno yena svakā rājadhānī tenopasaṅkrāntaḥ /",
  "S04bsu006_u:296": "atha nandimitramahāśrāvakaḥ pratinivṛtya tatraiva [Asv_123] kuṭike niṣaṇṇo vikiraṇaṃ nāma bodhisattvasamādhiṃ samāpanno 'bhūt /",
  "S04bsu006_u:297": "anyena keśānanyena nayānānyanyena dantānanyena grīvā anyena bāhū anyena hṛdayamanyenodaramanyenorū anyena jaṅghe anyena pādau samāpanno 'bhūt /",
  "S04bsu006_u:298": "atha sa rājā ajitasenaḥ saptāhasyātyayena taṃ bhikṣuṃ na paśyati /",
  "S04bsu006_u:299": "atha rājā jyeṣṭhakumāramevamāha /",
  "S04bsu006_u:300": "āgaccha kulaputra gamiṣyāmi tāṃ kuṭikām /",
  "S04bsu006_u:301": "yena sa bhikṣustenopasaṅkramiṣyāmi /",
  "S04bsu006_u:302": "atha sa rājā saputro yena sā kuṭikā tenopasaṅkrānto 'bhūt /",
  "S04bsu006_u:303": "atha sa rājā ajitasenastaṃ bhikṣumātmabhāvaṃ khaṇḍaṃ khaṇḍaṃ kṛtaṃ dṛṣṭvā saṃśayajāto 'bhūt /",
  "S04bsu006_u:304": "santrastaromakūpajāto vastrāṇi pāṭyan paridevan rudan aśrukaṇṭhaḥ putramevamāha /",
  "S04bsu006_u:305": "ānaya putra tīkṣṇadhāramasim /",
  "S04bsu006_u:306": "ātmānaṃ jīvitād vyavaropayiṣyāmi /",
  "S04bsu006_u:307": "atha sa rājakumāraḥ prāñjaliṃ kṛtvā rājānaṃ gāthābhiradhyabhāṣata /",
  "S04bsu006_u:308": "mā śokacittasya bhave nṛpendra mā vedayī vedanamīdṛśāni /",
  "S04bsu006_u:309": "ātmaghātaṃ karitvā tu niraye tvaṃ gamiṣyasi /",
  "S04bsu006_u:310": "rauravaṃ narakaṃ cāpi gamiṣyasi sudāruṇam //",
  "S04bsu006_u:311": "dakṣiṇīyo ayaṃ loke jaravyādhipramocakaḥ / [Asv_124]",
  "S04bsu006_u:312": "na cāyaṃ ghātito yakṣairna bhūtairna ca rākṣasaiḥ /",
  "S04bsu006_u:313": "bodhisattvo 'pyayaṃ loke jaravyādhipramocakaḥ //",
  "S04bsu006_u:314": "dakṣiṇīyo ayaṃ loke jaravyādhipramocakaḥ /",
  "S04bsu006_u:315": "durlabho darśanam asya bodhimārgasya darśakaḥ //",
  "S04bsu006_u:316": "kalyāṇamitramayam āsī tava kāraṇamāgatam /",
  "S04bsu006_u:317": "dakṣiṇīyo ayaṃ loke sarvasattvasukhāvaham //",
  "S04bsu006_u:318": "sarvajñaṃ pāramiprāptaṃ lokanāthena preṣitam /",
  "S04bsu006_u:319": "dṛḍhavīryaṃ dṛḍhasthāmaṃ lokanāthaṃ maharṣiṇam //",
  "S04bsu006_u:320": "yo nāma tasya dhāreti nāsau gacchati durgatim /",
  "S04bsu006_u:321": "apāyaṃ na gamiṣyanti svargalokopapattaye //",
  "S04bsu006_u:322": "atha sa rājakumārastaṃ pitaraṃ gāthā bhāṣitvā tūṣṇīṃ sthito 'bhūt /",
  "S04bsu006_u:323": "atha rājā ajitasenaḥ svakaṃ putramevamāha /",
  "S04bsu006_u:324": "kathaṃ tvaṃ kumāra jānīṣe yadayaṃ bhikṣuḥ samādhiṃ samāpanno 'bhūt /",
  "S04bsu006_u:325": "atha sa rājakumāra evamāha /",
  "S04bsu006_u:326": "paśya mahārāja ayaṃ bhikṣurbodhisattvasamādhiṃ samāpannaḥ sarvakleśavinirmukto bhavasāgarapāraṅgataḥ sarvasattvahitārthaṃ ca mārgaṃ darśayate śubham /",
  "S04bsu006_u:327": "atha sa rājakumāro rājānamevamāha /",
  "S04bsu006_u:328": "āgaccha tāta caṅkramaṃ gamiṣyāmaḥ /",
  "S04bsu006_u:329": "atha sa rājā sa ca rājakumāro bahubhirdārakaśataiḥ sārdhaṃ yena sa caṅkramastenopasaṅkrāntau /",
  "S04bsu006_u:330": "atha sa bhikṣustataḥ samādhervyutthito rājānamajitasenamevamāha /",
  "S04bsu006_u:331": "āgaccha mahārāja kiṃ karoṣyasmin sthāne / [Asv_125]",
  "S04bsu006_u:332": "atha rājā taṃ bhikṣū dṛṣṭvā maulipaṭṭaṃ rājakumārasya dadāti /",
  "S04bsu006_u:333": "tava rājyaṃ bhavatu /",
  "S04bsu006_u:334": "dharmeṇa pālaye nādharmeṇa /",
  "S04bsu006_u:335": "rājakumāra āha /",
  "S04bsu006_u:336": "bahūnyasaṅkhyeyāni rājakāryāṇi mayā kṛtāni /",
  "S04bsu006_u:337": "na ca kadācittṛptirāsīt /",
  "S04bsu006_u:338": "tava tāta rājyaṃ bhavatu /",
  "S04bsu006_u:339": "na mama rājyena kāryaṃ na bhogena naiśvaryādhipatyena kāryam /",
  "S04bsu006_u:340": "tava rājyaṃ bhavatu tāta /",
  "S04bsu006_u:341": "dharmeṇa pālaye nādharmeṇeti /",
  "S04bsu006_u:342": "atha rājā yena sa bhikṣustenopasaṅkrāntaḥ prāñjalirevamāha /",
  "S04bsu006_u:343": "sudurlabhaṃ darśanatubhyamārṣāḥ kṛtāñjaliḥ samabhimukhī nāyakānām /",
  "S04bsu006_u:344": "mokṣāgamaṃ darśanu tubhyamārṣāḥ sudurlabhaṃ karmaśatairacintiyaiḥ //",
  "S04bsu006_u:345": "ye darśanaṃ dāsyati tubhyamārṣā muktā ca so bheṣyati kalpakoṭibhiḥ /",
  "S04bsu006_u:346": "na jātu gacche vinipātadurgatiṃ yo nāmadheyaṃ śṛṇute muhūrtam //",
  "S04bsu006_u:347": "rājā āha /",
  "S04bsu006_u:348": "niṣadya yugye ratanāmaye śubhe vrajāmyahaṃ yena sa rājadhānīm /",
  "S04bsu006_u:349": "dadāmyahaṃ bhojanu suprabhūtaṃ dadāmyahaṃ kāśikavastrametat / [Asv_126]",
  "S04bsu006_u:350": "sūkṣmāṇi jālāni ca saṃhitāni yāṃ cīvarāṃ tubhya dadāmi adya //",
  "S04bsu006_u:351": "atha sa bhikṣū ratnamaye yugye gṛhītvā yena rājadhānī tenopasaṅkrāntaḥ /",
  "S04bsu006_u:352": "santarpito bhojanena / atha nandimitramahāśrāvako rājānamajitasenaṃ gāthābhiradhyabhāṣata /",
  "S04bsu006_u:353": "santarpito bhojana suprabhūtaṃ mṛṣṭānnapānarasamuttamaṃ śubham /",
  "S04bsu006_u:354": "ye bhikṣusaṅghāya dadanti dānaṃ te bodhimaṇḍena cireṇa gacchata //",
  "S04bsu006_u:355": "sudurlabhaṃ darśana nāyakasya na cireṇa so gacchati buddhakṣetram /",
  "S04bsu006_u:356": "amitāyuṣasya varabuddhakṣetre sukhāvatīṃ gacchati śīghrametat //",
  "S04bsu006_u:357": "atha nandimitramahāśrāvakaḥ ajitasenasya rājño gāthā bhāṣitvā tūṣṇīṃ sthito 'bhūt /",
  "S04bsu006_u:358": "atha rājā ajitaseno bherīṃ parāhanti sma /",
  "S04bsu006_u:359": "atha tena bherīśabdena sarvāstā amātyakoṭyo rājānamevamāhuḥ /",
  "S04bsu006_u:360": "kasyārthe mahārāja bherī parāhatā /",
  "S04bsu006_u:361": "rājā āha /",
  "S04bsu006_u:362": "saptame divase hastirathamaśvarathaṃ sajjaṃ kṛtaṃ syāt /",
  "S04bsu006_u:363": "ahaṃ saptame divase jetavanaṃ nāma vihāraṃ gamiṣyāmi śākyamunestathāgatasyārhataḥ samyaksambuddhasya darśanāya vandanāya paryupāsanāya dharmaśravaṇāya [Asv_127] /",
  "S04bsu006_u:364": "athāmātyakoṭyastaṃ rājānamajitasenamevamāhuḥ /",
  "S04bsu006_u:365": "kṛtamasmābhiḥ mahārāja hastirathamaśvarathaṃ sajjam /",
  "S04bsu006_u:366": "atha rājā ajitaseno hastirathe avaruhya taṃ ca nandimitramahāśrāvakaṃ ratnamaye rathe avarohya yena jetavanaṃ vihārastenopasaṅkrāntaḥ /",
  "S04bsu006_u:367": "atha bhagavān rājānamajitasenaṃ dūrata evāgacchantaṃ dṛṣṭvā tān sarvaśrāvakānāmantrayata /",
  "S04bsu006_u:368": "sarvairnānāṛddhivikurvitaṃ darśayitavyam /",
  "S04bsu006_u:369": "atha te sarve mahāśrāvakā jvālāmālaṃ nāma bodhisattvasamādhiṃ samāpannā abhūvan /",
  "S04bsu006_u:370": "atha rājā dūratastaṃ jvālāmālaṃ dṛṣṭvā nandimitramahāśrāvakamevamāha /",
  "S04bsu006_u:371": "kasyārthe imaṃ parvataṃ jvālāmālībhūtaṃ paśyāmi /",
  "S04bsu006_u:372": "nandimitra āha /",
  "S04bsu006_u:373": "atra śākyamunistathāgato 'rhan samyaksambuddhaḥ sthitiṃ dhriyate yāpayati dharmaṃ ca deśayati /",
  "S04bsu006_u:374": "te ca bodhisattvā jvālāmālaṃ nāma bodhisattvasamādhiṃ samāpannāḥ /",
  "S04bsu006_u:375": "atha rājā ajitaseno hastirathādavatīrya pādābhyāṃ putrasahasreṇa sārdhaṃ yena bhagavāṃstenopasaṅkrāntaḥ /",
  "S04bsu006_u:376": "atha bhagavān suvarṇavarṇena kāyena vyāmaprabhayā caṅkramate sma /",
  "S04bsu006_u:377": "atha rājā ajitaseno bhagavato rūpavarṇaliṅgasaṃsthānaṃ dṛṣṭvā mūrcchitvā dharaṇitale nipatitaḥ /",
  "S04bsu006_u:378": "atha bhagavān suvarṇavarṇaṃ bāhuṃ prasārya taṃ rājānamutthāpayati sma /",
  "S04bsu006_u:379": "uttiṣṭha mahārāja kasyārthe prapatitaḥ /",
  "S04bsu006_u:380": "rājā āha / [Asv_128]",
  "S04bsu006_u:381": "bahūni kalpāni acintiyāni jātīśatākoṭi acintiyāni /",
  "S04bsu006_u:382": "na me kadācidiha dṛṣṭarūpaṃ tvaṃ lokanātho varadakṣiṇīyo //",
  "S04bsu006_u:383": "tvaṃ sārthavāha jaravyādhimocakaṃ suvarṇavarṇaṃ varalakṣaṇāṅgam /",
  "S04bsu006_u:384": "dvātṛṃśatā lakṣaṇadhāriṇaṃ mune nāsau kadācidvrajate apāyabhūmim /",
  "S04bsu006_u:385": "yo lokanāthasya hi rūpu paśye tvaṃ lokanāthā śirasā namasyāmī //",
  "S04bsu006_u:386": "atha rājā ajitasenaḥ kṛtāñjaliḥ bhagavantamevamāha /",
  "S04bsu006_u:387": "ahaṃ bhagavan tava śāsane pravrajiṣyāmi /",
  "S04bsu006_u:388": "atha bhagavān tuṣṭa udagra āttamanāḥ pramuditaḥ prītisaumanasyajātaḥ /",
  "S04bsu006_u:389": "alabdhalābhā ye tatra mama śāsanaṃ vaistārikaṃ bhavati /",
  "S04bsu006_u:390": "taṃ rājānamajitasenamevamāha /",
  "S04bsu006_u:391": "gaccha tvaṃ mahārāja svagṛhe saptame divase āgamiṣyāmi /",
  "S04bsu006_u:392": "atha rājā ajitasenastuṣṭa udagra āttamanāḥ pramuditaḥ prītisaumanasyajātastaṃ kalyāṇamitraṃ bhikṣuṃ purataḥsthāpya svagṛhaṃ gatvā sarvānamātyānāmantrayate sma /",
  "S04bsu006_u:393": "sarvairgrāmanagaranigamajanapadaiḥ pathaṃ śodhayitavyaṃ gṛhe gṛhe dhvajānyucchrāpitavyāni gṛhe gṛhe ratnamayāni [Asv_129] kumbhāni paripūrayitavyāni /",
  "S04bsu006_u:394": "tadā taiḥ sarvairamātyairājñātam /",
  "S04bsu006_u:395": "sarvagrāmanagaranigamajanapadaiḥ pathaṃ śodhitaṃ dhvajānyucchrāpitāni ratnamayāni kumbhāni paripūritāni /",
  "S04bsu006_u:396": "yatra rājā ajitasenaḥ prativasati tatra dvādaśakoṭyo dhvajānāmucchrāpitā dvādaśakoṭyo ratnamayānāṃ kumbhānāṃ paripūritāḥ /",
  "S04bsu006_u:397_0": "yāvat saptame divase tathāgato 'rhan samyaksambuddhaḥ śāriputramaudgalyāyanānandapūrṇamaitrāyaṇīputrapramukhairmahāśrāvakasaṅghaiḥ",
  "S04bsu006_u:397_1": "parivṛtaḥ puraskṛtaḥ ajitasenasya rājño rājadhānīmanuprāptaḥ /",
  "S04bsu006_u:398": "atha rājā ajitasenaḥ puṣpapiṭakaṃ gṛhītvā kalyāṇamitraṃ purataḥsthāpya bhagavantaṃ puṣpairavakiran bhagavantamevamāha /",
  "S04bsu006_u:399": "anena kuśalamūlena sarvasattvā anuttarāṃ samyaksambodhimabhisampadyante /",
  "S04bsu006_u:400": "atha rājñā ajitasenena āsanāni prajñaptāni /",
  "S04bsu006_u:401": "tasya bhagavataḥ siṃhāsanaṃ pradattam /",
  "S04bsu006_u:402": "atha bhagavān siṃhāsane niṣaṇṇo rājño 'jitasenasya dharmān deśitavān /",
  "S04bsu006_u:403": "atha rājñā ajitasenena prabhūtenāhāreṇa khādanīyena bhojanīyena santarpitaḥ /",
  "S04bsu006_u:404": "atha rājā ajitaseno jyeṣṭhakaṃ rājakumāraṃ dadāti /",
  "S04bsu006_u:405": "imaṃ rājakumāraṃ pravrājaya /",
  "S04bsu006_u:406": "tadahaṃ paścāt pravrajiṣyāmi /",
  "S04bsu006_u:407": "atha bhagavānāyuṣmantamānandamāmantrayate sma /",
  "S04bsu006_u:408": "gacchānanda imaṃ rājakumāraṃ pravrājaya /",
  "S04bsu006_u:409": "[Asv_130] athāyuṣmatānandena sa rājakumāraḥ pravrājitaḥ /",
  "S04bsu006_u:410": "saha pravrajitamātreṇa arhatphalaṃ prāptamabhūt /",
  "S04bsu006_u:411": "sarvabuddhakṣetrāṇi paśyati sma /",
  "S04bsu006_u:412": "atha sa rājakumāro 'ntarīkṣagatastaṃ pitaraṃ gāthābhiradhyabhāṣata /",
  "S04bsu006_u:413": "mā vilamba kurute tāta mā khedaṃ kiñci yāsyasi /",
  "S04bsu006_u:414": "aho sulabdhaṃ sugatāna darśanaṃ aho sulabdhaṃ sugatāna lābham //",
  "S04bsu006_u:415": "aho sulabdhaṃ paramaṃ hi lābhaṃ pravrajyalābhaṃ sugatena varṇitam /",
  "S04bsu006_u:416": "saṃsāramokṣo sugatena varṇitaṃ pravrajya śīghraṃ ma vilamba tāta //",
  "S04bsu006_u:417": "mā khedayī lokavināyakendraṃ",
  "S04bsu006_u:418": "sudurlabhaṃ labdha manuṣyalābhaṃ sudurlabhaṃ darśanu nāyakānām /",
  "S04bsu006_u:419": "śīghaṃ ca pravrajya mayā hi labdhaṃ prāptaṃ mayā uttamamagrabodhim /",
  "S04bsu006_u:420": "śrutvā na rājā tada putravākyaṃ sa pravrajī śāsani nāyakasya //",
  "S04bsu006_u:421": "atha rājakumāro 'ntarīkṣagato gāthāṃ bhāṣitvā tūṣṇīṃ sthito 'bhūt /",
  "S04bsu006_u:422": "atha rājā ajitasenaḥ putrasya vākyaṃ śrutvā tuṣṭa udagra [Asv_131] āttamanāḥ pramuditaḥ prītisaumanasyajāto bhagavantamuddiśya vihāraṃ kārayati sma /",
  "S04bsu006_u:423": "tūryakoṭyo 'nupradattāḥ /",
  "S04bsu006_u:424": "antaḥpurasahasramasyāstrīndriyamantarhitapuruṣendriyaṃ prādurabhūt /",
  "S04bsu006_u:425": "atha rājā ajitaseno bhagavataḥ śāsane pravrajito 'bhūt /",
  "S04bsu006_u:426": "tāścāmātyakoṭyo bhagavataḥ śāsane pravrajitā abhūvan /",
  "S04bsu006_u:427": "taccāntaḥpurapuruṣasahasraṃ pravrajitamabhūt /",
  "S04bsu006_u:428": "bhagavān rājānamajitasenaṃ pravrājya yena jetavanaṃ vihārastena gamanamārabdhavān /",
  "S04bsu006_u:429": "athāyuṣmānānando bhagavantamevamāha /",
  "S04bsu006_u:430": "ayaṃ rājā ajitaseno rājyaṃ parityajya vihāraṃ kārayitvā bhagavataḥ śāsane pravrajito 'bhūt /",
  "S04bsu006_u:431": "asya kīdṛśaṃ kuśalamūlaṃ bhaviṣyati /",
  "S04bsu006_u:432": "bhagavānāha /",
  "S04bsu006_u:433": "sādhu sādhu ānanda yattvayā parikīrtitam /",
  "S04bsu006_u:434": "ayaṃ rājā ajitaseno mama śāsane pravrajito bhaviṣyati /",
  "S04bsu006_u:435_0": "anāgate 'dhvanyaparimitaiḥ kalpairacintyairaparimāṇairajitaprabho nāma tathāgato",
  "S04bsu006_u:435_1": "'rhan samyak sambuddho loke bhaviṣyati vidyācaraṇasampannaḥ sugato lokavidanuttaraḥ",
  "S04bsu006_u:435_2": "puruṣadamyasārathiḥ śāstā devānāṃ ca manuṣyāṇāṃ ca buddho bhagavān /",
  "S04bsu006_u:436": "ānanda āha /",
  "S04bsu006_u:437": "ayaṃ nandimitramahāśrāvako rājñaḥ kalyāṇa mitramabhūt /",
  "S04bsu006_u:438": "kidṛśaṃ vāsya kuśalamūlaṃ bhaviṣyati /",
  "S04bsu006_u:439": "bhagavānāha /",
  "S04bsu006_u:440": "[Asv_132] ayamānanda nandimitramahāśrāvakastatraiva kālasamaye nandiprabho nāma tathāgato 'rhan samyaksambuddho loke bhaviṣyati /",
  "S04bsu006_u:441": "ānanda āha /",
  "S04bsu006_u:442": "kīdṛśaṃ bhagavan teṣāṃ tathāgatānāṃ buddhakṣetraṃ bhaviṣyati /",
  "S04bsu006_u:443": "bhagavānāha /",
  "S04bsu006_u:444": "aparimitaguṇasañcayā nāma sā buddhakṣetraṃ bhaviṣyati yatreme tathāgatā bhaviṣyanti /",
  "S04bsu006_u:445": "ānanda āha /",
  "S04bsu006_u:446": "ya imaṃ dharmaparyāyaṃ sakalaṃ samāptaṃ paścime kāle paścime samaye samprakāśayiṣyati tasya kīdṛśaḥ puṇyaskandho bhaviṣyati /",
  "S04bsu006_u:447": "bhagavānāha /",
  "S04bsu006_u:448": "yadā mayānanda duṣkarakoṭiniyutaśatasahasrāṇi caritvā bodhirabhisambuddhā tadā te sattvā bodhimabhisambhotsyante /",
  "S04bsu006_u:449": "ya etaddharmaparyāyāt catuṣpadikāmapi gāthāṃ śroṣyanti avaivartikāśca te sattvā bhaviṣyantyanuttarāyāṃ samyaksambodhau /",
  "S04bsu006_u:450": "ānanda āha /",
  "S04bsu006_u:451": "ya imaṃ dharmaparyāyaṃ dharmabhāṇakāḥ samprakāśayiṣyanti teṣāṃ kīdṛśaṃ kuśalamūlaṃ bhaviṣyati /",
  "S04bsu006_u:452": "bhagavānāha /",
  "S04bsu006_u:453": "śṛṇu ānanda rājā bhaviṣyati cakravartī caturdvīpeśvaraḥ /",
  "S04bsu006_u:454": "ya imaṃ dhamaparyāyaṃ sakalaṃ samāptaṃ samprakāśayiṣyanti muktāśca bhaviṣyanti jātijarāvyādhiparidevaduḥkhadaurmanasyopāyāsebhyaḥ parimuktā bhaviṣyanti /",
  "S04bsu006_u:455": "ānanda āha /",
  "S04bsu006_u:456": "ye paścime kāle paścime samaye sattvā imaṃ dharmaparyāyaṃ pratikṣepsyanti na pattīyiṣyanti teṣāṃ kā gatirbhaviṣyati kaḥ parāyaṇam /",
  "S04bsu006_u:457": "[Asv_133] bhagavānāha /",
  "S04bsu006_u:458": "alamalamānanda /",
  "S04bsu006_u:459": "mā me pāpakaṃ karmaskandhaṃ paripṛccha /",
  "S04bsu006_u:460": "na mayā śakyaṃ parikīrtayitum /",
  "S04bsu006_u:461": "anyatra buddhakoṭibhirnaśakyaṃ parikīrtayitum /",
  "S04bsu006_u:462": "ānanda āha /",
  "S04bsu006_u:463": "parikīrtaya bhagavan parikīrtaya /",
  "S04bsu006_u:464": "sugato bhagavānāha /",
  "S04bsu006_u:465": "śruṇu ānanda saddharmapratikṣepakasya gatiṃ parikīrtayiṣyāmi /",
  "S04bsu006_u:466": "raurave mahānarake hāhahe mahānarake avīcau mahānarake tiryagyonau yamaloke ca pretaviṣaye bahūni kalpasahasrāṇi duḥkhamanubhavitavyam /",
  "S04bsu006_u:467": "yadi kadācinmanuṣyaloke upapatsyate dīrghaśuṣkatālukaṇṭho bhaviṣyati /",
  "S04bsu006_u:468": "dvādaśayojanāni tasya jihvā bhaviṣyati /",
  "S04bsu006_u:469": "dvādaśahalyāni pravahiṣyanti ye evaṃ vāgabhāṣiṣyante /",
  "S04bsu006_u:470": "mā bhoḥ kulaputrā bhoḥ kvacit saddharmaṃ pratikṣepaṣyatha /",
  "S04bsu006_u:471": "saddharmapratikṣepakasya evaṃ gatirbhavati /",
  "S04bsu006_u:472": "ānanda āha /",
  "S04bsu006_u:473": "kena hetunā bhagavan saddharmaḥ pratikṣipto bhavati /",
  "S04bsu006_u:474": "bhagavānāha /",
  "S04bsu006_u:475_0": "ye sattvāḥ paścime kāle paścime samaye eteṣāṃ sūtrānudhārakāṇāṃ dharmabhāṇakānāmākrośiṣyanti",
  "S04bsu006_u:475_1": "paribhāṣiṣyante kutsayiṣyanti paṃsayiṣyanti tasya dharmabhāṇakasya duṣṭacittamutpādayiṣyanti",
  "S04bsu006_u:475_2": "tebhyaḥ saddharmaḥ pratikṣipto",
  "S04bsu006_u:476": "bhaviṣyati /",
  "S04bsu006_u:477": "yaḥ sattvaḥ [Asv_134] trisāhasramahāsāhasryāṃ lokadhātau sattvānāmakṣīṇyutpāṭayet ayaṃ tato bahutaramapuṇyaskandho bhavet /",
  "S04bsu006_u:478": "evameva ya eteṣāṃ sūtradhārakāṇāṃ dharmabhāṇakāṇāṃ duṣṭacittaprekṣitā ayaṃ tato bahutaramapuṇyaskandhaṃ prasaviṣyate /",
  "S04bsu006_u:479": "atha ānando bhagavato gāthāḥ pratyabhāṣata /",
  "S04bsu006_u:480": "bahusūtrasahasrāṇi śrutaṃ me śāstusammukhāt /",
  "S04bsu006_u:481": "na came īdṛśaṃ sūtraṃ śrutapūrvaṃ kadācana //",
  "S04bsu006_u:482": "parinirvṛtasya śāstusya paścātkāle subhairave /",
  "S04bsu006_u:483": "idaṃ sūtraṃ prakāśiṣye dhārayiṣye imaṃ nayam //",
  "S04bsu006_u:484": "yatra sūtraratne asmiṃ paścātkāle bhaviṣyati /",
  "S04bsu006_u:485": "rakṣāṃ kariṣyāmi teṣāṃ paścātkāle subhairave //",
  "S04bsu006_u:486": "pratikṣipiṣyāmi nedaṃ gambhīraṃ buddhabhāṣitam //",
  "S04bsu006_u:487": "athāyuṣmānānando bhagavato gāthā bhāṣitvā tūṣṇīṃ sthito 'bhūt /",
  "S04bsu006_u:488": "atha kāśyapo mahāśrāvako bhagavantaṃ gāthābhiradhyabhāṣata /",
  "S04bsu006_u:489": "suvarṇavarṇaṃ varalakṣaṇāṅgaṃ dvātriṃśatā lakṣaṇadhāriṇaṃ jinam /",
  "S04bsu006_u:490": "subhāṣitaṃ sūtra mahānubhāvagaṃ gambhīradharmaṃ nipuṇaṃ sudurdṛśam // [Asv_135]",
  "S04bsu006_u:491": "prakāśitaṃ sūtramidaṃ niruttaraṃ mā paścakāle parinirvṛte jite /",
  "S04bsu006_u:492": "dhāriṣye maṃ sūtranayaṃ niruttaraṃ /",
  "S04bsu006_u:493": "athāyuṣmān śāradvatīputro bhagavantaṃ gāthābhiradhyabhāṣata /",
  "S04bsu006_u:494": "namo 'stu te buddha mahānubhāva prakāśitaṃ sutramidaṃ niruttaram /",
  "S04bsu006_u:495": "parinirvṛtasya tava lokanāyakā likhiṣyati sūtrametaṃ niruttaram //",
  "S04bsu006_u:496": "na cāpi so gacchati durgatībhayaṃ svargaṃ ca so gacchati kṣiprametat //",
  "S04bsu006_u:497": "athāyuṣmān pūrṇo maitrāyaṇīputro bhagavantaṃ gāthābhiradhyabhāṣata /",
  "S04bsu006_u:498": "kṛtajño bahusattvānāṃ mocako durgatībhayāt /",
  "S04bsu006_u:499": "prakāśitaṃ tvayā sūtraṃ gambhīraṃ buddhadakṣiṇam //",
  "S04bsu006_u:500": "ahaṃ hi paścime kāle nirvṛte tvayi nāyake /",
  "S04bsu006_u:501": "idaṃ sūtraṃ prakāśiṣye hitāya sarvaprāṇinām //",
  "S04bsu006_u:502": "iti /",
  "S04bsu006_u:503": "atha brahmā sahāmpatirbhagavantaṃ gāthābhiradhyabhāṣata /",
  "S04bsu006_u:504": "namo 'stu te buddha mahānubhāvā prakāśitaṃ sūtramidaṃ tvayā śubham / [Asv_136]",
  "S04bsu006_u:505": "parinirvṛtasya tava lokanāyaka rakṣāṃ kariṣyāmi ha sūtraratne //",
  "S04bsu006_u:506": "atha catvāro mahārājā bhagavantaṃ gāthābhiradhyabhāṣanta /",
  "S04bsu006_u:507": "aho suramyaṃ varasūtraratnaṃ prakāśitam īdṛśa paścakāle /",
  "S04bsu006_u:508": "..................sūtraratnaṃ prakāśitaṃ paśyati paścakāle //",
  "S04bsu006_u:509": "sugatāna vai lokavināyakānāṃ ahaṃ hi dhāriṣyam sūtraratnam /",
  "S04bsu006_u:510": "rakṣāṃ kariṣyāmyaha sūtraratnaṃ imavocadbhagavānāttamanā //",
  "S04bsu006_u:511": "sā ca sarvāvatī parṣadbhagavato bhāṣitamabhyanandat /",
  "S04bsu006_u:512": "ajitasenavyakaraṇanirdeśo nāma mahāyānasūtraṃ samāptam //",
  "S04bsu006_u:513": "deyadharmoyaṃ bālosiṃhena sārdha bhāryājājatitrana sārdhaṃ mātāpitroḥ paramaduṣkartroḥ sārdhaṃ kṣīṇīena akhiloṭiena diśoṭajāja maṅgali.......",
  "S04bsu006_u:514": "utrayannagarvidoṭiena vaṭrari-khuśoṭi-khūśogoṭiena sārdhaṃ sarvasattvaiḥ sarva...... bhiryatra puṇya tadbha......",
  "S04bsu006_u:515": "sarvasattvānāmanuttaraḥ...... sārdhaṃ paramakalyāṇamitrasthirabandhuena /",
  "S04bsu006_u:516": "lisvitamidaṃ pustakaṃ dharmabhāṇakanarendradattena /"
}