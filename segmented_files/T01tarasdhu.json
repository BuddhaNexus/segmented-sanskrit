{
    "T01tarasdhu:0": " Āryatārāsragdharāstotra",
    "T01tarasdhu:1": " oṃ namo bhagavatyai āryatārāyai.",
    "T01tarasdhu:2": " bālārkālokatāmrapravarasuraśiraścārucūḍāmaṇiśrī-",
    "T01tarasdhu:3": " saṃpatsaṃparkarāganāticiraracitālaktakavyaktabhaktī /",
    "T01tarasdhu:4": " bhaktyā pādau tavārye karapuṭamukuṭātopabhugnottamāṅgas",
    "T01tarasdhu:5": " tāriṇy āpaccharaṇyair navanutikusumasragbhir abhyarcayāmi // Tss_1",
    "T01tarasdhu:6": " durlaṅghe duḥkhavahnau vinipatitatanur durbhagaḥ kāṃdiśīkaḥ",
    "T01tarasdhu:7": " kiṃ kiṃ mūḍhaḥ karomīty asakṛd api kṛtārambhavaiyarthyakhinnaḥ /",
    "T01tarasdhu:8": " śrutvā bhūyaḥ parebhyaḥ kṣatanayana iva vyomni candrārkalakṣmīm",
    "T01tarasdhu:9": " ālokāśānibaddhaḥ paragatigamanas tvāṃ śraye pāpahantrīṃ // Tss_2",
    "T01tarasdhu:10": " sarvasmin satvamārge nanu tava karuṇā nirviśeṣaṃ pravṛttā",
    "T01tarasdhu:11": " tanmadhye tadgraheṇa grahaṇam upagataṃ mādṛśasyāpy avaśyam /",
    "T01tarasdhu:12": " sāmarthyaṃ cādvitīyaṃ sakalajagadaghadhvāntatigmāṃśubimbaṃ",
    "T01tarasdhu:13": " duḥkhīvāhaṃ tathāpi pratapati dhig aho duṣkṛtaṃ durvidagdham // Tss_3",
    "T01tarasdhu:14": " dhig dhig māṃ mandabhāgyaṃ divasakararucāpy apraṇuṇṇāndhakāraṃ",
    "T01tarasdhu:15": " tṛṣyantaṃ kūlakacche himaśakalaśilāśītale haimavatyāḥ /",
    "T01tarasdhu:16": " ratnadvīpapratolyāvipulamaṇiguhāgehagarbhe daridraṃ",
    "T01tarasdhu:17": " nāthīkṛtvāpy ānāthaṃ bhagavati bhavatīṃ sarvalokaikadhātrīm // Tss_4",
    "T01tarasdhu:18": " mātāpi stanyahetor viruvati bahuśaḥ khedam āyāti putre",
    "T01tarasdhu:19": " krodhaṃ dhatte pitāpi pratidivasam asatprārthanāsu prayuktaḥ /",
    "T01tarasdhu:20": " tvaṃ tu trailokyavāñchāvipulaphalamahākalpavṛkṣāgravallī",
    "T01tarasdhu:21": " sarvebhyo 'bhyārcitārthān visṛjasi na ca te vikriyā jātu kācit // Tss_5",
    "T01tarasdhu:22": " yo yaḥ kleśoghavahnijvalitatanur ahaṃ tāraṇī tasya tasye-",
    "T01tarasdhu:23": " tyātmopajñāṃ pratijñāṃ kuru mayi saphalāṃ duḥkhapātālamagne /",
    "T01tarasdhu:24": " vardhante yāvad ante paruṣaparibhavāḥ prāṇināṃ duḥkhavegāḥ",
    "T01tarasdhu:25": " samyaksaṃbuddhayāne praṇidhidhṛtadhiyāṃ tāvad evānukampā // Tss_6",
    "T01tarasdhu:26": " ity uccair ūrdhvabāhau nadati nutipadavyājam ākrandanādaṃ",
    "T01tarasdhu:27": " nārhaty anyo 'py upekṣāṃ janani janayituṃ kiṃ punar yādṛśī tvam /",
    "T01tarasdhu:28": " tvattaḥ paśyan pareṣām abhimatavibhavaprārthanāḥ prāptakāmā",
    "T01tarasdhu:29": " dahye sahyena bhūyastaram aratibhuvā saṃtatāntarjvareṇa // Tss_7",
    "T01tarasdhu:30": " pāpī yady asmi kasmāt tvayi mama mahatī vardhate bhaktir eṣā",
    "T01tarasdhu:31": " śrutyā smṛtyā ca nāmno 'py apaharasi haṭhāt pāpam ekā tvam eva /",
    "T01tarasdhu:32": " tyaktavyāpārabhārā nudasi mayi kathaṃ kathyatāṃ tathyakathye",
    "T01tarasdhu:33": " pathyaṃ glāne mariṣyaty api vipulakṛpaḥ kiṃ bhiṣag rorudhīti // Tss_8",
    "T01tarasdhu:34": " māyāmātsaryamānaprabhṛtibhir adhamais tulyakālaṃ kramāc ca",
    "T01tarasdhu:35": " svair doṣair vākyamāno maṭhakarabha ivānekasādhāraṇāṃsaḥ /",
    "T01tarasdhu:36": " yuṣmatpādābjapūjāṃ kṣaṇam api na labhe yat tadarthaṃ viśeṣād",
    "T01tarasdhu:37": " eṣā kārpaṇyadīnākṣarapadaracanā syān mamāvandhyakāmā // Tss_9",
    "T01tarasdhu:38": " kalpāntabhrāntavātabhramitajalavalallolakallolahelā-",
    "T01tarasdhu:39": " saṃkṣobhotkṣiptavelātaṭavikaṭacaṭasphoṭamoṭāṭṭahāsāt /",
    "T01tarasdhu:40": " majjadbhir bhinnanaukaiḥ sakaruṇaruditākrandaniṣpandamandaiḥ",
    "T01tarasdhu:41": " svacchandaṃ devi sadyas tvadabhibhūtiparais tīram uttīryate 'bdheḥ // Tss_10",
    "T01tarasdhu:42": " dhūmabhrāntābhragarbhodbhavagagaṇagṛhotsaṅgariṅgatsphuliṅga-",
    "T01tarasdhu:43": " sphūrjaj jvālākarālajvalanajavaviśadveśmaviśrāntaśayyāḥ /",
    "T01tarasdhu:44": " tvayy ābaddhapraṇamāñjalipuṭamukuṭā gadgadodgītayājñāḥ",
    "T01tarasdhu:45": " prodyadvidyudvilāsojjvalajaladajavair āpriyante kṣaṇena // Tss_11",
    "T01tarasdhu:46": " dānāṃbhaḥpūryamāṇobhayakaṭakaṭakālambirolambamālā-",
    "T01tarasdhu:47": " huṃkārāhūyamānapratigajajanitadveṣavahner dvipasya /",
    "T01tarasdhu:48": " dantāntottuṅgadolātalatulitatanus tvām anusmṛtya mṛtyuṃ",
    "T01tarasdhu:49": " pratyācaṣṭe prahṛṣṭaḥ pṛthuśikharaśiraḥkoṭikoṭṭopaviṣṭaḥ // Tss_12",
    "T01tarasdhu:50": " prauḍhaprāsaprahāraprahatanaraśiraḥśūlavallyutsavāyāṃ",
    "T01tarasdhu:51": " śūnyāṭavyāṃ karāgragrahavilasadasisphoṭakasphītadarpān /",
    "T01tarasdhu:52": " dasyūn dāsye niyuṅkte sabhṛkuṭīkuṭilabhrūkaṭākṣekṣitākṣāṃś",
    "T01tarasdhu:53": " cintālekhany akhinnasphuṭalikhitapadaṃ nāmadhāmaśriyāṃ te // Tss_13",
    "T01tarasdhu:54": " vajrakrūraprahāraprakharaṇakhamukhotkhātamattebhakumbhaś",
    "T01tarasdhu:55": " cyotatsāndrāsradhautasphuṭavikaṭasaṭāsaṃkaṭaskandhasaṃdhiḥ /",
    "T01tarasdhu:56": " krudhyann āpitsur ārād upari mṛgaripus tīkṣṇadāṃṣṭrotkaṭāsyas",
    "T01tarasdhu:57": " trasyann āvṛtya yāti tvaducitaracitastotradugdhārthavācaḥ // Tss_14",
    "T01tarasdhu:58": " dhūmāvartāndhakārākṛtivikṛtiphaṇisphāraphūtkārapūra-",
    "T01tarasdhu:59": " vyāpāravyāttavaktrasphuradururasanārajjukīnāśapāśaiḥ /",
    "T01tarasdhu:60": " pāpāt saṃbhūya bhūyas tava guṇagaṇanā tatparas tvatparātmā",
    "T01tarasdhu:61": " dhatte mattālimālāvalayakuvalayasragvibhūṣāṃ vibhūtiṃ // Tss_15",
    "T01tarasdhu:62": " bhartṛbhrūbhedabhītodbhaṭakaṭakabhaṭākṛṣṭaduḥśliṣṭakeśaś",
    "T01tarasdhu:63": " cañcadvācāṭaceṭotkaṭaraṭitakaṭugranthipāśopagūḍhaḥ /",
    "T01tarasdhu:64": " kṣuttṛṭkṣāmoṣṭhakaṇṭhas tyajati sa sapadi vyāpadaṃ tāṃ durantāṃ",
    "T01tarasdhu:65": " yo yāyād āryātārācaraṇaśaraṇatāṃ snigdhavandhūjjhito 'pi // Tss_16",
    "T01tarasdhu:66": " māyānirmāṇakarmakramakṛtavikṛtānekanepathyamithyā-",
    "T01tarasdhu:67": " rūpārambhānurūpapraharaṇakiraṇāḍaṃbaroḍḍāmarāṇi /",
    "T01tarasdhu:68": " tvattantroddhāryamantrasmṛtihṛtaduritasyā vahanty apradhṛṣyaṃ",
    "T01tarasdhu:69": " pretaprotāntratantrīnicayaviracitasrāñji rakṣāṃsi rakṣāṃ // Tss_17",
    "T01tarasdhu:70": " garjajjīmūtamūrtitrimadamadanadībadhhadhārāndhakāre",
    "T01tarasdhu:71": " vidyuddyotāyamānapraharaṇakiraṇe niṣpatadbāṇavarṣe /",
    "T01tarasdhu:72": " ruddhaḥ saṃgrāmakāle prabalabhujabalair vidviṣadbhir dviṣadbhis",
    "T01tarasdhu:73": " tvaddattotsāhapuṣṭiḥ prasabham arimahīm ekavīraḥ pinaṣṭi // Tss_18",
    "T01tarasdhu:74": " pāpācārānubandhoddhatagadavigalatpūtipūyāsravisra-",
    "T01tarasdhu:75": " tvaṅmāṃsāsaktanāḍīmukhakuharagalajjantujagdhakṣatāṅgāḥ /",
    "T01tarasdhu:76": " yuṣmatpādopasevāgadavaraguṭikābhyāsabhaktiprasaktā",
    "T01tarasdhu:77": " jāyante jātarūpapratinidhivapuṣaḥ puṇḍarīkāyatākṣāḥ // Tss_19",
    "T01tarasdhu:78": " viśrāntaṃ śrotrapātre gurubhir upahṛtāṃ yāsya nāmnāyaṃ bhaikṣyaṃ",
    "T01tarasdhu:79": " vidvadgoṣṭhīṣu yaś ca śrutadhanavirahān mūkatām abhyupaiti /",
    "T01tarasdhu:80": " sarvālaṃkārabhūṣāvibhāvasamuditaṃ prāpya vāgīśvaratvaṃ",
    "T01tarasdhu:81": " so 'pi tvadbhaktiśaktyā harati nṛpasabhe vādisiṃhāsanāni // Tss_20",
    "T01tarasdhu:82": " bhūśayyādhūlidhūmrasphuṭitakaṭakaṭīkarpaṭodghāṭitāṅgo",
    "T01tarasdhu:83": " yūkāyuṃṣi prapiṃśan parapurapurataḥ karpare tarpaṇārthī /",
    "T01tarasdhu:84": " tvām ārādhyādhyavasyanvarayuvativahaccāmarasmeracārvīm",
    "T01tarasdhu:85": " urvīṃ dhatte madāndhadvipadaśanaghanām uddhṛtaikātapatrāṃ // Tss_21",
    "T01tarasdhu:86": " sevākarmāntaśilpāpraṇayavinimayopāyaparyāyakhinnaḥ",
    "T01tarasdhu:87": " prāgjanmopāttapuṇyopacitaśubhaphalaṃ vittam aprāpnuvantaḥ /",
    "T01tarasdhu:88": " daivātikrāmanīṃ tvāṃ kṛpaṇajanajanany artham abhyarthya bhūyo",
    "T01tarasdhu:89": " bhūmer nirvāntacāmīkaranikaranidhīn nirddhanā prāpnuvanti // Tss_22",
    "T01tarasdhu:90": " vṛttichede vilakṣaḥ kṣatanivasanayā bhāryayā bhartsyamāno",
    "T01tarasdhu:91": " dūrād ātmaṃbharitvāt svajanasutasuhṛdbandhubhir varjyamānaḥ /",
    "T01tarasdhu:92": " tvayy āvedya svaduḥkhaṃ turagakhuramukhotkhātasīmnāṃ gṛhāṇām",
    "T01tarasdhu:93": " īṣṭe svāntaḥpurastrīvalayajhaṇajhaṇājātanidrāprabodhaḥ // Tss_23",
    "T01tarasdhu:94": " cakraṃdikcakracumbi sphuradurukiraṇā lakṣaṇālaṃkṛtāstrī",
    "T01tarasdhu:95": " ṣaḍdanto dantimukhyaḥ śikhigalaruciraśyāmaromā varāśvaḥ /",
    "T01tarasdhu:96": " bhāsvadbhāsvanmayūkho maṇir amalaguṇaḥ koṣabhṛt pūrṇakoṣaḥ",
    "T01tarasdhu:97": " senānīr vīrasainyo bhavati bhagavati tvatprasādāṃśaleśāt // Tss_24",
    "T01tarasdhu:98": " svacchandaś candanāṃbhaḥsurabhimaṇiśilādattasaṃketakāntaḥ",
    "T01tarasdhu:99": " kāntākrīḍānurāgād abhinavaracitātithyatathyopacāraḥ /",
    "T01tarasdhu:100": " tvadvidyālabdhasiddhir malayamadhuvanaṃ yāti vidyādharendraḥ",
    "T01tarasdhu:101": " khaḍgāṃśuśyāmapīnonnatabhujaparigha prollasatpārihāryaḥ // Tss_25",
    "T01tarasdhu:102": " hārākrāntastanāntāḥ śravaṇakuvalayaspardhamānāyatākṣā",
    "T01tarasdhu:103": " mandārodāraveṇītaruṇaparimalāmoghamādyaddvirephāḥ /",
    "T01tarasdhu:104": " kācīnādānubandhoddhatataracaraṇodāramañjīratūryās",
    "T01tarasdhu:105": " tvannāthaṃ prārthayante smaramadamuditāḥ sādarā devakanyāḥ // Tss_26",
    "T01tarasdhu:106": " ratnacchannāntavāpīkanakakamalinīvajrakiñjalkamālām",
    "T01tarasdhu:107": " unmajjatpārijātadrumadhuramadhūddhūtadhūlīvitānām /",
    "T01tarasdhu:108": " vīṇāveṇupravīṇāmarapuraramaṇīdattamādhūryatūryāṃ",
    "T01tarasdhu:109": " kṛtvāyuṣmatsaparyām anubhavati ciraṃ nandanodyānayātrām // Tss_27",
    "T01tarasdhu:110": " karpūrailālavaṅgatvagagarunaladakṣogandhodakāyāṃ",
    "T01tarasdhu:111": " dāntākandarpadarpotkaṭakucakuharāvartaviśrāntavīcyām /",
    "T01tarasdhu:112": " mandākinyām amandacchaṭasalilasaritkrīḍayā sundarībhiḥ",
    "T01tarasdhu:113": " krīḍanti tvadgatāntaḥkaraṇapariṇatottaptapuṇyaprabhāvāḥ // Tss_28",
    "T01tarasdhu:114": " gīrvāṇagrāmaṇībhir vinayabharanamanmaulibhir vanditājñaḥ",
    "T01tarasdhu:115": " svargotsaṅge dhirūḍhaḥ surakariṇi raṇadbhūṣaṇodbhāsitāṅge /",
    "T01tarasdhu:116": " śacyā dordāmadolāviralavalayitoddāmaromāñcamūrtiḥ",
    "T01tarasdhu:117": " pūtas tvaddṛṣṭipātair avati suramahīṃ hīrabhinnaprakoṣṭhaḥ // Tss_29",
    "T01tarasdhu:118": " cūḍāratnāvataṃsāsanagatasugatavyomalakṣmīvitānaṃ",
    "T01tarasdhu:119": " prodyadbālārkakoṭipaṭutarakiraṇāpūryamānatrilokam /",
    "T01tarasdhu:120": " prauḍhālīḍhaikapadaṃ kramabharavinamadbrahmarudrendraviṣṇu",
    "T01tarasdhu:121": " tvadrūpaṃ bhāvyamānaṃ bhavati bhavabhayocchittaye janmabhājām // Tss_30",
    "T01tarasdhu:122": " paśyanty eke sakopaṃ praharaṇakiraṇodgūrṇadordaṇḍakhaṇḍa-",
    "T01tarasdhu:123": " vyāptavyomāntarālaṃ valayaphaṇiphaṇādāruṇāhāryacaryām /",
    "T01tarasdhu:124": " dviṣṭavyuttrāsihāsoḍḍamaraḍamarukoḍḍāmarāsphālavelā-",
    "T01tarasdhu:125": " vetālottālatālapramadamadamahākelikolāhalogram // Tss_31",
    "T01tarasdhu:126": " kecit tv ekaikaromodgamagatagagaṇābhogabhūbhūtalastha-",
    "T01tarasdhu:127": " svasthabrahmendrarudraprabhṛtinaramarutsiddhagandharvanāgam /",
    "T01tarasdhu:128": " dikcakrākrāmidhāmasthitasugataśatānantanirmāṇacitram",
    "T01tarasdhu:129": " citraṃ trailokyavandyaṃ sthiracararacitāśeṣabhāvasvabhāvam // Tss_32",
    "T01tarasdhu:130": " lākṣāsindūrarāgāruṇatarakiraṇādityalauhityam eke",
    "T01tarasdhu:131": " śrīmatsāndrendranīlopaladaladalitakṣodanīlaṃ tathānye /",
    "T01tarasdhu:132": " kṣīrābdhikṣubdhadugdhādhikataradhavalaṃ kāñcanābhaṃ ca kecit",
    "T01tarasdhu:133": " tvadrūpaṃ viśvarūpaṃ sphaṭikavad upadhāyuktibhedād vibhinnam // Tss_33",
    "T01tarasdhu:134": " sārvajñajñānadīpaprakaṭitasakalajñeyatattvaikasākṣī",
    "T01tarasdhu:135": " sākṣād vetti tvadīyaṃ guṇagaṇagaṇanāṃ sarvavit tatsuto vā /",
    "T01tarasdhu:136": " yat tu vyādāya vaktraṃ valibhujaraṭitaṃ mādṛśo raṭīti",
    "T01tarasdhu:137": " vyāpat sā tīvraduḥkhajvarajanitarujaścetaso hāsyahetuḥ // Tss_34",
    "T01tarasdhu:138": " yan me vijñapsyamānaṃ prathamataram adas tvaṃ viśeṣeṇa vettrī",
    "T01tarasdhu:139": " tvadvyāhārātirekaśramavidhir abudhasvāntasaṃtoṣahetuḥ /",
    "T01tarasdhu:140": " kiṃ tu snigdhasya bandhor viṣaṃ iva purato duḥkham udgīrya vācā",
    "T01tarasdhu:141": " jñātārthasyāpi duḥkhī hṛdayalaghutayā svasthatāṃ vindatīva // Tss_35",
    "T01tarasdhu:142": " kalyāṇānandasindhuprakaṭaśaśikale śītalāṃ dehi dṛṣṭiṃ",
    "T01tarasdhu:143": " puṣṭiṃ jñānopadeśaiḥ kuru ghanakaruṇe dhvaṃsaya dhvāntamantaḥ /",
    "T01tarasdhu:144": " tvatstotrāṃbhaḥpavitrīkṛtamanasi mayi śreyasaḥ sthānam ekaṃ",
    "T01tarasdhu:145": " dṛṣṭaṃ yasmād amoghaṃ jagati tava guṇastotramātraṃ prajānām // Tss_36",
    "T01tarasdhu:146": " saṃstutya tvadguṇaughāvayavam aniyateyattam āptaṃ mayā yat /",
    "T01tarasdhu:147": " puṇyaṃ puṇyāhavāñchāphalamadhurarasāsvādam āmuktibhogyam /",
    "T01tarasdhu:148": " lokas tenāryalokeśvaracaraṇatalasvastikasvasticihnām",
    "T01tarasdhu:149": " ahnāyāyaṃ prayāyāt sugatasutamahīṃ tāṃ sukhāvatyupākhyām // Tss_37"
}