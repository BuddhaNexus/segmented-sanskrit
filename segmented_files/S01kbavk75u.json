{
  "S01kbavk75u:0": "sarvam avidyāmūlaṃ saṃsārataruprakāravaicitryam /",
  "S01kbavk75u:1": "jñātum vaktuṃ hantuṃ kaḥ śakto 'nyatra sarvajñāt // KAvk_75.1 //",
  "S01kbavk75u:2": "śrāvastyāṃ svastimān pūrvaṃ jino jetavane sthitaḥ /",
  "S01kbavk75u:3": "aśeṣadarśī bhagavān bhikṣusaṃgham abhāṣata // KAvk_75.2 //",
  "S01kbavk75u:4": "śṛṇuta śreyase jñānālokanirmalamānasāḥ /",
  "S01kbavk75u:5": "pratītyasamutpādaṃ vaḥ kathayāmi yathākramam // KAvk_75.3 //",
  "S01kbavk75u:6": "avidyāvāsanaiveyaṃ duḥkhaskandhasya bhūyasaḥ /",
  "S01kbavk75u:7": "saṃsāraviṣavṛkṣasya mūlabandhavidhāyinī // KAvk_75.4 //",
  "S01kbavk75u:8": "tatpratyayas tu saṃskārāḥ kāyavāṅmānasātmakāḥ /",
  "S01kbavk75u:9": "saṃskārotthaṃ ca vijñānaṃ manaḥṣaṣṭhendriyātmakamn // KAvk_75.5 //",
  "S01kbavk75u:10": "tatpratyayaṃ nāmarūpaṃ saṃjñāsaṃdarśanābhidham /",
  "S01kbavk75u:11": "manaḥṣaṣṭhendriyasthānaṃ ṣaḍāyatanam apy ataḥ // KAvk_75.6 //",
  "S01kbavk75u:12": "ṣaḍāyatanasaṃśleṣaḥ sparśa ity abhidhīyate /",
  "S01kbavk75u:13": "ṣaṭsparśānubhavo yaś ca vedanā sā prakīrtitā // KAvk_75.7 //",
  "S01kbavk75u:14": "tayā viṣayasaṃkleśarāgāt tṛṣṇā prajāyate /",
  "S01kbavk75u:15": "kāmādiṣu tadudbhūtam upādānaṃ pravartate // KAvk_75.8 //",
  "S01kbavk75u:16": "upādānodbhavaḥ kāmarūpārūpyamayo bhavaḥ /",
  "S01kbavk75u:17": "nānāyoniparāvṛttyā jātir bhavasamudbhavā // KAvk_75.9 //",
  "S01kbavk75u:18": "jarāmaraṇaśokādisaṃtatir jātisaṃśrayā /",
  "S01kbavk75u:19": "avidyādinirodhena teṣāṃ vyuparamakramaḥ // KAvk_75.10 //",
  "S01kbavk75u:20": "pratītyotpādo 'yaṃ bahugatir avidyākṛtapadaḥ",
  "S01kbavk75u:21": "sa cintyo yuṣmābhir vijanavanaviśrāmaśamibhiḥ /",
  "S01kbavk75u:22": "parijñātaḥ samyag vrajati kila kālena tanutāṃ",
  "S01kbavk75u:23": "tanutvaṃ saṃprāptaḥ sukhataranivāryaś ca bhavati // KAvk_75.11 //",
  "S01kbavk75u:24": "iti kṣemendraviracitāyāṃ bodhisattvāvadānakalpalatāyāṃ",
  "S01kbavk75u:25": "pratītyasamutpādāvadānaṃ pañcasaptatitamaḥ pallavaḥ /"
}