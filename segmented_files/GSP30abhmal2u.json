{
    "GSP30abhmal2u:0": "Abhinavagupta: Mālinīślokavārttika dvitīyaḥ kāṇḍaḥ",
    "GSP30abhmal2u:1_0": "evaṃ maheśvaro devo viśvātmatvena saṃsthitaḥ kramikajñānayogābhyāṃ dhāraṇābhir upāsyate // tattvakramaṃ gatadvaitamalamāyādijālakam",
    "GSP30abhmal2u:1_1": "aṣṭādaśe tat paṭale tattvaṃ samyag vibhāvyate // prāṇāyāmādikaṃ yatra heyam ity eva varṇyate na hi tasya parāṃ vittiṃ prati",
    "GSP30abhmal2u:1_2": "kācid upāyatā // antaḥ saṃvidi yan nirūḍham abhitas tat prāṇadhīvigrahe saṃcāryeta kathaṃ tatheti ghaṭatām abhyāsayogakramaḥ",
    "GSP30abhmal2u:1_3": "ye tv abhyāsapathena saṃvidam imāṃ saṃskartum abhyudyatās te kiṃ kutra kutaḥ kathaṃ vidadhatām ity atra saṃdihmahe // 2.4 //",
    "GSP30abhmal2u:2": "abhyāso hi punaḥ punar arthaḥ so 'pi ca dikkālapratibhedāt ābhāsetarayogasamuttho dehamanaḥprāṇākṣapathe syāt // 2.5 //",
    "GSP30abhmal2u:3_0": "prakāśaikaghane rūpe bhairavīye vivikṣavaḥ sakṛdvibhātavijñānaviśrāntyaiva susaṃsthitāḥ // atraivātaḥ paraṃ proktam aṅgaṃ",
    "GSP30abhmal2u:3_1": "sarvopakāri yat dhāraṇā api taddvāraniścitāḥ syus tathātmikāḥ nanv apratiṣṭhe kas tarke samāśvāsaḥ prakalpyatām kiṃ vā na",
    "GSP30abhmal2u:3_2": "bhavatāṃ tādṛg apratiṣṭhāhataṃ vacaḥ // 2.8 //",
    "GSP30abhmal2u:4_0": "tathā hy āgama evaikaṃ pramāṇam iti niścitaiḥ tadviruddhāgamavrāte sati niścīyatāṃ katham mahājanaprasiddhis tu tatra prāmāṇyakāraṇam",
    "GSP30abhmal2u:4_1": "apratiṣṭhā tadviruddhamahājanasusaṃbhavāt // 2.10",
    "GSP30abhmal2u:5": "pratyakṣam api rucyādau dṛṣṭabādhakasaṃvidam uttarottaravijñānānavasthābhājanaṃ nanu // 2.11",
    "GSP30abhmal2u:6_0": "svasaṃvid api tatraiva bādhiteti kathaṃ kila vyavahāram ayaṃ kuryād bhedasaṃdhānapaṇḍitaḥ asmākaṃ tv apratiṣṭhānaṃ na kadācit",
    "GSP30abhmal2u:6_1": "kvacid bhavet yeṣāṃ sarvatra saṃpūrṇaḥ paro bhairavasāgaraḥ viśeṣatas tu tarkasya tān praty evāpratiṣṭhatā ye tarkārṇavatārāttaparamāmṛtasaṃvidaḥ //",
    "GSP30abhmal2u:6_2": "2.14",
    "GSP30abhmal2u:7_0": "tathā hi sarve tarkāṃśā anāmṛṣṭasvasaṃvidaḥ sarvatra paryantaphalaṃ na śivaṃ pratipedire // abhedasāraḥ sarvo hi śāstrārthas",
    "GSP30abhmal2u:7_1": "tatprapattaye yas tatrodbhāvito bhedas tatra mūḍhadhiyo ratāḥ tarkaś ca bhedavādāṃśayukticchedaikapaṇḍitaḥ nanv abhede 'pi",
    "GSP30abhmal2u:7_2": "tarkasya kā cid asty upayogitā paramādvayadṛṣṭau ca so 'pi naiva na saṃgataḥ",
    "GSP30abhmal2u:8_0": "ata eva parādvaitaṃ yad viśvānugrahātmakam tasyopāyaṃ paraṃ brūte hṛdayaṃ spandanātmakam // hṛdaye bodhamaye yaḥ svavimarśaḥ",
    "GSP30abhmal2u:8_1": "pūrṇaciccamatkāraḥ yugapad drāgiti haṭhato līnīkṛtaviśvataḥsphuraṇaḥ bhāvagrahādyacaramadaśāyor ullāsinirvṛtisupūrṇaḥ jagadānandamayo",
    "GSP30abhmal2u:8_2": "'sau sāmānyaspanda ity uktaḥ sphuraṇaṃ hṛdayasya yat kila prakaṭam idaṃ visargadhāmnaḥ sad iti pratibhāti yāvatā trikaśaktau",
    "GSP30abhmal2u:8_3": "viśatīha tāvatā // 2.21 //",
    "GSP30abhmal2u:9": "tad idaṃ hṛdayaṃ nirucyate paramaṃ bhairavasaṃvidāmṛtam iṣidṛkkṛtiśaktiśūlagaṃ parame dhāmni visṛjyate tataḥ // 2.22 //",
    "GSP30abhmal2u:10_0": "parame bhagavatparātmani sphuritaṃ viśvam idaṃ cidātmakam śaktitrayaśūlagaṃ tataḥ śāmbhavabhūmivisargavartmanā tad atho sad",
    "GSP30abhmal2u:10_1": "iti pragīyate tad idaṃ pūrṇam ihāhamātmakaṃ hṛdayaṃ śivaśaktisaṃgamasphuraṇātmaiva sadāvabhāsate // 2.24 //",
    "GSP30abhmal2u:11_0": "iha sṛṣṭilayasthitikramāḥ śataśo vāpi sahasrakoṭiśaḥ pravibhānti sadātanātmanā haraviṣṇvambujahetusaṃcitāḥ iha tu puroktād",
    "GSP30abhmal2u:11_1": "yuktikalāpād yaḥ praviśet sadyo nāśaktaḥ taṃ prati śāktopāyapathena prakaṭīkriyate hṛdayaspandaḥ // 2.26 //",
    "GSP30abhmal2u:12": "triśūlaprāntagaprāṇapreraṇāvāptahṛtpathaḥ tadantarvarticiccandrakalāviśrāntitatparaḥ // 2.27",
    "GSP30abhmal2u:13_0": "jhaṭity evātha tadbhūmityāgena projjhya tā daśāḥ nirānandādikāḥ pañcabhūtamadhyavyavasthitāḥ tyajet pūrvāṃ parāṃ krāmet samyagviśrāntitatparaḥ",
    "GSP30abhmal2u:13_1": "yato nijānandamayī bhūmiḥ śāntapadānugā nirānandaparānandau puruṣājātasaṃgatau abhedabhinnabhogyaughajanitānandajṛmbhaṇāt //",
    "GSP30abhmal2u:13_2": "2.30",
    "GSP30abhmal2u:14": "mahānandasthitiḥ kāpi vāmācārā samullaset bhairavīyamahādhāmni svīkṛtāśeṣasaṃvidi // 2.31",
    "GSP30abhmal2u:15_0": "mahānandaś cidānandībhūya bhūyaḥ pravartate asmiṃs tu svīkṛtāśeṣadakṣavāmordhvagatrike // trike sarvātmanā dvaitādvaitasaṃgrahaṇātmani",
    "GSP30abhmal2u:15_1": "abhinnā vātha bhinnā vā bhinnābhinnā athāpi vā bhāvā nijādikānandadaśāpañcakayojitāḥ jāyante jagadānandasamuddāmadaśājuṣaḥ //",
    "GSP30abhmal2u:15_2": "2.34 //",
    "GSP30abhmal2u:16_0": "nijānandaḥ pramātraṃśamātraniṣṭhanibandhanaḥ śūnyatāmātraviśrānter nirānandātmikā sthitiḥ prameyapadaviśrānteḥ parānando",
    "GSP30abhmal2u:16_1": "'py udety alam anantameyasaṃghaṭṭapūrṇe meye tu sarvataḥ pramāṇāc carvaṇāyogān mahānanda iti sthitiḥ samastamānameyaughakalanāgrāsakovidaḥ //",
    "GSP30abhmal2u:16_2": "2.37",
    "GSP30abhmal2u:17": "yadā viśrāntim abhyeti nirupādhisunirbharām tadā khalu cidānando yo jaḍānupabṛṃhitaḥ // 2.38",
    "GSP30abhmal2u:18_0": "na ca yatra sthitiḥ kāpi vibhaktā jaḍarūpiṇī yatra ko 'pi vyavacchedo nāsti yad viśvataḥ sphurat yad anāhṛtasaṃvitti paramāmṛtabṛṃhitam",
    "GSP30abhmal2u:18_1": "tad eva jagadānandadhāmāsmākaṃ gurur jagau // 2.40",
    "GSP30abhmal2u:19_0": "yatrāsti bhāvanādīnāṃ na mukhyā kāpi saṃgatiḥ tatra viśrāntir ādheyā hṛdayoccārayogataḥ // yā tatra samyag viśrāntis tat",
    "GSP30abhmal2u:19_1": "parādvaitam ucyate prāṇadaṇḍaprayogena pūrvāparasamīkṛteḥ // catuṣkikāmbujālambilambikāsaudhasiktabhūḥ bandhamokṣavibhāgena",
    "GSP30abhmal2u:19_2": "narād anyatra yoginā 43",
    "GSP30abhmal2u:20": "anuttarasvabhāvena vāgvyāpārābhivartinā cidvimarśaparāhaṃkṛtpralayollāsayoginā // 2.44 //",
    "GSP30abhmal2u:21": "udyogavaśariktena saddvādaśakalātmanā sūryeṇābhāsite bhāve pūrite paricarcite // 2.45 //",
    "GSP30abhmal2u:22": "tadgrāsamantharavaśāḥ ṣoḍaśākhyakalājuṣā praviṣṭeṇa vibodhāgnau samyag visṛjatā kalāḥ // 2.46",
    "GSP30abhmal2u:23": "catasro jīvanīḥ prāptavisargāvikṛtasthiteḥ antaḥkṛtānantatattvakādikṣāntena sarvataḥ 47",
    "GSP30abhmal2u:24": "bhāvānāṃ bhāvatāsāravimarśābhāvahṛdyujā bahiḥprasavasadyogikulanetryadhiśāyinā // 2.48 //",
    "GSP30abhmal2u:25": "rudrayāmalabhāvena nityaṃ yā niṣṭhitaiva tām citprāṇaguṇadehāntaśaktisopānamālikām // 2.49",
    "GSP30abhmal2u:26": "visargena visṛjyātha spandanodaravartinā visargabhūmim āśliṣya matsyodaradaśājuṣam // 2.50",
    "GSP30abhmal2u:27": "sarvasarvagatāṃ sarvajīvanīṃ paramāṃ kalām triśūlabhuvam ākramya nāḍītritayasaṃgatām // 2.51",
    "GSP30abhmal2u:28": "vikasvarāṃ saṃkucitāṃ krameṇaikātmyam āśritām bhrūkuṭībindunādāntaśaktisopānamālikām // 2.52",
    "GSP30abhmal2u:29": "rāsabhīvaḍavāsrāvasasaṃkocavikāsikām muhur muhur līyamānasṛṣṭabhāvaughanirbharām // 2.53 //",
    "GSP30abhmal2u:30": "ekīkṛtamahāmūlaśūlavaisargikāspadām samagrabhāvabharaṇabhairavīyahṛdāśritām // 2.54 //",
    "GSP30abhmal2u:31": "sarvāpūraṇahevākasamarjitaparābhidhām ādyantarahitām enāṃ viśvapravaṇaśālinīm // 2.55 //",
    "GSP30abhmal2u:32_0": "hṛdbodhākāśaciccandracandrikāṃ tritayeśikām devīṃ prāpya na kiṃ nāma labhate lambhyaty api tad atra bhāvanādehagatopāyaiḥ",
    "GSP30abhmal2u:32_1": "pare sati yadaiṣa pravivikṣuḥ syād yogī tāvad prakampate // pūrvajanmaśatābhyastadehatādātmyaniścayaḥ jalapāṃsuvad ekatvaṃ",
    "GSP30abhmal2u:32_2": "manvānaś ciccharīrayoḥ // 2.58",
    "GSP30abhmal2u:33": "bhedākhyamāyārahite paripūrṇacidātmani praviśet prathamaṃ yāvat svabalākramaṇakramāt // 2.59",
    "GSP30abhmal2u:34_0": "bhaven nidrāsya sā dehāveśaśaithilyadāyinī kamprarūpaiva yāvan no rūḍhir jātā parātmani // etad avyaktaliṅgaṃ tannaraśaktiśivātmakam",
    "GSP30abhmal2u:34_1": "yatra viśvam idaṃ līnaṃ yad antaḥsthaṃ ca gamyate kiṃ cādhvajātam etad dehasthatayaiva pūrvanirṇītam tasyonmeṣavaśena sphuṭatāṃ",
    "GSP30abhmal2u:34_2": "yāyāt samāveśaḥ cittattvasya viśeṣaspandadaśāśālinaś cidānandaḥ śāktasamullāsabharād antaḥkṛtamantravīryaparasāraḥ naraśaktimayam",
    "GSP30abhmal2u:34_3": "idaṃ tadvyaktāvyaktaṃ bhavel liṅgaṃ siddhiphalaprasavarasaprasūnam iti kathyate śāstre // 2.64 //",
    "GSP30abhmal2u:35_0": "vyaktaliṅgaṃ tad uktaṃ tu yat kevalanarātmakam ekasya spandanasyeyaṃ tridhā bhedavyavasthitiḥ etalliṅgajñānapraviyuktahṛdā",
    "GSP30abhmal2u:35_1": "vṛthaiva hi bhajante bāhyasthaliṅgapūjāṃ prayāsamātraṃ phalāya na hi tat syāt // 2.66 //",
    "GSP30abhmal2u:36_0": "yad vyaktam ātmaliṅgākhyaṃ nararūpasamāśrayi dehābhedamaye bāhye viśvasmin bharite sati // samudeti mahānandabhūmau līnasya",
    "GSP30abhmal2u:36_1": "yoginaḥ tenādyaṃ liṅgam abhyeti saṃmukhīnatvam añjasā // atra liṅge sadā tiṣṭhet pūjāviśrāntitatparaḥ yadyoginīnāṃ hṛdayaṃ",
    "GSP30abhmal2u:36_2": "paramānandamandiram // 2.69",
    "GSP30abhmal2u:37_0": "pūrvoktabījayonyaṃśavisargānandamandirāḥ yatra kāmapi tādātmyasampattiṃ cinvate budhāḥ // yatra prayāsavirahāt sarvo 'sau",
    "GSP30abhmal2u:37_1": "devatāgaṇaḥ ānandapūrṇe dhāmny āste nityoditacidātmakaḥ // yattadbhairavanāthasya saṃkocetarabhāsanam avidyamānasaṃkocavikāsasyāpi",
    "GSP30abhmal2u:37_2": "bhāsate // 2.71 //",
    "GSP30abhmal2u:38": "yattatsamāptisaṃghaṭṭasamutthānandadhārayā avasiktam idaṃ viśvam apojjhati purāṇatām // 2.72",
    "GSP30abhmal2u:39_0": "tatra praveśane yatnaḥ kāryatvena prayāsakṛt yataḥ sadodito bhānuḥ kiṃ dīpena vicāryate // yadi svātmasthito yogī śivacitspandabhūmigaḥ",
    "GSP30abhmal2u:39_1": "yadi vā bāhyabhāvaughaviśeṣayoginīkulanandanaḥ ghaṭābhāve 'pi sāmānyaspandābhāsamayīṃ sthitim parabhairavamudrāṃ tām antarlakṣabahirdṛśam",
    "GSP30abhmal2u:39_2": "yad āśrayati śaivī sā parā devī tataḥ punaḥ svātantryahelānirmeye tattadarthakriyāmaye // bhāvaughe sotsukaunmukhyavimarśarasayogataḥ",
    "GSP30abhmal2u:39_3": "viśeṣaspandasadbhūmiṃ śaktiṃ saṃspṛśya vartate etenādhiṣṭhitā dhāmnā svamantrāstatprakāśane yānti svātantrayogitvaṃ vicitrāsvapi",
    "GSP30abhmal2u:39_4": "siddhiṣu hānādānatiraskāravṛttau rūḍhim upāgataḥ sarvabhāsanayogena bhāsamānaṃ cidātmanā // 2.81 //",
    "GSP30abhmal2u:40_0": "abhedavṛttitaḥ paśyan dṛśyaṃ citicamatkṛteḥ arthakriyārthitādainyakāritāṃ kātarāṃ sthitm // vihāya yāvad āsīta tāvac chāṃbhavabhūmikām",
    "GSP30abhmal2u:40_1": "bhairavīm āviśaty eva parāṃ bhūmim ayatnataḥ // etadāviṣṭasaṃvitti sarvam eva nirīkṣyate prakāśarūpatākrāntaṃ caitanyaṃ hi",
    "GSP30abhmal2u:40_2": "prakāśate // 2.84",
    "GSP30abhmal2u:41": "na cāprakāśaṃ prākāśyayogād eti prakāśatām iti vistarataḥ pūrvaṃ prakāśitam idaṃ yataḥ // mahāsāhasasaṃyogavilīnākhilavṛttikaḥ puñjībhūtasvaraśmyoghanirbharībhūtamānasaḥ // 2.86 //",
    "GSP30abhmal2u:42_0": "akiṃciccintakaḥ spaṣṭadṛṣṭabhedojjhitasthitiḥ yāvad āsīta tāvat tu pūrvoktā eva bhūmayaḥ // sāṃmukhyaṃ yānti saṃsārasadmadāhaikahetavaḥ",
    "GSP30abhmal2u:42_1": "yaś ca divyo 'kṣasaṃghāto bhedarūḍhitirohitaḥ svātantryapoṣakakrīḍāmātropakaraṇātmakaḥ yadā nimīlanāvandhyas tiṣṭhaty ekaṃ",
    "GSP30abhmal2u:42_2": "kṣaṇaṃ tadā // taddvāroditasaṃbodhamahājvālāvilāpitam viśvam abhyeti paramānandasāgaraśāyitām // 2.90 //",
    "GSP30abhmal2u:43": "tadrasāpānaviśrāntaḥ saṃviddevīḥ pratarpayan acirād eti maraṇajanmatrāsavihīnatām // 2.91",
    "GSP30abhmal2u:44": "āśyānabhāvaṃ hi gatā svasaṃviddehendriyajñeyamayatvam āptā yuktyā tu sā prāptavilīnabhāvāt saṃvidghanaṃ svaṃ vapur eva yāti // 2.92",
    "GSP30abhmal2u:45_0": "yuktyā yayaiva bāhyārthavivaśīkṛtacetasām vyutthitir jāyate saiva bhairavānandasaṃvidaḥ // tayaiva yoginīvaktrasaṃpradāyakramāptayā",
    "GSP30abhmal2u:45_1": "vidhūtakalmaṣāveśā tiṣṭhate cinmayī sthitiḥ // 2.94",
    "GSP30abhmal2u:46_0": "vaktram īṣad yadā yogī vikāsayati saṃvidaḥ sarvā indriyanāḍyantaścakrākramaṇasaṃśrayāḥ // tadā vikāsaṃ grāhyārthabhedābhāvamayaṃ",
    "GSP30abhmal2u:46_1": "haṭhāt prayānti cidunmukhatvāt nīlapītādibhedavān // grāhyagrāhakasaṃbandhabhedaḥ sapadi bhidyate yoginīvaktrasaṃrūḍhasaṃpradāyakramāptayā //",
    "GSP30abhmal2u:46_2": "2.97",
    "GSP30abhmal2u:47_0": "sadyo 'nubhavadāyinyā mudrayā mudritākhilaḥ sarvādhiṣṭhātṛcidrūpasākṣādbhairavatandritaḥ sa yogī vismayāviṣṭo labhate svātmasaṃvidam",
    "GSP30abhmal2u:47_1": "tattaddṛśyodayāpāyayoge 'py anapayatsthiti // taḍāgavartinimnāmbu tannānyatra pravartate prayatnenāpi tanmātrapūraṇāya yad",
    "GSP30abhmal2u:47_2": "akṣamam // 2.100",
    "GSP30abhmal2u:48_0": "yadā tvantaḥdvāravāridhārasaṃpūritaṃ rasāt bhaved bhaveyustatpūrṇāḥ pravāhāḥ sarvatomukhāḥ evaṃ svollāsarabhasāc caitanyaṃ",
    "GSP30abhmal2u:48_1": "pronmiṣatsvayaṃ avibhāgena bhāvāṃśān svātmābhedena bhāsayan mīlanāviṣayībhāvaṃ śrayed yadi muhūrtakaṃ māyāvigalanād bhūmir",
    "GSP30abhmal2u:48_2": "bhairavīyā virājate // 2.103",
    "GSP30abhmal2u:49_0": "vaikalpiko 'hyavacchedaḥ paścād yāṃ darśayed bhidām saiva māyā svatantrasya bhedadṛṣṭiprakāśinī unmeṣamātrarūḍhasya sā nirmūlā",
    "GSP30abhmal2u:49_1": "na saṃbhavet itthaṃ kiṃ bahunoktena naye 'nuttarātmani // 2.105",
    "GSP30abhmal2u:50": "vastuto 'sti na kasyāpi yogāṅgasyābhyupāyatā",
    "GSP30abhmal2u:51": "svarūpaṃ hyasya nīrūpam avacchedavivarjanāt // 2.106 //",
    "GSP30abhmal2u:52": "upāya 'pyanupāyo 'syāyāgavṛttinirodhataḥ",
    "GSP30abhmal2u:53": "recanapūraṇair eṣā rahitā tanuvātanauḥ // 2.107 //",
    "GSP30abhmal2u:54": "tārayaty evam ātmānaṃ bhedasāgaragocarāt nimajjamānam apy etan mano vaiṣayike rase // 2.108",
    "GSP30abhmal2u:55_0": "nāntarārdratvam abhyeti niśchidraṃ tumbakaṃ yathā svaṃ panthānaṃ hayasyeva manaso ye nirundhate teṣāṃ tatkhaṇḍanayogād dhavaty",
    "GSP30abhmal2u:55_1": "unmārgakoṭibhiḥ kiṃsvid etad iti prāyo duḥkhe 'py utkaṇṭhate manaḥ // 2.110 //",
    "GSP30abhmal2u:56": "sukhād api virajyeta jñānād etad idaṃ [tv iti]",
    "GSP30abhmal2u:57": "tathāhi gurur ādikṣad bahudhā svakaśāsane // 2.111 //",
    "GSP30abhmal2u:58": "anādaraviraktyaiva galantīndriyavṛttayaḥ yāvat tu viniyamyante tāvat tāvad vikurvate // 2.112",
    "GSP30abhmal2u:59": "pratyāhāro 'pi nāmāyaṃ yo 'kṣajāle pravartyate bandhasyārūḍhavṛttes tad vajralepena bandhanam artheṣu tadbhogavidhau tadutthe",
    "GSP30abhmal2u:60": "\\ \\ duḥkhe sukhe vā galitābhiśaṅkam anāviśanto 'pi nimagnacittā",
    "GSP30abhmal2u:61": "\\ \\ jānanti vṛttikṣayasaukhyam antaḥ // 2.114 //",
    "GSP30abhmal2u:62_0": "saty evātmani citsvabhāvamahasi svānte tathopakriyāṃ tasmai kurvati tatpracāracature saty akṣavarge 'pi ca satsv artheṣu",
    "GSP30abhmal2u:62_1": "rasādiṣu sphuṭataraṃ yad bhedavandhyodayaṃ yogī tiṣṭhati pūrṇaraśmikhacitas tat tattvam ādīyatām // 2.115 //",
    "GSP30abhmal2u:63": "aviveka eva param iha saṃsāra iti pravādamātram aviveka eva hi paraṃ niḥśreyasalābhasopānam tyajāvadhānāni nanu kva nāma dhatse 'vadhānaṃ vicinu svayaṃ tat",
    "GSP30abhmal2u:64": "pūrṇe 'vadhānaṃ nahi nāma yuktaṃ",
    "GSP30abhmal2u:65": "nāpūrṇam abhyeti ca satyabhāvam // 2.117 //",
    "GSP30abhmal2u:66": "yatraivānandayogaḥ kvacana nanu bhavet tatra pūrṇaḥ svabhāvaḥ",
    "GSP30abhmal2u:67_0": "--- --- te veti tatra praśamapadam iyād yady ayaṃ bhedamohaḥ tajjñāne jāgradādāv api nikhilapade cinmahācakranātho yogī jāyeta",
    "GSP30abhmal2u:67_1": "nānāvyavahṛtapathago 'pyullasan mantravīryaḥ // 2.118 //",
    "GSP30abhmal2u:68": "yathā hi kūpaṃ pracikīrṣur eva prāpte jale yāti kṛtitvam ekaḥ kaścit punar hastagatādi[vāri]mātrād",
    "GSP30abhmal2u:69": "itthaṃ paraprāptividhir vicitraḥ // 2.119 //",
    "GSP30abhmal2u:70": "anupāyam idaṃ tasmād upāyopeyayogataḥ bhedabandhād vimucyeta kathaṃ vetarathā janaḥ // 2.120",
    "GSP30abhmal2u:71": "anupāye 'pi caitasmin kiṃcit sāṃbandhyavṛttitaḥ",
    "GSP30abhmal2u:72": "upāyasyopadeśo 'yaṃ śāstre 'tra bahudhā kṛtaḥ // 2.121 //",
    "GSP30abhmal2u:73": "yathā lipyakṣarair bālāḥ satye varṇātmani sphuṭam praveśyante tathā mūḍhais tair aupāyikaiḥ kramāt // 2.122 //",
    "GSP30abhmal2u:74_0": "tadartham eva cādvaite paratattve 'pi sādaram pūjādhyānādi śāstre 'sminn ucitaṃ kiṃcid ucyate yat kiṃcin manasāhlādi yatra",
    "GSP30abhmal2u:74_1": "kvāpīndriyasthitau yojyate bodhasadbrahmadhāmni brahmabilātmani ātmānusārisadbhāvasamāveśadaśāśrayāt tattatparakuleśānaśakticakrārcanākrame",
    "GSP30abhmal2u:74_2": "prayāty evāprayatnena karaṇatvaṃ svabhāvataḥ // 2.125 //",
    "GSP30abhmal2u:75_0": "kṛtvādhāradharāṃ camatkṛtirasaprokṣākṣaṇakṣālitām āttair mānasataḥ svabhāvakusumaiḥ svāmodasaṃdohibhiḥ ānandāmṛtanirbharasvahṛdayānarghārghapātrakramāt",
    "GSP30abhmal2u:75_1": "tvāṃ devyā saha dehadevasadane devārcaye 'harniśam // 2.126 //",
    "GSP30abhmal2u:76_0": "evaṃ yatra kvacit tiṣṭhet svavimarśasvabhāvataḥ tatra śaktitrayāveśas tridhā tāvat prakāśate navadhā bhāsamānasya proktadvādaśacakrataḥ",
    "GSP30abhmal2u:76_1": "viśrāntir ekakṣaṇagā sāṣṭottaraśatasthitiḥ // 2.128",
    "GSP30abhmal2u:77_0": "ekaiva śatasaṃkhyā ca sā sthitiḥ pravibhāvyate itthaṃ yat kiṃcanaitasya vacanaṃ yogino bhavet tad eva japayogāya jāyate 'nuttare",
    "GSP30abhmal2u:77_1": "pathi antarindhanasadbhāvam anapekṣyaiva nityaśaḥ // 2.130",
    "GSP30abhmal2u:78_0": "yo jvalaty akhilākṣaughaprasṛtāgraśikhāśataḥ tatraiva sarvabhāvānāṃ praveśaś ced vimṛśyate nūnaṃ jhaṭiti saṃpluṣṭasthūlarūpatayā",
    "GSP30abhmal2u:78_1": "haṭhāt yānti bodhamahājvālāprakāśaikyaṃ svarūpataḥ sa eṣa paramo homo bhairavīyakrame mataḥ // 2.132 //",
    "GSP30abhmal2u:79": "nijabodhajaṭharahutabhuji bhāvāḥ samyagsamarpitā yuktyā jahati bhedavibhāgaṃ nijaśaktyā taṃ samindhate yasmāt // 2.133 //",
    "GSP30abhmal2u:80_0": "yad eva svecchayā sṛṣṭisvābhāvyavaśataḥ puraḥ nirmimīte 'kṣaviṣayaṃ taddhyānāyāvakalpate // nirākāre hi ciddhāmni viśvākṛtimaye",
    "GSP30abhmal2u:80_1": "sati phalārthināṃ kācid eva dhyeyatvenākṛtiḥ sthitā // yathā hy abhedasaṃpūrṇe bhāve 'py udakam āharan anyākṛtyapahānena",
    "GSP30abhmal2u:80_2": "ghaṭam arthayate rasāt tathaiva parameśānaniyatipravijṛmbhaṇāt kācid evākṛtiḥ kāṃcit sūte phalavikalpanam // 2.137",
    "GSP30abhmal2u:81_0": "yas tu saṃpūrṇacidvṛttir na phalaṃ nāma vāñchati tasya viśvākṛti dhyānaṃ sarvadaiva vijṛmbhate kulayogina udriktabhairavīyarasāsavāt",
    "GSP30abhmal2u:81_1": "ghūrṇamānasya yaḥ kaścit ko 'py udeti yathā tathā // śarīragaḥ samāveśo modanadrāvaṇātmakaḥ sā svīkṛtajaganmudrā mudrā nairuttare",
    "GSP30abhmal2u:81_2": "mate // 2.140",
    "GSP30abhmal2u:82": "eṣa yogavidhiḥ ko 'pi kasyāpi hṛdi vartate",
    "GSP30abhmal2u:83": "yasya prasīdec ciccakraṃ drāg apaścimajanmanaḥ // 2.141 //",
    "GSP30abhmal2u:84_0": "lokenālokyamāno 'pi dehabandhavidhau sthitaḥ abhyeti yoge rūḍhe na kṣaṇāt kām api saṃvidam atraiva tv asmatpūrvācāryāṇāṃ",
    "GSP30abhmal2u:84_1": "dhiṣaṇā bhṛśam abhyamaṃsta bhavābhogavibhramāṇām asaṃnidhim vedasāṃkhyabhavedvādanyāyasaugatalaukikaiḥ pañcarātrakriyāśāstrasiddhāntādibhir",
    "GSP30abhmal2u:84_2": "alam // 2.144",
    "GSP30abhmal2u:85": "ucitocitavijñānakriyāṃśaparibhāvakaiḥ sarvaiḥ svaprakriyārūḍhais tais tair aucityayogataḥ yatra bījasamāvāpakhananādikriyākramaḥ akāri śāmbhavānekaśākhābhir yo 'tivistṛtaḥ // 2.146",
    "GSP30abhmal2u:86_0": "tasya cidbhairavataroḥ phalam etad anuttaram āśramasthitacaryādyair jaṭājālāñjanāntakaiḥ // kṛtair apy akṛtair vāpi yatra",
    "GSP30abhmal2u:86_1": "no labhyate bhidā tatraiva yoge viśrāntiṃ kurvatāṃ bhavaḍambaraḥ himānīva mahāgrīṣme svayam eva pralīyate alaṃ hi carvyamāṇe",
    "GSP30abhmal2u:86_2": "'smin sarase saṃvidāsave // 2.149",
    "GSP30abhmal2u:87": "nissaranti mahollāsāḥ saṃkhyā yeṣu na vidyate teṣāṃ ca prakaṭīkārāḥ kṛtāḥ prāg eva vistarāt atrābhinavagupte tu tattve ke 'py eva niścitāḥ // 2.150 //",
    "GSP30abhmal2u:88": "ketakīkusumasaurabhe bhṛśaṃ \\ \\ bhṛṅga eva rasiko na makṣikā bhairavīyaparamādvayārcane",
    "GSP30abhmal2u:89": "\\ \\ ko 'pi rajyati na bhedamohitaḥ // 2.151 //",
    "GSP30abhmal2u:90": "nātra rūḍhasya kāryā syāc chuddhiḥ kācana kutracit aśuddhaṃ hi jagaty eva bhairavātmani kiṃ bhavet // 2.152 //",
    "GSP30abhmal2u:91": "aśuddhe 'pi ca bhūtaughe kena śuddhiḥ pratāyatām anavasthā bhaved itthaṃ vyarthānyonyāśritis tathā // 2.153 //",
    "GSP30abhmal2u:92_0": "aśuddhasya tirodhāne śuddhaṃ nāma pralīyate pratiyogikṛtaṃ tad dhi na svabhāvena nīlavat // ata eva na kaścid āgraho \\ \\",
    "GSP30abhmal2u:92_1": "viṣayāṇāṃ grahaṇe 'py apohane parabhairavasaṃvidātmanaḥ \\ \\ svayam evocchalitā hi bhoktṛtā // 2.155 //",
    "GSP30abhmal2u:93": "sarvam atra vihitaṃ yato 'munā",
    "GSP30abhmal2u:94": "\\ \\ vartmanā sakalam eva yujyate mārgam evam apahastya kiṃcana \\ \\ kāpi naiva nanu yāti yuktatām // 2.156 //",
    "GSP30abhmal2u:95": "tathāhi dīkṣā nāmeyaṃ yā malānāṃ nikartanī sa bhedavādināṃ pakṣe kathaṃ nāmopapadyate // 2.157",
    "GSP30abhmal2u:96": "tathāhi yo malo nāma sa kathaṃ citsvabhāvakam ātmānam āvṛṇīte kva vibhor āvaraṇakriyā // 2.158",
    "GSP30abhmal2u:97_0": "na ca prakāśas tamasā jātu saṃvriyate yataḥ prakāśodaya evāyaṃ dhvāntadhvaṃsakriyātmakaḥ // kiṃ cāvaraṇam uktaṃ hi raśmyāder",
    "GSP30abhmal2u:97_1": "gatidharmiṇaḥ pratīghātātmakaṃ tat kiṃ vibhor agatidharmiṇaḥ api vā jñeyatāmātratirodhānaṃ hi saṃvṛteḥ paṭādinā ghaṭādeḥ",
    "GSP30abhmal2u:97_2": "syān na svarūpānyathāsthitiḥ // na cātmānaś cidātmatvāj jñeyatvam adhiśerate tadāvaraṇam eṣāṃ tu śabdeṣv api na śobhate //",
    "GSP30abhmal2u:97_3": "nanv īśvarasya te jñeyā aṇavaḥ katham īdṛśam cidātmakaṃ hi na jñeyaṃ cidātmatvatirohiteḥ // saṃvij jñeyeti śabdo 'yaṃ vandhyā",
    "GSP30abhmal2u:97_4": "me jananītyadaḥ",
    "GSP30abhmal2u:98": "vākyaṃ smarayatīva svaṃ svātmasabrahmacāri yat // 2.164 //",
    "GSP30abhmal2u:99_0": "kiṃceśvarasya sārvajñyaṃ tāvatā pratihanyate āvṛtān vetti nāṇūn yan na tv eṣāṃ kācana kṣatiḥ nanv anāvaraṇe nīle jñātur āvaraṇe",
    "GSP30abhmal2u:99_1": "sati na darśanaṃ tathā bādhā na sarvajño malāvṛtaḥ // 2.166",
    "GSP30abhmal2u:100_0": "maivaṃ tatra hi dṛgraśmīn gacchataḥ pratihanti tat paṭādi na tu vijñātur asty āvaraṇasaṃbhavaḥ malaś cāvyāpako vyāptur āvāraka",
    "GSP30abhmal2u:100_1": "iti sphuṭam ghaṭe 'pi vyomni saṃdadhyād aśūnyatvaṃ svarūpataḥ ātmanaś cādhikāryatvān malaḥ kiṃcitkaro na cet katham āvaraṇāyaiṣa",
    "GSP30abhmal2u:100_2": "śakto nanu ca bhoḥ kimu malasadbhāvamātraṃ hi tasyāvaraṇam ucyate malena sadvitīyo 'ṇur āvṛtaḥ paribhāṣyate // 2.170",
    "GSP30abhmal2u:101": "hantānena nayenaiṣa śivam uktātmanām api sthitam āvaraṇaṃ satyaṃ malasadbhāvamātrataḥ // 2.171",
    "GSP30abhmal2u:102": "kiṃcāvṛto malenātmā malam eva na vetti kim tadasaṃvedane tasya kiṃ malāntaram ucyate // 2.172",
    "GSP30abhmal2u:103": "nanv ataḥ kiṃ malaṃ vettu tarhi vidyākale vinā sarvajñatvaṃ bhavet tac ca malaṃ viditam eva sat // 2.173 //",
    "GSP30abhmal2u:104": "jahātv ātmābhyupāyais tais tair vicitraiḥ prakalpitaiḥ kiṃcāvaraṇam etena yasyātmani bhavet tataḥ // 2.174 //",
    "GSP30abhmal2u:105_0": "ghaṭādau jñātṛkartṛtve katham asya bhaviṣyataḥ nanu vidyākale kiṃcijjñatvakartṛtvapade smṛte itthaṃ vimūḍhamatayo vañcyante",
    "GSP30abhmal2u:105_1": "na tu paṇḍitāḥ jaḍasvabhāvā māyaiṣā tatsūtiś ca kalādikaḥ // acidātmā kathaṃkāraṃ cidabhivyañjanakṣamaḥ abhivyaktā ca cidvibhvī",
    "GSP30abhmal2u:105_2": "kiṃcittvādiviśeṣaṇaiḥ // viśeṣyatāṃ kathaṃ nāma sāṃśavastūcitaṃ hi tat nanu devaḥ kalāvidyākaraṇo vyañjayec citam // vyanaktu",
    "GSP30abhmal2u:105_3": "sarvato hanta nāsyāśaktir athāgrahaḥ male sadātane cāsya kathaṃ muktir bhaviṣyati roddhrī śaktir malasyāsti sā ca kvāpi nivartate",
    "GSP30abhmal2u:105_4": "kvāpi pravartate ceti dhig idaṃ mūḍhabhāṣitam jaḍānāṃ ko 'nusandhiḥ syāt taṃ vinaitat kathaṃ bhavet atha tatrāpi devasya",
    "GSP30abhmal2u:105_5": "hetutābhyupagamyate kiṃ nimittam asau devas tāṃ śaktiṃ saṃpravartayet pravartitāṃ vā kiṃ nāma tāṃ nivartayate punaḥ // 2.182 //",
    "GSP30abhmal2u:106_0": "svātantryād iti cet pūrṇaṃ tad evāśrīyate na kim malasya dhvāntarūpasya na ca pāko 'pi kaścana sa hy anyatādānayogād dhanty",
    "GSP30abhmal2u:106_1": "amuṣya dhruvātmatām etena malasaṃbandhād īśvarecchāpracoditaḥ bhogalobhakathāviṣṭaḥ paśuḥ sṛṣṭyānugṛhyate iti yad bhaṇyate",
    "GSP30abhmal2u:106_2": "mūlahataṃ taj, janitaṃ tataḥ svātmapracchādanakrīḍāmātram eva malaṃ viduḥ svatantro hi vibhuḥ kiṃcit kiṃ na svātmani bhāsayet",
    "GSP30abhmal2u:106_3": "yac ca karmāpi nāmeṣṭaṃ tattāvat pravicāryatām tathāhi karmasaṃbandhe sthite 'pi katham īdṛśaḥ mahāpralaya ucyate mahāsṛṣṭiś",
    "GSP30abhmal2u:106_4": "ca vā katham nanv īśvarecchayā tatra karmāyāti niruddhatām // karmaudāsīnyayogena karmāntaram apekṣatām īśvaro 'tha navā",
    "GSP30abhmal2u:106_5": "pūrvapakṣe saṃbhava eva ca // 2.189",
    "GSP30abhmal2u:107_0": "nasaṃbhave sa kutrāṃśe caiśvaryam adhigacchatu karmataḥ sarvam evedaṃ syāt sṛṣṭipralayādikam atha karmānapekṣo vā karmaṇāṃ",
    "GSP30abhmal2u:107_1": "rodhanaṃ tataḥ sadā niruddhāny eveśaḥ karmāṇi kurutāṃ vibhuḥ nanu teṣāṃ svabhāvo 'yaṃ yadbhogaprasavātmatā kathaṃ svabhāva",
    "GSP30abhmal2u:107_2": "eṣa syād yaḥ paropādhitāṃ gataḥ anapekṣo hi bhāvānāṃ svabhāvaḥ karmaṇāṃ tataḥ īśaiṣaṇānapekṣāṇāṃ yadrūpaṃ tatsvakaṃ vapuḥ",
    "GSP30abhmal2u:107_3": "kiṃ ca pralayalīnāni karmāṇi sthitibhāñjy api kiṃ prabodhayate devaḥ kiṃ nu dṛ[sṛ]ṣṭair hi taiḥ kṛtam // 2.194 //",
    "GSP30abhmal2u:108_0": "malapākāya cet so 'pi sudūram apasāritaḥ kiṃ cātmā vibhur evaiṣa sa kiṃ nāma karoti hi iti pūrvaṃ vicāraś ca vistareṇa prapañcitaḥ",
    "GSP30abhmal2u:108_1": "mṛddaṇḍacakrasūtreṣu dhīmān karteśvaraḥ sthitaḥ kumbhakārasya kartṛtvaṃ kutrāṃśe nv avatiṣṭhatām akṛṣṭapacyabījeṣu prarohaprasavādike //",
    "GSP30abhmal2u:108_2": "2.197",
    "GSP30abhmal2u:109_0": "pūrvaṃ karotu hetutvaṃ na sasyeṣv iti ko nayaḥ idaṃ duṣkṛtam etac ca sukṛtaṃ phalabhedataḥ iti yat pravibhaktaṃ kiṃ tatrāsyecchaiva",
    "GSP30abhmal2u:109_1": "jṛmbhate svatantro yady asau kasmāt parapīḍākārīṃ nijām // 2.199 //",
    "GSP30abhmal2u:110_0": "icchāṃ gṛhṇāti yo nityaṃ karuṇārasanirbharaḥ nanu svabhāvāttattādṛk karmātaḥ phaladāyakam prāyaścittādikaraṇāc chāmyec ceti",
    "GSP30abhmal2u:110_1": "vicārayan devas tathaiva tanute śāstraṃ citropadeśakam // śaivaṃ, svabhāva edādṛk karmaṇām iti ko nayaḥ",
    "GSP30abhmal2u:111": "bījam aṅkurasaṃsūtisvabhāvam iti mādṛśaḥ // 2.202 //",
    "GSP30abhmal2u:112_0": "pūrvavṛddhavyavahṛter vijñātuṃ prabhaviṣṇavaḥ īśvaras tu nijecchayā vinā na hi kadācana // avalokitavān karmaphalavaicitryacāturīm",
    "GSP30abhmal2u:112_1": "tasmād devaḥ sarvakartā yadi syāt kartāraḥ syur nātmavargāḥ kathaṃcid no kartāras te 'pi cet karmavandhyān uddiśyainān sarvakartā",
    "GSP30abhmal2u:112_2": "na devaḥ itthaṃ ca bhedadṛṣṭyedaṃ karma nāma na mu[yu]ktimat",
    "GSP30abhmal2u:113": "etāvān atra saṃkṣopo vyāso 'nyatra tu darśitaḥ // 2.205 //",
    "GSP30abhmal2u:114_0": "saṃvedanātmako deva ekas tasmāt svataḥ khalu sarvakartā sa vaicitryāt karmayogīti bhaṇyate māyā ca nāma viśvasya yā kāraṇam",
    "GSP30abhmal2u:114_1": "iti sthitā sā dharaṇyantatattvāṃśagarbhā nityā yadi sphuṭam pralayo na kadācit syān nanu sa vyaktibhāvataḥ vyaktiṃ nāma na",
    "GSP30abhmal2u:114_2": "jānīmo vijñānaṃ grāhyatā yataḥ tadīśvaraparajñānagrāhyatāsti sadātanī tasyām avidyamānāyām īśvaraḥ kāraṇaṃ kutaḥ // 2.209",
    "GSP30abhmal2u:115_0": "sphuṭaṃ prakurute kumbhaṃ tadvad īśe bhaviṣyati maivam antarbahīrūpakaraṇapravibhedataḥ // sphuṭāsphuṭādivijñānaṃ yuktaṃ",
    "GSP30abhmal2u:115_1": "kumbhakṛti sphuṭam īśvarasya sphuṭodārapūrvavijñānaśālinaḥ // ko na jñāto bhaved bhāgo yatrāpi vyaktyapekṣitā satkāryavādināṃ",
    "GSP30abhmal2u:115_2": "deśe kāraṇe 'pi sphuṭaṃ sthitam viśvam ityapi māyāyāṃ sphuṭaṃ syād asamañjasam vyāpakāś ca śivātmānas tattvaiḥ sākaṃ parasparam",
    "GSP30abhmal2u:115_3": "kathaṃ ca nāma vidyantāṃ vyāpakatvatirohiteḥ vikāsaḥ paramo vyāptiḥ saṃvido bheda ucyate // māyīyaṃ kañcukavrātaṃ yathā karaṇasaṃcayaḥ",
    "GSP30abhmal2u:115_4": "vicāritaḥ pūrvam eva kāryavargaś ca carcitaḥ // yāvac chivapadādhyāsavandhyaṃ viśvaṃ na visphuret tatsvātantryakathāmātram",
    "GSP30abhmal2u:115_5": "etad ity avadhāryatām evaṃ malādyabhāve hi kā dīkṣā ko hi dīkṣakaḥ dīkṣāpātraṃ ca ko vā syād iti kiṃcin na yujyate śiṣye",
    "GSP30abhmal2u:115_6": "'dhvany anale kumbhe maṇḍale srukkarādike samastādhvakṛto nyāsaḥ kathaṃ vāpy upapadyatām nahi tāvanta eva syur nanu saṃkalpanāvaśāt",
    "GSP30abhmal2u:115_7": "śodhyaśodhakabhāvo 'yaṃ sarva evodito nanu // 2.219",
    "GSP30abhmal2u:116_0": "kalpitaṃ cet phalet satyaṃ manorājyārjitaśriyaḥ jayanti nākasāmrājyalābhaviśrāntiyogataḥ // kiṃ nāma balavadrūpasaṃkalpapathavartinaḥ",
    "GSP30abhmal2u:116_1": "phalanti na tathā bhāvā dhyānādiviṣanāśavat // 2.221",
    "GSP30abhmal2u:117_0": "saṃkalpadārḍhyam ity eva dhyānaṃ saṃśayarūṣitam dhyānaṃ ca na phaled eva svayaṃ pakṣadvayāgrahāt hanta saṃkalpanāyogād yadi",
    "GSP30abhmal2u:117_1": "jāyeta tatphalam kim asaṃvinmayān bhāvān bāhyān kāṃścit abhīpsasi saṃkalpenaiva saṃskāraḥ kuṇḍāgniguruśiṣyagaḥ sa eva ca",
    "GSP30abhmal2u:117_2": "phalābhāsī tatsaṃvid avaśiṣyate // saṃvidaś ca svatantrāyās tathārūpāvabhāsanam dīkṣeti kila mantavyaṃ muñcyante jantavo",
    "GSP30abhmal2u:117_3": "yayā ata eva tilājyādeḥ svarūpe grahaṇe mitau kramo vā niyamo neha kaścic chāstre nirūpitaḥ // nanu mantreṣu kiṃ nāma niyamaḥ",
    "GSP30abhmal2u:117_4": "sarvavarṇabhāk rūpaṃ paraṃ hi kathitaṃ dīkṣāpi na tathā katham evam evārṇadāhasya yadbhavatsaṃmataṃ hitam kiṃ tu tāvati ye",
    "GSP30abhmal2u:117_5": "rūḍhiṃ na prāptās tān prati dhruvam māntro 'yaṃ niyamaḥ prokta upayogaṃ ca gacchati pratibuddhā hi te mantrā vimarśapathavartinaḥ",
    "GSP30abhmal2u:117_6": "svatantrasyaiva ciddhāmna svātantryāt kartṛtāmayāḥ mantrā viśanty evācāryaṃ taṃ tādātmyaniyogataḥ svatantrīkurvate yānti",
    "GSP30abhmal2u:117_7": "karaṇāny api kartṛtām itthaṃ dīkṣādividhaye ye 'py anye vidhayo matāḥ kiṃ nāma kurvatāṃ kṛtyaṃ niṣedhaṃ tv api vā katham",
    "GSP30abhmal2u:117_8": "te 'py atraivopapadyante tat sarvaṃ vihitaṃ tv iha // 2.232 //",
    "GSP30abhmal2u:118_0": "sarvaṃ caitad amutraiva pratiṣiddhaṃ yataḥ sphuṭam pratiṣedhe darśite 'sya kiṃ cādvaitapathāśritaḥ pratiṣedho 'pi vihitaḥ",
    "GSP30abhmal2u:118_1": "so 'pi ca pratiṣidhyate itthaṃ svasaṃvidambhodhiḥ svātmani procchalaty alam // 2.234 //",
    "GSP30abhmal2u:119_0": "itthaṃ ca viśvam evedaṃ jagadānandasundaram tadvipakṣaṃ ca bhedāṃśam itthaṃ kṣapayatetarām parameśamukhodbhūtajñānacandrasya",
    "GSP30abhmal2u:119_1": "sarvataḥ tāvatā svaprabhābhārabhāsvarāḥ sumarīcayaḥ // 2.236",
    "GSP30abhmal2u:120": "śivacandrāṃśusaṃghātapātamātravilāpitaḥ samastabhāvaśītāṃśukālakūṭo rasāyate // 2.237 //",
    "GSP30abhmal2u:121_0": "tatrāniśaṃ nimajjantas tadrasāpānaghūrṇitāḥ tadrasībhūya tiṣṭhāmaḥ śuddhās tāpatrayojjhitāḥ parameśamukhaṃ tu śaktir uktā",
    "GSP30abhmal2u:121_1": "bhavatīcchā nanu sodbhavaṃ gatā pratipadyata īśvarādibhinnasthitivijñānaśaśāṅkaśaktivṛttam śaśinaḥ kila tasya sarvato yaḥ",
    "GSP30abhmal2u:121_2": "paripūrṇaḥ prasṛto marīcipuñjaḥ iyam eva hi sā kriyātmikoktā parameśasya jaganmayī svaśaktiḥ // 2.240 //",
    "GSP30abhmal2u:122": "tad idaṃ trikaśaktinirbharaṃ paramaṃ bhairavam eva jṛmbhate na tu tadvyatireki saṃbhavet svavijṛmbhā vijayo 'sya kīrtitaḥ // 2.241 //",
    "GSP30abhmal2u:123": "tata eva jagaj jayanty amī sphuṭam arthaḥ prakaṭo 'pi yujyate naḥ bahuvācakayoga īdṛśaṃ tat paripūrṇatvam amuṣya vākyabhedam // 2.242 //",
    "GSP30abhmal2u:124": "ity eka eva śloko 'yaṃ cidātmā bhairavaḥ svayam",
    "GSP30abhmal2u:125": "samastabhāvasaṃdarbhanirbharo vyākṛtaḥ sphuṭam // 2.243 //",
    "GSP30abhmal2u:126_0": "saṃsāragaranāśāya tārkṣyādhiṣṭhitadṛṣṭayaḥ viṣam evopayuñjānāḥ prāpnuvanty amṛtīṃ sthitim iti darśitam etāvat svaprakāśasvasaṃvidā",
    "GSP30abhmal2u:126_1": "siddhaṃ tadvyatirekeṇa na kiṃcid eva kalpate // 2.245",
    "GSP30abhmal2u:127_0": "yāvatsvasaṃvidviśrāntaṃ yat tāvat tat sad eva hi kālāntaravyapekṣe hi satyatvaṃ syān na kutracit saṃvidaḥ kālayogaś ca vistareṇa",
    "GSP30abhmal2u:127_1": "nivāritaḥ tat svasaṃvid yathā deśaṃ vitared vartate tathā tathā saṃvidy akṣamayyāṃ nikaṣāśmani ropitam na yat tat saṃśayāyaiva",
    "GSP30abhmal2u:127_2": "śāstre 'py uktam avastu tat // 2.248 //",
    "GSP30abhmal2u:128_0": "svasaṃvid anupārohi pralāpān na viśiṣyate tac cchāstraṃ prakriyā sā ca yat saṃvidi vivartate hṛdayāj jagato jātāḥ sarvasyaite",
    "GSP30abhmal2u:128_1": "kṣayodayāḥ svapnasyeva suṣuptākhyāt svasaṃvicchāstracarcitāḥ rūpālokamanaskārasāmagrī saṃhṛtiḥ sthitiḥ sṛṣṭir nimeṣonmeṣau",
    "GSP30abhmal2u:128_2": "ca satāṃ saṃkocakalpanam // ityādikā mātṛmeyamānarūpā sthitiḥ sadā svasaṃvidaḥ supūrṇāyāḥ prapañcaracanā svayam // 2.252",
    "GSP30abhmal2u:129": "sarvasarvātmadigdeśakālākārā svayaṃ hi sā satyamithyātvanirṇītis tata eva hi jāyate // 2.253",
    "GSP30abhmal2u:130": "ācāryotpaladevo 'pi tadetadupadiṣṭavān bahiḥ sadasadātmāpi svasaṃvidi madīyadṛk // 2.254 //",
    "GSP30abhmal2u:131": "paśyatv iti svatantrasya niyatiḥ sendriyābhidhā saiva rūdhā śivād ā ca krimeḥ svāṃ saṃvidaṃ śritā // 2.255 //",
    "GSP30abhmal2u:132_0": "tad eva deve saṃsāraḥ sa śivaḥ parameīŭvaraḥ tatra viśrāntim āpanno mukta ity abhidhīyate etatprasādāj jīvanti brahmādyāḥ",
    "GSP30abhmal2u:132_1": "sthāvarāntakāḥ aviluptā sadā seyaṃ saṃvittir iti gṛhyatām vibhānty api hi sā devī na tayā rahitaṃ kvacit ātmānaṃ sādhayet",
    "GSP30abhmal2u:132_2": "kvāpi kvāpi dūṣayate kvacit anyathaiva sthāpayate na ca yāti vikāritām sādhandūṣaṇānyatvavandhyāpi parameśvarī // 2.259",
    "GSP30abhmal2u:133_0": "bhāsate ca tathātvena tat svatantrā sphuṭā hi sā śrīmān maheśvaro devaḥ pūrveṣām api yo guruḥ sa etad eva provāca lokānugrahahetutaḥ",
    "GSP30abhmal2u:133_1": "mūḍhāḥ kiṃ niḥsāre vāyasaviraṭitakalpe tiṣṭatha vacasi vṛthaivaṃ svāṃ saṃvidam āvarjya saṃviddevatayaiva yad ādiṣṭaṃ nikaṭe",
    "GSP30abhmal2u:133_2": "'py atha sarva ādriyamāṇās tattaddeśe jīvanmuktā bhavanti // 2.261 //",
    "GSP30abhmal2u:134_0": "tad atra nītau saṃvittir evāsau gurur ucyate giraty eva yato viśvaṃ sṛṣṭisaṃhṛtiyogataḥ // tad atra mukhyā yā rūḍhiḥ saṃbandhaḥ",
    "GSP30abhmal2u:134_1": "para ucyate enayā yad yad ādiṣṭaṃ jñānaṃ sāṃsiddhikaṃ tu tat // 2.263 //",
    "GSP30abhmal2u:135_0": "yatrāsmadguruvargasya sthitā nityāvasthitiḥ traiyambakādisaṃtānabhedo yasmāt pravartate // yatroktaṃ pūrvam ajñānatādātmyaṃ",
    "GSP30abhmal2u:135_1": "naśyatītyapi svasaṃvidas tu vaicitryaṃ gṛhṇatyā bhāty ayaṃ tataḥ // 2.265 //",
    "GSP30abhmal2u:136": "antarālamahaddivyādivyādi śāstrasaṃgamaḥ tattvavannijavāgaṃśūn guror ātmavinirmitān // 2.266",
    "GSP30abhmal2u:137_0": "prādhānyaṃ prakaṭaṃ svasaṃvidaḥ gurutaḥ kila śāstrataḥ svataḥ tad ayaṃ mukhyatayā kṛtaḥ śramaḥ śāstravṛttiparatantrito guruḥ",
    "GSP30abhmal2u:137_1": "svātmasaṃvidi ca tatpratiṣṭhitam tena sarvam idam ātmasaṃvidā siddhim eti nahi jātv asahyatām // 2.268 //",
    "GSP30abhmal2u:138_0": "etac chāstraṃ prayatnena carcyatāṃ he mumukṣavaḥ mā vṛthaivāyur āyastam anyaśāstreṣu nīyatām abhedadṛṣṭir yā kācid bhedadṛṣṭir",
    "GSP30abhmal2u:138_1": "athāpi vā sātraivāyāti nirvāhaṃ tenaitat pravicāryatām // svapnakālaparijñānavī[tanidro] yathā tathā etacchāstrasamabhyāsaprabuddhahṛdayaḥ",
    "GSP30abhmal2u:138_2": "sadā // svasaṃvid eva tac chāstraṃ sā cāpekṣāvivarjitā tathā yady abhidhīyeta svataḥ prāmāṇyam ucyatām śāsanaṃ śāsitavyaṃ",
    "GSP30abhmal2u:138_3": "ca śāsakaṃ ceti yat kila tattatrākālakalitaṃ svātantryādvaitasundaram // tām avasthitim ātmīyāṃ garbhīkṛtyānapāyinīm śrīkaṇṭhanāthaḥ",
    "GSP30abhmal2u:138_4": "provāca śrīmatkiraṇaśāsane // sarvam etat pravṛttyarthaṃ śrot\\rr ṇāṃ tu vibhedataḥ",
    "GSP30abhmal2u:139": "arthabhedāt tu bhedo 'yam upacārāt prakalpate // 2.275 //",
    "GSP30abhmal2u:140": "phalabhedo na kalpyo 'tra kalpyaś ced ayathātatham",
    "GSP30abhmal2u:141": "daśakāṣṭādaśāṣṭāṣṭabhedabhinnam idaṃ vibhoḥ // 2.276 //",
    "GSP30abhmal2u:142": "śivasadbhāvalābhaikaphalaṃ tallābhaprotsuke adhikāriṇy aṇau jātikulavarṇādyanādarāt // 2.277",
    "GSP30abhmal2u:143_0": "pravṛttam ekavākyatvaṃ yāvad āsādya vartate aṅgāṅgivṛttavaicitryāt tāvad ekam idaṃ viduḥ // trikaśāstraṃ tathābhūto gurur",
    "GSP30abhmal2u:143_1": "atrādvayātmakaḥ tadanantaravākyāṃśapuñjaḥ prakaraṇāni ca // māyīyabhedavṛttāntasphuṭabhāve bhavanti ca tathāpi śivasaṃprāptir",
    "GSP30abhmal2u:143_2": "mukhyam ante phalaṃ sthitam adhikārī caika eva śivatāvāptibhājanam tathāpi tāvanmātre ca jāte prakaraṇātmani // 2.281",
    "GSP30abhmal2u:144": "yādṛk phalaṃ sphutaṃ mukhyaṃ paryantaphalam aṅgi vā tadaṅgaṃ vā tadvipakṣe parapakṣe paraṃ ca vā // 2.282 //",
    "GSP30abhmal2u:145": "api tattadvipakṣāṃśasamudbhāvanabhājanam tathocitaśarīrādes tathā saṃskārabhāginaḥ // 2.283",
    "GSP30abhmal2u:146": "guroḥ śiṣyasya cāpy uktas tādṛśo 'dhikriyākramaḥ",
    "GSP30abhmal2u:147": "tathā ca mṛtyuvidhvaṃsirasāyanavidhiṃ śritaḥ // 2.284 //",
    "GSP30abhmal2u:148": "pūrvaṃ saṃskāralābhāya kvāthavāntivirecanaiḥ dīkṣayā yā ca vikṛtiḥ nottaratra kriyāvidhau tenādhikāriniyamas taddehavidaśādijaḥ tenocyate vaiṣṇavādyāḥ paśuśāsanasaṃśritāḥ // 2.286",
    "GSP30abhmal2u:149_0": "na śaive 'dhikṛtās tantre na śaivā vāmagocare te 'pi no dakṣiṇe te 'pi na syuḥ kulamate trike uktaṃ śrībhairavakule pañcadīkṣākriyocitaḥ",
    "GSP30abhmal2u:149_1": "gurur ullaṅghitādhastyasrotā vā trikaśāstragaḥ ittham ekādhikāritvam ātmatattvasamāśrayāt saṃskārāśraya .... bhedād bhinnādhikāritā //",
    "GSP30abhmal2u:149_2": "2.289",
    "GSP30abhmal2u:150": "svacchandatantre tenoktaṃ sarvaśāstre śivaḥ phalam yataḥ śivodbhavāḥ sarve śivadhāmaphalā iti // 2.290 //",
    "GSP30abhmal2u:151_0": "tatraiva ca punaḥ proktam ūrdhvatattvavivecane yan na sāṃkhyair na yogīndrair na priye pāñcarātrikaiḥ iyādi yāvad ākṣiptaṃ",
    "GSP30abhmal2u:151_1": "vādināṃ tu śatatrayam triṣaṣṭyā cādhikaṃ te hi tāvanmātravivecakāḥ // kathaṃ syur aparicchinnaśivatattvavidātmakāḥ atha tatrāṃśamātre",
    "GSP30abhmal2u:151_2": "'pi śivasadbhāvam eva te // āropayeyus tat tāvan naiva suspaṣṭasaṃgati devadattādivākye hi sarvataḥ pūrṇavigrahe // 2.294",
    "GSP30abhmal2u:152": "devadattapadaśrotā tāvanmātrapade katham samagrapūrvavākyānāṃ samāropaṃ kariṣyati // 2.295",
    "GSP30abhmal2u:153": "kathaṃ cādhigamas tasya tāvato 'rthasya vākyataḥ tasmād eveti cet tarhi na padaśrotṛtā na ca // 2.296 //",
    "GSP30abhmal2u:154": "tāvanmātrasya so 'sty artha itthaṃ prakṛtigocare",
    "GSP30abhmal2u:155": "samagraśivaśāstrārthajñaptyā saṃpūrṇarūpayā // 2.297 //",
    "GSP30abhmal2u:156_0": "yogasāṃkhyārhatanyāyapāñcarātraśrutismṛtīḥ yady eva śivatattvena saṃpūrṇaṃ parikalpayet // tāvad astu na tu sphāras tāvāṃs",
    "GSP30abhmal2u:156_1": "tatreti carcitam jñaptiś ca śivatattvasya tatsaṃskārapuraḥsarā anyathā pratyavāyaḥ syād upadeṣṭrupadeśyayoḥ tatsaṃskāragrahaś",
    "GSP30abhmal2u:156_2": "cet syāt kāmaṃ śāstrārtha īdṛśaḥ na tu vaiṣṇavatā tasya sāṃkhyatā śrautatāpi vā anyasaṃskāram ūrdhvordhaṃ gṛhītvāpy anutiṣṭhati",
    "GSP30abhmal2u:156_3": "vaiṣṇavādy eva tarhy asya pratyavāyo mahattaraḥ nanv advayapade 'muṣmin keyaṃ mukhyā prakalpanā kiṃ brūṣe svayam eva tvaṃ",
    "GSP30abhmal2u:156_4": "bhedopahatavṛttikaḥ etad eva paraṃ dvaitaṃ bhavān eva saṃśritaḥ yad ahaṃ vaiṣṇavo bhūṣṇuḥ śaive kiṃ nādhikāravān tat svayaṃ",
    "GSP30abhmal2u:156_5": "bhedamūḍhas tvaṃ bhede ca niyater balāt // 2.304 //",
    "GSP30abhmal2u:157_0": "tatas taiḥ pratyavāyaḥ syād yoga ity upapāditam kiṃ ca tādātmyayogena devatā pūjyate tataḥ viṣṇutādātmyam āpannaḥ kathaṃ",
    "GSP30abhmal2u:157_1": "rudraṃ prapūjayet gītāsu ca tato gītaṃ yo yac chraddhaḥ sa eva saḥ // 2.306 //",
    "GSP30abhmal2u:158": "tādātmyabhāvanā yogāḥ phalaṃ mantrāḥ sva }}",
    "GSP30abhmal2u:159": "dadyus tadbhāvitātmātaḥ phalakāmasya siddhidaḥ // 2.307 //",
    "GSP30abhmal2u:160_0": "mokṣakāmasya tac chāstramokṣalipsor api sphuṭam taddoṣabhāvanākrāntaḥ kṣamas tāvati yojane mukhyas tāvad ayaṃ kalpo yo yatraiva",
    "GSP30abhmal2u:160_1": "pratiṣṭhitaḥ nityaṃ tādātmyam āpannaḥ sa tatrādhikṛtas tv iti // 2.309 //",
    "GSP30abhmal2u:161_0": "ata eva tato grāhyaṃ jñānam ity abhidhīyate sa hi tādātmyam āpannas tadbhāvanavidhikramāt śiṣyas tadaiva śāstraṃ tu gṛhṇan",
    "GSP30abhmal2u:161_1": "pūrvāparakramāt kathaṃ svabuddhyā saṃdhattāṃ tāvad yat tena saṃhitam // 2.311 //",
    "GSP30abhmal2u:162_0": "yas tu saṃdhātum īheta sa sākṣāt parameśvaraḥ tasya kiṃ vā guruḥ kuryāt so 'nyeṣāṃ gurur ucyate nānyato vedavidbhyaś cetyata",
    "GSP30abhmal2u:162_1": "eva hi manvate tasmāt tādātmyam āpanno gurur ity abhidhīyate sa ca yāvati yatraiva tatra tāvati nānyathā nanu vaiṣṇavaśāstrārthas",
    "GSP30abhmal2u:162_2": "tatkālaṃ śivabhāvanāt tādātmyaṃ gurutāṃ hanti pūrṇadhīḥ pralapaty ayam rāmarāvaṇanāṭyeṣu nahy etā naṭabhūmikāḥ // nepathyādiparāvṛttyā",
    "GSP30abhmal2u:162_3": "yenānyatvaṃ prapadyate vaiṣṇavo viṣṇur evāhaṃ taddāso veti carcayan // idānīṃ na tathāsmīti kim etat susamañjasam atra hy",
    "GSP30abhmal2u:162_4": "ekatamā saṃvin mithyājñānatvam aśnute // yayā sa eva patitaḥ śiṣyo vā patito bhavet tasmān mukhyo hy ayaṃ kalpaḥ pratiśāstraṃ",
    "GSP30abhmal2u:162_5": "gurur guruḥ // 2.318 //",
    "GSP30abhmal2u:163": "uktaṃ svatantraśāstreṣu nāsau siddhiphalapradaḥ anyaśāstrarato yaḥ syāt tacchāstranirato 'pi vā // 2.319 //",
    "GSP30abhmal2u:164": "loke 'pi yāvad īdṛkṣaḥ pravādo jyotirādike viṣṇor bhāgavatā magāś ca savituḥ śāṃbhor jaṭābhasmino māt-ṛṇām atha mātṛmaṇḍalavido viprās tv atha brahmaṇaḥ",
    "GSP30abhmal2u:165": "śākyāḥ sattvahitasya buddhavapuṣo nagnās tathaivārhato yo yair deva upāsyate svavidhinā tais tasya kāryā kriyā // 2.320 //",
    "GSP30abhmal2u:166": "ata evādhikajñānaśālī saṃnihito yadi deśe tatra bhaven nānā nādhikārasya bhājanam // 2.321",
    "GSP30abhmal2u:167_0": "yas tv asmin pūrṇasaṃbodhe rūḍho vāstavaśāsane uttarottararūḍhyarthaṃ śiśoḥ karaṇamānasam phalasaṃpattaye vāpi bhāvāṃśavaśaśālinaḥ",
    "GSP30abhmal2u:167_1": "anugrahaṃ sa vai kuryāt pūrṇatvād ūrdhvavṛttitaḥ nanv advaye kim ūrdhvaṃ syān na kiṃcid bhedamohitāḥ bhavatas tv adharāvasthā",
    "GSP30abhmal2u:167_2": "bheda evadharo yataḥ // 2.324 //",
    "GSP30abhmal2u:168_0": "tasmād ye kecanānye syuḥ paśuśāsanavartinaḥ vaiṣṇavāḥ saugatāḥ śrautās tathā śrutyantavādinaḥ ityādayo nādhikṛtā jātucit",
    "GSP30abhmal2u:168_1": "patiśāsane uktavān yatra śāstreṣv apy adhikārivivecane // 2.326",
    "GSP30abhmal2u:169": "yo vaiṣṇavo manuṃ dadyāc chaivaṃ mūḍhamatiḥ śiśoḥ taṃ pāpaṃ vañcakaṃ tyaktvā śiśur nyāyyaṃ samācaret // 2.327 //",
    "GSP30abhmal2u:170": "ihāpy uktaṃ mokṣadaḥ syāt svabhyastajñānavān iti abhyastaṃ ca paraṃ jñānaṃ yato nāsty eva vicyutiḥ // 2.328 //",
    "GSP30abhmal2u:171_0": "paramādvayavijñānān na khalv apy asti vicyutiḥ svātmapakṣasthitāśeṣajñānanirbharavṛttikaḥ kathaṃ ko vā kuto vāpi cyavatāṃ",
    "GSP30abhmal2u:171_1": "tiṣṭhatu kva vā itthaṃ ya eṣa śāstrārthaḥ sthitaḥ śaktiprabhāvataḥ antaḥkṛtāśeṣatattvavarṇādibharanirbharaḥ sarvābhidho bhairavātmā",
    "GSP30abhmal2u:171_2": "so 'yam eva svarūpabhāk // śāstre 'smin parameśena jñānacandrākhyayā kṛtaḥ",
    "GSP30abhmal2u:172": "tadvyākhyātam idaṃ prasannagahanaṃ vākyaṃ mayā svāgama-",
    "GSP30abhmal2u:173": "prāmāṇyapratipādanakramavaśāt tattatprasaṅgād api atrārūḍhadhiyāṃ pramāṇamahimā viśvādvayoddāmito bhātīti svayam eva satyahṛdayā jñāsyanti kiṃ ślāghitaiḥ // 2.332 //",
    "GSP30abhmal2u:174_0": "ye samyak pravicāriṇo nanu śivāḥ kas tān prati prodyamaḥ kiṃ tair ye pravimarśadūraśikharārohakrame paṅgavaḥ pāṣāṇāyitavṛttayaḥ",
    "GSP30abhmal2u:174_1": "punar amī ye śāstravandhyā narāḥ saṃrambhaḥ pralayambudher iva tataḥ svātmany ayaṃ ghūrṇate // 2.333 //",
    "GSP30abhmal2u:175_0": "saṃśāmya svayam ātmani tyaja javāj jvālājaṭāḍambarān bhoḥ kalpānala dāhyam asti bhavato nādyāpi kiñcid yataḥ tvatprollāsavighūrṇanāghanaghuradghorasphuliṅgaśatair",
    "GSP30abhmal2u:175_1": "viśvaṃ vyāpya vilīnatāṃ gatam idaṃ drāk tvatprakāśātmakam // 2.334 //",
    "GSP30abhmal2u:176": "pravarapuranāmadheye pure pūrve kāśmīriko 'bhinavaguptaḥ",
    "GSP30abhmal2u:177": "mālinyādimavākye vārttikam etad racayati sma // 2.335 //"
}