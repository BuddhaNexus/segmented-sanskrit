{
    "GSP30vamsbum_u:0": " Vāmanadatta: Svabodhodayamañjarī samyagbodhavicāreṇa bhāvanām asvabhāvataḥ /",
    "GSP30vamsbum_u:1": " labdhabodhadayānandaṃ vande saṃsthānam ātmanaḥ // 1 //",
    "GSP30vamsbum_u:2": " rūpādipañcavargo 'yaṃ viśvam etāvad eva hi /",
    "GSP30vamsbum_u:3": " gṛhyate pañcabhis tac ca cakṣurādibhir indriyaiḥ // 2 //",
    "GSP30vamsbum_u:4": " cakṣuḥ sarvāsv avasthāsu dehināṃ manasi sthitam /",
    "GSP30vamsbum_u:5": " tat pralīnaṃ bhaved yasya tasya sarvaṃ pralīyate // 3 //",
    "GSP30vamsbum_u:6": " tasyaiva vilayopāyaḥ pradiṣṭo gurubhiḥ purā /",
    "GSP30vamsbum_u:7": " tadāgamaparibhraṃśabhayāt spaṣṭīkṛto mayā // 4 //",
    "GSP30vamsbum_u:8": " jātyādikalpanārūpavyavahāro manaḥsthitaḥ /",
    "GSP30vamsbum_u:9": " vastuto na tu tāḥ santi niścityaitac chamaṃ vrajet // 5 //",
    "GSP30vamsbum_u:10": " śukraśonitasaṃśleṣakāle nāsti manaḥ kvacit /",
    "GSP30vamsbum_u:11": " na budbude na peṣyāṃ vā na śarīre kvacit sthitam // 6 //",
    "GSP30vamsbum_u:12": " śarīraṃ garbhavāsāntaḥ kaumāre yauvane tathā /",
    "GSP30vamsbum_u:13": " kṣaṇakṣayi vināśāntaṃ tac ca naivopalabhyate // 7 //",
    "GSP30vamsbum_u:14": " pṛthag nāma pṛthag rūpaṃ lomādīnāṃ pṛthak sthitiḥ /",
    "GSP30vamsbum_u:15": " pṛthak sarvaṃ yathā dṛṣṭaṃ kva śarīraṃ tadā sthitam // 8 //",
    "GSP30vamsbum_u:16": " evam eva vicāryoktā jātis tathaiva bādhyate /",
    "GSP30vamsbum_u:17": " na ca sā vastuto yuktā kasyacid vāvabhāsate // 9 //",
    "GSP30vamsbum_u:18": " nāma pitrā kṛtaṃ mithyā kriyā na niyatā yataḥ /",
    "GSP30vamsbum_u:19": " guṇī yadi bhavet kaścid bhavanti bahavo guṇāḥ // 10 //",
    "GSP30vamsbum_u:20": " itthaṃ mithyāvikalpotthavāsanābhir abhiplutam /",
    "GSP30vamsbum_u:21": " cañcalaṃ manaso rūpaṃ niścityaitan nirodhayet // 11 //",
    "GSP30vamsbum_u:22": " pūrvair nirodho kathito vairāgyābhyāsaypogataḥ /",
    "GSP30vamsbum_u:23": " ayatnena nirodho 'yam asmābhir upadiśyate // 12 //",
    "GSP30vamsbum_u:24": " grāhyaṃ yac ca bhavet kiñcit tat tal līnaṃ tadā bhavet /",
    "GSP30vamsbum_u:25": " anyasyāgrahaṇāc cittaṃ svātmany eva praśāmyati // 13 //",
    "GSP30vamsbum_u:26": " yathā ghanasvane sāndre krameṇa vilayaṃ gate /",
    "GSP30vamsbum_u:27": " tadāśrayavaśāc cittaṃ tasmin kṣīṇe praśāmyati // 14 //",
    "GSP30vamsbum_u:28": " yad yan manoharaṃ kiṃcic chrutigocaram āgatam /",
    "GSP30vamsbum_u:29": " ekāgraṃ bhāvayet tāvad yāval līnaṃ nirodhakṛt // 15 //",
    "GSP30vamsbum_u:30": " rūpādīnāṃ tathaivetthaṃ bhāvayed ramaṇīyatām /",
    "GSP30vamsbum_u:31": " vilīnāni smaret paścād ātamabhāvopabṛṃhitaḥ // 16 //",
    "GSP30vamsbum_u:32": " evaṃ grāhyasamāveśān nirodhaḥ kathito mayā /",
    "GSP30vamsbum_u:33": " grahaṇād eva pūrvo 'yam idānīṃ sampradṛśyate // 17 //",
    "GSP30vamsbum_u:34": " grahaṇānīndriyāṇīha samānīti prabodhayet /",
    "GSP30vamsbum_u:35": " samatvaṃ rāgahāneḥ syād dveṣasyopakṣayāt tathā // 18 //",
    "GSP30vamsbum_u:36": " sarvarāgāt sahāniḥ syāt sarvadveṣāt tathaiva ca /",
    "GSP30vamsbum_u:37": " baddhavat sarvarāgī syāt sarvadveṣṭā ca bhairavaḥ // 19 //",
    "GSP30vamsbum_u:38": " agrāhyam indriyaṃ śūnyaṃ svātmany eva pralīyate /",
    "GSP30vamsbum_u:39": " pralīnendriyavṛttes tu kaivalyābhyudayodayaḥ // 20 //",
    "GSP30vamsbum_u:40": " tasmāc cittaṃ samādāya śūnye saṅkalpavarjite /",
    "GSP30vamsbum_u:41": " nistabdhendriyavṛttes tu nirodhaḥ samprajāyate // 21 //",
    "GSP30vamsbum_u:42": " jṛmbhamānasya satataṃ kṣudhāviṣṭasya yoginaḥ /",
    "GSP30vamsbum_u:43": " dhyāyato vā kim apy antaḥ pratyante kevalaṃ bhavet // 22 //",
    "GSP30vamsbum_u:44": " apralīnamanovṛtter nidrām āśrayataḥ śanaiḥ /",
    "GSP30vamsbum_u:45": " viṣayāgrahaṇāt sarvanirodhaḥ samprajāyate // 23 //",
    "GSP30vamsbum_u:46": " dhāvataḥ padavikṣepaprayatnānavadhāraṇāt /",
    "GSP30vamsbum_u:47": " niḥsaṃkalpamanovṛtteḥ paramātmā prakāśate // 24 //",
    "GSP30vamsbum_u:48": " āsane 'py upaviṣṭasya kva me cittam avasthitam /",
    "GSP30vamsbum_u:49": " vicāryaivaṃ prayatnena nirādhāre praśāmyati // 25 //",
    "GSP30vamsbum_u:50": " vayunā spandanādīni śarīrasya karomy aham /",
    "GSP30vamsbum_u:51": " na ca citte sthito vāyur na vāyau cittam āsthitam // 26 //",
    "GSP30vamsbum_u:52": " evaṃ vimṛśato bhāvān na kvacit saṃsthitaṃ manaḥ /",
    "GSP30vamsbum_u:53": " mithaiva vṛttayas tasya sarvathā kevalaṃ sthitam // 27 //",
    "GSP30vamsbum_u:54": " yatra yatra bhaved vāñchā bhojanādiṣu vastuṣu /",
    "GSP30vamsbum_u:55": " pūrayet tām yathāśakti bhavet pūrṇo nirāśrayaḥ // 28 //",
    "GSP30vamsbum_u:56": " vāñchitaṃ gaditaṃ kiñcid akasmād yadi vismṛtam /",
    "GSP30vamsbum_u:57": " punas tasyānusandhānāt kṣaṇāt kaivalyam āpnuyāt // 29 //",
    "GSP30vamsbum_u:58": " sthānuḥ syāt puruṣo veti dūrād dṛśye vikalpite /",
    "GSP30vamsbum_u:59": " suniścitamateḥ kṣipraṃ nirodhaḥ samprajāyate // 30 //",
    "GSP30vamsbum_u:60": " dṛśyaiḥ padārthair draṣṭāraṃ paśyed buddhyā yato dṛśaḥ /",
    "GSP30vamsbum_u:61": " taṃ dṛṣṭvā mokṣam āpnoti yo na tadvat sa badhyate // 31 //",
    "GSP30vamsbum_u:62": " ālambya saṃvidaṃ yatnāt saṃvedyaṃ na svabhāvataḥ /",
    "GSP30vamsbum_u:63": " tasmāt saṃviditaṃ sarvam iti saṃvinmayo bhavet // 32 //",
    "GSP30vamsbum_u:64": " punar viśed apānena hṛdayaṃ pravikāsayet /",
    "GSP30vamsbum_u:65": " tathaiva kṣīṇavṛttiḥ syād apāne vilayaṃ gate // 33 //",
    "GSP30vamsbum_u:66": " suṣumṇāpatham āśritya prāsādadhvanibodhatah /",
    "GSP30vamsbum_u:67": " binduṣaṭkaparityāgāc chāntabodhaḥ kṣaṇād bhavet // 34 //",
    "GSP30vamsbum_u:68": " vāmadakṣiṇasañcārabindudvayanigharṣaṇāt /",
    "GSP30vamsbum_u:69": " dvādaśānte mahāśāntiḥ siddhair uktā mukhāgame // 35 //",
    "GSP30vamsbum_u:70": " ūrdhvam ākramato vāyor udgatānte śamo bhavet /",
    "GSP30vamsbum_u:71": " puryaṣṭakavibhede 'pi tathaiva manaso layaḥ // 36 //",
    "GSP30vamsbum_u:72": " vivāryāsyaṃ kṣaṇam sthitvā niḥsandigdham anākulam /",
    "GSP30vamsbum_u:73": " stambhitaprāṇavṛttes tu nirodhaḥ samprajāyate // 37 //",
    "GSP30vamsbum_u:74": " nābhimedhrāntare cittaṃ suratānte vinikṣipet /",
    "GSP30vamsbum_u:75": " līyamāne ratānande nistaraṅgaḥ kṣaṇaṃ bhavet // 38 //",
    "GSP30vamsbum_u:76": " dūrāgatasuhṛdbandhupariṣvaṅganiṣevitam /",
    "GSP30vamsbum_u:77": " ānandanirbharaṃ cittaṃ nivṛttiṃ labhate kṣaṇāt // 39 //",
    "GSP30vamsbum_u:78": " dūrād uccarite śabde śabdārthānavadhāraṇāt /",
    "GSP30vamsbum_u:79": " sāvadhānasya tajjñānaṃ kṣīṇarodhaḥ prajāyate // 40 //",
    "GSP30vamsbum_u:80": " pādābhyaṅgapariṣvaṅgāc cittarodhaḥ kṣaṇaṃ bhavet // 41 //",
    "GSP30vamsbum_u:81": " rucyānāṃ ṣāḍavādīnāṃ svalolāgre sthitiṃ kuru /",
    "GSP30vamsbum_u:82": " kṣiyamāṇe rasānande kaivalyam upajāyate // 42 //",
    "GSP30vamsbum_u:83": " mālatyādiṣu gandhāṃś ca tathaiva paribhāvayet /",
    "GSP30vamsbum_u:84": " tadāśrayavaśāc cittaṃ teṣu līneṣu līyate // 43 //",
    "GSP30vamsbum_u:85": " itthaṃ pratikṣaṇaṃ yasya cittam ātmani līyate /",
    "GSP30vamsbum_u:86": " sa labdhabodhasadbhāvo jīvanmukto 'bhidhīyate // 44 //",
    "GSP30vamsbum_u:87": " mīmāṃsāvanasiṃhasya harṣadattasya sūnunā /",
    "GSP30vamsbum_u:88": " kṛtā vāmanadattena svabodhodayamañjarī // 45 //"
}