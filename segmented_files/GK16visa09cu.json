{
  "GK16visa09cu:0": "navamaḥ paricchedaḥ",
  "GK16visa09cu:1": "athoddeśakramaprāptamalaṅkāranirūpaṇaṃ bahuvaktavyatvenollaṅghya rītimāha---",
  "GK16visa09cu:2": "************* COMMENTARY *************",
  "GK16visa09cu:3": "Vijñapriyā:",
  "GK16visa09cu:4": "(vi, ka) uddeśeti---guṇaālaṅkārarītaya ityuddeśe 'laṅkārasya prāguddiṣṭatvena tadullaṅghayam ityarthaḥ /",
  "GK16visa09cu:5": "tadullaṅghane hetumāha---bahuvaktavyatveneti /",
  "GK16visa09cu:6": "etena sūcīkaṭāhanyāyo darśitaḥ /",
  "GK16visa09cu:7": "Locanā:",
  "GK16visa09cu:8": "(lo, a) idānīṃ rītiṃ nirūpayitukāmaḥ saṃgati karoti---athoddeśeti /",
  "GK16visa09cu:9": "bahuvaktavyatvena ullaṅghyakamaṃ sūcīkaṭāhanyāyādityarthaḥ /",
  "GK16visa09cu:10": "********** END OF COMMENTARY **********",
  "GK16visa09cu:11": "padasaṃghaṭanā rītiraṅgasaṃsthāviroṣavat /",
  "GK16visa09cu:12": "upakartro rasādīnāṃ---",
  "GK16visa09cu:13": "************* COMMENTARY *************",
  "GK16visa09cu:14": "Vijñapriyā:",
  "GK16visa09cu:15": "(vi, kha) rasādīnāmityādipadāt samastāsaṃlakṣyakramaparigrahaḥ /",
  "GK16visa09cu:16": "********** END OF COMMENTARY **********",
  "GK16visa09cu:17": "rasādīnāmarthācchabdārthaśarīrasya kāvyasyātmabhūtānām /",
  "GK16visa09cu:18": "Locanā:",
  "GK16visa09cu:19": "(lo, ā) padānāṃ saṅgaṭanā racanā arthāt viśiṣṭā,",
  "GK16visa09cu:20": "viśeṣaśca viśeṣalakṣaṇeṣvabhivyaktaḥ /",
  "GK16visa09cu:21": "rasādīnāmiti /",
  "GK16visa09cu:22": "aṅgasaṃsthāviśeṣo yathā loke ātmānamupakaroti tathā kāvyeṣu /",
  "GK16visa09cu:23": "********** END OF COMMENTARY **********",
  "GK16visa09cu:24": "---sā punaḥ syāccaturvidhā // VisSd_9.1 //",
  "GK16visa09cu:25": "vaidarbho cātha gauḍī ca pāñcālī lāṭikā tathā /",
  "GK16visa09cu:26": "sarītiḥ /",
  "GK16visa09cu:27": "tatra---",
  "GK16visa09cu:28": "mādhuryavyañjakervarṇai racanā lalitātmikā // VisSd_9.2 //",
  "GK16visa09cu:29": "avṛttiralpavṛttirvā vaidarbho rītiriṣyate /",
  "GK16visa09cu:30": "yathā---“anaṅgamaṅgalabhuvaḥ--” ityādi /",
  "GK16visa09cu:31": "rudraṭastvāha---",
  "GK16visa09cu:32": "asamastaikasamastā yuktā daśabhirguṇaiśca vaidarbho /",
  "GK16visa09cu:33": "vargadvitīyabahulā svalpaprāṇākṣarā ca suvidheyā //",
  "GK16visa09cu:34": "atra daśaguṇāstanmatoktāḥ śleṣādayaḥ /",
  "GK16visa09cu:35": "************* COMMENTARY *************",
  "GK16visa09cu:36": "Vijñapriyā:",
  "GK16visa09cu:37": "(vi, ga) anaṅgamaṅgalabhuva ityādi vyākhyātam /",
  "GK16visa09cu:38": "ekapadasamastā na tvanekapadairderghasamastā /",
  "GK16visa09cu:39": "svalpaprāṇāni akṣarāṇi īṣat prayatnoccāryyāpi kakārahakārādīni yatra /",
  "GK16visa09cu:40": "śleṣādirdaśaguṇāḥ /",
  "GK16visa09cu:41": "Locanā:",
  "GK16visa09cu:42": "(lo, i) lalitātmikā sukumārasvarūpā /",
  "GK16visa09cu:43": "vṛttiḥ samāsaḥ /",
  "GK16visa09cu:44": "atra rudraṭācāryyamataprakaṭanam /",
  "GK16visa09cu:45": "ekasamastā ekapadasamāsayuktā,",
  "GK16visa09cu:46": "svalpaprāṇākṣarā mūrddhnā mṛdvṛttetyādivat na kaṣṭoccāraṇīyavarṇā /",
  "GK16visa09cu:47": "********** END OF COMMENTARY **********",
  "GK16visa09cu:48": "ojaḥ prakāśakairvaṇairbandha āḍambaraḥ punaḥ // VisSd_9.3 //",
  "GK16visa09cu:49": "samāsabahulā gauḍī---",
  "GK16visa09cu:50": "yathā---“cañcadbhuja--” ityādi /",
  "GK16visa09cu:51": "puruṣottamastvāha---",
  "GK16visa09cu:52": "“bahutarasamāsayuktā sumahāprāṇākṣarā ca gauḍīyā /",
  "GK16visa09cu:53": "rītiranuprāsamahimaparatantrā stokavākyā ca” //",
  "GK16visa09cu:54": "************* COMMENTARY *************",
  "GK16visa09cu:55": "Vijñapriyā:",
  "GK16visa09cu:56": "(vi, gha) āḍambara uddatavarṇaghaṭitaḥ /",
  "GK16visa09cu:57": "puruṣottastviti /",
  "GK16visa09cu:58": "anyāpekṣayā prāklikhitabandha āḍambaraḥ;",
  "GK16visa09cu:59": "etanmate uktavarṇānāmanuprasitatvaniyama iti viśeṣastadāhaanuprāsamahimaparatantreti /",
  "GK16visa09cu:60": "pāratantryaṃ vyāptiḥ /",
  "GK16visa09cu:61": "astobhavākya yatirahitavākyā /",
  "GK16visa09cu:62": "Locanā:",
  "GK16visa09cu:63": "(lo, ī) anuprāsamahimaparatantrānuprāsabahulā /",
  "GK16visa09cu:64": "********** END OF COMMENTARY **********",
  "GK16visa09cu:65": "---varṇaiḥ śeṣaiḥ punardvayoḥ /",
  "GK16visa09cu:66": "samastapañcaṣapado bandhaḥ pāñcālikā matā // VisSd_9.4 //",
  "GK16visa09cu:67": "************* COMMENTARY *************",
  "GK16visa09cu:68": "Vijñapriyā:",
  "GK16visa09cu:69": "(vi, ṅa) pāñcālikāṃ rītimāha---varṇairiti /",
  "GK16visa09cu:70": "dvayoḥ śeṣairavaśiṣṭairvarṇairityarthaḥ /",
  "GK16visa09cu:71": "samastapañcamapada iti atra padapadam akṣaram /",
  "GK16visa09cu:72": "tena samāsagatapañcamākṣara ityarthaḥ /",
  "GK16visa09cu:73": "********** END OF COMMENTARY **********",
  "GK16visa09cu:74": "dvayorvaidarbhogauḍyoḥ /",
  "GK16visa09cu:75": "yathā---",
  "GK16visa09cu:76": "“madhurayā madhubodhitamādhavīmadhusamṛddhisamedhitamedhayā /",
  "GK16visa09cu:77": "madhukarāṅganayā muhurunmadadhvanibhṛtā nibhṛtākṣaramujjage” //",
  "GK16visa09cu:78": "************* COMMENTARY *************",
  "GK16visa09cu:79": "Vijñapriyā:",
  "GK16visa09cu:80": "(vi, ca) madhurayeti /",
  "GK16visa09cu:81": "madhukarāṅganayā bhramaryyā nibhṛtākṣaraṃ guptākṣaramasphuṭākṣaraṃ yathā syāttathā muhurujjage 'gīyata /",
  "GK16visa09cu:82": "kīdṛśyā madhurayā dhvanimadhuratayaiva tasyā madhuratā,",
  "GK16visa09cu:83": "tathā madhunā vasantena bodhitāyā udvodhitāyā mādhavīlatāyā madhuno makarandasya samṛddhyā sampattyā samedhitā dīptā medhā buddhiryasyāstādṛśyā /",
  "GK16visa09cu:84": "tathonmadadvanibhṛtā uccatvamevonmadatvam /",
  "GK16visa09cu:85": "atra makāranakārau pañcamavarṇau samāsagatau /",
  "GK16visa09cu:86": "********** END OF COMMENTARY **********",
  "GK16visa09cu:87": "bhojastvāha---",
  "GK16visa09cu:88": "“samastapañcaṣapadāmojaḥ kāntisamanvitām /",
  "GK16visa09cu:89": "madhurāṃ sukumārāṃ ca pāñcālīṃ kavayo viduḥ” //",
  "GK16visa09cu:90": "************* COMMENTARY *************",
  "GK16visa09cu:91": "Vijñapriyā:",
  "GK16visa09cu:92": "(vi, cha) kaṇṭhāraṇakṛto bhojasya sampatalakṣaṇamāha---bhojastviti /",
  "GK16visa09cu:93": "ojaḥ kāntīti /",
  "GK16visa09cu:94": "sābhiprāyatvarūpeṇa ojasā aujjvalyarūpayā kāntvā ca samanvitāmityarthaḥ /",
  "GK16visa09cu:95": "madhurāṃsukumārāṃ ceti /",
  "GK16visa09cu:96": "pṛthak padatvarūpeṇa mādhuryyeṇa saukumāryeṇa ca yuktāmityarthaḥ /",
  "GK16visa09cu:97": "anaṅgamaṅgalabhuva iti vaidarbhyudāharaṇe pañcamamūrddhāna eva varṇā iti /",
  "GK16visa09cu:98": "na tatra samastapañcamavarṇaghaṭitapāñcālītvaprasaktiḥ /",
  "GK16visa09cu:99": "madhurayetyādipāñcālyudāharaṇe samāsagatā eva pañcamavarṇā iti na tatra pañcamamūrddhavarṇaghaṭitavaidarbhotvaprasaktiḥ /",
  "GK16visa09cu:100": "tatra mādhuryyavyañjakairityatra bahuvacanādatra madhukarāṅganayā ityatra tadvyañjakaikavarṇamātrasattvena tatprasaktyabhāvāt /",
  "GK16visa09cu:101": "Locanā:",
  "GK16visa09cu:102": "(lo, u) ojaḥ--kāntī tanmatoktau guṇaviśeṣau /",
  "GK16visa09cu:103": "********** END OF COMMENTARY **********",
  "GK16visa09cu:104": "lāṭī tu rītirvaidarbhopāñcālyorantare sthitā /",
  "GK16visa09cu:105": "Locanā:",
  "GK16visa09cu:106": "(lo, ū) antarā sthitetyanena nātyalpasamāsā na bahulasamāsā,",
  "GK16visa09cu:107": "evamanyatra /",
  "GK16visa09cu:108": "********** END OF COMMENTARY **********",
  "GK16visa09cu:109": "yathā---",
  "GK16visa09cu:110": "“ayamudayati mudrābhañjanaḥ padminīnāmudayagirivanālībālamandārapuṣpam /",
  "GK16visa09cu:111": "virahavidhurakokadvandvabandhuvibhindan kupitakapikapolakroḍatāmrastamāṃsi” //",
  "GK16visa09cu:112": "************* COMMENTARY *************",
  "GK16visa09cu:113": "Vijñapriyā:",
  "GK16visa09cu:114": "(vi, ja) ayamudayatīti /",
  "GK16visa09cu:115": "lāṭyudāharaṇe tadubhayamiśraṇaṃ darśayiṣyate /",
  "GK16visa09cu:116": "tadarthastu ayam arthāt sūryya udayati /",
  "GK16visa09cu:117": "kīdṛśaḥ /",
  "GK16visa09cu:118": "padminīnāṃ mudrāyāḥ saṅkocasya bhañjanaḥ tatpuṣpavikāśakaratvāt /",
  "GK16visa09cu:119": "tathā udayagiristhāyā vanaśreṇyā navīnamandārapuṣpasvarūpaḥ /",
  "GK16visa09cu:120": "virahaduḥ khitasya cakravākamithunasya bandhurmitraṃ tadvirahanāśakatvāt /",
  "GK16visa09cu:121": "tamāṃsi bhindan ca kupitasya vānarasya kapolakroḍobhayavat tāmraśca /",
  "GK16visa09cu:122": "kopaśāt kapolasya tāmratā kroḍasya tu svābhāvikī /",
  "GK16visa09cu:123": "atra bhañjaneti,",
  "GK16visa09cu:124": "mandāreti,",
  "GK16visa09cu:125": "dvandvabandhuriti,",
  "GK16visa09cu:126": "bhindanniti pañcamamūrddhavarṇānāṃ vaidarbhoghaṭakatvaṃ taccheṣavarṇānāṃbahūnāmevaṃ pāñcālīghaṭakatvamityubhayamiśraṇam /",
  "GK16visa09cu:127": "********** END OF COMMENTARY **********",
  "GK16visa09cu:128": "kaścidāha---",
  "GK16visa09cu:129": "“mṛdupadasamāsasubhagā yuktairvarṇairna cātibhūyiṣṭhā /",
  "GK16visa09cu:130": "Locanā:",
  "GK16visa09cu:131": "(lo, ṛ) yuktaiḥ saṃyuktaiḥ /",
  "GK16visa09cu:132": "********** END OF COMMENTARY **********",
  "GK16visa09cu:133": "ucitaviśeṣaṇapūritavastunyāsā bhavellāṭī” //",
  "GK16visa09cu:134": "************* COMMENTARY *************",
  "GK16visa09cu:135": "Vijñapriyā:",
  "GK16visa09cu:136": "(vi, jha) kaścidāheti---lāṭīlakṣaṇamiti śeṣaḥ /",
  "GK16visa09cu:137": "mṛdupadeti---padasamāsayorubhayatra mṛdutvānvayaḥ /",
  "GK16visa09cu:138": "yuktaiḥ saṃyuktairvarṇairnacātibhūyiṣṭhā,",
  "GK16visa09cu:139": "bhūyiṣṭhasaṃyuktavarṇarahitetyarthaḥ /",
  "GK16visa09cu:140": "uciteti---ucitam uktadoṣarahitaṃ viśeṣaṇaṃ pūritam pratipālitaṃ yena tādṛśasya vastuno nyāsayuktā lāṭī bhavedityarthaḥ /",
  "GK16visa09cu:141": "etadapyuktodāharaṇe eva sambhavati /",
  "GK16visa09cu:142": "tattadguṇavyañjakānāṃ varṇādīnāṃ tattadguṇavyañjanārthamupādeyatvenoktatvāt /",
  "GK16visa09cu:143": "********** END OF COMMENTARY **********",
  "GK16visa09cu:144": "anye tvāhuḥ---",
  "GK16visa09cu:145": "“gauḍī ḍambarabaddhā syādvaidarbho lalitakramā /",
  "GK16visa09cu:146": "pāñcālī miśrabhāvena lāṭī tu mṛdubhaiḥ padaiḥ” //",
  "GK16visa09cu:147": "kvacittu vaktrādyaucityādanyathā racanādayaḥ // VisSd_9.5 //",
  "GK16visa09cu:148": "************* COMMENTARY *************",
  "GK16visa09cu:149": "Vijñapriyā:",
  "GK16visa09cu:150": "(vi, ña) kvacittattadrasābhāvena tadguṇavyañjanārthamanupādeyatve 'pi vaktrādyaucityād anyathā racanādaya ityāha---kvacidvaktrādīti /",
  "GK16visa09cu:151": "tadguṇavyañjanābhāve 'pi tannibandha evānyathātvam /",
  "GK16visa09cu:152": "Locanā:",
  "GK16visa09cu:153": "(lo, ṝ) iha saṅghaṭanādīnāṃ guṇaparatantratve 'pi viśeṣamāha--kvaciditi /",
  "GK16visa09cu:154": "yadāha sarvatraiva rasāśritā racanādayo vaktrādyapekṣāyāṃ tu kiñcittarātamyamiti /",
  "GK16visa09cu:155": "********** END OF COMMENTARY **********",
  "GK16visa09cu:156": "vāktradītyādiśabdādvācyaprabandhau . racanādītyādiśabdādvṛttivarṇau /",
  "GK16visa09cu:157": "tatra vaktraucityādyathā---",
  "GK16visa09cu:158": "“manthāyastārṇavāmbhaḥ plutakuharacalanmandaradhvānadhaīraḥ koṇāghāteṣu garjatpralayaghanaghaṭānyonyasaṅghaṭṭacaṇḍaḥ /",
  "GK16visa09cu:159": "kṛṣṇākrodhagraḍhūtaḥ kurukulanidhanotpātanirghātavātaḥ kenāsmatsiṃhanādapratirasitasakho dundubhistāḍito 'yam” //",
  "GK16visa09cu:160": "atra vācyakrodhādya(na)",
  "GK16visa09cu:161": "bhivyañjakatve 'pi bhīmasenavaktatvenoddhatā racanādayaḥ /",
  "GK16visa09cu:162": "************* COMMENTARY *************",
  "GK16visa09cu:163": "Vijñapriyā:",
  "GK16visa09cu:164": "(vi, ṭa) manthāyastetyādi---raṇasthale dundubhiśabdaṃ śrutvā bhīmasyeyaṃ pṛcchā /",
  "GK16visa09cu:165": "kenāyaṃ dundubhistāḍitaḥ--tāḍanena janitaḥ /",
  "GK16visa09cu:166": "yathā śrute viśeṣaṇānāṃ dundubhau anvayaḥ /",
  "GK16visa09cu:167": "śabdaḥ kīdṛśaḥ /",
  "GK16visa09cu:168": "manthanena mathanena āyastasya prāptāyāsasyārṇavasyāmbhasāpulutaṃ vyāptaṃ kuharaṃ guhā yasya tādṛśasya calataḥ mandarasya dhvānavat dhīraḥ /",
  "GK16visa09cu:169": "koṇasya vādanadaṇḍasyāghāteṣu tāḍaneṣu satsu /",
  "GK16visa09cu:170": "garjjantyāḥ pralayaghanaghaṭāyā anyo 'nyasaṃghaṭṭanena caṇḍaḥ /",
  "GK16visa09cu:171": "yadvā--- ḍhakkāśatasahastrāṇi bherīśataśatāni ca /",
  "GK16visa09cu:172": "ekadā yatra vādyante koṇāghātaḥ sa ucyate //",
  "GK16visa09cu:173": "yatreti nimittasaptamyāṃ yādṛśaśabdanimittaṃ ḍhakkādaya ekadā tāḍyante sa śabdaḥ koṇaāghāta ityarthaḥ /",
  "GK16visa09cu:174": "tathā ca tādṛśaśabdeṣu madhye ayaṃ garjjat ityādi caṇḍa ityarthaḥ /",
  "GK16visa09cu:175": "kṛṣṇāyā draupadyāḥ krodhasya agradūtaḥ tatpravarttakatvāt kurukulanidhanasūcaka utpātabhūto nirghātavātaśca ityarthaḥ /",
  "GK16visa09cu:176": "atreti vācyapadamatra pratipādyaparaṃ tathā ca lakṣyasya dundubhiśabdasya ityarthaḥ /",
  "GK16visa09cu:177": "Locanā:",
  "GK16visa09cu:178": "(lo, ḷ) manthāyastetyādau kodhāvyañjakatvaṃ vākyasya ca nāṭakarūpasyābhineyaduḥ- khāvahatvāt /",
  "GK16visa09cu:179": "anucitamapi dīrghasamāsāntatve 'pi viśeṣamāha---dhīroddhato bhīmaseno vakteti nānaucityamiti bhāvaḥ /",
  "GK16visa09cu:180": "********** END OF COMMENTARY **********",
  "GK16visa09cu:181": "vācyaucityādyathodāhṛte “mūrdhavyādhūyamāna---” ityādau /",
  "GK16visa09cu:182": "Locanā:",
  "GK16visa09cu:183": "(lo, e) mūrddhavyādhūyamānetyādau ca na vaktraucityam,",
  "GK16visa09cu:184": "nāṭakāntaḥ pātitvācca uktaprakāreṇa prabandhaucityamapi /",
  "GK16visa09cu:185": "kintu kāvyasya uddhatārthaprakāśakatvāduddhataracanā /",
  "GK16visa09cu:186": "********** END OF COMMENTARY **********",
  "GK16visa09cu:187": "prabandhaucityādyathā nāṭakādau raudre 'pyabhinayapratikūlatvena na dīrghasamāsādayaḥ /",
  "GK16visa09cu:188": "evamākhyāyikāyāṃ śṛṅgāre 'pi na masṛṇavarṇādayaḥ /",
  "GK16visa09cu:189": "kathāyāṃ raudre 'pi nātyantamuddhatāḥ /",
  "GK16visa09cu:190": "************* COMMENTARY *************",
  "GK16visa09cu:191": "Vijñapriyā:",
  "GK16visa09cu:192": "(vi, ṭha) ākhyāyikākathe prabandhaviśeṣau /",
  "GK16visa09cu:193": "iti śrīmaheśvaranyāyālaṅkārabhaṭṭācāryyakṛtāyāṃ sāhityadarpaṇaṭīkāyāṃ rītinirūpaṇakhyasya navamaparicchedasya vivaraṇam /",
  "GK16visa09cu:194": "********** END OF COMMENTARY **********",
  "GK16visa09cu:195": "evamanyadapi jñeyam /",
  "GK16visa09cu:196": "Locanā:",
  "GK16visa09cu:197": "(lo, ai) ākhyāyikādilakṣaṇamuktameva /",
  "GK16visa09cu:198": "ākhyāyikāyā gadyamayaprabandhatvenagadyasya ca vikaṭabandhadīrghasamāsabahulaprācuryyautityāt tatra śṛṅgāre 'pi na prāyeṇa sukumāraracanādiḥ /",
  "GK16visa09cu:199": "yaduktaṃ dhvanikṛtā--- “rasabaddhoktamaucityaṃ bhāti sarvatra saṃśritā /",
  "GK16visa09cu:200": "racanāviṣayāpekṣaṃ tattu kiñcid vibhedavat” //",
  "GK16visa09cu:201": "iti kathāprabandhasya gadyamayatve 'pi śṛṅgārarasamayatvādraudādirasapraveśe 'pi nātyantamuddhataracanādayo vidheyāḥ /",
  "GK16visa09cu:202": "evamanyadapi /",
  "GK16visa09cu:203": "yaduktaṃ dhvanikṛtā---“sandānikādiṣu vikaṭabandhaucityād madhyamasamāsadīrgharamāse eva saṅghaṭane” /",
  "GK16visa09cu:204": "iti śrīsāhityadarpaṇalocane rītiviveko nāma navamaḥ paricchedaḥ /",
  "GK16visa09cu:205": "********** END OF COMMENTARY **********",
  "GK16visa09cu:206": "iti sāhityādarpaṇe rītivivecano nāma navamaḥ paricchedaḥ /"
}