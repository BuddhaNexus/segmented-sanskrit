{
  "GK19bahcar4u:0": "caturtha ucchvāsaḥ",
  "GK19bahcar4u:1": "yogaṃsvapne 'pi necchanti kurvate nakaragraham /",
  "GK19bahcar4u:2": "mahānto nāmamātreṇa bhavanti patayo bhuvaḥ // 4.1 //",
  "GK19bahcar4u:3": "sakalamahībhṛtkampakṛdutpadyata eva eva nṛpavaṃśe /",
  "GK19bahcar4u:4": "vipule 'pi pṛthupratimo danta iva gaṇādhipasya mukhe // 4.2 //",
  "GK19bahcar4u:5": "atha tasmātpuṣpabhūterdvijavarasvecchāgṛhītakoṣo nābipajha iva puṇḍarīkekṣaṇāt,",
  "GK19bahcar4u:6": "lakṣmīpuraḥsaro ratnasaṃcaya iva ratnākarāt,",
  "GK19bahcar4u:7": "gurubudhakavikalābhṛttejasvibhūnandanaprāyo grahagaṇa ivodayasthānāt,",
  "GK19bahcar4u:8": "mahābhāravāhanayogyaḥ sāgara iva sagaraprabhāvāt,",
  "GK19bahcar4u:9": "durjayabalasanātho harivaṃśa iva sūrānnirjagāma rājavaṃśaḥ /",
  "GK19bahcar4u:10": "yasmādavinaṣṭadharmadhavalāḥ prajāsargā iva kṛtamukhāt,",
  "GK19bahcar4u:11": "pratāpākrāntabhuvanāḥ kiraṇā iva tejonidheḥ,",
  "GK19bahcar4u:12": "vigrahavyāptadiṅmukhā giraya iva bhūbhṛtpravarāt,",
  "GK19bahcar4u:13": "dharaṇidhāraṇakṣamā diggajā iva brahnakarāt,",
  "GK19bahcar4u:14": "udadhīn pātumudyatā jaladharā iva ghanāgamāt,",
  "GK19bahcar4u:15": "icchāphaladāyinaḥ kalpatarava iva nandanāt,",
  "GK19bahcar4u:16": "sarvabhūtāśrayā viśvarūpaprakārā iva śrīdharādajāyanta rājānaḥ /",
  "GK19bahcar4u:17_0": "teṣu caivamutpadyamāneṣu krameṇodapādi hūṇahariṇakesarī sindhurājajvaro gūrjaraprajāgaro",
  "GK19bahcar4u:17_1": "gāndhārādipagandhadvipakūṭapākalo lāṭapāṭavapāṭaccaro mālavalakṣmīlatāparaśuḥ pratāpaśīla",
  "GK19bahcar4u:17_2": "iti prathitāparanāmā prabhākaravardhano nāma rājādhirājaḥ /",
  "GK19bahcar4u:18": "yo rājyāṅgasaṅgīnyabhiṣicyamāna eva malānīva mumoca dhanāni /",
  "GK19bahcar4u:19": "yaḥ parakīyenāpi kātaravallabhena raṇamukhe tṛṇeneva dhṛtenālajjata jīvitena /",
  "GK19bahcar4u:20": "yaḥ karadhṛtadhautāsipratibimbitenātmanāpyadūyata samitiṣu sahāyena ripūṇāṃ puraḥ pradhaneṣu dhanuṣāpi namatā yo mānī mānasenākhidyata /",
  "GK19bahcar4u:21": "yaścāntargatāparimitaripuśastraśalyaśaṅkukīlatāmiva niścalāmuvāha rājalakṣmīm /",
  "GK19bahcar4u:22": "yaśca sarvāsu dikṣu samīkṛtataṭāvaṭaviṭapāṭavītarutṛṇagulmavalmīkagirigahanairdaṇḍayātrāpathaiḥ pṛthubhirbhṛtyopayogāya vyabhajateva vasudhāṃ bahudhā /",
  "GK19bahcar4u:23": "yaṃ cālabdhayuddhadohadamātmoyo 'pi sakalaripusamutsārakaḥ parakīya iva tatāpa pratāpaḥ /",
  "GK19bahcar4u:24": "yasya ca vahnimayo hṛdayeṣu,",
  "GK19bahcar4u:25": "jalamayo locanapuṭeṣu,",
  "GK19bahcar4u:26": "mārutamayo niḥśvasiteṣu,",
  "GK19bahcar4u:27": "kṣamāmayo 'ṅgeṣu,",
  "GK19bahcar4u:28": "ākāśamayaḥ śūnyatāyāṃ,",
  "GK19bahcar4u:29": "pañcamahābhūtamayo mūrta ivādṛśyata nihatapratisāmantāntaḥpureṣu pratāpaḥ /",
  "GK19bahcar4u:30": "yasya cāsanneṣu bhṛtyaratneṣu pratibimbateva tulyarūpā sa ptalakṣyata lakṣmīḥ /",
  "GK19bahcar4u:31": "tathā ca yasya pratāpāgninā bhūtiḥ,",
  "GK19bahcar4u:32": "śauryoṣmaṇā siddhiḥ,",
  "GK19bahcar4u:33": "asidhārājalena vaṃśavṛddhiḥ,",
  "GK19bahcar4u:34": "sastravraṇamukhaiḥ puruṣakāroktiḥ,",
  "GK19bahcar4u:35": "dhanurguṇakiṇena karagṛhītirabhavat /",
  "GK19bahcar4u:36_0": "yaśca vairamupāyanaṃ vigrahamanugrahaṃ samarāgamaṃ mahotsavaṃ śatruṃ nidhidarśanamaribāhulyamabhyudayamāhavāhvānaṃ",
  "GK19bahcar4u:36_1": "varapradānabhavaskandapātaṃ diṣṭavṛddhiṃ śastraprahārapatanaṃ vasudhārārasamamanyata /",
  "GK19bahcar4u:37": "yasmiṃśca rājani nirantarairyūpanikarairaṅkuritamiva kṛtayugena,",
  "GK19bahcar4u:38": "diṅmukhavisarpibhiradhvaradhūmaiḥ palāyitamiva kalinā,",
  "GK19bahcar4u:39": "sasudheḥ surālayairavatīrṇāmiva svargeṇa,",
  "GK19bahcar4u:40": "surālayaśikharoddhūyamānairdhavaladhvajaiḥ pallavitamiva dharmeṇa,",
  "GK19bahcar4u:41": "bahiruparacitavikaṭasabhāsatraprapāprāgvaṃśamaṇḍapaiḥ prasūtamiva grāmaiḥ,",
  "GK19bahcar4u:42": "kāñcanamayasarvopakaraṇairvibhavaiviśīrṇamiva meruṇā,",
  "GK19bahcar4u:43": "dvijadīyamānairārthakalaśaiḥ phalitamiva bhāgyasaṃpadā /",
  "GK19bahcar4u:44": "tasya ca janmāntare 'pi satī pārvatīva śaṅkarasya,",
  "GK19bahcar4u:45": "gṛhītaparahṛdayā lakṣmīriva lokaguroḥ,",
  "GK19bahcar4u:46": "sphurattaralatārakā rohiṇīva kalāvataḥ,",
  "GK19bahcar4u:47": "sarvajanajananī buddhiriva prajāpateḥ,",
  "GK19bahcar4u:48": "mahābhūbhṛtkulodgatā gaṅgeva vāhinīnāyakasya,",
  "GK19bahcar4u:49": "mānasānuvartanacaturā haṃsīva rājahaṃsasya,",
  "GK19bahcar4u:50": "sakalalokācitacaraṇā trayīva dharmasya,",
  "GK19bahcar4u:51": "divāniśamamuktapārśvasthitirarundhatīva mahāmune haṃsamayīva gatiṣu,",
  "GK19bahcar4u:52": "parapuṣṭamayīvālāpaṣu,",
  "GK19bahcar4u:53": "cakravākamayīva patipremṇi,",
  "GK19bahcar4u:54": "prāvṛṇmayīva payodharonnatau,",
  "GK19bahcar4u:55": "madirāmayīva vilāseṣu,",
  "GK19bahcar4u:56": "nidhimayīvārthasaṃcayeṣu,",
  "GK19bahcar4u:57": "vasudhārāmayīva prasādeṣu,",
  "GK19bahcar4u:58": "kamalamayīva kośasaṃgraheṣu,",
  "GK19bahcar4u:59": "kusumamayīva phaladāneṣu,",
  "GK19bahcar4u:60": "saṃdhyāmayīva vandyatve,",
  "GK19bahcar4u:61": "candramayīva nirūṣmatve,",
  "GK19bahcar4u:62": "darpaṇamayīva pratiprāṇigrahaṇeṣu,",
  "GK19bahcar4u:63": "sāmudramayīva paracittajñāneṣu,",
  "GK19bahcar4u:64": "paramātmamayīva vyāptiṣu,",
  "GK19bahcar4u:65": "smṛtimayīva puṇyavṛttiṣu,",
  "GK19bahcar4u:66": "madhumayīva saṃbhāṣaṇeṣu,",
  "GK19bahcar4u:67": "amṛtamayīva tṛṣyatsu,",
  "GK19bahcar4u:68": "vṛṣṭimayīva bhṛtyeṣu,",
  "GK19bahcar4u:69": "nirvṛtimayīva sakhīṣu,",
  "GK19bahcar4u:70": "vetasamayīva guruṣu,",
  "GK19bahcar4u:71": "gotravṛddhiriva vilāsānām,",
  "GK19bahcar4u:72": "prāyaścittaśuddhiriva strītvasya,",
  "GK19bahcar4u:73": "ājñāsiddhiriva makaradhvajasya,",
  "GK19bahcar4u:74": "vyutthānabuddhiriva rūpasya,",
  "GK19bahcar4u:75": "diṣṭavṛddhiriva rateḥ,",
  "GK19bahcar4u:76": "manorathasiddhiriva rāmaṇīyakasya,",
  "GK19bahcar4u:77": "daivasaṃpattiriva lāvaṇyasya,",
  "GK19bahcar4u:78": "vaṃśotpattirivānurāgasya,",
  "GK19bahcar4u:79": "varaprāptiriva saubhāgyasya,",
  "GK19bahcar4u:80": "utpattibhūmiriva kānteḥ,",
  "GK19bahcar4u:81": "sargasamāptiriva saundaryasya,",
  "GK19bahcar4u:82": "āyatiriva yauvanasya,",
  "GK19bahcar4u:83": "anabhravṛṣṭiriva vaidagdhyasya,",
  "GK19bahcar4u:84": "ayaśa-pramṛṣṭiriva lakṣmyāḥ,",
  "GK19bahcar4u:85": "yaśaḥpuṣṭiriva caritrasya,",
  "GK19bahcar4u:86": "hṛdayatuṣṭiriva dharmasya,",
  "GK19bahcar4u:87": "saubhāgyaparamāṇusṛṣṭiriva prajāpateḥ,",
  "GK19bahcar4u:88": "śamasyāpi śāntiriva,",
  "GK19bahcar4u:89": "vinayasyāpi vinītiriva,",
  "GK19bahcar4u:90": "ābhijātyasyāpyabhijātiriva,",
  "GK19bahcar4u:91": "saṃyamasyāpi saṃyatiriva,",
  "GK19bahcar4u:92": "dhairyasyāpi dhṛtiriva,",
  "GK19bahcar4u:93": "vibhramasyāpi vibrāntiriha,",
  "GK19bahcar4u:94": "yaśomatī nāma mahādevī prāṇānāṃ praṇayasya visrambhasya dhramasya sukhasya ca bhūmirabhūt /",
  "GK19bahcar4u:95": "yāsya vakṣasi narakajito lakṣmīriva lalāsa /",
  "GK19bahcar4u:96": "nisargata eva ca sa nṛpatirādityabhakto babhūva /",
  "GK19bahcar4u:97_0": "pratidinamudaye dinakṛtaḥ snātaḥ sitadukūladhārī dhavalakarpaṭaprāvṛtaśirāḥ prāṅmukhaḥ",
  "GK19bahcar4u:97_1": "kṣitau jānubyāṃ sthitvā kuṅkumapaṅkānulipte maṇḍalake pavitrapajharāgapātrīnihitena",
  "GK19bahcar4u:97_2": "svahṛdayeneva sūryānuraktena raktakamalaṣaṇḍenārghaṃ dadau /",
  "GK19bahcar4u:98": "ajapacca japyaṃ sucaritaḥ pratyuṣasi madhyandine dinānte cāpatyahetoḥ prādhvaṃ prayatena manasā jañjapūko mantramādityahṛdayam /",
  "GK19bahcar4u:99": "bhaktajanānurodhavidheyāni tu bhavanti devatānāṃ manāṃsi /",
  "GK19bahcar4u:100": "yataḥ sarājā kadācid grīṣmasamaye yadṛcchayā sitakarakarasitasudhādhavalasya harmyasya pṛṣṭe suṣvāpa /",
  "GK19bahcar4u:101": "vāmapārśve cāsya dvitīyaśayane devī yaśomatī śiśye /",
  "GK19bahcar4u:102": "piraṇataprāyāyāṃ tu śyāmāyām,",
  "GK19bahcar4u:103": "āsannaprabhātavelāvilupyamānalāvaṇye lilambiṣamāṇe sīdattejasi tārakeśvare,",
  "GK19bahcar4u:104": "karāgraspṛṣṭakumudinīpramodajanmani śaśadharasveda iva galatyatiśītale 'vaśyāyapayasi,",
  "GK19bahcar4u:105": "madhumadamattaprasuptasīmantinīniḥśvāsāhateṣu saṃkrāntamadeṣviva ghūrṇamāneṣvantaḥpurapradīpeṣu,",
  "GK19bahcar4u:106_0": "rājani ca vimalanavapratibimbitābhiḥ saṃvāhyamānacaraṇa iva tārakābhiḥ visrabdhaprasāritairdigaṅganānāmivārpitairaṅgairmadhusugandhibhiḥ",
  "GK19bahcar4u:106_1": "svahastakamalatālavṛntavātairiva śvasitairmukhaśriyā vījyamāne vimalakapolasthalasthitena",
  "GK19bahcar4u:106_2": "sitakusumaśekhareṇeva ratikelikacagrahalambitena pratimāśaśibimbena virājite svapati",
  "GK19bahcar4u:106_3": "devī yaśomatī sahasaiva “āryaputra /",
  "GK19bahcar4u:107": "paritrāyasva paritrāyasva' iti bhāṣamāṇā bhūṣaṇaraveṇa vyāharantīva parijanamutkampamānāṅgayaṣṭirudatiṣṭhat /",
  "GK19bahcar4u:108": "atha tena sarvasyāmapi pṛthivyāmaśrutapūrveṇa kimuta devīmukhe paritrāyasveti dhvaninā dagdha iva śravaṇayorekapada eva nidrāṃ tatyāja rājā /",
  "GK19bahcar4u:109": "śirobhāgācca kopakampamānadakṣiṇakarākṛṣṭena karṇotpaleneva nirgacchatācchadhāreṇa dhautāsinā sīmantayanniva niśām,",
  "GK19bahcar4u:110": "antarālavyavadhāyakamākāśamivottarīyāṃśukaṃ vikṣipan vāmakarapallavena,",
  "GK19bahcar4u:111": "karavikṣepavegagalitena hṛdayeneva bhayanimittānveṣiṇā bhramatā dikṣu kanakavalayena virājamānaḥ,",
  "GK19bahcar4u:112": "satvarāvatāritavāmacaraṇākrāntikampitaprāsādaḥ,",
  "GK19bahcar4u:113": "puraḥ patitenāsidhārāgocaragatena śaśimayūkhakhaṇḍeneva khaṇḍitena hāreṇa rājamānaḥ,",
  "GK19bahcar4u:114": "lakṣmīcumbanalagnatāmbūlarasarañjitābhyāmiva nidrayā kopena cātilohitābhyāṃ locanābhyāṃ pāṭalayanparyantānāśānām,",
  "GK19bahcar4u:115": "baddhāndhakārayā tripatākayā bhrukuṭyā punariva triyāmāṃ parivartayan “devi/",
  "GK19bahcar4u:116": "na bhetavyaṃ na bhetavyam' ityabhidadhāno vegenotpapāta /",
  "GK19bahcar4u:117": "sarvāsu ca dikṣu vikṣiptacakṣuryadā nādrākṣītkiñcidapi tadā papraccha tāṃ bhayakāraṇam /",
  "GK19bahcar4u:118": "atha gṛhadevatāsviva pradhāvitāsu yāmikinīṣu,",
  "GK19bahcar4u:119": "prabuddhe ca samīpaśāyini parijane,",
  "GK19bahcar4u:120": "śānte ca hṛdayotkampakāriṇi sādhvase sā samabhāṣata--“āryaputra/",
  "GK19bahcar4u:121": "jānāmi svapne bhagavataḥ saviturmaṇḍalānnirgatya dvau kumārakau,",
  "GK19bahcar4u:122": "tejomayau,",
  "GK19bahcar4u:123": "bālātapenevāpūrayantau digbhāgān,",
  "GK19bahcar4u:124": "vaidyutamiva jīvalokaṃ kurvāṇau,",
  "GK19bahcar4u:125": "mukuṭinau,",
  "GK19bahcar4u:126": "kuṇḍalinau,",
  "GK19bahcar4u:127": "aṅgadinau,",
  "GK19bahcar4u:128": "kavacinau,",
  "GK19bahcar4u:129": "gṛhotaśastrau,",
  "GK19bahcar4u:130": "indragopakarucā rudhireṇa snātau,",
  "GK19bahcar4u:131": "unmukhenottamāṅgaghaṭamānāñjalinā jagatā nikhilena praṇamyamānau,",
  "GK19bahcar4u:132": "kanyayaikayā ca candramūrtyeva suṣumṇāraśminirgatayānugamyamānau,",
  "GK19bahcar4u:133": "kṣititalamavatīrṇau /",
  "GK19bahcar4u:134": "tau ca me vilapantyāḥ śastreṇodaraṃ vidārya praveṣṭumārabdhau /",
  "GK19bahcar4u:135": "pratibuddhāsmi cārṃyaputra /",
  "GK19bahcar4u:136": "vikośayantī vepamānahṛdayā' iti /",
  "GK19bahcar4u:137": "etasminneva ca kālakrame rājalakṣmyāḥ prathamālāpaḥ prathayanniva svapnaphalamupatoraṇaṃ rarāṇa prabhātaśaṅkhaḥ /",
  "GK19bahcar4u:138": "bhāvananīṃ bhūtimivābhidadhānā dadhvanuramandaṃ dundubhayaḥ /",
  "GK19bahcar4u:139": "cakāṇa koṇāhatānandādiva pratyūṣanāndī /",
  "GK19bahcar4u:140": "jayajayeti prabodhamaṅgalaparipāṭhakānāmuccairvoco 'śrūyanta /",
  "GK19bahcar4u:141_0": "puruṣaśca vallabhaturaṅgamandurāmandire mandamandaṃ suptotthitaḥ saptīnāṃ kṛtamadhuraheṣāravāṇāṃ",
  "GK19bahcar4u:141_1": "puraścyotattuṣārasalilaśīkaraṃ kiranmarakataharitaṃ yavasaṃ vaktrāparavaktre papāṭha--",
  "GK19bahcar4u:142": "“nidhistaruvikāreṇa sanmaṇiḥ sphuratā dhāmnā /",
  "GK19bahcar4u:143": "śubhāgamo nimittena spaṣṭamākhyāyate loke // 4.3 //",
  "GK19bahcar4u:144": "aruṇa iva puraḥsaroraviṃpavana ivātijavo jalāgamam /",
  "GK19bahcar4u:145": "śubhamaśubhamathāpi vā nṛṇāṃ kathayati pūrvanidarśanodayaḥ' // 4.4 //",
  "GK19bahcar4u:146": "narapatistu tacchrutvā prīyamāṇenāntaḥkaraṇena tāmavādīt--“devi /",
  "GK19bahcar4u:147": "mudo 'vasare viṣīdasi /",
  "GK19bahcar4u:148": "samṛddhāste gurujanāśiṣaḥ /",
  "GK19bahcar4u:149": "pūrṇā no manorathāḥ /",
  "GK19bahcar4u:150": "parigṛhītāsi kuladevatābhiḥ /",
  "GK19bahcar4u:151": "prasannaste bhagavānaṃśumālī /",
  "GK19bahcar4u:152": "na cireṇaivātiguṇavadapatyatrayalābhenānandayiṣyati bhavatīm' iti /",
  "GK19bahcar4u:153": "avatīrya ca yathākriyamāṇāḥ kriyāścakāra /",
  "GK19bahcar4u:154": "yaśomatyapi tutoṣa tena patyurbhāṣitena /",
  "GK19bahcar4u:155": "tataḥ samatikrānte kasmiṃścitkālāṃśe devyāṃ ca yaśomatyāṃ devo rājyavardhanaḥ prathamameva saṃbabhūva garbhe /",
  "GK19bahcar4u:156": "garbhasthitasyaiva ca yasya yaśaseva pāṇḍutāmādata jananī /",
  "GK19bahcar4u:157": "guṇagauravaklānteva gātramudvoḍhuṃ na śaśāka /",
  "GK19bahcar4u:158": "kāntivisarāmṛtarasatṛptevāhāraṃ prati parāṅmukhī babhūva /",
  "GK19bahcar4u:159": "śanaiḥ śanairupacīyamānagarbhamarālasā ca gurubhirvāritāpi vandanāya kayamapi sakhībhirhastāvalambenānīyata /",
  "GK19bahcar4u:160": "viśrāmyantī sālabhañjikeva samīpagatastambhabhittiṣvalakṣyata /",
  "GK19bahcar4u:161": "kamalalobhanilīnairalibhiriva vṛtāvuddhartuṃ nāśakaccaraṇau /",
  "GK19bahcar4u:162": "mṛṇālalobhena ca caraṇanakhamayūkhalagnairbhavanahaṃsairiva saṃcāyemāṇā mandamanda babhrāma /",
  "GK19bahcar4u:163": "maṇibhittipātinīṣu nijapratimāsvapi hastāvalambanalobhena prasārayāmāsa karakamalam,",
  "GK19bahcar4u:164": "kimuta sakhīṣu /",
  "GK19bahcar4u:165": "māṇikyastambhadīdhitīrapyālambitumācakāṅkṣa,",
  "GK19bahcar4u:166": "ki punarbhavanalatāḥ /",
  "GK19bahcar4u:167": "samādeṣṭumapyasamarthāsod gṛhakāryāṇi,",
  "GK19bahcar4u:168": "kaiva kathā kartum /",
  "GK19bahcar4u:169": "āstāṃ nūpurabhārakheditaṃ caraṇayugalaṃ manasāpi nodasahata saudhamāroḍhum /",
  "GK19bahcar4u:170": "aṅgānyapi nāśaknoddhārayituṃ dūre bhūṣaṇāni /",
  "GK19bahcar4u:171": "cintayitvāpi krīḍāparvatādhirohaṇamutkampitastanī tastāna /",
  "GK19bahcar4u:172": "pratyutthāneṣūbhayajānuśikharavinihatakarakisalayāpi garvādiva garbheṇādhāryata /",
  "GK19bahcar4u:173": "divasaṃ cādhomukhī stanapṛṣṭhasaṃkrāntenāpatyadarśanautsukyādantaḥ praviṣṭeneva mukhakamalenaivaṃ prīyamāṇā dadarśa garbham /",
  "GK19bahcar4u:174": "udare tanayena hṛdaye ca bharvā tiṣṭhatā dviguṇitāmiva lakṣmīmuvāha /",
  "GK19bahcar4u:175": "sakhyutsaṅgamuktaśarīrā ca śarīraparicārikāṇāmaṅkeṣu sapatnīnāṃ tu śiraḥsu pādau cakāra /",
  "GK19bahcar4u:176": "avatīrṇe ca daśame māsi sarvorvībhṛtpakṣapātāya vajraparamāṇubiriva nirmitam,",
  "GK19bahcar4u:177": "tribhuvanabhāradhāraṇasamarthaṃ śeṣaphaṇāmaṇḍalopakaraṇairiva kalpitam,",
  "GK19bahcar4u:178": "sakalabhūbhṛtkampakāriṇaṃ diggajāvayavairiva vihitamasūta devaṃ rajiyavardhanam /",
  "GK19bahcar4u:179": "yasmiṃśca jāte jātapramodā nṛtyamayya ivājāyanta prajāḥ /",
  "GK19bahcar4u:180_0": "pūritāsaṃkhyaśaṅkhaśabdamukharaṃ prahatapaṭahaśatapaṭuravaṃ gambhīraberīninādanirbharabharitabhuvanaṃ",
  "GK19bahcar4u:180_1": "pramodonmattamartyalokamanoharaṃ māsamekaṃ divasamiva mahotsavamakaronnarapatiḥ /",
  "GK19bahcar4u:181_0": "athānyasminnatikrānte kasmiṃścitkāle kandalini kuḍmalitakadambatarau rūḍhatokmatṛṇastambe",
  "GK19bahcar4u:181_1": "stambitatāmarase vikasitacātakacetasi mūkamānasaukasi nabhasi māsi devyā devakyā",
  "GK19bahcar4u:181_2": "iva cakrapāṇiryaśomatyā hṛdaye garbhe ca samameva saṃbabhūva harṣaḥ /",
  "GK19bahcar4u:182": "śanaiḥ śanaiścāsyāḥ sarvaprajāpuṇyairiva parigṛhītā bhūyo 'pyāpāṇḍutāmaṅgayaṣṭirjagāma /",
  "GK19bahcar4u:183": "garbhārambheṇa śyāmāyamānacārucūcukacūliko cakravartinaḥ pātuṃ mudritāviva payodharakalaśau babhāroraḥsthaleva /",
  "GK19bahcar4u:184": "stanyārthamānananihitā dugdhanadīva dīrghasnigdhadhavalā mādhuryamadhatta dṛṣṭiḥ /",
  "GK19bahcar4u:185": "sakalamaṅgalagaṇādhiṣṭhitagātragarimṇaiva gatiramandāyata /",
  "GK19bahcar4u:186": "marndaṃ-mandaṃ saṃcarantyā nirmalamaṇikuṭṭimanimagnapratibimbanibhena gṛhīta pādapallavā pūrvasevāmivārebhe pṛtivyasyāḥ /",
  "GK19bahcar4u:187": "divasamadhiśayānāyāḥ śayanīyamapāśrayapatrabhaṅgaputrikāpratimā vimalakapolodaragatā prasavasamayaṃ pratipālyantī lakṣmīrivālakṣyata /",
  "GK19bahcar4u:188": "kṣapāsu saudhaśikharāgragatāyā garbhonmāthamaktāṃśuke stanamaṇḍale saṃkrāntamuḍupatimaṇḍalamupari garbhasya śvetātapatramiva kenāpi dhāryamāṇamadṛśyata /",
  "GK19bahcar4u:189": "suptāyā vāsabhavane citrabhitticāmaragrāhiṇyo 'pi cāmarāṇi cālayāñcakruḥ /",
  "GK19bahcar4u:190": "svapneṣu karavidhṛtakamalinīpalāśapuṭasalilaiścaturbhirapi dikkaribhirakriyatābhiṣekaḥ pratibudhyamānāyāśca candraśālikāsālabhañjikāparijano 'pi jayaśabdamasakṛdajanayat /",
  "GK19bahcar4u:191": "parijanāhvāneṣvādiśetyaśarīrā vāco niśceruḥ /",
  "GK19bahcar4u:192": "krīḍāyāmapi nāsahatājñābhaṅgam /",
  "GK19bahcar4u:193": "api ca caturṇāmapi mahārṇavānāmekīkṛtenāmbhasā snātuṃ vāñchā babhūva /",
  "GK19bahcar4u:194": "velāvanalatāgṛhodarapulinaparisareṣu paryaṭituṃ hṛdayamabhilalāṣa /",
  "GK19bahcar4u:195": "ātyayikeṣvapi kāryeṣu savibramaṃ bhrūlatā cacāla /",
  "GK19bahcar4u:196": "saṃnihiteṣvapi maṇidarpaṇeṣu mukhamutkhāte khaḍāgapaṭṭe vīkṣituṃ vyasanamāsīt /",
  "GK19bahcar4u:197": "utsāritavīṇāḥ strījanaviruddhā dhanurdhvanayaḥ śrutāvasukhāyanta /",
  "GK19bahcar4u:198": "pañjakesariṣu cakṣuraramata /",
  "GK19bahcar4u:199": "gurupraṇāmeṣvapi stambitamiva śiraḥ kathamapi nanāma /",
  "GK19bahcar4u:200_0": "sakhyaścāsyāḥ pramodavisphāritairlocanapuṭairāsannaprasavamahotsavadhiyeva dhavalayantyo",
  "GK19bahcar4u:200_1": "bhavanaṃ vikacakumudakamalakuvalayapalāśavṛṣṭimayaṃ rakṣābalinidhimivānavarataṃ vidadhānā",
  "GK19bahcar4u:200_2": "dikṣu kṣaṇamapi na mumucuḥ pārśvam /",
  "GK19bahcar4u:201": "ātmocitasthānaniṣaṇṇāśca mahānto vividhauṣadhidharā bhiṣajo bhūdharā iva bhuvo dhṛtiṃ cakruḥ /",
  "GK19bahcar4u:202": "payonidhīnāṃ hṛdayānīva lakṣmyā sahāgatāni grīvāsūtragranthiṣu praśastaratnānyabadhyatta /",
  "GK19bahcar4u:203": "tataśca prāpte jyeṣṭhāmūlīye māsi bahulāsu bahulapakṣadvādasyāṃ vyatīte pradoṣasamaye samārurukṣati kṣapāyauvane sahasaivāntaḥpure samudapādi kolāhalaḥ strījanasya /",
  "GK19bahcar4u:204": "nirgatya ca saṃbhramaṃ yaśovatyāḥ svayameva hṛdayanirviśeṣā dhātryāḥ sutā supātreti nāmnā rājñaḥ pādayornipatya “deva /",
  "GK19bahcar4u:205": "diṣṭyā vardhase dvitīyasutajanmanā' iti vyāharantī pūrṇapātraṃ jahāra /",
  "GK19bahcar4u:206": "asminneva ca kāle rājñaḥ paramasaṃmataḥ śataśaḥ saṃvāditātīndriyādeśaḥ,",
  "GK19bahcar4u:207": "darśitaprabhāvaḥ saṃkalitī,",
  "GK19bahcar4u:208": "jyotiṣi sarvāsāṃ grahasaṃhitānāṃ pāradṛśvā,",
  "GK19bahcar4u:209": "sakalagaṇakamadhye mahito hitaśca trikālajñānabhāgbhojakastārako nāma gaṇakaḥ samupasṛtya vijñāpitavān--“deva/",
  "GK19bahcar4u:210": "śrūyate māndhātā kilaivaṃvidhe vyatīpātādisarvadoṣābhiṣaṅgharahite 'hani sarveṣūccasthānasthiteṣvevaṃ graheṣvīdṛśi lagne bheje janma /",
  "GK19bahcar4u:211": "arvāktato 'sminnantarāle punarevaṃvidhe yoge cakravarttijanane nājani jagati kaścidaparaḥ /",
  "GK19bahcar4u:212_0": "saptānāṃ cakravartināmagraṇariścakravarticihnānāṃ mahāratnānāṃ ca bhājanaṃ saptānāṃ",
  "GK19bahcar4u:212_1": "sāgarāṇāṃ pālayitā saptatantūnāṃ sarveṣāṃ pravartayitā saptasaptisamaḥ suto 'yaṃ",
  "GK19bahcar4u:212_2": "devasya jātaḥ' iti /",
  "GK19bahcar4u:213": "atrāntare svayamevānādmātā api tāramadhuraṃ śahkhā viresuḥ /",
  "GK19bahcar4u:214": "atāḍito 'pi kṣubhitajalanidhijaladhvanidhīraṃ juguñjābhiṣekadundubhiḥ /",
  "GK19bahcar4u:215": "anāhatānyapi mahgalatūryāṇi reṇuḥ /",
  "GK19bahcar4u:216": "sarvabhuvanābhayaghoṣaṇāpaṭaha iva digantareṣu babhrāma tūryapratiśabdaḥ /",
  "GK19bahcar4u:217": "vidhutakesarasaṭāśca sāṭopagṛhītaharitadūrvāpallavakavalapraśastairmukhapuṭaiḥ samaheṣanta hṛṣṭā vājinaḥ /",
  "GK19bahcar4u:218": "salīlamutkṣiptairhastapallavairnṛtyanta iva śravaṇasubhagaṃ jagarjurgajāḥ /",
  "GK19bahcar4u:219": "vavau cācirāccakrāyudhamutsṛjantyā lakṣmyā niśvāsa iva surāmodasurabhirdivyānilaḥ /",
  "GK19bahcar4u:220": "yajvanāṃ mandireṣu pradakṣiṇaśikhākalāpakathitakalyāṇāgamāḥ /",
  "GK19bahcar4u:221": "prajajvaluranindhanā vaitānavahnayaḥ /",
  "GK19bahcar4u:222": "bhuvastalāttapanīyaśṛhkhalābandhabandhurakalaśīkośāḥ samudagurmahānidhayaḥ /",
  "GK19bahcar4u:223": "prahatamaṅgalatūryapratiśabdanibhena dikṣu dikpālairapi pramoda dakriyatena diṣṭavṛddhikalakalaḥ /",
  "GK19bahcar4u:224": "tatkṣaṇa eva ca śuklavāsaso brahnamukhāḥ kṛtayugaprajāpatayaiva prajāvṛddheye samupatasthire dvijātayaḥ /",
  "GK19bahcar4u:225": "sākṣāddharma iva śāntyudakaphalahastastasthau puraḥ purodhāḥ /",
  "GK19bahcar4u:226": "purātanyaḥ sthitaya ivādṛśyantāgatā bāndhavavṛddhāḥ /",
  "GK19bahcar4u:227": "pralambaśmaśrujālajaṭilānanāni bahalamalapaṅkakalaṅkakālakāyāni naśyataḥ kalikālasya bāndhavakulānīvākulānyadhāvanta muktāni bandhanavṛndāni /",
  "GK19bahcar4u:228": "tatkālāpakrāntasyādharmasya śibiraśreṇaya ivālakṣyanta lokaviluṇṭhitā vipaṇivīthyaḥ /",
  "GK19bahcar4u:229": "vilasadunmukhavāmanakabadhiravṛndaveṣṭitāḥ sākṣājjātamātṛdevatā iva bahubālakavyākulā nanṛturvṛddhadhātryaḥ /",
  "GK19bahcar4u:230_0": "prāvatata ca vigatarājakulasthitiradhaḥkṛtapratīhārākṛtirapanītavetrivetro nirdeṣāntaḥpurapraveśaḥ",
  "GK19bahcar4u:230_1": "samasvāmiparijano nirviśeṣabālavṛddhaḥ samānaśiṣṭāśiṣṭajano durjñeyamattāmattapravibhāgastulyakulayuvativeśyālāpavilāsaḥ",
  "GK19bahcar4u:230_2": "pranṛttasakalakaṭakalokaḥ putrajanmotsavo mahān /",
  "GK19bahcar4u:231": "aparedyurārabhya sarvābhyo digbhyaḥ strīrājyānīvāvarjitāni,",
  "GK19bahcar4u:232": "asuravivarāṇovāpāvṛtāni,",
  "GK19bahcar4u:233": "nārāyaṇāvarodhānīva praskhalitāni,",
  "GK19bahcar4u:234": "apsarasāmiva mahīmavatīrṇāni kulāni,",
  "GK19bahcar4u:235": "parijanena pṛthukaraṇḍaparigṛhītāḥ snānīyacūrṇāvakīrṇakusumāḥ sumanaḥsrajaḥ,",
  "GK19bahcar4u:236": "sphaṭikaśilāśakalaśulkakarpūrakhaṇḍapūritāḥ pātrīḥ,",
  "GK19bahcar4u:237": "kuṅkumādhivāsabhāñji bhājanāni ca maṇimayāni,",
  "GK19bahcar4u:238": "sahakāratailatimyattanukhadirakesarajālajaṭilāni candanadhavalapūgaphalaphālīdanturadantaśapharukāṇi,",
  "GK19bahcar4u:239": "guñjanmadhukarakulapīyamānaparijātapārimalāni pāṭalāni pāṭalakāni ca,",
  "GK19bahcar4u:240_0": "sindūrapātrāṇi ca piṣṭātakapātrāṇi ca bālalatālambamānaviṭakavīṭakāṃśca tāmbūlavṛkṣakān",
  "GK19bahcar4u:240_1": "bibhrāṇenānugamyamānāni caraṇanikuṭṭanaraṇitamaṇinūpuramukharitadiṅmukhāni nṛtyanti",
  "GK19bahcar4u:240_2": "rājakulamāgacchanti samantāt sāmantāntaḥpurasahasrāṇyadṛsyanta /",
  "GK19bahcar4u:241": "śanaiḥ śanairvyajṛmbhata ca vkacinnṛttānucitacirantanaśālīnakulaputrakalokalāsyaprathitapārthivānurāgaḥ,",
  "GK19bahcar4u:242": "vkacidantaḥsmitakṣitipālāpekṣitakṣībakṣudradāsīsamākṛṣyamāṇarājavallabhaḥ,",
  "GK19bahcar4u:243": "vkacinmatakaṭakakuṭṭanīkaṇṭhalagnavṛddhāryasāmantanṛttanirbharahas itanarapatiḥ,",
  "GK19bahcar4u:244": "vkacitkṣitipākṣisaṃjñādiṣṭaduṣṭadāserakagītasūcyamānasacivacauryarataprapañcaḥ,",
  "GK19bahcar4u:245": "vkacinmadotkaṭakuṭahārikāpariṣvajyamānajaratpravrajitajanitajanahāsaḥ,",
  "GK19bahcar4u:246": "vkacidanyonyanirbharaspardhoddhuravikaṭaceṭakārabdhāvācyavacanayuddhaḥ,",
  "GK19bahcar4u:247": "vkacinnṛpābalābalātkārakṛṣṭanartyamānanṛttānabijñāntaḥpurapālabhāvitabhujiṣyaḥ,",
  "GK19bahcar4u:248": "saparvata iva kusumarāśibhiḥ,",
  "GK19bahcar4u:249": "sādhāragṛha iva sīdhuprapābhiḥ,",
  "GK19bahcar4u:250": "sanandanavana iva pārijātakāmodaiḥ sanīhāra iva karpūrareṇubhiḥ,",
  "GK19bahcar4u:251": "sāṭṭahāsa iva paṭaharavaiḥ,",
  "GK19bahcar4u:252": "sāmṛtamathana iva mahākalakalaiḥ,",
  "GK19bahcar4u:253": "sāṃvarta iva rāsakamaṇḍaleḥ,",
  "GK19bahcar4u:254": "saromāñca iva bhūṣaṇamaṇikiraṇaiḥ,",
  "GK19bahcar4u:255": "sapaṭṭabandha iva candanalalāṭikābhiḥ,",
  "GK19bahcar4u:256": "saprasava iva pratiśabdakaiḥ,",
  "GK19bahcar4u:257": "sapraroha iva prasādadānairutsavāmodaḥ /",
  "GK19bahcar4u:258": "skandhāvalambamānakesaramālāḥ kāmbojavājina ivāskandantaḥ,",
  "GK19bahcar4u:259": "taralatārakā hariṇā ivoḍḍīyamānāḥ,",
  "GK19bahcar4u:260": "sagarasutā iva khanitrairnirdayaiścaraṇābhighātairdārayanto bhuvam,",
  "GK19bahcar4u:261": "anekasahasrasaṃkhyāścikrīḍuryuvānaḥ /",
  "GK19bahcar4u:262": "kathamapi tālāvacaracāraṇacaraṇakṣobhaṃ cakṣame kṣamā /",
  "GK19bahcar4u:263": "kṣitipālakumārakāṇāṃ ca khelatāmanyonyāsphālairābharaṇeṣu muktāphalāni pheluḥ /",
  "GK19bahcar4u:264": "sindūrareṇunā punarutpannahiraṇyagarbhagarbhaśoṇitaśoṇāśamiva brahnāṇḍakapālamabhavat /",
  "GK19bahcar4u:265": "paṭavāsapāṃsupaṭalena prakaṭitamandākinīsaikatasahasramiva śuśubhe nabhastalam /",
  "GK19bahcar4u:266": "viprakīryamāṇapiṣṭātakaparāgapiñjaritātapā bhuvanakṣobhaviśīrṇapitāmahakaḥmalakiñjalkarajorājirañjita iva rejurdivasāḥ /",
  "GK19bahcar4u:267": "saṃghaṭṭavighaṭitahārapatitamuktāphalapaṭaleṣu caskhāla lokaḥ /",
  "GK19bahcar4u:268_0": "sthānasthāneṣu ca mandamandamāsphālyamānāliṅgyakena śiñjānamañjuveṇunā jhaṇajhaṇāyamānajhallarīkeṇa",
  "GK19bahcar4u:268_1": "tāḍyamānatantrīpaṭahikena vādyamānānuttālālābuvīṇena kalakāṃsyakośīvkaṇitakāhalena",
  "GK19bahcar4u:268_2": "samakāladīyamānānuttālatālikenātodyavādyenānugamyamānāḥ,",
  "GK19bahcar4u:269": "pade pade jhaṇajhaṇitabhūṣaṇaravairapi sahṛdayairivānuvartamānatālalayāḥ,",
  "GK19bahcar4u:270": "kokilā iva madakalakākalīkomalālāpinyaḥ,",
  "GK19bahcar4u:271": "viṭānāṃ karṇāmṛtānyaślīlarāsakapadāni gāyantyaḥ,",
  "GK19bahcar4u:272": "samuṇḍamālikāḥ,",
  "GK19bahcar4u:273": "sakarṇapallavāḥ,",
  "GK19bahcar4u:274": "sacandanatilakāḥ,",
  "GK19bahcar4u:275": "samucchritābhirvalayāvalīvācālābhirbāhulatikābhiḥ savitāramivāliṅgayantyaḥ,",
  "GK19bahcar4u:276": "kuhkumapramṛṣṭirucirakāyāḥ kāśmīrakiśorya iva valgantayaḥ,",
  "GK19bahcar4u:277": "nitambabimbalambivikaṭakuraṇaṭakaśekharāḥ pradīptā iva rāgāgninā,",
  "GK19bahcar4u:278": "sindūracchaṭācchuritamukhamudrāḥ,",
  "GK19bahcar4u:279": "śāsanapaṭṭapaṅktaya ivāpratihataśāsanasya kandarpasya,",
  "GK19bahcar4u:280": "muṣṭiprakīryamāṇakarpūrapaṭavāsapāṃsulā manorathasaṃcaraṇarathyā iva yauvanasya,",
  "GK19bahcar4u:281": "uddāmakusumadāmatāḍitataruṇajanāḥ pratīhārya iva taruṇamahotsavasya,",
  "GK19bahcar4u:282": "prajalatpatrakuṇḍalā lasantyo latā iva madanacandanadrumasya,",
  "GK19bahcar4u:283": "lalitapadahaṃsakaravamukharāḥ samullasantyo vīcaya iva śṛṅgārarasasāgarasya,",
  "GK19bahcar4u:284": "vācyāvācyavivekaśūnyā bālakrīḍā iva saubhāgyasya,",
  "GK19bahcar4u:285": "ghanapaṭaharavotkaṇṭakitagātrayaṣṭayaḥ ketakya iva kusumadhūlimudgirantyaḥ,",
  "GK19bahcar4u:286": "āviṣṭā iva narendravṛndaparivṛtāḥ,",
  "GK19bahcar4u:287": "prītaya iva hṛdayamapaharantyaḥ,",
  "GK19bahcar4u:288": "gītaya iva rāgamuddīpayantyaḥ,",
  "GK19bahcar4u:289": "puṣṭaya ivānandamutpādayantyaḥ,",
  "GK19bahcar4u:290": "madamapi madayantya iva,",
  "GK19bahcar4u:291": "rāgamapi rañjayantya iva,",
  "GK19bahcar4u:292": "ānandamapi ānandayantya iva,",
  "GK19bahcar4u:293": "nṛtyamapi nartayamānā iva,",
  "GK19bahcar4u:294": "utsavamapyutsavayantya iva,",
  "GK19bahcar4u:295": "kaṭākṣekṣiteṣu pibantya ivāpāṅgaśuktibhiḥ,",
  "GK19bahcar4u:296": "tarjaneṣu saṃyamayantya iva nakhamayūkhapāśaiḥ,",
  "GK19bahcar4u:297": "kopābhinayeṣu tāḍayantaya iva bhrūlatāvibhāgaiḥ,",
  "GK19bahcar4u:298": "praṇayasaṃbhāṣaṇeṣu varṣantya iva sarvarasān,",
  "GK19bahcar4u:299": "caturacaṅkramaṇeṣu vikirantya iva vikārān,",
  "GK19bahcar4u:300": "paṇyavilāsinyaḥ prānṛtyan /",
  "GK19bahcar4u:301_0": "anyatra vetrivetravitrāsitajanadattāntarālāḥ dhriyamāṇadhavalātapatravanā vanadevatā",
  "GK19bahcar4u:301_1": "iva kalpatarutalavicāriṇyaḥ kāścitskandhobhayapālīlambamānalambottarīyalagnahastā",
  "GK19bahcar4u:301_2": "līlādolādhirūḍhā iva preṅkhantyaḥ,",
  "GK19bahcar4u:302": "kāścitkanakakeyūrakoṭivipāṭyamānapaṭṭāṃśukottaraṅgāstaraṅgiṇya iva taraccakravākasīmantyamānasrotasaḥ,",
  "GK19bahcar4u:303": "kāściduddhūyamānadhavalacāmarasaṭālagnatrikaṇṭakavalitavikaṭakaṭākṣāḥ sarasya iva haṃsākṛṣyamāṇanīlotpalavanāḥ,",
  "GK19bahcar4u:304": "kāściccalaccaraṇacyutālaktakāruṇasvedaśīkarasicyamānabhavanahaṃsāḥ,",
  "GK19bahcar4u:305": "saṃdhyārāgarajyamānendubimbā iva kaumudīrajanyaḥ,",
  "GK19bahcar4u:306": "kāścitkaṇṭhanihitakāñcanakāñcīguṇāñcitakañcukivikārākuñcitabruvaḥ kāmavāgurā iva prasāritabāhupāśā rājamahiṣyaḥ prārabdhanṛttā vilesuḥ /",
  "GK19bahcar4u:307": "sarvataśca nṛtyataḥ streṇasya galadabhiḥ pādālaktakairaruṇitā rāgamayīva śuśoṇa kṣoṇī /",
  "GK19bahcar4u:308": "samullasadbhiḥ stanamaṇḍalairmaṅgalakalaśamaya iva babhūva mahotsavaḥ /",
  "GK19bahcar4u:309": "bhujalatāvikṣepairma-ṇālavalayamaya iva rarāja jīvalokaḥ /",
  "GK19bahcar4u:310": "samullasadbhirvilāsasmitaistaḍinmaya ivākriyata kālaḥ /",
  "GK19bahcar4u:311": "cañcalānāṃ cakṣuṣāmaṃ śubhiḥ kṛṣṇasāramayā ivāsan vāsarāḥ /",
  "GK19bahcar4u:312": "samullasadbhiḥ śirīṣakusumastabakakarṇapūraiḥ śukapicchamaya iva haritacchāyo 'bhūdātapaḥ /",
  "GK19bahcar4u:313": "visraṃsamānairdhammillatamālapalvaiḥ kajjalamayamivālakṣyatāntarikṣam /",
  "GK19bahcar4u:314": "utkṣiptairhastakisalayaiḥ kamalinīmayya iva babhāsire sṛṣṭayaḥ māṇikyendrāyudhānāmarciṣā cārṣipatramayā iva cakāśire ravimarīcayaḥ /",
  "GK19bahcar4u:315": "raṇatāmābharaṇagaṇānāṃ pratiśabdakaiḥ kiṅkiṇīmayya iva śiśiñjire diśaḥ /",
  "GK19bahcar4u:316": "jaratyo 'pyunmādinya iva ramaṇyo reṇuḥ /",
  "GK19bahcar4u:317": "varṣīyāṃso 'pi grahagṛhītā iva nāpatrepire /",
  "GK19bahcar4u:318": "vidvāṃso 'pimattā ivātmānaṃ visasmaruḥ /",
  "GK19bahcar4u:319": "ninatiṣayā munīnāmapi manāṃsi vipuspuluḥ /",
  "GK19bahcar4u:320": "sarvasvaṃ ca dadau narapatiḥ /",
  "GK19bahcar4u:321": "diśi diśi kuberakoṣā ivālupyanta lokena draviṇarāśayaḥ /",
  "GK19bahcar4u:322": "evaṃ ca vṛtte tasminmahotsave,",
  "GK19bahcar4u:323": "śanaiḥ śanaiḥ punarapyatikrāmati kāle,",
  "GK19bahcar4u:324": "deve cottamāṅganihitarakṣāsarṣape,",
  "GK19bahcar4u:325": "samunmiṣatpratāpāgniphuliṅga iva goro canāpiñjaritavapuṣi,",
  "GK19bahcar4u:326": "samabhivyajyamānasahajakṣātratejasīva hāṭakabaddhavikaṭavyāghranakhapaṅktimaṇḍitagrīvake;",
  "GK19bahcar4u:327": "hṛdayodbhidyamānadarpāṅkura iva,",
  "GK19bahcar4u:328": "prathamāvyaktajalpitena satyasya śanaiḥśanaikaroṅkāramivakurvāṇe,",
  "GK19bahcar4u:329": "mugdhasmitaiḥ kusumairiva madhukarakulāni bandhuhṛdayānyākarṣati,",
  "GK19bahcar4u:330": "jananīpayodharakalaśapayaḥsīkalarasekādiva jāyamānairvilāsahasitāṅkurairdarśanakairarlakriyamāṇamukhakamalake,",
  "GK19bahcar4u:331": "cāritraivāntaḥ purastrīkadambakena pālyamāne,",
  "GK19bahcar4u:332": "mantra iva sacivamaṇḍalena rakṣyamāṇe,",
  "GK19bahcar4u:333": "vṛtta iva kulaputrakalokenāmucyamāne,",
  "GK19bahcar4u:334": "yaśasīvātmavaśena saṃvardhyamāne,",
  "GK19bahcar4u:335": "mṛgapatipota iva rakṣipuruṣaśastrapañjaramadhyagate,",
  "GK19bahcar4u:336": "dhātrīkarāṅgulilagne pañcaṣāṇi padāni prayacchati harṣe,",
  "GK19bahcar4u:337": "ṣaṣṭhaṃ varṣamavatarati ca rājyavardhane devī yaśomatī garbheṇādhatta nārāyaṇamūrtiriva vasudhāṃ devīṃ rājyaśriyam /",
  "GK19bahcar4u:338": "pūrṇeṣu ca prasavadivaseṣu dīrgharaktanālanetrāmutpalinīmiva sarasī,",
  "GK19bahcar4u:339": "haṃsamadhurasvarāṃ śaradamiva prāvṛṭ,",
  "GK19bahcar4u:340": "kusumasukumārāvayavāṃ vanarājimiva madhuśrīḥ,",
  "GK19bahcar4u:341": "mahākanakāvadāta vasudhārāmiva dyauḥ,",
  "GK19bahcar4u:342": "prabhāvarṣiṇīṃ ratnajātimiva velā,",
  "GK19bahcar4u:343": "sakalajananayanānandakāriṇīṃ candralekhāmiva pratipat,",
  "GK19bahcar4u:344": "sahasranetradarśanayogyāṃ jayantīmiva śacī,",
  "GK19bahcar4u:345": "sarvabhūbhudabhyarthitāṃ gaurīmiva menā prasūtavatī duhitaram /",
  "GK19bahcar4u:346": "yayā dvayoḥ sutayorapi stanayorivaikāvalīlatayā nitarāmarājata jananī /",
  "GK19bahcar4u:347": "arimanneva tu kāle devyā yaśomatyā bhrātā sutamaṣṭavarṣadeśīyamudbhūyamānakuṭilakākapakṣakaśikhaṇḍaṃ khaṇḍaparaśuhuṅkārāgnidhūmalekhānubaddhamūrdhānaṃ makaradhvajamiva punarjātam,",
  "GK19bahcar4u:348": "ekenendranīlakuṇḍalāśuśyāmalitena śarīrārdhenetareṇa ca trikaṇṭakamuktāphalālokadhavalitena saṃpṛttāvatāramiva hariharayordarśayantam,",
  "GK19bahcar4u:349": "pīnaprakoṣṭhapratiṣṭhitapuṣpalohavalayaṃ paraśurāmamiva kṣatrakṣapaṇakṣīṇaparasupāśacihnitaṃ bālatāḍgatam,",
  "GK19bahcar4u:350": "kaṇṭhasūtragrathitabhaṅgurapravālāṅkuraṃ hiraṇyakaśipumivoraḥ kāṭhinyakhaṇḍitanarasiṃhanakharakhaṇjaṃ gṛhītajanmāntaram,",
  "GK19bahcar4u:351": "śaiśave 'pi savāṣṭambhaṃ bījamiva voryadramasya bhaṇḍināmānamanucaraṃ kumārayorarpitavān /",
  "GK19bahcar4u:352": "avanipatestu tasyopari putrayostṛtīyasya netrayoriveśvarasya tulyaṃ darśanamāsīt /",
  "GK19bahcar4u:353": "rājaputrāvapi sakalajīvalokahṛdayānādadāyinī tena prakṛtidakṣiṇena madhumādhavāviva malayamārutenopetau nitarāṃ rejatuḥ /",
  "GK19bahcar4u:354": "krameṇacāpareṇeva bhrātrā prajānandena saha vardhamānau yauvanamavateratuḥ /",
  "GK19bahcar4u:355": "sthirorustambhau ca pṛthuprakoṣṭhau dīrghabhujārgalau vikaṭoraḥkavāṭau prāṃśuśālābhirāmau mahānagarasaṃniveśāviva sarvalokāśrayakṣamau babhūvatuḥ /",
  "GK19bahcar4u:356": "atha candrasūryāviva sphurajjyotsnā śaḥpratāpākrāntabhavānāvabhirāmadurnirīkṣyau,",
  "GK19bahcar4u:357": "agnimārutāviva samabhivyaktatejobalāvekībhūtau,",
  "GK19bahcar4u:358": "śilākaṭhinakāyabandhau himavadvindhyāvivācalau,",
  "GK19bahcar4u:359": "mahāvṛṣāviva kṛtayugayogyau,",
  "GK19bahcar4u:360": "aruṇagaruḍāviva harivāhanavibhaktaśarīrau,",
  "GK19bahcar4u:361": "indropendrāviva nāgendaragatau,",
  "GK19bahcar4u:362": "karṇārjunāviva kuṇḍalakirīṭadharau,",
  "GK19bahcar4u:363": "pūrvāparadigbhāgāviva sarvatejasvināmudayāstamayasaṃpādanatamarthau,",
  "GK19bahcar4u:364": "amāntāvivātimānenāsannavelārgalanirodhasaṃkaṭe kukuṭīrake,",
  "GK19bahcar4u:365": "tejaḥparāṅmukhī chāyāmapi jugupsamānau,",
  "GK19bahcar4u:366": "svātmapratibimbenāpi pādanakhalagnena lajjamānau,",
  "GK19bahcar4u:367": "śiroruhāṇāmapi bhaṅgena duḥkhamavatiṣṭamānau,",
  "GK19bahcar4u:368": "cūḍāmaṇisaṃkrāntenāpi dvitīyenātapatreṇāpatrapamāṇau,",
  "GK19bahcar4u:369": "bhagavati ṣaṇmukhe 'pi svāmiśabdenāsukhāyamānaśravaṇau,",
  "GK19bahcar4u:370": "darpaṇadṛṣṭenāpi pratipuruṣeṇa dūyamānanayanau,",
  "GK19bahcar4u:371": "saṃdhyāñjalighaṭaneṣvapi śūlāyamānottamāhgau,",
  "GK19bahcar4u:372": "jaladharadhṛtenāpi dhanuṣā dodhūyamānahṛdayau,",
  "GK19bahcar4u:373": "ālekhyakṣitipatibhirapyapraṇamadbhiḥ saṃtapyamānacaraṇau,",
  "GK19bahcar4u:374": "parimitamaṇḍalasaṃtuṣṭaṃ tejaḥ saviturapyabahumanyamānau,",
  "GK19bahcar4u:375": "bhūbhṛdapahṛtalakṣmīkaṃ sāgaramapyupahasantau,",
  "GK19bahcar4u:376": "balavantamakṛtavigrahaṃ mārutamapi nindantau,",
  "GK19bahcar4u:377": "himavato 'pi camarībālavyajanavījitena dahyamānau,",
  "GK19bahcar4u:378": "jaladhīnāmapi śaṅkhaiḥ khidyamānau,",
  "GK19bahcar4u:379": "catuḥsamudrādhipatimaparaṃ pracetasamapyasahamānau,",
  "GK19bahcar4u:380": "anapahṛtacchatrānapi vicchāyānavanipālān kurvāṇau,",
  "GK19bahcar4u:381": "sādhuṣvapyasevitaprasannau,",
  "GK19bahcar4u:382": "mukhena madhukṣarantau,",
  "GK19bahcar4u:383": "duṣṭarājavaṃśānūṣmaṇā dūrasthitānapi mlānimānayantau,",
  "GK19bahcar4u:384": "anudivasaṃ śastrāmyāsaśyāmikākalaṅkitamaśeṣarājakapratāpāgninirvapaṇamalinami va karatalamudvahantau,",
  "GK19bahcar4u:385_0": "yogyākāleṣu dhīrairdhanurdhvanibhirabhyarṇopabhogādigvadhūbhirivālapantau rājyavardhana",
  "GK19bahcar4u:385_1": "iti harṣa iti sarvasyāmeva pṛthivyāmāvirbhūtaśabdaprādurbhāvau svalpīyasaiva kālena",
  "GK19bahcar4u:385_2": "dvīpāntareṣvapi prakāśatāṃ jagmatuḥ /",
  "GK19bahcar4u:386": "ekadā ca tāvāhūya bhuktavānabhyantaragataḥ pitā sasnehamavādīt--“vatsau/",
  "GK19bahcar4u:387": "prathamaṃ rājyāṅgaṃ,",
  "GK19bahcar4u:388": "durlabhāḥ sadbhṛtyāḥ /",
  "GK19bahcar4u:389": "prāyeṇa paramāṇava iva samavāyeṣvanuguṇībhūya dravyaṃ kurvanti pārthivaṃ kṣudrāḥ krīḍārasena nartayantatau mayūratāṃ nayanti bāliśāḥ /",
  "GK19bahcar4u:390": "darpaṇamivānupraviśyātmīyāṃ prakṛtiṃ saṃkrāmayanti pallavikāḥ /",
  "GK19bahcar4u:391": "svapnā iva mithyādarśanairasadbuddhiṃ janayanti vipralambhakāḥ /",
  "GK19bahcar4u:392": "gītanṛtyahasitairunmattatāmāvahantyapekṣitā vikārā iva vātikāḥ,",
  "GK19bahcar4u:393": "cātakā iva tṛṣṇāvanto na śakyante grahītumakulīnāḥ mānase mīnamiva sphurantamevābhiprāyaṃ gṛhṇanti jālikāḥ /",
  "GK19bahcar4u:394": "yamapaṭṭikā ivāmbare citramālikhantyudgītakāḥ /",
  "GK19bahcar4u:395": "śalyaṃ hṛdaye nikṣipantyatimārgaṇāḥ /",
  "GK19bahcar4u:396_0": "yataḥ sarvairebhirdeṣābhiṣaṅgairasaṃgatau babhudhaipadhābhiḥ parīkṣitau śucī vinītau",
  "GK19bahcar4u:396_1": "vikrāntāvabhirūpau mālavarājaputrau bhrātarau bujāviva me śarīrādavyatiriktau kumāraguptamādhavaguptanāmānāvasmābhirbhavatoranucaratvārthamimau nirdiṣṭau /",
  "GK19bahcar4u:397": "anayorupari bhavadbhyāmapi nānyaparijanasamavṛttibhyāṃ bhavitavyam',",
  "GK19bahcar4u:398": "ityuktvā tayorāhvānāya pratīhāramādideśa /",
  "GK19bahcar4u:399": "na cirād dvāradeśanihitalocanau rājyavardhanaharṣau pratīhāreṇa saha praviśantam,",
  "GK19bahcar4u:400": "agrato jyeṣṭhamaṣṭādaśavarṣavayasaṃ nātyuccaṃ nātikharvamatigurubhiḥ padanyāsairanekanarapatisaṃcaraṇacalāṃ niścalīkurvāṇamivorvīm,",
  "GK19bahcar4u:401": "anavaratābhyastalaṅghanaghanopacayakaṭhinamāṃsamedurādūrudvayānniṣpatatevānulvaṇajānugranthiprasūtena tanutarajaṅghākāṇḍayugalena bhāsamānam,",
  "GK19bahcar4u:402_0": "ullikhitapārśvaprakāśitakraśimnā mandaramiva surāsurarabhasabhramitavāsukikaṣaṇakṣīṇena",
  "GK19bahcar4u:402_1": "madhyena lakṣyamāṇam ativistīrṇenorasā svāmisaṃbhāvanānāmaparimitānāmavakāśamiva prayacchantam,",
  "GK19bahcar4u:403": "pralambamānasya bhujayugalasya nibhṛtalalitairvikṣepairatidustaraṃ tarantamiva yauvanodadhim,",
  "GK19bahcar4u:404": "vāmakarakaṭakamāṇikyamarīcigañjarījālinyā samudbhidyamānapratāpānalaśikhāpallavayeva cāpaguṇakiṇalekhayāṅkitapīvaraprakoṣṭham,",
  "GK19bahcar4u:405": "ālohinīmuccāṃsataṭāvalambinīmastragrahaṇavratavidhṛtāṃ rauravīmiva tvacaṃ karṇābharaṇamaṇeḥ prabhāṃ bibhrāṇam,",
  "GK19bahcar4u:406": "utkoṭikeyūrapatrabhaṅgaputrikāpratibimbagarbhakapolaṃ mukhaṃ candramasamiva hṛdayasthitarohiṇīkamudvahantam,",
  "GK19bahcar4u:407": "acapalāstamitatārakeṇādhomukhena cakṣuṣā śikṣayantamiva lakṣmīlābhottānitamukhāni paṅkajavanāni vinayam,",
  "GK19bahcar4u:408": "svāmyanurāgamivāmlātakamuttaṃsīkṛtaṃ śirasā dhārayantam,",
  "GK19bahcar4u:409": "nirdayayā kaṅkaṇabhaṅgabhītasakalakārmukārpitāmiva namratāṃ prakāśayantatam,",
  "GK19bahcar4u:410": "śaiśava eva nirjitairindriyairaribhiriva saṃyataiḥ śobhamānam,",
  "GK19bahcar4u:411": "praṇayinīmiva viśvāsabhūmiṃ kulaputratāmanuvratamānam,",
  "GK19bahcar4u:412": "tejasvinamapi śīlenāhlādakena savitāramiva śaśinātargatena virājamānam,",
  "GK19bahcar4u:413": "acalānāmapi kāyakārkhasyena gandhanamivācarantam,",
  "GK19bahcar4u:414": "darśanakrītamānandaste vikrīṇānamiva jana saubhāgyena kumāraguptam,",
  "GK19bahcar4u:415": "pṛṣṭhatastasya kanīyāṃsamatiprāṃśutayā gauratayā ca manaḥ śilāśelamiva saṃcarantam,",
  "GK19bahcar4u:416": "anulbaṇamālatīkusumaśekharanibhena nirjigamiṣatā guruṇa śirasi cumbitamiva yaśasā,",
  "GK19bahcar4u:417": "parasparaviruddhayorvinayayauvanayościrāt prathamasaṃgamacihnamiva bhrūsaṃgatakena kathayantam,",
  "GK19bahcar4u:418": "atidhīratayā hṛdayanihitā svāmibhaktimiva niścalāṃ dṛṣṭiṃ dhārayantam,",
  "GK19bahcar4u:419": "acchācchacandanarasānulepanaśītalaṃ saṃnihitahāropadhānaṃ vakṣaḥsthalamanantasāmantasaṃkrānti śrāntāyāḥ śriyo viśālaṃ śaśimaṇiśilāpaṭṭaśayanamiva bibrāṇam,",
  "GK19bahcar4u:420_0": "cakṣuḥ kuraṅgakairghoṇāvaṃśaṃ varāhauḥ skandhapīṭhaṃ mahiṣaiḥ prakoṣṭhabandhaṃ vyāghraiḥ",
  "GK19bahcar4u:420_1": "parākramaṃ kesaribhirgamanaṃ mataṅgajairmṛgayākṣapitaśeṣairbhītairutkocamiva dattaṃ",
  "GK19bahcar4u:420_2": "darśayanta mādhavaguptaṃ dadṛśatuḥ /",
  "GK19bahcar4u:421": "praviśya ca tau dūrādeva caturbhirahgairuttamāṅgena ca gāṃ spṛśantau namaścakratuḥ /",
  "GK19bahcar4u:422": "snigdhanarendradṛṣṭinirdiṣṭāmucitāṃ bhūmiṃ bhejāte /",
  "GK19bahcar4u:423": "muhūrtaṃ ca sthitvā bhūpatirādideśa tau--“adyaprabhṛti bhavadbhyāṃ kumārāvanuvartanīyau' iti /",
  "GK19bahcar4u:424": "“yathājñāpayati devaḥ' iti medinīdo lāyamānamaulibhyāmutthāya rājyavradhanaharṣau praṇematuḥ /",
  "GK19bahcar4u:425": "tau ca pitaram /",
  "GK19bahcar4u:426": "tataścārabhya kṣaṇamapi nimeṣonmeṣāviva cakṣurgocarādanapayāntāvucchvāsaniḥśvāsāviva naktandivamabhimukhasthitau bhujāviva satatapārśvavartinau kumārayostau babhūvatuḥ /",
  "GK19bahcar4u:427": "atha rājyaśrīrapi nṛttagītādiṣu vidagdhāsu sakhīṣu sakalāsu kalāsu ca pratidivasamupacīyamānaparicayā śanaiḥ śanairavardhata /",
  "GK19bahcar4u:428": "parimitaireva divasairyaunavanamāruroha /",
  "GK19bahcar4u:429": "nipeturekasyāṃ tasyāṃ śarā iva lakṣyabhuvi bhūbhujāṃ sarveṣāṃ dṛṣaśṭayaḥ /",
  "GK19bahcar4u:430": "nūtasaṃpreṣamādibhiśca tāṃ yayācire rājānaḥ /",
  "GK19bahcar4u:431": "kadācittu rājāntaḥpuraprasādasthito bāhyakakṣyāvasthitena puruṣeṇa svaprastāvāgatāṃ gīyamānāmāryāmaśṛṇot--",
  "GK19bahcar4u:432": "“udvegamahāvarte pātayati payodharonnamanakāle /",
  "GK19bahcar4u:433": "saridiva taṭamanuvarṣaṃ vivardhamānā sutā pitaram' // 4.5 //",
  "GK19bahcar4u:434": "tāṃ ca śrutvā pārśvasthitāṃ mahādevīmutsāritaparijano jagāda--“devi/",
  "GK19bahcar4u:435": "taruṇībhūtā vatsā rājyaśrīḥ /",
  "GK19bahcar4u:436": "etadīyā guṇavatteva kṣaṇamapi hṛdayānnāpayāti me cintā /",
  "GK19bahcar4u:437": "yauvanārambha eva ca kanyakānābhindhanībhavanti pitaraḥ saṃtāpānalasya /",
  "GK19bahcar4u:438": "hṛdayamandhakārayati medivasamiva payodharonnatirasyāḥ /",
  "GK19bahcar4u:439": "kenāpi kṛtā dharmyā nābhimatā me sthitireyaṃ yadaṅgasaṃbhūtānyaṅkalālitānyaparityājyānyapatyakānyakāṇḍa evāgatyāsaṃstutairnīyante /",
  "GK19bahcar4u:440": "etāni tāni khalvaṅkanasthānāni saṃsārasya /",
  "GK19bahcar4u:441": "seyaṃ sarvābhibhāvinī śokāgnedahiśaktiryadapatyatve samāne 'pi jātāyāṃ duhitari dūyante santaḥ /",
  "GK19bahcar4u:442": "etadrathaṃ janmakāla eva kanyakābhyaḥ prayacchanti salilamaśrubiḥ sādhavaḥ /",
  "GK19bahcar4u:443": "eta dbhayādakṛtadāraparigrahāḥ parihṛtagṛhavasatayaḥ śūnyānyaraṇyānyadhiśerate munayaḥ /",
  "GK19bahcar4u:444": "ko hi nāma saheta sacetano virahamapatyānām /",
  "GK19bahcar4u:445": "yathā yathā samāpatanti dūtā varāṇāṃ varākī lajjamāneva cintā tathā tathā nitarāṃ praviśati mehṛdayam /",
  "GK19bahcar4u:446": "kiṃ kriyate /",
  "GK19bahcar4u:447": "tathāpi gṛhagatairanugantavyā eva lokavṛttayaḥ /",
  "GK19bahcar4u:448": "prāyeṇa ca satsvapyanyeṣu varaguṇeṣvabhijanamevānurudhyante dhīmantaḥ /",
  "GK19bahcar4u:449": "dharaṇīdharāṇāṃ ca mūrdhni sthito māheśvarā pādanyāsa iva sakalabhuvananamaskṛto maukharo vaṃśaḥ /",
  "GK19bahcar4u:450": "tatrāpi tilakabhūtasyāvantivarmaṇaḥ sūnuragrajo grahavarmā nāma grahapatiriva gāṃ gataḥ pituranyūno guṇairenāṃ prārthayate /",
  "GK19bahcar4u:451": "yadi bhavatyā api matiranumanyate tatastasmai dātumicchāmi' ityuktavati bhartari duhitṛsnehakātaratarahadayā sāśrulocanā mahādevī pratyuvāca--āryaputra/",
  "GK19bahcar4u:452": "saṃvardhanamātropayoginyo dhātrīnirviśeṣā bhavanti khalu mātaraḥ kanyakānām /",
  "GK19bahcar4u:453": "dāne tu pramāṇamāsāṃ pitaraḥ /",
  "GK19bahcar4u:454": "kevalaṃ kṛpākaṭataviśeṣaḥ sudūreṇa tanayasnehādatiricyate duhitṛsneha /",
  "GK19bahcar4u:455": "yathā neyaṃ yāvajjavīvamāvayorārgitāṃ prati padyate tathāryaputra eva jānāti' iti /",
  "GK19bahcar4u:456": "rājā tu jātaniścayo duhitṛdānaṃ prati samāhūya sutāvapi viditārthāvakārṣīt /",
  "GK19bahcar4u:457": "śobhate ca divase grahavarmaṇā kanyāṃ prārthayituṃ preṣitasya pūrvāgatasyaiva pradhānadūtapuruṣasya kare sarvarājakulasamakṣaṃ duhitṛdānalalamapātayat /",
  "GK19bahcar4u:458": "jātamudi kṛtārthe gate ca tasminnāsanneṣu ca vivāhadivaseṣūddāmadīyamānatāmbūlapaṭavāsakusumaprasādhitasarvalokam,",
  "GK19bahcar4u:459": "sakaladeśādiśyamānaśilpisārthāgamanam,",
  "GK19bahcar4u:460": "avanipālapuruṣagṛhītasamagragrāmīṇānīyamānopakaraṇasaṃbhāram,",
  "GK19bahcar4u:461": "rājadauvārikopanīyamānānekanṛpopāyanam,",
  "GK19bahcar4u:462": "upanimantritāgatabandhuvargasaṃvargaṇvayagrarājavallabham,",
  "GK19bahcar4u:463": "labdhamadhumadapracaṇḍacarmakārakarapuṭollālitakoṇapaṭuvighaṭṭanaraṇanmaṅgalapaṭaham,",
  "GK19bahcar4u:464": "piṣṭapañcāṅgulamaṇḍyamānolūkhalamukalaśilādyupakaraṇam,",
  "GK19bahcar4u:465": "aśeṣāśāmukhāvirbhūtacāraṇaparamparāpūryamāṇaprakoṣṭhapratiṣṭhāpyamānendrāṇīdaivatam,",
  "GK19bahcar4u:466": "sitakusumavilepanavasanasatkṛtaiḥ sūtradhārairādīyamānavivāhavedīsūtrapātam,",
  "GK19bahcar4u:467": "utkūrcakakaraiśca sudhākarpūraskandhairadhirohiṇīsamārūḍhairdhavairdhavalīkriyamāṇaprāsādapratolīprākāraśikharam,",
  "GK19bahcar4u:468": "kṣuṇṇakṣālyamānakusumbhasaṃbhārāmbhaḥplavapūrarajyamānajanapādapallavam,",
  "GK19bahcar4u:469": "nirūpyamāṇayautakayogyamātaṅgaturahgataraṅgitāṅganam,",
  "GK19bahcar4u:470": "gaṇanābhiyuktagaṇakagaṇagṛhyamāṇalagnaguṇam,",
  "GK19bahcar4u:471": "gandhodakavāhimakaramukhapraṇālīpūryamāṇakrīḍāvāpīsamūham,",
  "GK19bahcar4u:472": "hemakāracakraprakrāntahāṭakaghaṭanaṭāṅkāravācālitālindakam,",
  "GK19bahcar4u:473": "uttāpitābhinavabhittipātyamānabahalavālukākaṇṭhakālepākulālepakalokam,",
  "GK19bahcar4u:474": "caturacitrakaracakravālalikhyamānamāṅgalyālekhyam,",
  "GK19bahcar4u:475": "lepyakārakadambakakriyamāṇamṛnmayamīnakūrmamakaranārikelakadalīpūgavṛkṣakam,",
  "GK19bahcar4u:476_0": "kṣitipālaiśca svayamāvaddhakakṣyaiḥ svāmyarpitakarmaśobhāsaṃpādanākulaiḥ sindūrakuṭṭimabhūmīśca",
  "GK19bahcar4u:476_1": "masṛṇayadbhirvinihitasarasātarpaṇahastānvinyastālaktakapāṭalāṃśca cūtāśokapallavalāñchitaśikharānudvāhavitardikāstambhānuttambhayadbhiḥ",
  "GK19bahcar4u:476_2": "prārabdhavividhavyāpāram,",
  "GK19bahcar4u:477_0": "āsūryodayācca praviṣṭābhiḥ satībhiḥ subhagābhiḥ surūpābhiḥ suveśābhiravidha vābhiḥ",
  "GK19bahcar4u:477_1": "sindūrarajorājirājitalalāṭābhirvadhūvarago tragrahaṇagarbhāṇi śrutisubhagāni maṅgalāni",
  "GK19bahcar4u:477_2": "gāyantībhirbahuvidhavarṇakādigdhāṅgulībhirgrīvāsūtrāṇi ca citrayantībhiscitralatālekhyakuśalābhiḥ",
  "GK19bahcar4u:477_3": "kalaśāṃśca dhavalitāñśītalaśārājiraśreṇīśca maṇḍayantībhirabhinnapuṭakarpāsatūlapallavāṃśca",
  "GK19bahcar4u:477_4": "vaivāhikakaṅkaṇorṇāsūtrasaṃnāhāṃśca rañjayantībhirbalāśanāghṛtaghanīkṛtakuṅkumakalkamiśritāṃścāṅgarāgāṃllāvaṇyaviśeṣakṛnti",
  "GK19bahcar4u:477_5": "ca mukhālepanāni kalpayantībhiḥ kakkolamiśrāḥ sjātīphalāḥ sphuratsphītasphāṭikakarpūraśakalakhacitāntarālā",
  "GK19bahcar4u:477_6": "lavaṅgamālā racayantībhiḥ samantātsāmantasīmantinībhirvyāptam,",
  "GK19bahcar4u:478_0": "bahuvidhabhaktinirmāṇanipuṇapurāṇapaurapurandhribadhyamānairbaddhaiścācāracaturāntaḥ",
  "GK19bahcar4u:478_1": "purajaratījanitapūjārājamānarajakarajyamānai raktaiścobhayapaṭāntalagnaparijanapreṅkholitaiśchāyāsu",
  "GK19bahcar4u:478_2": "śoṣyamāṇaiḥ śuṣkaiśca kuṭilakramarūpakriyamāṇapallavaparabhāgairaparairārabdhakuṅkumapaṅkasthāsakacchuraṇeraparairudbhujabhujiṣyabhajyamānabhaṅgurottarīyaiḥ",
  "GK19bahcar4u:478_3": "kṣaumaiśca bādaraiśca dukūlaiśca lālātantujaiścāṃśukaiśca netraisca nirmokanibhairakaṭhorarambhāgarbhakomalairniḥśvāsahāryaiḥ",
  "GK19bahcar4u:478_4": "sparśānumeyairvāsobhiḥ sarvataḥ sphuradbhirindrāyudhasahasrairiva saṃchāditam,",
  "GK19bahcar4u:479_0": "ujjvalanicolakāvaguṇṭhyamānahaṃsakulaiśca śayanīyaistārāmuktāphalopacīyamānaiśca",
  "GK19bahcar4u:479_1": "kañcukairanekopāyogapāṭyamānaiścāparimitaiḥ paṭṭapaṭīsahasrairabhinavarāgakaumaladukūlarājamānaiśca",
  "GK19bahcar4u:479_2": "paṭavitānaiḥ stavarakanivahanirantaracchādyamānasamastapaṭalaiśca maṇḍapairuccitranetrapaṭaveṣṭyamānaiśca",
  "GK19bahcar4u:479_3": "stambhairujjvalaṃ ramaṇīyaṃ cautsukyadaṃ ca maṅgalyaṃ cāsīdrājakulam /",
  "GK19bahcar4u:480": "devī tu yaśomatī vivāhotsavaparyākulahṛdayā hṛdayena bhartari,",
  "GK19bahcar4u:481": "kutūhalena jāmātari,",
  "GK19bahcar4u:482": "snehena duhitari,",
  "GK19bahcar4u:483": "upacāreṇa nimantritastrīṣu,",
  "GK19bahcar4u:484": "ādeśena parijane,",
  "GK19bahcar4u:485": "śarīreṇa saṃcaraṇe,",
  "GK19bahcar4u:486": "cakṣuṣā kṛtākṛtapratyavekṣaṇeṣu,",
  "GK19bahcar4u:487": "ānandena mahotsave,",
  "GK19bahcar4u:488": "ekāpi bahudhā vibhaktevābhavat /",
  "GK19bahcar4u:489": "bhūpatirapyuparyupari visarjitoṣṭravāmījanitajāmātṛjoṣaḥ satyapyājñāsaṃpādanadakṣe mukhekṣaṇapare parijane samaṃ putrābhyāṃ duhitṛsnehavivalavaḥ sarvaṃ svayamakarot /",
  "GK19bahcar4u:490": "evaṃ ca tasminnavidhavāmaya iva bhavati rājakule,",
  "GK19bahcar4u:491": "maṅgalamaya iva jāyamāne jīvaloke,",
  "GK19bahcar4u:492": "cāraṇamayeṣviva lakṣyamāṇeṣu diṅmukheṣu,",
  "GK19bahcar4u:493": "paṭaharavamaya iva kṛte 'ntarikṣe,",
  "GK19bahcar4u:494": "bhūṣaṇamaya iva bhramati parijane,",
  "GK19bahcar4u:495": "bāndhavamaya iva dṛśyamāne sarge,",
  "GK19bahcar4u:496": "nirvṛtimaya ivopalakṣyamāṇe kāle,",
  "GK19bahcar4u:497": "lakṣmīmaya iva vijṛmbhamāṇe mahotsave nidhāna iva sukhasya,",
  "GK19bahcar4u:498": "phala iva janmanaḥ pariṇāma iva puṇyasya,",
  "GK19bahcar4u:499": "yauvana iva vibhūteḥ,",
  "GK19bahcar4u:500": "yauvarājya iva prīteḥ,",
  "GK19bahcar4u:501": "siddhikāla iva manorathasya vartamāne,",
  "GK19bahcar4u:502": "gaṇyamāna iva janāṅgulobhiḥ,",
  "GK19bahcar4u:503": "ālokyamāna iva mārgadhvajaiḥ,",
  "GK19bahcar4u:504": "pratyudgamyamāna iva maḍgalyavādyapratiśbadakaiḥ,",
  "GK19bahcar4u:505": "āhūyamāna iva mauhūrtikaiḥ,",
  "GK19bahcar4u:506": "ākṛṣyamāṇa iva manorathaiḥ,",
  "GK19bahcar4u:507": "pariṣvajyamāna iva vadhūsakhīhṛdayairājagāma vivāhadivasaḥ /",
  "GK19bahcar4u:508": "prātareva pratīhāraiḥ samutsāritanikhilānibaddhalokaṃ viviktamakriyata rājakulam /",
  "GK19bahcar4u:509": "atha mahāpratīhāraḥ praviśya nṛpasamīpam “deva/",
  "GK19bahcar4u:510": "jāmāturantikāttāmbūladāyakaḥ pārijātakanāmā saṃptāptaḥ' ityabhidhāya svākāraṃ yuvānamadarśayat /",
  "GK19bahcar4u:511": "rājā tu taṃ dūrādeva jāmātṛbahumānāddarśitādaraḥ “bālaka/",
  "GK19bahcar4u:512": "kaccitkuśalī grahavarmā?",
  "GK19bahcar4u:513": "' iti papraccha /",
  "GK19bahcar4u:514": "asau tu samākarmitanarādhipadhvanirdhāvamānaḥ katicitpadānyupasṛtya prasārya ca bāhū sevācaturaściraṃ vasuṃdharāyāṃ nirdhāya mūrdhānamutthāya “deva/",
  "GK19bahcar4u:515": "kuśalau yathājñāpayasyarcayati ca devaṃ namaskāreṇa' iti vyajñāpayat /",
  "GK19bahcar4u:516": "āgatajāmātṛnivedanāgataṃ ca taṃ jñātvā kṛtasatkāraṃ rājā “yāminyāḥ prathame yāme vivāhakālātyayakṛto yathā na bhavati doṣaḥ' iti saṃdiśya pratīpaṃ prāhiṇot /",
  "GK19bahcar4u:517": "atha sakalakamalavanalakṣmīṃ vadhūmukha iva saṃcārya samavasite vāsare,",
  "GK19bahcar4u:518": "vivāhadivasaśriyaḥ pādapallava iva rajyamāne savitari,",
  "GK19bahcar4u:519": "vadhūvarānurāgalaghūkṛtapremalajjiteṣviva vighaṭamāneṣu cakravākamithuneṣu,",
  "GK19bahcar4u:520": "saubhāgyadhvaja iva raktāṃ śukasukumāravapuṣi nabhasi sphurati saṃdhyārāge,",
  "GK19bahcar4u:521": "kapotakaṇṭhakarvure varayātrāgamanarajasīva kaluṣayati diṅmukhāni timire,",
  "GK19bahcar4u:522": "lagnasaṃpādanasajja ivojjihāne jyotirgaṇe vivāhamahgalakalaśa ivodayaśikhariṇā samutkṣipyamāṇe vardhamānadhavalacchāye tārādhipamaṇḍale,",
  "GK19bahcar4u:523": "vadhūvadanalāvaṇyajyotsnāparipītatamasi pradoṣe,",
  "GK19bahcar4u:524_0": "vṛthoditamupahasatsviva rajanikaramuttānitamukhesu kumudavaneṣvājagāma muhurmuhurullāsitasphārasphuritāruṇacāmaraimanorathairivotthitarāgāgrapallavaiḥ",
  "GK19bahcar4u:524_1": "puraudhāvamānaiḥ pādātairutkarṇakaṭakahayapratiheṣitadīyamānasvāgatairiva vājināṃ",
  "GK19bahcar4u:524_2": "vṛndairāpūritadigvibhāgaḥ,",
  "GK19bahcar4u:525": "calakarṇacāmarāṇāṃ cāmīkaramaya sarvopakaraṇānāṃ varṇakalambināṃ balināṃ ghaṇṭāṭāṅkāriṇāṃ kariṇāṃ ghaṭābhiḥ,",
  "GK19bahcar4u:526": "ghaṭayanniva punarindūdayavilīnamandhakāram,",
  "GK19bahcar4u:527": "nakṣatramālāmaṇḍitamukhīṃ kariṇariṃ niśākara iva paurandarīṃ diśamārūḍhaḥ,",
  "GK19bahcar4u:528": "prakaṭitavividhavihagavirutaistālāvacaracāraṇaiḥ puraḥsarairbālo vasanta ivopavanaiḥ kriyamāgakolāhalaḥ,",
  "GK19bahcar4u:529": "gandhatailāvasekasugandhinā tīpikācakravālālokena kuṅkumapaṭavāsadhūlipaṭaleneva piñjarīkurvansakalaṃ lokam,",
  "GK19bahcar4u:530": "utphullamallikāmuṇḍamālāmadhyādhyāsitakusumaśekhareṇa śirasā hasanniva sapariveṣakṣapākara kaumudīpradoṣam,",
  "GK19bahcar4u:531": "ātmarūpanirjitamakaraketukarāpahṛtena nārmukeṇeva kausumena dāmnā viracitavaikakṣakavilāsaḥ,",
  "GK19bahcar4u:532": "kusumasaurabhagarvabhrāntabhramarakulakalakalapralāpasubhagaḥ pārijāta iva jātaḥ śriyā saha punaravatārito medinīm,",
  "GK19bahcar4u:533": "navavadhūvadanāvalokanakutūhaleneva kṛṣyamāṇahṛdayaḥ patanniva mukhena pratyāsannalagno grahavarmā /",
  "GK19bahcar4u:534": "rājā tu tamupadvāramāgataṃ caraṇābhyāmeva rājacakrānugamyamānaḥ sasutaḥ pratyujjagāma /",
  "GK19bahcar4u:535": "avatīrṇaṃ ca taṃ kṛtanamaskāraṃ manmathamiva mādhavaḥ prasāritabhujo gāḍhamāliliṅga /",
  "GK19bahcar4u:536": "yathākramaṃ pariṣvaktarājyavardhanaharṣaṃ ca haste gṛhītvābhyantaraṃ ninye /",
  "GK19bahcar4u:537": "svanirviśeṣāsanadānādinā cainamupacāreṇopacacāra /",
  "GK19bahcar4u:538": "na cirācca gambhīranāmā nṛpateḥ praṇayī vidvāndvijanamā grahavarmāṇamuvāca--“tāta/",
  "GK19bahcar4u:539": "tvāṃ prāpya cirātkhalu rājyaśriyā ghaṭitau tejomayau sakalajagadgoyamānabudhakarṇānandakāriguṇagaṇau somasūryavaṃśāviva puṣyabhūtimukaravaṃśau /",
  "GK19bahcar4u:540": "prathamameva kaustubhamaṇiriva guṇaiḥ sthito 'si hṛdaye devasya /",
  "GK19bahcar4u:541": "idānīṃ tu śaśīva sirasā parameśvareṇāsi voḍhavyo jātaḥ' iti /",
  "GK19bahcar4u:542": "evaṃ vadatyeva tasminnṛpamupasṛtya mauhūrtikāḥ “deva/",
  "GK19bahcar4u:543": "samāsīdati lagnavelā /",
  "GK19bahcar4u:544": "vrajatu jāmātā kautukagṛham' ityūcuḥ /",
  "GK19bahcar4u:545": "atha narendreṇa “uttiṣṭha,",
  "GK19bahcar4u:546": "gaccha' iti gadito grahavarmā praviśyānta puraṃ jāmātṛdarśanakutūhalinīnāṃ strīṇāṃ patitāni locanasahasrāṇi vikacanīlakuvalayavanānīva laṅghayannāsasāda kautukagṛhadvāram /",
  "GK19bahcar4u:547": "nivāritaparijanaśca praviveśa /",
  "GK19bahcar4u:548": "atha tatra katipayāptapriyasakhīsvajanapramadāprāyaparivārām,",
  "GK19bahcar4u:549": "aruṇāṃśukāvaguṇṭhitamukhīṃ prabātasaṃdhyāmiva svaprabhayā niṣprabhānpradīpakānkurvāṇām atisaukumāryaśaṅkiteneva yauvanena nātinirbharamupagūḍhām,",
  "GK19bahcar4u:550": "sādhvasanirudhya mānahṛdayadeśaduḥkhamuktairnibhṛtāyataiḥ svasitairapayāntaṃ kumārabhāvamivānuśocantīm,",
  "GK19bahcar4u:551": "atyutkampinīṃ patanabhiyeva trapayā niṣpandaṃ dhāryamāṇām,",
  "GK19bahcar4u:552": "hastatāmarasapratipakṣamāsannagrahaṇaṃ śaśinamiva rohiṇīṃ bhayavepamānamānasāmavalokayantīm,",
  "GK19bahcar4u:553": "candanadhavalatanulatām,",
  "GK19bahcar4u:554": "jyotsnādānasaṃcitalāvaṇyātkumudinīgarbhādiva prasūtām,",
  "GK19bahcar4u:555": "kumumāmodanirhāriṇīṃ vasantahṛdyādiva nirgatām,",
  "GK19bahcar4u:556": "niḥśvāsaparimalākṛṣṭamadhurakulā malayamārutādivotpannam,",
  "GK19bahcar4u:557": "kṛtakandarpānusaraṇāṃ ratimiva punarjātām,",
  "GK19bahcar4u:558": "prabhālāvaṇyamadasaurabhamādhuryaiḥ kaustubhaśaśimadirāpārijātāmṛtaprabhavaiḥ sarvaratnaguṇairaparāṇiva surāsurasṣā ratnākareṇa kalpitāṃ śriyam,",
  "GK19bahcar4u:559": "snigdhena bālikālokena sitasiraṇamarakataprabhāharitaśādvalena kapolasthalītalena vinodayantīmiva hāriṇīṃ locanacchāyām,",
  "GK19bahcar4u:560": "adhomukhaṃ varakautukālokanākulaṃ muhurmuhuḥ kutamukhannamanaprayatnaṃ sakhījanaṃ hṛdayaṃ ca nirbhartsayantī vadhūmapaśyat /",
  "GK19bahcar4u:561": "praviśantameva taṃ hṛdayacauraṃ vadhvā samarpitaṃ jagrāha kandarpaḥ /",
  "GK19bahcar4u:562": "parihāsasmeramkhībiśca nārībhiḥ kautukagṛhe yadyatkāryate jāmatātā tattatsarvamatipeśalaṃ cakāra /",
  "GK19bahcar4u:563": "kṛtapariṇayānurūpaveśaparigrahāṃ gṛhītvā kare vadhūṃ nirjagāma jagāma ca navasudhādhavalā nimantritāgataistuṣāraśailopatyakāmiva tryambakāmbikāvivāhāhūtairbhūbhṛdbhiḥ parivṛtām,",
  "GK19bahcar4u:564": "sekasukumārayavāṅkuradanturaiḥ pañcāsyaiḥ kalaśaiḥ komalavarṇikāvicitrairamitramukhaiśca maṅgalyaphalahastābhirañjalikārikābhirūdbhāsitaparyantām,",
  "GK19bahcar4u:565": "upādhyāyopadhīyamānendhanadhūmāyamānāgnisaṃdhukṣamākṣaṇikopadraṣṭṛdvijām,",
  "GK19bahcar4u:566": "upakṛśānunihitānupahataharitakuśām saṃnihitadṛṣadajinājyasruvasamitpūlīnivahām,",
  "GK19bahcar4u:567": "nūtanaśūrpārpitaśyāmalaśamīpalāśamiśralājahāsinīṃ vedīm /",
  "GK19bahcar4u:568": "āruroha ca tāṃ divamiva sajyotsnaḥ śaśī /",
  "GK19bahcar4u:569": "samutsasarpa ca vellitāruṇaśikhāpallavasya śikhinaḥ kusumāyudha iva ratidvitīyo raktāśokasya samīpam /",
  "GK19bahcar4u:570": "hute ca hutabhuji pradakṣiṇāvartapravṛttābhirvadhūvadanavilokanakutūhalinībhiriva jvālābhireva saha pradakṣiṇaṃ babhrāma /",
  "GK19bahcar4u:571": "pātyamāne ca lājāñjalau nakhamayūkhadhavalitatanuradṛṣṭapūrvavadhūvararūpavismayasmera ivādṛsyata vibhāvasuḥ /",
  "GK19bahcar4u:572": "atrāntare svacchakapolodarasaṃkrāntamanalapratibimbamiva nirvāpayantī sthūlamuktāphalavikalabāṣpabindusaṃdohadaśitadurdinā nirvadanavikāraṃ ruroda vadhūḥ /",
  "GK19bahcar4u:573": "udaśruvilocanānāṃ ca bāndhavavadhūnāmudapādi mahānākrandaḥ /",
  "GK19bahcar4u:574": "parisamāpitavaivāhikakriyākalāpastu jāmātā vadhvā smaṃ praṇanāma śvaśurau /",
  "GK19bahcar4u:575": "praviveśa ca dvārapakṣalikhitaratipratidaivataṃ,",
  "GK19bahcar4u:576": "praṇayibhiriva prathamapraviṣṭairalikulaiḥ kṛtakolāhalam,",
  "GK19bahcar4u:577": "alikulapakṣapavanapreṅkholitaiḥ karṇotpalaprahārabhayaprakampitairiva maṅgalapradīpaiḥ prakāśitam,",
  "GK19bahcar4u:578": "ekadeśalikhitastabakitaraktāśokatarutalabhājādhijyacāpena tiryakkūṇitanetratribhāgeṇa śaramṛjūkurvatā kāmadevenādhiṣṭhitam,",
  "GK19bahcar4u:579_0": "ekapārśvanyastena kāñcanācāmarukeṇetarapārsvavatinyā ca dāntaśapharukadhāriṇyā kanakaputrikayā",
  "GK19bahcar4u:579_1": "sākṣāllakṣmyevoddaṇḍapuṇḍarīkahastayā sanāthena sopadhānena svāstīrṇena śayanena śobhamānam,",
  "GK19bahcar4u:580": "śayanasirobhāgasthitena ca kṛtakumudaśobhena kusumāyudhasāhāyakāyāgatena śaśineva nidrākalaśena rājatena virājamānaṃ vāsagṛham /",
  "GK19bahcar4u:581_0": "tatra ca hrītāyā navavadhūkāyāḥ parāṅmukhaprasuptāyā maṇibhittidarpaṇeṣu mukhapratibimbāni",
  "GK19bahcar4u:581_1": "prathamālāpākarṇanakautukāgatagṛhadevatānanānīva maṇigavākṣakeṣu vīkṣamāṇaḥ kṣaṇadāṃ ninye /",
  "GK19bahcar4u:582": "sthitvā ca śvaśurakule śīlenāmṛtamiva śvaśrūhṛdaye varṣannabhinavābhinavopacārairapunaruktānyānandamayāni daśa dināni,",
  "GK19bahcar4u:583": "dattvā ca rājadauvārikamiva rājakule raṇaraṇakaṃ yautakaniveditānīva śambalānyādāya hṛdayāni sarvalarokasya kathaṅkathamapi visarjito nṛpeṇa vadhvā saha svadeśamagamaditi /",
  "GK19bahcar4u:584": "iti śrīmahākavibāṇamaṭṭakṛtau harṣacarite cakravartijanmavarṇanaṃ nāma caturtha ucchvāsaḥ/"
}