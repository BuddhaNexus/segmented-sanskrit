{
    "T11ratksanu:0": " namas tārāyai",
    "T11ratksanu:1": " (77.4) vyatirekātmikā vyāptir ākṣiptānvayarūpiṇī /",
    "T11ratksanu:2": " vaidharmyavati dṛṣṭānte sattvahetor ihocyate /",
    "T11ratksanu:3": " (77.6) yat sat tat kṣaṇikam /",
    "T11ratksanu:4": " yathā ghaṭaḥ /",
    "T11ratksanu:5": " santaś cāmī vivādāspadībhūtāḥ padārthā iti svabhāvahetuḥ /",
    "T11ratksanu:6": " (77.8) na tāvad asyāsiddhiḥ sambhavati /",
    "T11ratksanu:7": " yathāyogaṃ pratyakṣānumānapramāṇapratīte dharmiṇi sattvaśabdenābhipretasyārthakriyākāritvalakṣaṇasya sādhanasya pramāṇasamadhigatatvāt /",
    "T11ratksanu:8": " (77.10) na ca viruddhānaikāntikate /",
    "T11ratksanu:9": " vyāpakānupalambhātmanā viparyaye bādhakapramāṇena vyāpteḥ prasādhanāt /",
    "T11ratksanu:10": " (77.11) yasya kramākramau na vidyete na tasyārthakriyāsāmarthyam /",
    "T11ratksanu:11": " yathā śaśaviṣāṇasya /",
    "T11ratksanu:12": " na vidyete cākṣaṇikasya kramākramāv iti vyāpakānupalambhaḥ /",
    "T11ratksanu:13": " (77.12) na tāvad ayam asiddho hetuḥ /",
    "T11ratksanu:14": " akṣaṇike dharmiṇi kramākramasadbhāvāyogāt /",
    "T11ratksanu:15": " tathā hi prāptāparakālayor ekatve nityatvam /",
    "T11ratksanu:16": " tasya kramākramayoge kṣaṇadvaye 'py avaśyaṃ bhedaḥ /",
    "T11ratksanu:17": " bhedābhedayoś ca parasparavirodhāt kuto 'kṣaṇike kramākramasambhavaḥ /",
    "T11ratksanu:18": " kṣaṇadvaye 'pi bhede kramākramayogaḥ /",
    "T11ratksanu:19": " abhede hi prathama eva kṣaṇe śaktatvād /",
    "T11ratksanu:20": " bhāvino 'pi kāryasya karaṇaprasaṅge kathaṃ kāryāntarakaraṇe kramāntarāvakāśaḥ /",
    "T11ratksanu:21": " na cākṣaṇikasyākrameṇaiva sakalasvakāryaṃ kṛtvā svāsthyam /",
    "T11ratksanu:22": " kṣaṇāntare 'pi śaktatvāt punas tatkāryakaraṇaprasaṅgāt /",
    "T11ratksanu:23": " (77.18) tasmād akṣaṇikam iti pūrvāparakālayor abhedaḥ /",
    "T11ratksanu:24": " kramākramayoga iti pūrvāparakālayor bhedaḥ /",
    "T11ratksanu:25": " anayoś ca parasparaparihārasthitilakṣaṇo virodhaḥ /",
    "T11ratksanu:26": " (77.20) tad ayam akṣaṇike dharmiṇi kramākramābhāvalakṣaṇo hetur nāsiddho vaktavyaḥ /",
    "T11ratksanu:27": " kramākramayogitvākṣaṇikatvayor virodhād eva /",
    "T11ratksanu:28": " (78.1) nāpi viruddhaḥ /",
    "T11ratksanu:29": " sapakṣe bhāvāt /",
    "T11ratksanu:30": " (78.2) na cānaikāntikaḥ /",
    "T11ratksanu:31": " kramākramābhāvasyārthakriyāsāmarthyābhāvena vyāptatvāt /",
    "T11ratksanu:32": " (78.3) yenaiva hi pratyakṣātmanā pramāṇenāparaprakārābhāvād vidhibhūtābhyāṃ kramākramābhyāṃ vidhibhūtasyārthakriyāsāmarthyasya vyāptiḥ prasādhitā,",
    "T11ratksanu:33": " tenaivārthakriyāsāmarthyābhāvena kramākramābhāvasya vyāptiḥ prasādhiteti svīkartavyam /",
    "T11ratksanu:34": " na hi dahanādinā dhūmāder vyāptisādhakapramāṇād aparaṃ dhūmādyabhāvena dahanādyabhāvasya vyāptisādhakaṃ kiñcit pramāṇaṃ śaraṇabhūtam asti /",
    "T11ratksanu:35": " tasmād vidhyor eva vyāptisādhakaṃ pramāṇam abhāvayor api vyāptisādhakam iti nyāyasya",
    "T11ratksanu:36": " duratikramatvāt sattvābhāvena kramākramābhāvo vyāpta eveti nānaikāntika ity anavadyo",
    "T11ratksanu:37": " vyāpakānupalambhaḥ /",
    "T11ratksanu:38": " tad ayam akṣaṇikād vinivartamāṇaḥ svavyāpyaṃ sattvaṃ nivartya kṣaṇike viśrāmayatīti sattvahetoḥ kṣaṇabhaṅgasiddhir apy anavadyā. /",
    "T11ratksanu:39": " (78.10) nanu vyāpakānupalambhataḥ sattvasya kathaṃ svasādhyapratibandhasiddhiḥ,",
    "T11ratksanu:40": " asyāpy anekadoṣaduṣṭatvāt /",
    "T11ratksanu:41": " tathā hi na tāvad ayaṃ prasaṅga hetuḥ /",
    "T11ratksanu:42": " sādhyadharmiṇi pramāṇasiddhatvāt,",
    "T11ratksanu:43": " parābhyupagamasiddhatvābhāvāt,",
    "T11ratksanu:44": " viparyayaparyavasānābhāvāc ca /",
    "T11ratksanu:45": " atha svatantraḥ,",
    "T11ratksanu:46": " tadāśrayāsiddhaḥ /",
    "T11ratksanu:47": " akṣaṇikasyāśrayasyāsambhavāt /",
    "T11ratksanu:48": " apratītatvād vā /",
    "T11ratksanu:49": " pratītir hi pratyakṣeṇānumānena vikalpamātreṇa vā syāt /",
    "T11ratksanu:50": " (79.1) prathamapakṣadvaye sākṣātpāramparyeṇa vā svapratītilakṣaṇārthakāritve maulaḥ sādhāraṇo hetuḥ vyāpakānupalambhaś ca svarūpāsiddhaḥ syāt",
    "T11ratksanu:51": " arthakriyākāritve kramākramayor anyatarasyāvaśyambhāvāt /",
    "T11ratksanu:52": " (79.4) antimapakṣe tu na kaścid dhetur anāśrayaḥ syāt /",
    "T11ratksanu:53": " vikalpamātrasiddhasya dharmiṇaḥ sarvatra sulabhatvāt /",
    "T11ratksanu:54": " (79.6) api ca, tat kalpanājñānaṃ pratyakṣapṛṣṭhabhāvi vā syāt,",
    "T11ratksanu:55": " liṅgajanma vā,",
    "T11ratksanu:56": " saṃskārajaṃ vā,",
    "T11ratksanu:57": " sandigdhavastukaṃ vā,",
    "T11ratksanu:58": " avastukaṃ vā /",
    "T11ratksanu:59": " (79.8) tatrādyapakṣadvaye 'kṣaṇikasya sattaivāvyāhatā /",
    "T11ratksanu:60": " kathaṃ bādhakāvatāraḥ /",
    "T11ratksanu:61": " (79.9) tṛītye tu na sarvadā 'kṣaṇikasattāniṣedhaḥ /",
    "T11ratksanu:62": " tadarpitasaṃskārābhāve tat smaraṇāyogāt /",
    "T11ratksanu:63": " (79.10) caturthe tu sandigdhāśrayatvaṃ hetudoṣaḥ /",
    "T11ratksanu:64": " (79.11) pañcame ca tadviṣayasyābhāvo na tāvad pratyakṣataḥ sidhyati /",
    "T11ratksanu:65": " akṣaṇikātmanaḥ sarvadaiva tvanmate 'pratyakṣatvāt na cānumānatas tadabhāvas tatpratibaddhaliṅgān upalam bhādityāśrayāsiddhis tāvad uddhatā /",
    "T11ratksanu:66": " evaṃ dṛṣṭānto 'pi pratihantavyaḥ /",
    "T11ratksanu:67": " (79.14) svarūpāsiddho 'py ayaṃ hetūḥ /",
    "T11ratksanu:68": " sthirasyāpi kramākramisahakāryapekṣayā kramākramābhyām arthakriyopapatteḥ /",
    "T11ratksanu:69": " nāpi kramayaugapadyapakṣoktadoṣaprasaṅgaḥ /",
    "T11ratksanu:70": " tathā hi kramisahakāryapekṣayā kramikāryakāritvan tāvad aviruddham /",
    "T11ratksanu:71": " (79.17) tathā ca śaṃkarasya saṃkṣipto 'yam abhiprāyaḥ /",
    "T11ratksanu:72": " sahakārisākalyaṃ hi sāmarthyam /",
    "T11ratksanu:73": " tadvaikalyaṃ cāsāmarthyam /",
    "T11ratksanu:74": " na ca tayor āvirbhāvatirobhāvābhyān tadvataḥ kā cit kṣatiḥ /",
    "T11ratksanu:75": " tasya tābhyām anyatvāt /",
    "T11ratksanu:76": " tat kathaṃ sahakāriṇo 'napekṣa kāryakaraṇaprasaṅga iti /",
    "T11ratksanu:77": " (79.20) trilocanasyāpy ayaṃ saṃkṣiptārthaḥ /",
    "T11ratksanu:78": " kāryam eva hi sahakāriṇam apekṣate /",
    "T11ratksanu:79": " na ca kāryotpattihetuḥ /",
    "T11ratksanu:80": " yasmād dvividhaṃ sāmarthyaṃ nijam āgantukaṃ ca sahakāryantaram,",
    "T11ratksanu:81": " tato 'kṣaṇikasyāpi kramavat sahakārinānātvād api kramavat kāryanānātvopapatter aśakyaṃ bhāvānām pratikṣaṇam anyonyatvam upapādayitum iti /",
    "T11ratksanu:82": " (79.24) nyāyabhūṣaṇo 'pi lapati /",
    "T11ratksanu:83": " prathamakāryotpādanakāle hi uttarakāryotpādanasvabhāvaḥ /",
    "T11ratksanu:84": " ataḥ prathamakāla evāśeṣāṇi kāryāṇi kuryād iti cet /",
    "T11ratksanu:85": " (79.26) tad idaṃ mātā me vandhyety ādivat svavacanavirodhād ayuktam /",
    "T11ratksanu:86": " yo hi uttarakāryajananasvabhāvaḥ sa katham ādau tat kāryaṃ kuryāt /",
    "T11ratksanu:87": " na tarhi tatkāryakaraṇasvabhāvaḥ /",
    "T11ratksanu:88": " na hi nīlotpādanasvabhāvaḥ pītādikam api karotīti /",
    "T11ratksanu:89": " (80.1) vācaspatir api paṭhati /",
    "T11ratksanu:90": " nanv ayam akṣaṇikaḥ svarūpeṇa kāryaṃ janayati /",
    "T11ratksanu:91": " tac cāsya svarūpaṃ tṛtīyādiṣiva kṣaṇeṣu dvitīye 'pi kṣaṇe sad iti tadāpi janayet /",
    "T11ratksanu:92": " akurvan vā tṛtīyādiṣv api na kurvīta /",
    "T11ratksanu:93": " tasya tādāvasthyāt /",
    "T11ratksanu:94": " atādavasthye vā tad evāsya kṣaṇikatvam /",
    "T11ratksanu:95": " (80.4) atrocyate / satyaṃ svarūpeṇa kāryaṃ janayati na tu tenaiva /",
    "T11ratksanu:96": " sahakārisahitād eva tataḥ kāryotpattidarśanāt /",
    "T11ratksanu:97": " tasmād vyāptivatkāryakāraṇabhāvo 'py ekatrānyayogavyavacchedena /",
    "T11ratksanu:98": " anyatrāyogavyavacchedenanāvaboddhavyaḥ /",
    "T11ratksanu:99": " tathaiva laukikaparīkṣakāṇāṃ sampratipatter iti na kramikāryakāritvapakṣoktadoṣāvasaraḥ /",
    "T11ratksanu:100": " (80.8) nāpy akṣaṇike yaugapadyapakṣoktadoṣāvakāśaḥ /",
    "T11ratksanu:101": " ye hi kāryam utpāditavanto dravyaviśeṣās teṣāṃ vyāpārasya niyatakāryotpādanasamarthasya niṣpādite kārye 'nuvartamāneṣv api teṣu dravyeṣu nivṛttārthād ūnā sāmagrī jāyate /",
    "T11ratksanu:102": " tat kathaṃ niṣpāditaṃ niṣpādayiṣyati /",
    "T11ratksanu:103": " na hi daṇḍādayaḥ svabhāvenaiva kartāro yenāmi niṣpatter ārabhya kāryaṃ vidadhyuḥ /",
    "T11ratksanu:104": " kiṃ tarhi vyāpārāveśinaḥ /",
    "T11ratksanu:105": " na ceyatā svarūpeṇa na kartāraḥ /",
    "T11ratksanu:106": " svarūpakārakatvanirvāhaparatayā vyāpārasamāveśād iti /",
    "T11ratksanu:107": " (80.13) kiṃ ca kramākramābhāvaś ca bhaviṣyati /",
    "T11ratksanu:108": " na ca sattvābhāva iti sandigdhavyatireko 'py ayaṃ vyāpakānupalambhaḥ /",
    "T11ratksanu:109": " na hi kramākramābhyām anyasya prakārasyābhāvaḥ siddhaḥ /",
    "T11ratksanu:110": " viśeṣaniṣedhasya śeṣābhyanujñāviṣayatvāt /",
    "T11ratksanu:111": " (80.16) kiṃ ca prakārāntarasya dṛśyatve nātyantaniṣedhaḥ /",
    "T11ratksanu:112": " adṛśyatve tu nāsattāniścayo viprakarṣiṇām iti na kramākramābhyām arthakriyāsāmarthyasya vyāptisiddhiḥ /",
    "T11ratksanu:113": " ataḥ sandigdhavyatireko 'pi vyāpakānupalambhaḥ /",
    "T11ratksanu:114": " (80.19) kiṃ ca dṛśyādṛśyasahakāripratyayasākalyavataḥ kramayaugapadyasyātyantaparokṣatvāt tena vyāptaṃ sattvam api parokṣam eveti na tāvat pratibandhaḥ pratyakṣataḥ sidhyati /",
    "T11ratksanu:115": " nāpy anumānataḥ /",
    "T11ratksanu:116": " tatpratibaddhaliṅgābhāvād iti /",
    "T11ratksanu:117": " (80.22) api ca kramākramābhyām arthakriyākāritvaṃ vyāptam ity atisubhāṣitam /",
    "T11ratksanu:118": " yadi krameṇa vyāptaṃ katham akrameṇa,",
    "T11ratksanu:119": " athākrameṇa na tarhi krameṇa /",
    "T11ratksanu:120": " kramākramābhyāṃ vyāptim iti tu bruvatā vyāpter evābhāvaḥ pradarśito bhavati /",
    "T11ratksanu:121": " na hi bhavaty agnir dhūmabhāvābhāvābhyāṃ vyāpta iti /",
    "T11ratksanu:122": " ato vyāpter anaikāntikatvam /",
    "T11ratksanu:123": " (80.26) api ca kim idaṃ bādhakam akṣaṇikānām asattāṃ sādhayati /",
    "T11ratksanu:124": " utasvid akṣaṇikāt sattvasya vyatirekam /",
    "T11ratksanu:125": " atha sattvakṣaṇikatvayoḥ pratibandham /",
    "T11ratksanu:126": " (80.28) na pūrvo vikalpaḥ /",
    "T11ratksanu:127": " uktakrameṇa hetor āśrayāsiddhatvāt /",
    "T11ratksanu:128": " (80.29) na ca dvitīyaḥ /",
    "T11ratksanu:129": " yato vyāpakanivṛttisahitā vyāpyanivṛttir vyatirekaśabdasyārthaḥ /",
    "T11ratksanu:130": " sā ca yadi pratyakṣeṇa pratīyate tadā taddhetuḥ syād iti sattvam anaikāntikam /",
    "T11ratksanu:131": " vyāpakānupalambhaḥ svarūpāsiddhiḥ /",
    "T11ratksanu:132": " atha sā vikalpyate tadā pūrvoktakrameṇa pañcadhā vikalpya vikalpo dūṣaṇīyaḥ /",
    "T11ratksanu:133": " (81.1) ata eva na tṛtīyo 'pi vikalpaḥ /",
    "T11ratksanu:134": " vyatirekāsiddhau sambandhāsiddheḥ /",
    "T11ratksanu:135": " (81.2) kiṃ ca na bhūtalavad atrākṣaṇiko dharmi dṛśyate /",
    "T11ratksanu:136": " na ca svabhāvānupalambhe vyāpakānupalambhaḥ kasya cit dṛśyasya pratipattim antareṇāntarbhāvayituṃ śakyata iti /",
    "T11ratksanu:137": " (81.4) kiṃ cāsyābhāvadharmatve āśrayāsiddhatvam itaretarāśrayatvaṃ ca /",
    "T11ratksanu:138": " bhāvadharmatve viruddhatvaṃ ca /",
    "T11ratksanu:139": " ubhayadharmatve cānaikāntikatvam iti na trayīṃ doṣajātim atipatati /",
    "T11ratksanu:140": " (81.6) yat punar uktam akṣaṇikatve kramayaugapadyābhyām arthakriyāvirodhād iti /",
    "T11ratksanu:141": " tatra virodhasiddhim anusaratā virodhy api pratipattavyaḥ /",
    "T11ratksanu:142": " tatpratītināntarīyakatvād virodhasiddheḥ /",
    "T11ratksanu:143": " yathā tuhinadahanayoḥ sāpekṣadhruvabhāvayoś ca /",
    "T11ratksanu:144": " (81.8) pratiyogī cākṣaṇikaḥ pratīyamānaḥ pratītikāritvāt sann eva syāt ajanakasyāprameyatvāt /",
    "T11ratksanu:145": " (81.10) saṃvṛtisiddhenākṣaṇikatvena virodhasiddhir iti cet /",
    "T11ratksanu:146": " saṃvṛtisiddham api vāstavaṃ kālpanikaṃ vā syāt /",
    "T11ratksanu:147": " (81.12) yadi vāstavaṃ kathaṃ tasyāsattvam /",
    "T11ratksanu:148": " kathaṃ cārthakriyākāritvavirodhaḥ /",
    "T11ratksanu:149": " arthakriyāṃ kurvad dhi vāstavam ucyate /",
    "T11ratksanu:150": " (81.14) atha kālpanikam /",
    "T11ratksanu:151": " tatra kiṃ virodho vāstavaḥ,",
    "T11ratksanu:152": " kālpaniko vā /",
    "T11ratksanu:153": " na tāvad vāstavaḥ /",
    "T11ratksanu:154": " kalpitavirodhivirodhatvāt,",
    "T11ratksanu:155": " vandhyāputravirodhavat /",
    "T11ratksanu:156": " atha virodho 'pi kālpanikaḥ /",
    "T11ratksanu:157": " na tarhi sattvasya vyatirekaḥ pāramārthika iti kṣaṇabhaṅgo dattajalāñjalir iti /",
    "T11ratksanu:158": " (81.17) ayam eva codyaprabandho 'smad gurūbhiḥ saṃgṛhītaḥ /",
    "T11ratksanu:159": " (81.18) nityaṃ nāsti na vā pratītiviṣayas tenāśrayāsiddhatā hetoḥ svānubhavasya ca kṣatir ataḥ kṣiptaḥ sapakṣo 'pi ca /",
    "T11ratksanu:160": " śūnyaṃ ca dvitayena sidhyati na cāsattāpi sattā yathā no nityena virodhasiddhir asatā śakṣā kramāder api /",
    "T11ratksanu:161": " iti (kṣaṇabhaṅgādhyāye) /",
    "T11ratksanu:162": " (81.23) atrocyate / iha vastuny api dharmidharmavyavahāro dṛṣṭo yathā gavi gotvam,",
    "T11ratksanu:163": " paṭe śuklatvam turage gamanam ityādi /",
    "T11ratksanu:164": " avastuny api dharmidharmavyavahāro dṛṣṭo yathā śaśaviṣāṇe tīkṣṇatvābhāvo vandhyāputre vaktṛtvābhāvo gaganāravinde gandhābhāva ityādi /",
    "T11ratksanu:165": " tatrāvastuni dharmitvaṃ nāstīti kiṃ vastudharmeṇa dharmitvaṃ nāsti /",
    "T11ratksanu:166": " āhosvid avastudharmeṇāpi /",
    "T11ratksanu:167": " (81.27) prathamapakṣe siddhasādhanam /",
    "T11ratksanu:168": " dvitīyapakṣe tu svavacanavirodhaḥ /",
    "T11ratksanu:169": " yad āhur guravaḥ //",
    "T11ratksanu:170": " (81.28) dharmasya kasya cid avastuni mānasiddhā bādhāvidhivyavahṛtiḥ kim ihāsti no vā kvāpy asti cet katham iyanti na dūṣaṇāni nāsty eva cet svavacanapratirodhasiddhiḥ /",
    "T11ratksanu:171": " (82.1) avastuno dharmitvasvīkārapūrvakatvasya vyāpakasyābhāvād āśrayāsiddhidūṣaṇasyānupanyāsaprasaṅga ity arthaḥ /",
    "T11ratksanu:172": " yenaiva hi vacanenāvastuno dharmitvaṃ pratiṣidhyate /",
    "T11ratksanu:173": " tenaivāvastuno dharmitvābhāvena dharmeṇa dharmitvam abhyupagatam /",
    "T11ratksanu:174": " paraṃ tu pratiṣidhyata iti vyaktam idam īśvaraceṣṭitam /",
    "T11ratksanu:175": " tathā hy avastuno dharmitvaṃ nāstīti vacanena dharmitvābhāvaḥ kim avastuni vidhīyata,",
    "T11ratksanu:176": " anyatra vā,",
    "T11ratksanu:177": " na vā kva cid apīti trayaḥ pakṣāḥ /",
    "T11ratksanu:178": " (82.6) prathamapakṣe 'vastuno na dharmitvaniṣedhaḥ /",
    "T11ratksanu:179": " dharmitvābhāvasya dharmasya tatraiva vidhānāt /",
    "T11ratksanu:180": " (82.7) dvitīye 'vastuni kimāyātam /",
    "T11ratksanu:181": " anyatra dharmitvābhāvavidhānāt /",
    "T11ratksanu:182": " (82.8) tṛtīyas tu pakṣo vyartha eva nirāśrayatvād iti katham avastuno dharmitvaniṣedhaḥ /",
    "T11ratksanu:183": " tasmād yathā pramāṇopanyāsaḥ prameyatvasvīkāra pūrvakatvena vyāptaḥ,",
    "T11ratksanu:184": " vācakaśabdopanyāso vā vācyasvīkārapūrvakatvena vyāptas tathā 'vastuno dharmitvaṃ nāstīti vacanopanyāso 'vastuno dharmitvasvīkārapūrvakatvena vyāptaḥ /",
    "T11ratksanu:185": " anyathā tadvacanopanyāsasya vyarthatvāt /",
    "T11ratksanu:186": " (82.11) tad yadi vacanopanyāso vyāpyadharmas tadā 'vastuno dharmitvasvīkāro 'pi vyāpakadharmo durvāraḥ /",
    "T11ratksanu:187": " atha na vyāpakadharmaḥ,",
    "T11ratksanu:188": " tadā vyāpyasyāpi vacanopanyāsasyāsambhava iti mūkataivātra balād āyāteti kathaṃ na svavacanapratirodhasiddhiḥ /",
    "T11ratksanu:189": " (82.15) yad āhācāryaḥ /",
    "T11ratksanu:190": " na hy abruvan paraṃ bodhayitum īśaḥ /",
    "T11ratksanu:191": " [a]bruvan vā doṣam imaṃ parihartum iti mahati saṃkaṭe praveśaḥ /",
    "T11ratksanu:192": " (82.17) avastuprastāve sahṛdayānāṃ mūkataiva yujyate iti cet /",
    "T11ratksanu:193": " aho mahad vaidagdhyam /",
    "T11ratksanu:194": " avastuprastāve svayam eva yathāśakti valgitvā bhagno mūkataiva nyāyaprāpteti paribhāyayā niḥsartum icchati /",
    "T11ratksanu:195": " na cāvastuprastāvo rājadaṇḍena vinā caraṇamardanādināniṣṭimātreṇa vā pratiṣedhuṃ śakṣate /",
    "T11ratksanu:196": " tataś cātrāpi kramākramabhāvasya sādhanatve sattvābhāvasya ca sādhyatve sandigdhavastubhāvasyāvastvātmano vā kṣaṇikasya dharmitvaṃ kena pratiṣidhyate",
    "T11ratksanu:197": " (82.22) trividho hi dharmo dṛṣṭaḥ /",
    "T11ratksanu:198": " kaś cit vastuniyato nīlādiḥ /",
    "T11ratksanu:199": " kaś cid avastuniyato yathā sarvopākhyāvirahaḥ /",
    "T11ratksanu:200": " kaś cid ubhayasādhāraṇo yathā 'nupalabdhimātram /",
    "T11ratksanu:201": " tatra vastudharmeṇāvastuno dharmitvaniṣedha iti yuktam /",
    "T11ratksanu:202": " na tv avastudharmeṇa /",
    "T11ratksanu:203": " vastvavastudharmeṇa vā /",
    "T11ratksanu:204": " svavacanasyānupanyāsaprasaṅgād ity akṣaṇikasyābhāve sandehe 'pi vā 'vastudharmeṇa dharmitvam avyāhatam iti nāyam āśrayāsiddho vyāpakānupalambhaḥ",
    "T11ratksanu:205": " (82.27) akṣaṇikāpratītāvāśrayasiddho hetur iti yuktam uktām /",
    "T11ratksanu:206": " tadapratītau tadvyavahārāyogāt /",
    "T11ratksanu:207": " kevalam asau vyavahārāṅgabhūtā pratītir vastvavastunor ekarūpā na bhavati /",
    "T11ratksanu:208": " sākṣāt pāramparyeṇa vastusāmarthyabhāvinī hi vastupratītiḥ /",
    "T11ratksanu:209": " yathā pratyakṣam anumānaṃ pratyakṣapṛṣṭhabhāvi ca vikalpaḥ /",
    "T11ratksanu:210": " avastunas tu sāmarthyābhāvād vikalpamātram eva pratītiḥ /",
    "T11ratksanu:211": " vastuno hi vastubalabhāvinī pratītir yathā sākṣāt pratyakṣam,",
    "T11ratksanu:212": " paramparayā tatpṛṣṭhabhāvī vikalpo 'numānaṃ ca /",
    "T11ratksanu:213": " avastuno na vastubalabhāvinī pratītis tatkārakatvenāvastutvahāniprasaṅgāt /",
    "T11ratksanu:214": " tasmād vikalpamātram evāvastunaḥ pratītiḥ /",
    "T11ratksanu:215": " (83.4) na hy abhāvah kaś cid vigrahavān yaḥ sākṣātkartavyo 'pi tu vyavahartavyaḥ /",
    "T11ratksanu:216": " sa ca vyavahāro vikalpād api sidhyaty eva /",
    "T11ratksanu:217": " anyathā sarvajanaprasiddho 'vastuvyavahāro na syāt / iṣyate ca /",
    "T11ratksanu:218": " (83.6) taddharmitvapratiṣedhānubandhād ity akāmenāpi vikalpamātrasiddho 'kṣaṇikaḥ svīkartavya iti nāyam apratītatvād apy āśrayāsiddho hetur vaktavyaḥ /",
    "T11ratksanu:219": " tataś cākṣaṇikasya vikalpamātrasiddhatve yad uktam /",
    "T11ratksanu:220": " (83.9) na kaś cid dhetur anāśrayaḥ vikalpamātrasiddhasya dharmiṇaḥ sarvatra sulabhatvād iti /",
    "T11ratksanu:221": " (83.10) tad asaṅgatam /",
    "T11ratksanu:222": " vikalpamātrasiddhasya dharmiṇaḥ sarvatra sambhave 'pi vastudharmeṇa dharmitvāyogāt /",
    "T11ratksanu:223": " vastudharmahetutvāpekṣaya āśrayāsiddhasyāpi hetoḥ sambhavāt /",
    "T11ratksanu:224": " (83.11) yathā ātmano vibhutvasādhanārtham upanyastaṃ sarvatropalabhyamānaguṇatvād iti sādhanam /",
    "T11ratksanu:225": " vikalpaś cāyaṃ hetūpanyāsāt /",
    "T11ratksanu:226": " pūrvaṃ sandigdhavastukaḥ /",
    "T11ratksanu:227": " samarthite tu hetāv avastuka iti brūmaḥ /",
    "T11ratksanu:228": " (83.14) na cātra sandigdhāśrayatvaṃ nāma hetudoṣaḥ /",
    "T11ratksanu:229": " āstāṃ tāvat /",
    "T11ratksanu:230": " sandigdhasyāvastuno 'pi vikalpamātrasiddhasyāvastudharmāpekṣayā dharmitvaprasādhanāt /",
    "T11ratksanu:231": " vastudharmahetvapekṣayaiva sandigdhāśrayasya hetvābhāsasya vyavasthāpanāt /",
    "T11ratksanu:232": " yatheha nikuñje mayūraḥ kekāyitād iti /",
    "T11ratksanu:233": " avastukavikalpaviṣayasyāsattvaṃ tu vyāpakānupalambhād eva prasādhitam /",
    "T11ratksanu:234": " evaṃ dṛṣṭāntasyāpi vyomotpalāder dharmitvaṃ vikalpamātreṇa pratītiś cāvagantavyā /",
    "T11ratksanu:235": " tad evam avastudharmāpekṣayā 'vastunodharmitvasya vikalpamātreṇa pratīteś cāpahnotum aśakyatvān nāyam āśrayāsiddho hetuḥ /",
    "T11ratksanu:236": " na ca dṛṣṭāntakṣatiḥ /",
    "T11ratksanu:237": " (83.20) na caiṣa svarūpāsiddhaḥ /",
    "T11ratksanu:238": " akṣaṇike dharmiṇi kramākramayor vyāpakayor ayogāt /",
    "T11ratksanu:239": " tathā hi yadi tasya prathame kṣaṇe dvitīyādikṣaṇabhāvikāryakaraṇasāmarthyam asti tadā prathamakṣaṇabhāvikāryavat dvitīyādikṣaṇabhāvyam api (?)",
    "T11ratksanu:240": " kāryaṃ kuryāt /",
    "T11ratksanu:241": " samarthasya kṣepāyogāt /",
    "T11ratksanu:242": " (83.22) atha tadā sahakārisākalyalakṣaṇasāmarthyaṃ nāsti /",
    "T11ratksanu:243": " tadvaikalyalakṣaṇasyāsāmarthyasya sambhavāt /",
    "T11ratksanu:244": " na hi bhāvaḥ svarūpeṇa karotīti svarūpeṇaiva karoti /",
    "T11ratksanu:245": " sahakārisahitād eva tataḥ kāryotpattidarsanāt iti cet /",
    "T11ratksanu:246": " (83.24) yadā tāvad amī militāḥ santaḥ kāryaṃ kurvate tadaikārthakaraṇalakṣaṇaṃ sahakāritvam eṣām astu ko niṣeddhā /",
    "T11ratksanu:247": " militair eva tu tatkāryaṃ karttavyam iti kuto labhyate /",
    "T11ratksanu:248": " pūrvāparakālayor ekasvabhāvatvād bhāvasya /",
    "T11ratksanu:249": " sarvadā jananājananayor anyataraniyamaprasaṅgasya durvāratvāt /",
    "T11ratksanu:250": " tasmāt sāmagrī janikā naikaṃ janakam iti sthiravādināṃ manorājyasyāpy aviṣayaḥ /",
    "T11ratksanu:251": " (83.29) kiṃ kurmo dṛśyate tāvad evam iti cet /",
    "T11ratksanu:252": " dṛśyatāṃ kiṃ tu pūrvasthitād eva paścāt sāmagrīmadhyapraviṣṭād bhāvāt kāryotpattir anyasmād eva viśiṣṭasāmagrīsamutpannāt kṣaṇād iti vivādapadam etat /",
    "T11ratksanu:253": " tatra prāg api sambhave sarvadaiva kāryotpattir na vā kadā cid apīti virodham asamādhāya tad eva kāryotpattir iti sādhyānuvādamātrapravṛttaḥ kṛpām arhati /",
    "T11ratksanu:254": " (84.3) na ca pratyabhijñānād evaikatvasiddhiḥ /",
    "T11ratksanu:255": " tat pauruṣasya lūnapunarjātakeśakuśakadalīstambādau nirdalanāt /",
    "T11ratksanu:256": " vistareṇa ca pratyabhijñādūṣaṇam asmābhiḥ sthirasiddhidūṣaṇe pratipāditam iti tad evāvadhāryam /",
    "T11ratksanu:257": " (84.6) nanu kāryam eva sahakāriṇam apekṣate /",
    "T11ratksanu:258": " na tu kāryotpattihetuḥ /",
    "T11ratksanu:259": " yasmād dvividhaṃ sāmarthyaṃ nijam āgantukaṃ ca sahakāryantaraṃ,",
    "T11ratksanu:260": " tato 'kṣaṇikasyāpi kramavat sahakārinānātvād api kramavat kāryanānātvam iti cet /",
    "T11ratksanu:261": " (84.8) bhavatu tāvat nijāgantukabhedena dvividhaṃ sāmarthyam /",
    "T11ratksanu:262": " tathāpi tat prātisvikaṃ vastusvalakṣaṇaṃ sadyaḥ kriyādharmakamavaśyābhyupagantavyam /",
    "T11ratksanu:263": " tad yadi prāg api,",
    "T11ratksanu:264": " prāg api kāryaprasaṅgaḥ /",
    "T11ratksanu:265": " atha paścād eva,",
    "T11ratksanu:266": " na tadā sthiro bhāvaḥ /",
    "T11ratksanu:267": " (84.11) na ca kāryaṃ sahakāriṇo 'pekṣata iti yuktam,",
    "T11ratksanu:268": " tasyāsattvāt /",
    "T11ratksanu:269": " hetuś ca sann api yadi svakāryaṃ na karoti,",
    "T11ratksanu:270": " tadā tatkāryam eva tan na syāt /",
    "T11ratksanu:271": " svātantryāt /",
    "T11ratksanu:272": " (84.13) yaccoktam / yo hi uttarakāryajananasvabhāvah /",
    "T11ratksanu:273": " sa katham ādau kāryaṃ kuryāt /",
    "T11ratksanu:274": " na tarhi tatkāryakaraṇasvabhāvaḥ /",
    "T11ratksanu:275": " na hi nīlotpādanasvabhāvaḥ pītādikam api karotīti /",
    "T11ratksanu:276": " (84.15) tad asaṅgatam /",
    "T11ratksanu:277": " sthirasvabhāvatve bhāvasyottarakālam evedaṃ na pūrvakālam iti kuta etat /",
    "T11ratksanu:278": " tadabhāvāc ca kāraṇam apy uttarakāryasvabhāvam ity api kutaḥ /",
    "T11ratksanu:279": " (84.17) kiṃ kurmaḥ / uttarakālam eva tasya janmeti cet /",
    "T11ratksanu:280": " sthiratve tadanupapadyamānam asthiratām ādiśatu /",
    "T11ratksanu:281": " sthiratve 'py eṣa eva svabhāvas tasya yad uttarakṣaṇa eva kāryaṃ karotīti cet /",
    "T11ratksanu:282": " na, pramāṇabādhite svabhāvābhyupagamāyogād iti na tāvad akṣaṇikasya kramikāryakāritvam asti /",
    "T11ratksanu:283": " nāpyakramikāryakāritvasambhavaḥ /",
    "T11ratksanu:284": " dvitīye 'pi kṣaṇe kārakasvarūpasadbhāve punar api kāryakaraṇaprasaṅgāt /",
    "T11ratksanu:285": " (84.21) kārye niṣpanne tadviṣayavyāpārābhāvād ūnā sāmagrī na niṣpāditaṃ niṣpādayed iti cet /",
    "T11ratksanu:286": " na, sāmagrīsambhavāsambhavayor api sadyaḥ kriyākārakasvarūpasambhave janakatvam avadhāryam iti prāg eva pratipādanāt /",
    "T11ratksanu:287": " kāryasya hi niṣpāditatvāt punaḥ kartum aśakyatvam eva kāraṇam asamartham āvedayati /",
    "T11ratksanu:288": " (84.23) tad ayam akṣaṇike kramākramikāryakāritvābhāvo na siddhaḥ /",
    "T11ratksanu:289": " na ca kramākramābhyām aparaprakārasambhavo yena tābhyām avyāptau sandigdhavyatireko hetuḥ syāt /",
    "T11ratksanu:290": " prakārāntaraśaṅkāyāṃ tasyāpi dṛśyatvādṛśyatvaprakāradvayadūṣaṇe 'pi svapakṣe 'py anāśvāsaprasaṅgāt /",
    "T11ratksanu:291": " tasmād anyo 'nyavyavacchedasthitir nāparaḥ prakāraḥ sambhavati /",
    "T11ratksanu:292": " svarūpāpraviṣṭasya vastuno 'vastuno vā 'tatsvabhāvatvāt /",
    "T11ratksanu:293": " prakārāntarasyāpi kramasvarūpāpraviṣṭatvāt /",
    "T11ratksanu:294": " tathātīndriyasya sahakāriṇo 'dṛśyatve 'pyayogavyavacchedena dṛśyasahakārisahitasya sattvasya dṛśyakramākramābhyāṃ vyāptiḥ pratyakṣād eva sidhyati",
    "T11ratksanu:295": " evaṃ kramākramābhyām arthakriyākāritvaṃ vyāptam iti kramākramayor anyo 'nyavyavacchedena sthitatvād etat prakāradvayaparihāreṇārthākriyakāritvam anyatra na gatam ity arthaḥ /",
    "T11ratksanu:296": " ata evaitayor vinivṛttau nivartate /",
    "T11ratksanu:297": " (85.4) trilocanasyāpi vikalpatraye prathamadūṣaṇam āśrayāsiddhidoṣaparihārato nirastam /",
    "T11ratksanu:298": " (85.5) dvitīyaṃ cāsaṅgatam /",
    "T11ratksanu:299": " vikalpajñānena vyatirekasya pratītatvāt /",
    "T11ratksanu:300": " na hy abhāvaḥ kaś cid vigrahavān yaḥ sākṣatkartavyaḥ,",
    "T11ratksanu:301": " api tu vikalpād eva vyavahartavyaḥ /",
    "T11ratksanu:302": " na hy abhāvasya vikalpād anyāpratipattir apratipattir vā sarvathā /",
    "T11ratksanu:303": " ubhayathāpi tadvyavahārahāniprasaṅgāt /",
    "T11ratksanu:304": " evaṃ vaidharmyadṛṣṭāntasya hetuvyatirekasya ca vikalpād eva pratipattiḥ.4 /",
    "T11ratksanu:305": " (85.9) tṛtīyam api dūṣaṇam asaṅgatam /",
    "T11ratksanu:306": " vyāpakānupalambhena nirdoṣeṇa sattvasya kṣaṇikatvena vyāpter avyāhatatvāt /",
    "T11ratksanu:307": " (85.11) tad ayaṃ vyāpakānupalambho 'kṣaṇikasyāsattvam /",
    "T11ratksanu:308": " sattvasya tato vyatirekaṃ kṣaṇikatvena vyāptiṃ ca sādhayatyekavyāpārātmakatvād iti sthitam /",
    "T11ratksanu:309": " (85.13) nanu vyāpakānupalabdhir iti yady anupalabdhimātraṃ tadā na tasya sādhyabuddhijanakatvam avastutvāt /",
    "T11ratksanu:310": " na cānyopalabdhir vyāpakānupalabdhir abhidhātuṃ śakyā bhūtalādivad anyasya kasya cid anupalabdher iti cet /",
    "T11ratksanu:311": " (85.15) tad asaṅgatam /",
    "T11ratksanu:312": " dharmyupalabdher evānyatrānupalabdhitayā vyavasthāpanāt /",
    "T11ratksanu:313": " yathā hi neha śiṃśapā vṛkṣābhāvād ity atra vṛkṣāpekṣayā kevalapradeśasya dharmiṇa upalabdhir vṛkṣānupalabdhiḥ /",
    "T11ratksanu:314": " śiṃśapāpeksayā ca kevalapradeśasya dharmiṇa upalabdhir eva śiṃśapāyā abhāvopalabdhir iti svabhāvahetuparyavasāyivyāpāro vyāpakānupalambhaḥ /",
    "T11ratksanu:315": " tathā nityasya dharmiṇo vikalpabuddhyavasitasya kramikāritvākramikāritvāpekṣayā kevalagrahaṇād eva kramikāritvākramikāritvānupalambhaḥ /",
    "T11ratksanu:316": " arthakriyāpekṣayā ca kevalapratītir evārthakriyāyoga pratītir iti vyāpakānupalambhāntarād asya na kaś cid viśeṣaḥ /",
    "T11ratksanu:317": " (85.22) adhyavasāyāpekṣayā ca bāhye 'kṣaṇike vastuni vyāpakābhāvād vyāpyābhāvasiddhivyavahāraḥ /",
    "T11ratksanu:318": " adhyavasāyaś ca samanantarapratyayabalād āyātākāraviśeṣayogād agṛhīte 'pi pravartanaśaktir bodhavyaḥ /",
    "T11ratksanu:319": " īdṛśaś cādhyavasāyo 'smaccitrādvaitasiddhau nirvāhitaḥ /",
    "T11ratksanu:320": " sa cāvisaṃvādī vyavahāraḥ parihartum aśakyaḥ /",
    "T11ratksanu:321": " yad vyāpakaśūnyaṃ tadvyāpyaśūnyam iti /",
    "T11ratksanu:322": " etasyaivārthasyānenāpi krameṇa pratipādanāt /",
    "T11ratksanu:323": " ayaṃ ca nyāyo yathā vastubhūte dharmiṇi tathā 'vastubhūte 'pīti ko viśeṣaḥ /",
    "T11ratksanu:324": " (85.27) tathā hy ekajñānasaṃsargy atra vikalpya eva /",
    "T11ratksanu:325": " yathā ca hariṇaśirasi tenaikajñānasaṃsargiśṛṅgam upalabdhaṃ /",
    "T11ratksanu:326": " śaśaśirasy api tena sahaikajñānasaṃsargitvasambhāvanayaiva śṛṅgaṃ niṣidhyate,",
    "T11ratksanu:327": " tathā nīlādāv apariniṣṭhitanityānityabhāve kramākramau svadharmiṇā sārdham ekajñānasaṃsargiṇau dṛṣṭau,",
    "T11ratksanu:328": " yadi nitye bhavataḥ nityagrāhijñāne svadharmiṇā nityena sahaiva gṛhyeyātām iti sambhāvanaya ekājñānasaṃsargadvārakam eva pratiṣidhyate /",
    "T11ratksanu:329": " kathaṃ punar etasmin nityajñāne kramākramayor asphuraṇam iti yāvatā kramākramakroḍikṛtam",
    "T11ratksanu:330": " eva nityaṃ vikalpayām iti cet. ata eva bādhakāvatāro viparītāropam antareṇa tasya vaiyarthyāt.",
    "T11ratksanu:331": " (86.6) kālāntare 'py ekarūpatayā nityatvam. kramākramau ca kṣaṇadvaye bhinnarūpatayā.",
    "T11ratksanu:332": " tato nityatvasya kramākramikāryaśakteś ca parasparaparihārasthitilakṣaṇatayā durvāro",
    "T11ratksanu:333": " virodha iti kathaṃ nitye kramākramayor antarbhāvaḥ. anantarbhāvāc ca suddhanityavikalpena",
    "T11ratksanu:334": " dūrīkṛtakramākramasamāropeṇa katham ullekhaḥ. tataś ca pratiyogini nitye 'pi vikalpyamāne",
    "T11ratksanu:335": " ekajñānasaṃsargilakṣaṇaprāpte nityopalabdhir eva nityaviruddhasyānupalabhyamānasya",
    "T11ratksanu:336": " kramākramasyānupalabdhiḥ. tata eva cārthakriyāśakter anupalabdhiḥ. tasmād vyāpakavivekidharmyupalabdhitayā",
    "T11ratksanu:337": " na vyāpakānupalambhāntarād asya viśeṣaḥ.",
    "T11ratksanu:338": " (86.13) nanv etad avastudharmikopayogi vastv adhiṣṭhānatvāt pramāṇavyavasthāyā iti cet. kim idaṃ vastvadhiṣṭhānatvam nāma. kiṃ paramparayāpi vastunaḥ sakāśād āgatatvam,",
    "T11ratksanu:339": " atha vastuni kena cid ākāreṇa vyavahārakāraṇatvam,",
    "T11ratksanu:340": " vastubhūtadharmipratibaddhatvaṃ vā.",
    "T11ratksanu:341": " (86.16) yady ādyaḥ pakṣas tadā kramākramasyārthakriyāyāś ca vyāptigrahaṇagocaravastupratibaddhatvam asyāpi. na kṣīṇam.",
    "T11ratksanu:342": " (86.18) na dvitīye 'pi pakṣe dosah sambhavati. kṣaṇabhaṅgivastu sādhanopāyatvād asya.",
    "T11ratksanu:343": " (86.19) na cāntimo 'pi vikalpaḥ kalpyate. tasyaiva nityavikalpasya vastuno dharmibhūtasya",
    "T11ratksanu:344": " kramākramavad bāhyanityopādānaśūnyatvenārthakriyāvad bāhyanityopādānaśūnyatve prasādhanāt.",
    "T11ratksanu:345": " paryudāsavṛttyā buddhisvabhāvabhūtākṣaṇikākāre vastubhūte dharmiṇi pratibaddhatvasambhavāt.",
    "T11ratksanu:346": " (86.23) ayam eva nyāyo na vaktā vandhyāsutaś caitanyābhāvād ityādau yojyaḥ. etena yathā vṛkṣābhāvādir antarbhāvayituṃ śakyate na tathāyam iti trilocano 'pi nirastaḥ.",
    "T11ratksanu:347": " (86.25) na ca kramādyabhāvas trayīṃ doṣajātiṃ nātikrāmati,",
    "T11ratksanu:348": " abhāvadharmatve 'pi āśrayāsiddhidoṣaparihārāt.",
    "T11ratksanu:349": " (86.26) yat tvanena pramāṇāntarān nityānām asattvasiddhau kramādivirahasyābhāvadharmatā sidhyatīty uktam,",
    "T11ratksanu:350": " tadvālasyāpi durabhidhānam. nityo hi dharmi. asattvaṃ sādhyam. kramikāryakāritvākramikāryakāritvaviraho",
    "T11ratksanu:351": " hetuḥ. asya cābhāvadharmatvaṃ nāma asattvalakṣaṇasvasādhyāvinābhāvitvam ucyate. tac",
    "T11ratksanu:352": " ca kramākrameṇa sattvasya vyāptisiddhau sattvasya vyāpyasyābhāvena kramākramasya",
    "T11ratksanu:353": " vyāpakasya viraho vyāptaḥ sidhyatīty abhāvadharmatvaṃ prāg eva vidhyor vyāptisādhanāt",
    "T11ratksanu:354": " pratyakṣād anumānād ekasmād vā pramāṇāntarāt siddham iti netaretarāśrayadoṣaḥ.",
    "T11ratksanu:355": " (87.7) na ca sattāyām ivāsattāyām api tulyaḥ prasaṅgo bhinnanyāyatvāt. vastubhūtaṃ hi tatra sādhyaṃ sādhanaṃ ca. tayor dharmy api vastv eva",
    "T11ratksanu:356": " (87.9) vastunas tu pratyakṣānumānābhyām eva siddhiḥ. tayor abhāve niyamenāśrayāsiddhir",
    "T11ratksanu:357": " iti yuktam. asattāsādhane tv avastudharmo hetur avastu vikalpamātrasiddhe dharmiṇi",
    "T11ratksanu:358": " nāśrayāsiddhidoṣeṇa dūṣayituṃ śakyaḥ. tathā 'kṣaṇikasya kramayaugapadyābhyāmarthakriyāvirodhaḥ sidhyaty eva.",
    "T11ratksanu:359": " (87.13) tathā vikalpādevākṣaṇiko virodhī siddhaḥ. vikalpollikhitaś cāsya svabhāvo",
    "T11ratksanu:360": " nāpara ity api vyavahartavyam. anyathā tadanuvādena kramākramādirahitatvādiniṣedhādikam",
    "T11ratksanu:361": " uktam. tatsvarūpasyānullekhād anyasyollekhād ity akṣaṇikaśaśaviṣāṇādiśabdānuccāraṇaprasaṅgaḥ.",
    "T11ratksanu:362": " asti ca. ato yathā pramāṇābhāve 'pi vikalpasiddhasya vandhyāsutādeḥ saundaryādiniṣedho",
    "T11ratksanu:363": " 'nurūpas tathā vikalpopanītasyaivākṣaṇikarūpasya tad eva pratyanīkākāreṇa saha virodhavyavasthāyāṃ",
    "T11ratksanu:364": " kīdṛso doṣaḥ syāt. yadi cākṣaṇikānubhavābhāvāt virodhapratiṣedhas tarhi vandhyāputrādyanubhavād",
    "T11ratksanu:365": " eva saundaryādiniṣedho 'pi mābhūt.",
    "T11ratksanu:366": " (87.20) nanv evaṃ virodhasyāpāramārthikatvam. taddvāreṇa kṣaṇabhaṅgasiddhir apy apāramārthikī syād iti cet.",
    "T11ratksanu:367": " (87.21) na hi virodho nāma vastvantaraṃ kiñcit ubhayakoṭidattapādasambandhābhidhānam iṣyate,",
    "T11ratksanu:368": " 'smābhir upapadyate vā. yenaikasambandhino vastutvābhāve 'pāramārthikaṃ syāt. yathā tv iṣyate tathā pāramārthika eva /",
    "T11ratksanu:369": " viruddhābhimatayor anyo 'nyasvarūpaparihāramātraṃ virodhārthaḥ /",
    "T11ratksanu:370": " sa ca bhāvābhāvayoḥ pāramārthika eva /",
    "T11ratksanu:371": " na bhāvo 'bhāvarūpam āviśati /",
    "T11ratksanu:372": " nāpy abhāvo bhāvarūpaṃ praviśatīti yo 'yam anayor asaṃkaraniyamaḥ sa eva pāramārthiko virodhaḥ /",
    "T11ratksanu:373": " kālāntaraikarūpatayā hi nityatvam /",
    "T11ratksanu:374": " kramākramau kṣaṇadvaye 'pi bhinnarūpatayā /",
    "T11ratksanu:375": " tato nityatvakramākramikāryakāritvayor bhāvābhāvavad virodho 'sty eva /",
    "T11ratksanu:376": " (88.1) nanu nityatvaṃ kramayaugapadyavattvaṃ ca viruddhau dharmau vidhūya nāparo virodho nāma,",
    "T11ratksanu:377": " kasya vāstavatvam iti cet /",
    "T11ratksanu:378": " (88.2) na, na hi dharmāntarasya sambhavena virodhasya pāramārthikatvaṃ brūmaḥ /",
    "T11ratksanu:379": " kiṃ tu viruddhayor dharmayoḥ sadbhāve /",
    "T11ratksanu:380": " anyathā virodhanāmadharmāntarasambhave 'pi yadi na viruddhau dharmau kva pāramārthikavirodhasambhavaḥ /",
    "T11ratksanu:381": " viruddhau ced dharmau tāvataiva tāttviko virodhavyavahāraḥ /",
    "T11ratksanu:382": " kim apareṇa pratijñāmātrasiddhena virodhanāmnā vastvantareṇa /",
    "T11ratksanu:383": " (88.7) tad ayaṃ pūrvapakṣasaṃkṣepaḥ /",
    "T11ratksanu:384": " nityaṃ nāsti na vā pratītiviṣayas tenāśrayāsiddhatā hetoḥ svānubhavasya ca kṣatir ataḥ kṣiptaḥ sapakṣo 'pi ca /",
    "T11ratksanu:385": " śūnyaś ca dvitayena sidhyati na vā 'sattā 'pi sattā yathā no nityena virodhasiddhir asatā śakyā kramāder api / iti /",
    "T11ratksanu:386": " (88.12) atra siddhāntasaṃkṣepaḥ /",
    "T11ratksanu:387": " dharmasya kasya cid avastuni mānasiddhā bādhāvidhivyavahṛtiḥ kim ihāsti no vā /",
    "T11ratksanu:388": " kvāpy asti cet katham iyanti na dūṣaṇāni nāsty eva cet svavacanapratirodhasiddhiḥ /",
    "T11ratksanu:389": " (88.17) tad vam nityaṃ na kramikāryakāritvākramikāryakāritvayogīti paramārthaḥ /",
    "T11ratksanu:390": " tataś ca sattāyuktam api naiveti paramārthaḥ /",
    "T11ratksanu:391": " tataś ca kṣaṇikākṣaṇikaparihāreṇa rāśyantarābhāvād akṣaṇikān nivartamānam idaṃ sattvaṃ kṣaṇika eva viśrāmyatvena vyāptaṃ sidhyatīti sattvāt kṣaṇikatvasiddhir avirodhini /",
    "T11ratksanu:392": " (88.21) prakṛtiḥ sarvadharmāṇaṃ yad bodhān muktir iṣyate /",
    "T11ratksanu:393": " sa eva tīrthyanirmāthī kṣaṇabhaṅgaḥ prasāditaḥ /",
    "T11ratksanu:394": " (88.23) iti kṛtir iyaṃ ratnakīrteḥ /"
}