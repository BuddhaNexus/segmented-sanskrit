{
  "SA02narsekou:0_0": "Sekoddeśaḥ",
  "SA02narsekou:1_0": "om namaḥ kālacakrāya",
  "SA02narsekou:sekod_1_0": "sekaḥ saptavidhaḥ śāstastrividho 'nuttarastathā /",
  "SA02narsekou:sekod_1_1": "laukikottarasiddhyarthaṃ saṃkṣepāt kathayasva me //",
  "SA02narsekou:sekoddesa_2_0": "śṛṇu sucandra sekārthaṃ saptadhā trividhaṃ param /",
  "SA02narsekou:sekoddesa_2_1": "nāḍīsaṃcāramāyāmamuddeśāt kathayāmi te //",
  "SA02narsekou:sekoddesa_3_0": "uddeśastrividhastantre nirdeśastrividho bhavet /",
  "SA02narsekou:sekoddesa_3_1": "pratyuddeśo mahoddeśaḥ pratinirdeśako 'paraḥ //",
  "SA02narsekou:sekoddesa_4_0": "uddeśa eva nirdeśastantrasaṃgītirucyate /",
  "SA02narsekou:sekoddesa_4_1": "pratyuddeśaśca nirdeśaḥ pañjikā padabhañjikā //",
  "SA02narsekou:sekoddesa_5_0": "mahoddeśaśca nirdeśaṣṭīkā sarvārthasūcikā /",
  "SA02narsekou:sekoddesa_5_1": "abhijñālābhibhiḥ sā tu kartavyā naiva paṇḍitaiḥ //",
  "SA02narsekou:sekoddesa_6_0": "evaṃ ṣaṭkoṭibhiḥ śuddhaṃ vajrayogaiścaturvidhaiḥ /",
  "SA02narsekou:sekoddesa_6_1": "catuḥsambodhibhiḥ skandhadhātvāyatanaṣaṭkulaiḥ //",
  "SA02narsekou:sekoddesa_7_0": "paṭalaiḥ pañcabhiḥ śuddhaṃ lokadhātvādikairmataiḥ /",
  "SA02narsekou:sekoddesa_7_1": "satyābhyāmādibuddhaṃ syāt kālacakrābhidhānakam //",
  "SA02narsekou:sekoddesa_8_0": "ādau saptābhiṣeko yo bālānāmavatāraṇam /",
  "SA02narsekou:sekoddesa_8_1": "trividho lokasaṃvṛtyā caturthaḥ paramārthataḥ //",
  "SA02narsekou:sekoddesa_9_0": "satyadvayena dharmāṇāṃ deśanā vajriṇo mama /",
  "SA02narsekou:sekoddesa_9_1": "lokasaṃvṛtisatyena satyena paramārthataḥ //",
  "SA02narsekou:sekoddesa_10_0": "udakaṃ mukuṭaḥ paṭṭo vajraghaṇṭā mahāvratam /",
  "SA02narsekou:sekoddesa_10_1": "nāmānujñāsamāyuktaḥ sekaḥ saptavidho nṛpa //",
  "SA02narsekou:sekoddesa_11_0": "kāyavākcittasaṃśuddhirabhiṣekadvayaṃ dvayam /",
  "SA02narsekou:sekoddesa_11_1": "anujñā jñānaśuddhiḥ syādanyā dhātvādiśuddhitaḥ //",
  "SA02narsekou:sekoddesa_12_0": "udakaṃ dhātusaṃśuddhirmaulī skandhaviśodhanam /",
  "SA02narsekou:sekoddesa_12_1": "paṭṭaḥ pāramitāśuddhirvajraghaṇṭā mahākṣaram //",
  "SA02narsekou:sekoddesa_13_0": "buddhabhāṣā na vicchinnā arkendvekatraśodhanam /",
  "SA02narsekou:sekoddesa_13_1": "viṣayendriyasaṃśuddhiḥ syādvajravratamacyutam //",
  "SA02narsekou:sekoddesa_14_0": "nāma maitryādiśuddhiḥ syādanujñā buddhaśodhanam /",
  "SA02narsekou:sekoddesa_14_1": "ete sapta sekā deyā vartayitvā tu maṇḍalam //",
  "SA02narsekou:sekoddesa_15_0": "kumbho guhyābhiṣekaśca prajñājñānābhidhānakaḥ /",
  "SA02narsekou:sekoddesa_15_1": "punareva mahāprajñā tasyā jñānābhidhānakaḥ //",
  "SA02narsekou:sekoddesa_16_0": "kṣaraḥ kṣarastataḥ spando niḥspandaśca tato 'paraḥ /",
  "SA02narsekou:sekoddesa_16_1": "kāyavākcittasaṃśuddhyā abhiṣekatrayaṃ kramāt //",
  "SA02narsekou:sekoddesa_17_0": "caturtho jñānasaṃśuddhiḥ kāyavākcittaśodhakaḥ /",
  "SA02narsekou:sekoddesa_17_1": "bālaḥ prauḍhastathā vṛddhaścaturthastu prajāpatiḥ //",
  "SA02narsekou:sekoddesa_18_0": "prajñāstanāṅgasaṃsparśād bodhicittacyutaṃ sukham /",
  "SA02narsekou:sekoddesa_18_1": "payodharābhiṣiktaḥ sa bālaḥ prāptaṃ yataḥ sukham //",
  "SA02narsekou:sekoddesa_19_0": "guhyāsphālāccirājjātaṃ bodhicittacyutaṃ sukham /",
  "SA02narsekou:sekoddesa_19_1": "prauḍho guhyābhiṣiktaḥ sa guhyāt prāptaṃ yataḥ sukham //",
  "SA02narsekou:sekoddesa_20_0": "guhyāsphālāccirājjātaṃ vajrāgre spandataḥ sukham /",
  "SA02narsekou:sekoddesa_20_1": "prajñājñānābhiṣiktaḥ sa vṛddhaḥ spandaṃ gato yataḥ //",
  "SA02narsekou:sekoddesa_21_0": "mahāmudrānurāgādyajjātaṃ niḥspandataḥ sukham /",
  "SA02narsekou:sekoddesa_21_1": "mahāprajñābhiṣiktaḥ sa yato niḥspandatāṃ gataḥ //",
  "SA02narsekou:sekoddesa_22_0": "prajāpatiḥ sa vijñeyo janakaḥ sarvatāyinām /",
  "SA02narsekou:sekoddesa_22_1": "vajrasattvo mahāsattvo bodhisattvo 'dvayo 'kṣaraḥ //",
  "SA02narsekou:sekoddesa_23_0": "asau samayasattvaḥ syādvajrayogaścaturvidhaḥ /",
  "SA02narsekou:sekoddesa_23_1": "kālacakra iha khyāto yogināṃ muktidāyakaḥ //",
  "SA02narsekou:sekoddesa_24_0": "asyaiva sādhanaṃ kuryāt pratibhāsairacintitaiḥ /",
  "SA02narsekou:sekoddesa_24_1": "dhūmādibhirnimittaistaiḥ prajñābimbairnabhaḥsamaiḥ //",
  "SA02narsekou:sekoddesa_25_0": "astināstivyatikrāntaiḥ pratyayārthaiḥ svacetasaḥ /",
  "SA02narsekou:sekoddesa_25_1": "paramāṇurajaḥsaṃdohaiḥ sarvataḥ parivarjitaiḥ //",
  "SA02narsekou:sekoddesa_26_0": "dhūmamarīcikhadyotadīpajvālendubhāskaraiḥ /",
  "SA02narsekou:sekoddesa_26_1": "tamaḥ kalā mahābindurviśvabimbaṃ prabhāsvaram //",
  "SA02narsekou:sekoddesa_27_0": "pihitāpihitanetrābhyāṃ śūnye yannānukalpitam /",
  "SA02narsekou:sekoddesa_27_1": "dṛśyate svapnavad bimbaṃ tad bimbaṃ bhāvayet sadā //",
  "SA02narsekou:sekoddesa_28_0": "abhāve bhāvanā bimbe yogināṃ sā na bhāvanā /",
  "SA02narsekou:sekoddesa_28_1": "bhāvo 'bhāvo na cittasya bimbe 'kalpitadarśanāt //",
  "SA02narsekou:sekoddesa_29_0": "pratisenāṃ yathādarśe kumārī paśyedavastujām /",
  "SA02narsekou:sekoddesa_29_1": "atītānāgataṃ dharmaṃ tattvayogyambare tathā //",
  "SA02narsekou:sekoddesa_30_0": "asyā bhāvo na bhāvaḥ syādvastuśūnyārthadarśanāt /",
  "SA02narsekou:sekoddesa_30_1": "vastuno 'bhāvato 'rtho 'sti māyāsvapnendrajālavat //",
  "SA02narsekou:sekoddesa_31_0": "asati dharmiṇi hyeṣa dharmotpādaḥ pradṛśyate /",
  "SA02narsekou:sekoddesa_31_1": "cintāmaṇirivānantasattvāśāparipūrakaḥ //",
  "SA02narsekou:sekoddesa_32_0": "adṛṣṭaṃ pratisenāyāṃ kumārī caurādi paśyati /",
  "SA02narsekou:sekoddesa_32_1": "tat prādeśikanetrābhyāṃ gatvā paśyanti sādhakāḥ //",
  "SA02narsekou:sekoddesa_33_0": "yadi paśyati sadrūpaṃ svamukhaṃ kiṃ na paśyati /",
  "SA02narsekou:sekoddesa_33_1": "yadi paśyatyasadrūpaṃ śaśaśṛṅgaṃ kathaṃ na ca //",
  "SA02narsekou:sekoddesa_34_0": "na paśyatyanyacakṣurbhyāṃ svacakṣurbhyāṃ na paśyati /",
  "SA02narsekou:sekoddesa_34_1": "dṛśyamānamajātaṃ tat kumāryā jātakaṃ yathā //",
  "SA02narsekou:sekoddesa_35_0": "dṛṣṭe bimbe tataḥ kuryāt prāṇāyāmaṃ nirantaram /",
  "SA02narsekou:sekoddesa_35_1": "urdhvādhastriṣu nāḍīṣu kāyavākcittarodhanāt //",
  "SA02narsekou:sekoddesa_36_0": "candrārkarāhuviṇmūtraśukramārgapravāhiṣu /",
  "SA02narsekou:sekoddesa_36_1": "toyāgniśūnyabhūvāyujñānadhātukajātiṣu //",
  "SA02narsekou:sekoddesa_37_0": "candrasūryataminyo yāḥ kāyavākcittanāḍikāḥ /",
  "SA02narsekou:sekoddesa_37_1": "viṇmūtraśukravāhinyaḥ prāṇe 'pāne krameṇa tāḥ //",
  "SA02narsekou:sekoddesa_38_0": "candraḥ kāya upāyasya prajñāyā vāgdivākaraḥ /",
  "SA02narsekou:sekoddesa_38_1": "prajñākāyastu viṇnāḍī virbhorvāṅmūtravāhinī //",
  "SA02narsekou:sekoddesa_39_0": "urdhvādhaścittanāḍyau dve taminīśukravāhinyau /",
  "SA02narsekou:sekoddesa_39_1": "taminī cittamupāyasya prajñāyāḥ śukravāhinī //",
  "SA02narsekou:sekoddesa_40_0": "ūrdhvādhaḥ ṣaṭkulaṃ hyetat kāyavākcittayogataḥ /",
  "SA02narsekou:sekoddesa_40_1": "prajñopāyāṅgabhāvena saṃsthitaṃ sarvadehinām //",
  "SA02narsekou:sekoddesa_41_0": "ariṣṭaṃ kāyavāṅnāḍyorūrdhvādho 'dhikamārutaiḥ /",
  "SA02narsekou:sekoddesa_41_1": "taminīśukravāhinyorutpattimaraṇasthitiḥ //",
  "SA02narsekou:sekoddesa_42_0": "utpāde mṛtyukāle ca maithune śukravāhinī /",
  "SA02narsekou:sekoddesa_42_1": "taminī ca vahatyūrdhve saṃkrāntau viṣuve raveḥ //",
  "SA02narsekou:sekoddesa_43_0": "lagnodayābhisaṃdhau ca viṣuvaṃ vahati madhye /",
  "SA02narsekou:sekoddesa_43_1": "ṣaṭpañcāśatsapādañca śvāsocchvāsaṃ narādhipa //",
  "SA02narsekou:sekoddesa_44_0": "adhikān pañcasaptatyā ṣaṭśatāṃśca divāniśam /",
  "SA02narsekou:sekoddesa_44_1": "ekaviṃśatsahasrāṃśca ṣaṭśatairadhikāṃśca yān //",
  "SA02narsekou:sekoddesa_45_0": "vāmā ca dakṣiṇā nāḍī vahatyūnānanena tān /",
  "SA02narsekou:sekoddesa_45_1": "satripakṣitrivarṣāṇi śatavarṣe hi madhyamā //",
  "SA02narsekou:sekoddesa_46_0": "vāmā savyordhve candrārkau lalaneḍā piṅgalāparā /",
  "SA02narsekou:sekoddesa_46_1": "toyatejaḥsvabhāvinyau padmadhṛgratnadhṛṅmate //",
  "SA02narsekou:sekoddesa_47_0": "adho viṇmūtravāhinyau pṛthvīvāyusvarūpake /",
  "SA02narsekou:sekoddesa_47_1": "madhyanāḍī ca vāmā cacakradhṛk khaḍgadhṛṅmate //",
  "SA02narsekou:sekoddesa_48_0": "ūrdhvādho madhyamā savyā rāhuśukrapravāhinī /",
  "SA02narsekou:sekoddesa_48_1": "śūnyajñānasvabhāvinyau vajradhṛgvajradhṛṅmate //",
  "SA02narsekou:sekoddesa_49_0": "viṇnāḍī candramārgeṇa raviṇā mūtravāhinī /",
  "SA02narsekou:sekoddesa_49_1": "jātau mṛtyau viṣuve rāge rāhuṇā śukravāhinī //",
  "SA02narsekou:sekoddesa_50_0": "yā nābhyūrdhve 'vadhūtī sā suṣumnā tamovāhinī /",
  "SA02narsekou:sekoddesa_50_1": "yādhaḥ khagamukhā sā ca śaṅkhinī śukravāhinī //",
  "SA02narsekou:sekoddesa_51_0": "nābhyabje hṛdaye kaṇṭhe lalāṭoṣṇīṣapaṅkaje /",
  "SA02narsekou:sekoddesa_51_1": "bhūtoyāgnimarucchūnyaṃ saṃhāreṇa pravāhinī //",
  "SA02narsekou:sekoddesa_52_0": "nirgacchantī viśantīsāsṛṣṭinā viśati kṣitau /",
  "SA02narsekou:sekoddesa_52_1": "karṇikāt karṇikāmadhye 'vadhūtyā gatirāgatiḥ //",
  "SA02narsekou:sekoddesa_53_0": "nābhau guhye ca maṇyabje kāyavākcittavāhinī /",
  "SA02narsekou:sekoddesa_53_1": "nirgacchantī viśantī sā saṃhārasṛṣṭirūpiṇī //",
  "SA02narsekou:sekoddesa_54_0": "śaṅkhinī sarvajantūnāmapānānilavāhikā /",
  "SA02narsekou:sekoddesa_54_1": "eṣā strīṇāṃ sukhācchukraṃ ṛtau raktapravāhinī //",
  "SA02narsekou:sekoddesa_55_0": "prajñopāyāṅgabhāvena ūrdhve savyāvasavyayoḥ /",
  "SA02narsekou:sekoddesa_55_1": "adho viṇmūtravāhasya rajaḥśukrapravāhayoḥ //",
  "SA02narsekou:sekoddesa_56_0": "caṇḍālī rajaso vāhāt khagamukhā śukravāhataḥ /",
  "SA02narsekou:sekoddesa_56_1": "ūdhve ṛtau smṛtā strīṇāṃ ḍombī puṃso 'vadhūtikā //",
  "SA02narsekou:sekoddesa_57_0": "vijñānādyaṃ sadā vāme nāḍyāṃ maṇḍalapañcakam /",
  "SA02narsekou:sekoddesa_57_1": "bhūmyādidakṣiṇe nāḍyāṃ madhye vahati ṣaṣṭhamam //",
  "SA02narsekou:sekoddesa_58_0": "nābhipadmadale ṣaṣṭi maṇḍalāni yathākramam /",
  "SA02narsekou:sekoddesa_58_1": "vāme ca dakṣiṇe lagne meṣādye vṛṣabhādike //",
  "SA02narsekou:sekoddesa_59_0": "mūle vāme tataḥ savya ūrdhvemadhye 'nilaḥ kramāt /",
  "SA02narsekou:sekoddesa_59_1": "ekaikamaṇḍalaṃ daṇḍādbhūmyādyaṃ nāsarandhrayoḥ //",
  "SA02narsekou:sekoddesa_60_0": "nāḍikā vahati śvāsān saṣaṣṭitriśatān kramāt /",
  "SA02narsekou:sekoddesa_60_1": "aṣṭādaśaśataśvāsānnāḍyaḥ pañca vahanti tān //",
  "SA02narsekou:sekoddesa_61_0": "ṣaṣṭi nāḍyo divārātraṃ maṇḍalānīti dehataḥ /",
  "SA02narsekou:sekoddesa_61_1": "dalamadhye tataḥ pūrve savye vāme 'pare kramāt //",
  "SA02narsekou:sekoddesa_62_0": "ākāśādyaṃ sadā vāme bhūmyādyaṃ dakṣiṇe 'parāt /",
  "SA02narsekou:sekoddesa_62_1": "vijñānādibhavo vāme saṃhāraḥ kṣmādi dakṣiṇe //",
  "SA02narsekou:sekoddesa_63_0": "apare pūrve dharā vāyuḥ prajñopāyaḥ parasparam /",
  "SA02narsekou:sekoddesa_63_1": "aṅguṣṭhānāmikādvābhyāṃ yato vaktre 'bhiṣiñcanam //",
  "SA02narsekou:sekoddesa_64_0": "savye vāme havistoyaṃ prajñopāyaḥ parasparam /",
  "SA02narsekou:sekoddesa_64_1": "madhyamātarjanīdvābhyāṃ yataḥ khaḍgo bhaviṣyati //",
  "SA02narsekou:sekoddesa_65_0": "ardhacandrākṛtirmudrā daṃṣṭrā kartī kanīyasī /",
  "SA02narsekou:sekoddesa_65_1": "śūnyamakṣaramūrdhvādhaḥ prajñopāyaḥ parasparam //",
  "SA02narsekou:sekoddesa_66_0": "daśamaṇḍalasaṃyoge aṅgulīnāṃ parasparam /",
  "SA02narsekou:sekoddesa_66_1": "karatale puṭite mūrdhni ekaśūkaṃ sakartikam //",
  "SA02narsekou:sekoddesa_67_0": "viṣuvattanmadhye nāḍyāṃ sṛṣṭisaṃhārakārakam /",
  "SA02narsekou:sekoddesa_67_1": "skandhadhātutrivajrāṇāmekatvaṃ madhyamāgatau //",
  "SA02narsekou:sekoddesa_68_0": "candrārkanāḍikāruddhe ruddhā viṇmūtranāḍikāḥ /",
  "SA02narsekou:sekoddesa_68_1": "rāhunāḍīvi(ni)ruddhe syādruddhādhaḥ śukravāhinī //",
  "SA02narsekou:sekoddesa_69_0": "mukte muktā bhavantyetāḥ sṛṣṭisaṃhārakārikāḥ /",
  "SA02narsekou:sekoddesa_69_1": "saṃcāra eṣa nāḍīnāṃ prāṇāpānatrimārgataḥ //",
  "SA02narsekou:sekoddesa_70_0": "vāmāyāṃ dakṣiṇāyāṃ vā pravahatyadhiko 'nilaḥ /",
  "SA02narsekou:sekoddesa_70_1": "ekarātraṃ tathā pañca trivarṣairmaraṇaṃtataḥ //",
  "SA02narsekou:sekoddesa_71_0": "pañca diktithayo viṃśati tattvānyekottaraṃ kramāt /",
  "SA02narsekou:sekoddesa_71_1": "trayastriṃśaddinārohaḥ ariṣṭaṃ dakṣiṇe ravau //",
  "SA02narsekou:sekoddesa_72_0": "tridvyekasamakairmāsaiḥ ṣaṭtriyugmendubhirdinaiḥ /",
  "SA02narsekou:sekoddesa_72_1": "tithidikpañcaguṇadvyekairāyurgacchati dehinām //",
  "SA02narsekou:sekoddesa_73_0": "mūlādekottareṇa syādvāme candrasya rohaṇam /",
  "SA02narsekou:sekoddesa_73_1": "dinairmāsairdinairmāsaistridināni dvimāsakau //",
  "SA02narsekou:sekoddesa_74_0": "dine 'riṣṭaṃ śubhe māse vṛddhihānistatastayoḥ /",
  "SA02narsekou:sekoddesa_74_1": "madhyamārohaṇaṃ mṛtyoḥ śatābdaparipūrṇataḥ //",
  "SA02narsekou:sekoddesa_75_0": "samaviṣamadinaistasya janmajāto 'tha maṇḍalaiḥ /",
  "SA02narsekou:sekoddesa_75_1": "rohaṇaṃ savyavāme ca pakṣadvayavināśanāt //",
  "SA02narsekou:sekoddesa_76_0": "anyathā maraṇaṃ na syāt pakṣadvayasyasaṃsthiteḥ /",
  "SA02narsekou:sekoddesa_76_1": "savyāvasavyasaṃcārāta pañcamaṇḍalavāhataḥ //",
  "SA02narsekou:sekoddesa_77_0": "ariṣṭalakṣaṇaṃ jñātvā prāṇaṃ bindau niveśayet /",
  "SA02narsekou:sekoddesa_77_1": "avadhūtīpadamāśrityabhāvayetparamākṣaram //",
  "SA02narsekou:sekoddesa_78_0": "vajrotthānaṃ sadā kuryāccandrārkagatibhañjanāt /",
  "SA02narsekou:sekoddesa_78_1": "anyathā nāvadhūtyaṅge viśati prāṇamārutaḥ //",
  "SA02narsekou:sekoddesa_79_0": "apāno 'dhaśca śaṅkhinyāṃ maraṇaṃ tadaveśataḥ /",
  "SA02narsekou:sekoddesa_79_1": "ariṣṭavañcanaṃ hyetadānandairyogināṃ bhavet //",
  "SA02narsekou:sekoddesa_80_0": "śukrāgamanamānandamuṣṇīṣādūrṇṇāpaṅkaje /",
  "SA02narsekou:sekoddesa_80_1": "kaṇṭhe hṛdi paramānandaṃ viramānandaṃ tato bhavet //",
  "SA02narsekou:sekoddesa_81_0": "vividhaṃ ramaṇaṃ nābhau guhyapadme yadāgatam /",
  "SA02narsekou:sekoddesa_81_1": "guhyādvajramaṇiṃ yāvat sahajānandamacyutam //",
  "SA02narsekou:sekoddesa_82_0": "apratiṣṭhitanirvāṇaṃ mahārāgo 'kṣaraḥ prabhuḥ /",
  "SA02narsekou:sekoddesa_82_1": "virāgādyaccyutaṃ saukhyaṃ tannirvāṇaṃ pratiṣṭhitam //",
  "SA02narsekou:sekoddesa_83_0": "śukrendūdaya uṣṇīṣe pūrṇā guhye saroruhe /",
  "SA02narsekou:sekoddesa_83_1": "kalā ṣoḍaśamā yā sā maṇipadme vajramūrdhagā //",
  "SA02narsekou:sekoddesa_84_0": "tadūrdhvaṃ cyutikālaḥ syāt kṛṣṇapratipadāgame /",
  "SA02narsekou:sekoddesa_84_1": "ravistūrṇāpadaṃ yāti amāvasyāṃ virāgataḥ //",
  "SA02narsekou:sekoddesa_85_0": "kalā ṣoḍaśamā tasya uṣṇīṣakamale gatā /",
  "SA02narsekou:sekoddesa_85_1": "naṣṭacandra ihākhyāto viraktī rāgasaukhyataḥ //",
  "SA02narsekou:sekoddesa_86_0": "adhaścandrāmṛtaṃ yāti maraṇe sarvadehinām /",
  "SA02narsekou:sekoddesa_86_1": "ūrdhve sūryarajo rāhuvijñānaṃ bhāvalakṣaṇe //",
  "SA02narsekou:sekoddesa_87_0": "ataścandrāmṛtasyordhve kartavyaṃ gamanaṃ nṛpa /",
  "SA02narsekou:sekoddesa_87_1": "adho 'rkarajaso rāhuvijñānasyākṣare sukhe //",
  "SA02narsekou:sekoddesa_88_0": "ūrṇṇābje sarvabuddhānāṃ candrāmṛtasya pūrṇimā /",
  "SA02narsekou:sekoddesa_88_1": "amārkarajaso guhye kaloṣṇīṣe maṇau tayoḥ //",
  "SA02narsekou:sekoddesa_89_0": "iti vajrapadaṃ śāsturviparītaṃ sarvadehinām /",
  "SA02narsekou:sekoddesa_89_1": "apratiṣṭhitanirvāṇādviparītaṃ yānti dhātavaḥ //",
  "SA02narsekou:sekoddesa_90_0": "maṇau cittaṃcaguhye vākkāyo nābhau mahāsukhāt /",
  "SA02narsekou:sekoddesa_90_1": "dharmasambhoganirmāṇāḥ śuddhakāyāt spharantyamī //",
  "SA02narsekou:sekoddesa_91_0": "adhopāyasya rājendra prajñāyāūrdhvato bhavet /",
  "SA02narsekou:sekoddesa_91_1": "lalāṭe kāyavajramasyā grīvahṛnnābhipaṅkaje //",
  "SA02narsekou:sekoddesa_92_0": "vākcittajñānavajrāṇi nirmāṇādyāt spharantyamī /",
  "SA02narsekou:sekoddesa_92_1": "spharaṇaṃ skandhadhātūnāṃ nirāvaraṇataḥ sukhāt //",
  "SA02narsekou:sekoddesa_93_0": "karmamudrāsamāpattyā jñānamudrāvalambanaiḥ /",
  "SA02narsekou:sekoddesa_93_1": "mahāmudraikayogena vṛddhiṃ yāti tadakṣaram //",
  "SA02narsekou:sekoddesa_94_0": "vṛddhasya na ca syāt vṛddhiḥ kṣīṇasya kṣīṇatā na ca /",
  "SA02narsekou:sekoddesa_94_1": "astaṃgatasya nāstamanamuditasyodayaṃ na hi //",
  "SA02narsekou:sekoddesa_95_0": "na prakāśaḥ prakāśasya pihitaṃ pihitasya na /",
  "SA02narsekou:sekoddesa_95_1": "jātasyaiva na janma syān mṛtasya maraṇaṃ na ca //",
  "SA02narsekou:sekoddesa_96_0": "muktasya na ca muktiḥ syādasthitasya ca cāsthitiḥ /",
  "SA02narsekou:sekoddesa_96_1": "abhāvo na hyabhāvasya bhāvo bhāvasya naiva ca //",
  "SA02narsekou:sekoddesa_97_0": "kṣarasyāpi kṣaro na syādakṣarasya na cākṣaraḥ /",
  "SA02narsekou:sekoddesa_97_1": "svabhāvābhāvadharmāṇāṃ māyotpādaḥ kṣayastathā //",
  "SA02narsekou:sekoddesa_98_0": "na kṣayaṃ yānti bhūtāni na jāyante svabhāvataḥ /",
  "SA02narsekou:sekoddesa_98_1": "niḥsvabhāvamidaṃ viśvaṃ bhāvābhāvaikalakṣaṇam //",
  "SA02narsekou:sekoddesa_99_0": "svaprajñāliṅgitaṃ cittaṃ padme vajramaṇau gatam /",
  "SA02narsekou:sekoddesa_99_1": "tatra candragataspando niḥspandākṣarabhāvanā //",
  "SA02narsekou:sekoddesa_100_0": "kāyavākcittanāḍīṣu kāyavākcittabhāvanā /",
  "SA02narsekou:sekoddesa_100_1": "samāhārastrivajrāṇāṃ śaṅkhinyāṃ jñānabhāvanā //",
  "SA02narsekou:sekoddesa_101_0": "prajñārāgadrutānāṃ ca bindūnāṃ śirasaḥ kramāt /",
  "SA02narsekou:sekoddesa_101_1": "pūrṇāpadaṃ praviṣṭānāṃ bandhanaṃ paramārthataḥ //",
  "SA02narsekou:sekoddesa_102_0": "yathoditaḥ kramāccandraḥ kalābhiryāti pūrṇatām /",
  "SA02narsekou:sekoddesa_102_1": "vāsanāharaṇaṃ pūrṇānacandracchedo na pūraṇam //",
  "SA02narsekou:sekoddesa_103_0": "tathoditaṃ kramājjñānaṃ bhūmibhiryāti pūrṇatām /",
  "SA02narsekou:sekoddesa_103_1": "kleśādyāharaṇaṃ pūrṇānajñānacchedo na pūraṇam //",
  "SA02narsekou:sekoddesa_104_0": "yathā madhyaśaśāṅkena pūrṇāyāṃ na sthiraḥ śaśī /",
  "SA02narsekou:sekoddesa_104_1": "saṃsāravāsanāṅkena tathā cittaṃ sukhe 'kṣare //",
  "SA02narsekou:sekoddesa_105_0": "utpattiḥ pralayaḥ pakṣaḥśuklaḥkṛṣṇaḥ pratiṣṭhitaḥ /",
  "SA02narsekou:sekoddesa_105_1": "tayormadhye tu yā pūrṇā sā pūrṇā na pratiṣṭhitā //",
  "SA02narsekou:sekoddesa_106_0": "ekakṣaṇābhisambuddhaṃ pūrṇāyāṃ niścalaṃ bhavet /",
  "SA02narsekou:sekoddesa_106_1": "yadā vajramaṇau citaṃ tat sarvakṣaṇapūrakam //",
  "SA02narsekou:sekoddesa_107_0": "na sthitiḥ śuklapakṣe 'sya gamanaṃ nāsite kvacit /",
  "SA02narsekou:sekoddesa_107_1": "pakṣadvayasya madhyasthaṃ pūrṇāyāṃ gatamadvayam //",
  "SA02narsekou:sekoddesa_108_0": "uṣṇīṣādudayaṃ tasya pūrṇā vajramaṇau bhavet /",
  "SA02narsekou:sekoddesa_108_1": "savirāgāt kalāhānirvajrāddhāneḥ prapūrṇatā //",
  "SA02narsekou:sekoddesa_109_0": "uṣṇīse hyudayo bhūyaḥ pūrṇā vajramaṇau punaḥ /",
  "SA02narsekou:sekoddesa_109_1": "savirāgāt kalāhānirjñānahānirna dehinām //",
  "SA02narsekou:sekoddesa_110_0": "mahāsukhasvabhāvo 'sya pūrṇāśabdena gīyate /",
  "SA02narsekou:sekoddesa_110_1": "anyabhāvāntaraṃ sarvaṃ sṛṣṭisaṃhārahetukam //",
  "SA02narsekou:sekoddesa_111_0": "bhavādgacchati nirvāṇaṃ tasmādeti punarbhavam /",
  "SA02narsekou:sekoddesa_111_1": "svapakṣābhyāṃ yathāṃ candro 'yanābhyāṃ bhāskaro yathā //",
  "SA02narsekou:sekoddesa_112_0": "pūrṇāyāṃ niścalasyāsya bhūmibhiḥ paripūrṇatā /",
  "SA02narsekou:sekoddesa_112_1": "dvyayutadvyaṣṭaśataiḥ śvāsairakṣarakṣaṇabhakṣitaiḥ //",
  "SA02narsekou:sekoddesa_113_0": "pakṣadvayaṃ vyatikramya bhūmibhiḥ paripūritam /",
  "SA02narsekou:sekoddesa_113_1": "dvādaśākārasatyārthaṃ ṣoḍaśākāramakṣaram //",
  "SA02narsekou:sekoddesa_114_0": "bhūmibhirdvādaśākāraṃ pūritaṃ paramādvayam /",
  "SA02narsekou:sekoddesa_114_1": "kalābhiḥ pūritaṃ cittaṃ ṣoḍaśākāramakṣaram //",
  "SA02narsekou:sekoddesa_115_0": "ekārthamadvayaṃ dharmaṃ paramārthamavinaśvaram /",
  "SA02narsekou:sekoddesa_115_1": "pūrṇāvasthāṃ gataṃ cittaṃ āsamantāt prapūritam //",
  "SA02narsekou:sekoddesa_116_0": "virāgādimahārāgaṃ vajrānaṅgaṃ mahākṣaram /",
  "SA02narsekou:sekoddesa_116_1": "paripūrṇamasaṃkliṣṭaṃ pakṣadvayasyavāsanaiḥ //",
  "SA02narsekou:sekoddesa_117_0": "yathā nadyudakaṃ viṣṭaṃ samudre tatpayaḥsamam /",
  "SA02narsekou:sekoddesa_117_1": "tathā bhāvasamūho 'yamakṣare tatsamo 'kṣaraḥ //",
  "SA02narsekou:sekoddesa_118_0": "yathā dhātusamūho 'yaṃ rasatvaṃ yāti bhakṣitaḥ /",
  "SA02narsekou:sekoddesa_118_1": "bījairbījasva bhāvaṃ ca phalakāle mānavarjitam //",
  "SA02narsekou:sekoddesa_119_0": "evaṃ bhāvasamūho 'pi paramākṣarabhakṣitaḥ /",
  "SA02narsekou:sekoddesa_119_1": "paramākṣaratāṃ yāti sarvākārasvarūpadhṛk //",
  "SA02narsekou:sekoddesa_120_0": "na daṃśe vedanāṃ vetti nānyatra cāpi daṣṭakaḥ /",
  "SA02narsekou:sekoddesa_120_1": "na viṣayānindriyadvāraiḥ pūrṇāvasthāṃ viṣe gate //",
  "SA02narsekou:sekoddesa_121_0": "evaṃ na ca maṇau yogī nānyatra vetti satsukham /",
  "SA02narsekou:sekoddesa_121_1": "na viṣayānindriyadvāraiścitte pūrṇakalāṃ gate //",
  "SA02narsekou:sekoddesa_122_0": "yathā lohaikadeśe 'pi saṃsthito hi mahārasaḥ /",
  "SA02narsekou:sekoddesa_122_1": "lohaṃ tīvrāgnisaṃtaptaṃ vedhayedāsamantataḥ //",
  "SA02narsekou:sekoddesa_123_0": "tethaivaikapradeśe 'pi saṃsthitaṃ sukhamakṣaram /",
  "SA02narsekou:sekoddesa_123_1": "cittaṃ kāmāgnisaṃtaptaṃ vedhayedāsamantataḥ //",
  "SA02narsekou:sekoddesa_124_0": "yathā ca viddhalohānāṃ naiva malo bhavet kvacit /",
  "SA02narsekou:sekoddesa_124_1": "tathā ca viddhacittānāṃ na vāsanā bhavet kvacit //",
  "SA02narsekou:sekoddesa_125_0": "hematvaṃ hi gataṃ lohamagninā nirmalaṃ bhavet /",
  "SA02narsekou:sekoddesa_125_1": "bhūyo bhūyastathā cittaṃ nirmalaṃ rāgavahninā //",
  "SA02narsekou:sekoddesa_126_0": "yathā mahāmaṇisparśādyāti śīlā pradīptatām /",
  "SA02narsekou:sekoddesa_126_1": "tathākṣarasukhasparśāt sukhatāṃ cittameti vai //",
  "SA02narsekou:sekoddesa_127_0": "kimatra bahunoktena lokasaṃvṛtisatyataḥ /",
  "SA02narsekou:sekoddesa_127_1": "avitarkyo rasasadbhāvo lohasyāvedhanaṃ prati //",
  "SA02narsekou:sekoddesa_128_0": "vitarkyo jñānasadbhāvaḥ kiṃ punaḥ paramārthataḥ /",
  "SA02narsekou:sekoddesa_128_1": "malāgantukaliptasya cittasyāvedhanaṃ prati //",
  "SA02narsekou:sekoddesa_129_0": "nāgantuko malaścitte na cittāccirakālikaḥ /",
  "SA02narsekou:sekoddesa_129_1": "na cittena vinā jāto na citte saṃsthito 'vyayaḥ //",
  "SA02narsekou:sekoddesa_130_0": "yadyāgantuka eva syāccittaṃ prāgamalaṃ tadā /",
  "SA02narsekou:sekoddesa_130_1": "cirakālī yadā cittāttasyaiva sambhavaḥ kutaḥ //",
  "SA02narsekou:sekoddesa_131_0": "yadi cittaṃ vinā jātastadā khakusumaṃ yathā /",
  "SA02narsekou:sekoddesa_131_1": "yadi sthitaḥ sadā citte na naśyet sarvatastadā //",
  "SA02narsekou:sekoddesa_132_0": "tāmrasya kālimā yadvadrasayogena naśyati /",
  "SA02narsekou:sekoddesa_132_1": "na tasya sattvatā naśyennirmalatvena yā sthitā //",
  "SA02narsekou:sekoddesa_133_0": "tadvaccittamalaḥ śūnyatāyogena praṇaśyati /",
  "SA02narsekou:sekoddesa_133_1": "na tasya jñānatā naśyennirmalatvena yā sthitā //",
  "SA02narsekou:sekoddesa_134_0": "rasaviddho yathā loho na punarlohatāṃ vrajet /",
  "SA02narsekou:sekoddesa_134_1": "sukhaviddhaṃ tathā cittaṃ na punarduḥkhatāṃ vrajet //",
  "SA02narsekou:sekoddesa_135_0": "na virāgāt paraṃ pāpaṃ na puṇyaṃ sukhataḥ param /",
  "SA02narsekou:sekoddesa_135_1": "ato 'kṣarasukhe cittaṃ veśanīyaṃ sadā nṛpa //",
  "SA02narsekou:sekoddesa_136_0": "vaktuṃ na śakyate saukhyaṃ kumāryā surataṃ vinā /",
  "SA02narsekou:sekoddesa_136_1": "yauvane surataṃ prāpya svato vetti mahāsukham //",
  "SA02narsekou:sekoddesa_137_0": "evaṃ na śakyate vaktuṃ samādhirahitaiḥ sukham /",
  "SA02narsekou:sekoddesa_137_1": "samādhāvakṣaraṃ prāpya svato vindanti yoginaḥ //",
  "SA02narsekou:sekoddesa_138_0": "akṣarajasukhajñāne sarvajñairapi śaṃkyate /",
  "SA02narsekou:sekoddesa_138_1": "tathā kvacinna kartavyo virāgo manaso 'sukhāt //",
  "SA02narsekou:sekoddesa_139_0": "cyutervirāgasaṃbhūtirvirāgādduḥkhasaṃbhavaḥ /",
  "SA02narsekou:sekoddesa_139_1": "duḥkhāddhātukṣayaḥ puṃsāṃ kṣayān mṛtyuriti smṛtaḥ //",
  "SA02narsekou:sekoddesa_140_0": "mṛtyoḥ punarbhavasteṣāṃ bhavān mṛtyuścyutiḥ punaḥ /",
  "SA02narsekou:sekoddesa_140_1": "evaṃ virāgasaṃbhūteḥ sattvānāṃ nānyathā bhavaḥ //",
  "SA02narsekou:sekoddesa_141_0": "tasmāt sarvaprayatnena cyutirāgaṃ vivarjayet /",
  "SA02narsekou:sekoddesa_141_1": "yenākṣarasukhaṃ yāti yogī saṃsārabandhanāt //",
  "SA02narsekou:sekoddesa_142_0": "kāmuko 'pi virāgānna kāmaśāstraṃ samīhate /",
  "SA02narsekou:sekoddesa_142_1": "mayokte kiṃ punastantre yogī duḥkhaṃ samīhate //",
  "SA02narsekou:sekoddesa_143_0": "śukrākṣarasvabhāvena sādhayet paramākṣaram /",
  "SA02narsekou:sekoddesa_143_1": "ādhāre cyutimāpanne ādheyasya virāgatā //",
  "SA02narsekou:sekoddesa_144_0": "ādhārādheyasaṃbandho yāvannākṣaratāṃ vrajet /",
  "SA02narsekou:sekoddesa_144_1": "cittamakṣaratāprāptaṃ nādhārādheyalakṣaṇam //",
  "SA02narsekou:sekoddesa_145_0": "akṣarodbhavakāyasya ūrṇṇācakragatasya tu /",
  "SA02narsekou:sekoddesa_145_1": "ālikālisamāyogo hūṃkāro neṣyate nṛpa //",
  "SA02narsekou:sekoddesa_146_0": "bimbaṃ śūnyodbhavaṃ hetuḥ phalamakṣarajaṃ sukham /",
  "SA02narsekou:sekoddesa_146_1": "phalena mudrito heturhetunā mudritaṃ phalam //",
  "SA02narsekou:sekoddesa_147_0": "śūnyatā bimbadhṛgghetuḥ karuṇākṣaradhṛk phalam /",
  "SA02narsekou:sekoddesa_147_1": "śūnyatākaruṇābhinnaṃ bodhicittaṃ tadacyutam //",
  "SA02narsekou:sekoddesa_148_0": "nirvāṇarahitaṃ bimbaṃ saṃsārātītamakṣaram /",
  "SA02narsekou:sekoddesa_148_1": "śāścatocchedanirmuttastatoryogo 'dvayo 'paraḥ //",
  "SA02narsekou:sekoddesa_149_0": "abhāvo nāsti bimbasya abhāvodbhūtalakṣaṇāt /",
  "SA02narsekou:sekoddesa_149_1": "bhāvo nāstyakṣarasyāpi bhāvasambhūtalakṣaṇāt //",
  "SA02narsekou:sekoddesa_150_0": "bhāvābhāvasamāyogo vajrayogo 'dvayo 'paraḥ /",
  "SA02narsekou:sekoddesa_150_1": "rūpārūpavinirmuktaḥ pratiseneva darpaṇe //",
  "SA02narsekou:sekoddesa_151_0": "bimbaṃ na bhavamāyāti nāpi nirvāṇamakṣaram /",
  "SA02narsekou:sekoddesa_151_1": "anyonyāliṅgitaṃ śāntaṃ napuṃsakapadaṃ param //",
  "SA02narsekou:sekoddesa_152_0": "prajñāhetorajātatvāt prajñāhetūdbhavaṃ phalam /",
  "SA02narsekou:sekoddesa_152_1": "prajñāhetorajātatvāt prajñājātaṃ na hetujam //",
  "SA02narsekou:sekoddesa_153_0": "ato na hetujaṃ jñānaṃ prajñājñānamanuttaram /",
  "SA02narsekou:sekoddesa_153_1": "phalena hetunānyonyaṃ na parasparamudraṇam //",
  "SA02narsekou:sekoddesa_154_0": "hetuḥ phalaṃ ca yat sarvaṃ tat pratītyasamudbhavam /",
  "SA02narsekou:sekoddesa_154_1": "anyonyamudritaṃ bimbaṃ notpannaṃ na ca nirvṛtam //",
  "SA02narsekou:sekoddesa_155_0": "prajñā cātyantanirvṛtā utpannaśca paro 'kṣaraḥ /",
  "SA02narsekou:sekoddesa_155_1": "hetuphalavinirmuktirna parasparamudraṇam //",
  "SA02narsekou:sekoddesa_156_0": "ajātasyāniruddhasya yajjñeyasyeha darśanam /",
  "SA02narsekou:sekoddesa_156_1": "tat svacittasya nānyasya bāhyajñeyavibhāgataḥ //",
  "SA02narsekou:sekoddesa_157_0": "ato na cātmanātmānaṃ mudrituṃ śakyate kvacit /",
  "SA02narsekou:sekoddesa_157_1": "kiṃ chinatti mahākhaḍga ātmānamātmadhārayā //",
  "SA02narsekou:sekoddesa_158_0": "bandhyāduhitṛsaṃgena svapne saukhyaṃ yathā bhavet /",
  "SA02narsekou:sekoddesa_158_1": "gaganodbhavabimbena sevitena tathātmanaḥ //",
  "SA02narsekou:sekoddesa_159_0": "na prajñā nāpyupāyo 'sau sahajaḥ prajñayā saha /",
  "SA02narsekou:sekoddesa_159_1": "āpūrṇaścaiva saukhyena sarvāvaraṇavarjitaḥ //",
  "SA02narsekou:sekoddesa_160_0": "ākāśavannirāvaraṇo viṣayendriyavarjitaḥ /",
  "SA02narsekou:sekoddesa_160_1": "sarvataḥ sarvabhūtastha acchedyo bhedavarjitaḥ //",
  "SA02narsekou:sekoddesa_161_0": "svayambhūrvajrasattvo 'sau mahārthaḥ paramākṣaraḥ /",
  "SA02narsekou:sekoddesa_161_1": "mahārāgo mahāsattvaḥ sarvasattvaratiṃkaraḥ //",
  "SA02narsekou:sekoddesa_162_0": "bodhisattvo mahādveṣaḥ kleśakṣayī mahāripuḥ /",
  "SA02narsekou:sekoddesa_162_1": "samayasattvo mahāmoho mūḍhadhīmohasūdanaḥ //",
  "SA02narsekou:sekoddesa_163_0": "vajrayogo mahākrodhaḥ kruddhamāramahāripuḥ /",
  "SA02narsekou:sekoddesa_163_1": "kālacakro mahālobhaḥ kṣaralobhaniṣūdanaḥ //",
  "SA02narsekou:sekoddesa_164_0": "vajramabhedyamityāha mahārthaṃ bhagavāniha /",
  "SA02narsekou:sekoddesa_164_1": "sattvaṃ tribhavasyaikatā taduktaṃ paramākṣaram //",
  "SA02narsekou:sekoddesa_165_0": "paramākṣarasukhāpūrṇo bhūmibhiḥ paripūritaḥ /",
  "SA02narsekou:sekoddesa_165_1": "mahārāgo mahāsattvaḥ sarvasattvaratiṃkaraḥ //",
  "SA02narsekou:sekoddesa_166_0": "bodhau vyavasthitaḥ sattvo bodhisattvastato 'calaḥ /",
  "SA02narsekou:sekoddesa_166_1": "kleśādidveṣasaṃghānāṃ mahādveṣo mahāripuḥ //",
  "SA02narsekou:sekoddesa_167_0": "samayaścandrāmṛtaṃ śukramacyutistasya bhakṣaṇam /",
  "SA02narsekou:sekoddesa_167_1": "samayasattvo 'nayā vṛttyā mūḍhadhīmohasūdanaḥ //",
  "SA02narsekou:sekoddesa_168_0": "ekatvaṃ sarvavajrāṇāṃ prajñākāyākṣaraiḥ saha /",
  "SA02narsekou:sekoddesa_168_1": "mahākrodho mahāśatrurmārāṇāṃ krodharūpiṇām //",
  "SA02narsekou:sekoddesa_169_0": "mahākṣarasukhopāyāt sattvārthaṃ na tyajet kvacit /",
  "SA02narsekou:sekoddesa_169_1": "sattvān moktuṃ mahālobhaḥ kṣaralobhaniṣūdanaḥ //",
  "SA02narsekou:sekoddesa_170_0": "ete hyuktāḥ ṣaḍākārā akṣarajñānavedanā /",
  "SA02narsekou:sekoddesa_170_1": "vijñānarūpasaṃskārasaṃjñāḥ skandhakulāni te //",
  "SA02narsekou:sekoddesa_171_0": "jñānāgnyambarapṛthivīvāyūdakā yathākramam /",
  "SA02narsekou:sekoddesa_171_1": "manaścakṣuḥśrutikāyanāsajihvāstathaiva ca //",
  "SA02narsekou:sekoddesa_172_0": "śabdarasadharmadhātukagandhaspraṣṭavyarūpiṇaḥ /",
  "SA02narsekou:sekoddesa_172_1": "krodharāṭ ṣaṇmukho bhīmaḥ ṣaṭkulaiḥ pariśodhitaḥ //",
  "SA02narsekou:sekoddesa_173_0": "kāyaguhyendriyacittaṃ trividhaṃ maṇḍalaṃ sadā /",
  "SA02narsekou:sekoddesa_173_1": "prajñopāyatrivajrāṇāṃ jāyate vajrasattvatā //",
  "SA02narsekou:sekoddesa_174_0": "idaṃ sekasya sādhanaṃ paramākṣarasādhanam /",
  "SA02narsekou:sekoddesa_174_1": "nāḍīkulasamāyuktamuddeśāccandra bhāṣitam //",
  "SA02narsekou:2_0": "iti śrīsekoddeśaḥ samāptaḥ"
}