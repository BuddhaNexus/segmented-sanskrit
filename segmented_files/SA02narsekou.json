{
  "SA02narsekou:0": "Sekoddeśaḥ",
  "SA02narsekou:1": "om namaḥ kālacakrāya",
  "SA02narsekou:2": "Sekod_1 sekaḥ saptavidhaḥ śāstastrividho 'nuttarastathā /",
  "SA02narsekou:3": "laukikottarasiddhyarthaṃ saṃkṣepāt kathayasva me //",
  "SA02narsekou:4": "Sekoddeśa_2 śṛṇu sucandra sekārthaṃ saptadhā trividhaṃ param /",
  "SA02narsekou:5": "nāḍīsaṃcāramāyāmamuddeśāt kathayāmi te //",
  "SA02narsekou:6": "Sekoddeśa_3 uddeśastrividhastantre nirdeśastrividho bhavet /",
  "SA02narsekou:7": "pratyuddeśo mahoddeśaḥ pratinirdeśako 'paraḥ //",
  "SA02narsekou:8": "Sekoddeśa_4 uddeśa eva nirdeśastantrasaṃgītirucyate /",
  "SA02narsekou:9": "pratyuddeśaśca nirdeśaḥ pañjikā padabhañjikā //",
  "SA02narsekou:10": "Sekoddeśa_5 mahoddeśaśca nirdeśaṣṭīkā sarvārthasūcikā /",
  "SA02narsekou:11": "abhijñālābhibhiḥ sā tu kartavyā naiva paṇḍitaiḥ //",
  "SA02narsekou:12": "Sekoddeśa_6 evaṃ ṣaṭkoṭibhiḥ śuddhaṃ vajrayogaiścaturvidhaiḥ /",
  "SA02narsekou:13": "catuḥsambodhibhiḥ skandhadhātvāyatanaṣaṭkulaiḥ //",
  "SA02narsekou:14": "Sekoddeśa_7 paṭalaiḥ pañcabhiḥ śuddhaṃ lokadhātvādikairmataiḥ /",
  "SA02narsekou:15": "satyābhyāmādibuddhaṃ syāt kālacakrābhidhānakam //",
  "SA02narsekou:16": "Sekoddeśa_8 ādau saptābhiṣeko yo bālānāmavatāraṇam /",
  "SA02narsekou:17": "trividho lokasaṃvṛtyā caturthaḥ paramārthataḥ //",
  "SA02narsekou:18": "Sekoddeśa_9 satyadvayena dharmāṇāṃ deśanā vajriṇo mama /",
  "SA02narsekou:19": "lokasaṃvṛtisatyena satyena paramārthataḥ //",
  "SA02narsekou:20": "Sekoddeśa_10 udakaṃ mukuṭaḥ paṭṭo vajraghaṇṭā mahāvratam /",
  "SA02narsekou:21": "nāmānujñāsamāyuktaḥ sekaḥ saptavidho nṛpa //",
  "SA02narsekou:22": "Sekoddeśa_11 kāyavākcittasaṃśuddhirabhiṣekadvayaṃ dvayam /",
  "SA02narsekou:23": "anujñā jñānaśuddhiḥ syādanyā dhātvādiśuddhitaḥ //",
  "SA02narsekou:24": "Sekoddeśa_12 udakaṃ dhātusaṃśuddhirmaulī skandhaviśodhanam /",
  "SA02narsekou:25": "paṭṭaḥ pāramitāśuddhirvajraghaṇṭā mahākṣaram //",
  "SA02narsekou:26": "Sekoddeśa_13 buddhabhāṣā na vicchinnā arkendvekatraśodhanam /",
  "SA02narsekou:27": "viṣayendriyasaṃśuddhiḥ syādvajravratamacyutam //",
  "SA02narsekou:28": "Sekoddeśa_14 nāma maitryādiśuddhiḥ syādanujñā buddhaśodhanam /",
  "SA02narsekou:29": "ete sapta sekā deyā vartayitvā tu maṇḍalam //",
  "SA02narsekou:30": "Sekoddeśa_15 kumbho guhyābhiṣekaśca prajñājñānābhidhānakaḥ /",
  "SA02narsekou:31": "punareva mahāprajñā tasyā jñānābhidhānakaḥ //",
  "SA02narsekou:32": "Sekoddeśa_16 kṣaraḥ kṣarastataḥ spando niḥspandaśca tato 'paraḥ /",
  "SA02narsekou:33": "kāyavākcittasaṃśuddhyā abhiṣekatrayaṃ kramāt //",
  "SA02narsekou:34": "Sekoddeśa_17 caturtho jñānasaṃśuddhiḥ kāyavākcittaśodhakaḥ /",
  "SA02narsekou:35": "bālaḥ prauḍhastathā vṛddhaścaturthastu prajāpatiḥ //",
  "SA02narsekou:36": "Sekoddeśa_18 prajñāstanāṅgasaṃsparśād bodhicittacyutaṃ sukham /",
  "SA02narsekou:37": "payodharābhiṣiktaḥ sa bālaḥ prāptaṃ yataḥ sukham //",
  "SA02narsekou:38": "Sekoddeśa_19 guhyāsphālāccirājjātaṃ bodhicittacyutaṃ sukham /",
  "SA02narsekou:39": "prauḍho guhyābhiṣiktaḥ sa guhyāt prāptaṃ yataḥ sukham //",
  "SA02narsekou:40": "Sekoddeśa_20 guhyāsphālāccirājjātaṃ vajrāgre spandataḥ sukham /",
  "SA02narsekou:41": "prajñājñānābhiṣiktaḥ sa vṛddhaḥ spandaṃ gato yataḥ //",
  "SA02narsekou:42": "Sekoddeśa_21 mahāmudrānurāgādyajjātaṃ niḥspandataḥ sukham /",
  "SA02narsekou:43": "mahāprajñābhiṣiktaḥ sa yato niḥspandatāṃ gataḥ //",
  "SA02narsekou:44": "Sekoddeśa_22 prajāpatiḥ sa vijñeyo janakaḥ sarvatāyinām /",
  "SA02narsekou:45": "vajrasattvo mahāsattvo bodhisattvo 'dvayo 'kṣaraḥ //",
  "SA02narsekou:46": "Sekoddeśa_23 asau samayasattvaḥ syādvajrayogaścaturvidhaḥ /",
  "SA02narsekou:47": "kālacakra iha khyāto yogināṃ muktidāyakaḥ //",
  "SA02narsekou:48": "Sekoddeśa_24 asyaiva sādhanaṃ kuryāt pratibhāsairacintitaiḥ /",
  "SA02narsekou:49": "dhūmādibhirnimittaistaiḥ prajñābimbairnabhaḥsamaiḥ //",
  "SA02narsekou:50": "Sekoddeśa_25 astināstivyatikrāntaiḥ pratyayārthaiḥ svacetasaḥ /",
  "SA02narsekou:51": "paramāṇurajaḥsaṃdohaiḥ sarvataḥ parivarjitaiḥ //",
  "SA02narsekou:52": "Sekoddeśa_26 dhūmamarīcikhadyotadīpajvālendubhāskaraiḥ /",
  "SA02narsekou:53": "tamaḥ kalā mahābindurviśvabimbaṃ prabhāsvaram //",
  "SA02narsekou:54": "Sekoddeśa_27 pihitāpihitanetrābhyāṃ śūnye yannānukalpitam /",
  "SA02narsekou:55": "dṛśyate svapnavad bimbaṃ tad bimbaṃ bhāvayet sadā //",
  "SA02narsekou:56": "Sekoddeśa_28 abhāve bhāvanā bimbe yogināṃ sā na bhāvanā /",
  "SA02narsekou:57": "bhāvo 'bhāvo na cittasya bimbe 'kalpitadarśanāt //",
  "SA02narsekou:58": "Sekoddeśa_29 pratisenāṃ yathādarśe kumārī paśyedavastujām /",
  "SA02narsekou:59": "atītānāgataṃ dharmaṃ tattvayogyambare tathā //",
  "SA02narsekou:60": "Sekoddeśa_30 asyā bhāvo na bhāvaḥ syādvastuśūnyārthadarśanāt /",
  "SA02narsekou:61": "vastuno 'bhāvato 'rtho 'sti māyāsvapnendrajālavat //",
  "SA02narsekou:62": "Sekoddeśa_31 asati dharmiṇi hyeṣa dharmotpādaḥ pradṛśyate /",
  "SA02narsekou:63": "cintāmaṇirivānantasattvāśāparipūrakaḥ //",
  "SA02narsekou:64": "Sekoddeśa_32 adṛṣṭaṃ pratisenāyāṃ kumārī caurādi paśyati /",
  "SA02narsekou:65": "tat prādeśikanetrābhyāṃ gatvā paśyanti sādhakāḥ //",
  "SA02narsekou:66": "Sekoddeśa_33 yadi paśyati sadrūpaṃ svamukhaṃ kiṃ na paśyati /",
  "SA02narsekou:67": "yadi paśyatyasadrūpaṃ śaśaśṛṅgaṃ kathaṃ na ca //",
  "SA02narsekou:68": "Sekoddeśa_34 na paśyatyanyacakṣurbhyāṃ svacakṣurbhyāṃ na paśyati /",
  "SA02narsekou:69": "dṛśyamānamajātaṃ tat kumāryā jātakaṃ yathā //",
  "SA02narsekou:70": "Sekoddeśa_35 dṛṣṭe bimbe tataḥ kuryāt prāṇāyāmaṃ nirantaram /",
  "SA02narsekou:71": "urdhvādhastriṣu nāḍīṣu kāyavākcittarodhanāt //",
  "SA02narsekou:72": "Sekoddeśa_36 candrārkarāhuviṇmūtraśukramārgapravāhiṣu /",
  "SA02narsekou:73": "toyāgniśūnyabhūvāyujñānadhātukajātiṣu //",
  "SA02narsekou:74": "Sekoddeśa_37 candrasūryataminyo yāḥ kāyavākcittanāḍikāḥ /",
  "SA02narsekou:75": "viṇmūtraśukravāhinyaḥ prāṇe 'pāne krameṇa tāḥ //",
  "SA02narsekou:76": "Sekoddeśa_38 candraḥ kāya upāyasya prajñāyā vāgdivākaraḥ /",
  "SA02narsekou:77": "prajñākāyastu viṇnāḍī virbhorvāṅmūtravāhinī //",
  "SA02narsekou:78": "Sekoddeśa_39 urdhvādhaścittanāḍyau dve taminīśukravāhinyau /",
  "SA02narsekou:79": "taminī cittamupāyasya prajñāyāḥ śukravāhinī //",
  "SA02narsekou:80": "Sekoddeśa_40 ūrdhvādhaḥ ṣaṭkulaṃ hyetat kāyavākcittayogataḥ /",
  "SA02narsekou:81": "prajñopāyāṅgabhāvena saṃsthitaṃ sarvadehinām //",
  "SA02narsekou:82": "Sekoddeśa_41 ariṣṭaṃ kāyavāṅnāḍyorūrdhvādho 'dhikamārutaiḥ /",
  "SA02narsekou:83": "taminīśukravāhinyorutpattimaraṇasthitiḥ //",
  "SA02narsekou:84": "Sekoddeśa_42 utpāde mṛtyukāle ca maithune śukravāhinī /",
  "SA02narsekou:85": "taminī ca vahatyūrdhve saṃkrāntau viṣuve raveḥ //",
  "SA02narsekou:86": "Sekoddeśa_43 lagnodayābhisaṃdhau ca viṣuvaṃ vahati madhye /",
  "SA02narsekou:87": "ṣaṭpañcāśatsapādañca śvāsocchvāsaṃ narādhipa //",
  "SA02narsekou:88": "Sekoddeśa_44 adhikān pañcasaptatyā ṣaṭśatāṃśca divāniśam /",
  "SA02narsekou:89": "ekaviṃśatsahasrāṃśca ṣaṭśatairadhikāṃśca yān //",
  "SA02narsekou:90": "Sekoddeśa_45 vāmā ca dakṣiṇā nāḍī vahatyūnānanena tān /",
  "SA02narsekou:91": "satripakṣitrivarṣāṇi śatavarṣe hi madhyamā //",
  "SA02narsekou:92": "Sekoddeśa_46 vāmā savyordhve candrārkau lalaneḍā piṅgalāparā /",
  "SA02narsekou:93": "toyatejaḥsvabhāvinyau padmadhṛgratnadhṛṅmate //",
  "SA02narsekou:94": "Sekoddeśa_47 adho viṇmūtravāhinyau pṛthvīvāyusvarūpake /",
  "SA02narsekou:95": "madhyanāḍī ca vāmā cacakradhṛk khaḍgadhṛṅmate //",
  "SA02narsekou:96": "Sekoddeśa_48 ūrdhvādho madhyamā savyā rāhuśukrapravāhinī /",
  "SA02narsekou:97": "śūnyajñānasvabhāvinyau vajradhṛgvajradhṛṅmate //",
  "SA02narsekou:98": "Sekoddeśa_49 viṇnāḍī candramārgeṇa raviṇā mūtravāhinī /",
  "SA02narsekou:99": "jātau mṛtyau viṣuve rāge rāhuṇā śukravāhinī //",
  "SA02narsekou:100": "Sekoddeśa_50 yā nābhyūrdhve 'vadhūtī sā suṣumnā tamovāhinī /",
  "SA02narsekou:101": "yādhaḥ khagamukhā sā ca śaṅkhinī śukravāhinī //",
  "SA02narsekou:102": "Sekoddeśa_51 nābhyabje hṛdaye kaṇṭhe lalāṭoṣṇīṣapaṅkaje /",
  "SA02narsekou:103": "bhūtoyāgnimarucchūnyaṃ saṃhāreṇa pravāhinī //",
  "SA02narsekou:104": "Sekoddeśa_52 nirgacchantī viśantīsāsṛṣṭinā viśati kṣitau /",
  "SA02narsekou:105": "karṇikāt karṇikāmadhye 'vadhūtyā gatirāgatiḥ //",
  "SA02narsekou:106": "Sekoddeśa_53 nābhau guhye ca maṇyabje kāyavākcittavāhinī /",
  "SA02narsekou:107": "nirgacchantī viśantī sā saṃhārasṛṣṭirūpiṇī //",
  "SA02narsekou:108": "Sekoddeśa_54 śaṅkhinī sarvajantūnāmapānānilavāhikā /",
  "SA02narsekou:109": "eṣā strīṇāṃ sukhācchukraṃ ṛtau raktapravāhinī //",
  "SA02narsekou:110": "Sekoddeśa_55 prajñopāyāṅgabhāvena ūrdhve savyāvasavyayoḥ /",
  "SA02narsekou:111": "adho viṇmūtravāhasya rajaḥśukrapravāhayoḥ //",
  "SA02narsekou:112": "Sekoddeśa_56 caṇḍālī rajaso vāhāt khagamukhā śukravāhataḥ /",
  "SA02narsekou:113": "ūdhve ṛtau smṛtā strīṇāṃ ḍombī puṃso 'vadhūtikā //",
  "SA02narsekou:114": "Sekoddeśa_57 vijñānādyaṃ sadā vāme nāḍyāṃ maṇḍalapañcakam /",
  "SA02narsekou:115": "bhūmyādidakṣiṇe nāḍyāṃ madhye vahati ṣaṣṭhamam //",
  "SA02narsekou:116": "Sekoddeśa_58 nābhipadmadale ṣaṣṭi maṇḍalāni yathākramam /",
  "SA02narsekou:117": "vāme ca dakṣiṇe lagne meṣādye vṛṣabhādike //",
  "SA02narsekou:118": "Sekoddeśa_59 mūle vāme tataḥ savya ūrdhvemadhye 'nilaḥ kramāt /",
  "SA02narsekou:119": "ekaikamaṇḍalaṃ daṇḍādbhūmyādyaṃ nāsarandhrayoḥ //",
  "SA02narsekou:120": "Sekoddeśa_60 nāḍikā vahati śvāsān saṣaṣṭitriśatān kramāt /",
  "SA02narsekou:121": "aṣṭādaśaśataśvāsānnāḍyaḥ pañca vahanti tān //",
  "SA02narsekou:122": "Sekoddeśa_61 ṣaṣṭi nāḍyo divārātraṃ maṇḍalānīti dehataḥ /",
  "SA02narsekou:123": "dalamadhye tataḥ pūrve savye vāme 'pare kramāt //",
  "SA02narsekou:124": "Sekoddeśa_62 ākāśādyaṃ sadā vāme bhūmyādyaṃ dakṣiṇe 'parāt /",
  "SA02narsekou:125": "vijñānādibhavo vāme saṃhāraḥ kṣmādi dakṣiṇe //",
  "SA02narsekou:126": "Sekoddeśa_63 apare pūrve dharā vāyuḥ prajñopāyaḥ parasparam /",
  "SA02narsekou:127": "aṅguṣṭhānāmikādvābhyāṃ yato vaktre 'bhiṣiñcanam //",
  "SA02narsekou:128": "Sekoddeśa_64 savye vāme havistoyaṃ prajñopāyaḥ parasparam /",
  "SA02narsekou:129": "madhyamātarjanīdvābhyāṃ yataḥ khaḍgo bhaviṣyati //",
  "SA02narsekou:130": "Sekoddeśa_65 ardhacandrākṛtirmudrā daṃṣṭrā kartī kanīyasī /",
  "SA02narsekou:131": "śūnyamakṣaramūrdhvādhaḥ prajñopāyaḥ parasparam //",
  "SA02narsekou:132": "Sekoddeśa_66 daśamaṇḍalasaṃyoge aṅgulīnāṃ parasparam /",
  "SA02narsekou:133": "karatale puṭite mūrdhni ekaśūkaṃ sakartikam //",
  "SA02narsekou:134": "Sekoddeśa_67 viṣuvattanmadhye nāḍyāṃ sṛṣṭisaṃhārakārakam /",
  "SA02narsekou:135": "skandhadhātutrivajrāṇāmekatvaṃ madhyamāgatau //",
  "SA02narsekou:136": "Sekoddeśa_68 candrārkanāḍikāruddhe ruddhā viṇmūtranāḍikāḥ /",
  "SA02narsekou:137": "rāhunāḍīvi(ni)",
  "SA02narsekou:138": "ruddhe syādruddhādhaḥ śukravāhinī //",
  "SA02narsekou:139": "Sekoddeśa_69 mukte muktā bhavantyetāḥ sṛṣṭisaṃhārakārikāḥ /",
  "SA02narsekou:140": "saṃcāra eṣa nāḍīnāṃ prāṇāpānatrimārgataḥ //",
  "SA02narsekou:141": "Sekoddeśa_70 vāmāyāṃ dakṣiṇāyāṃ vā pravahatyadhiko 'nilaḥ /",
  "SA02narsekou:142": "ekarātraṃ tathā pañca trivarṣairmaraṇaṃtataḥ //",
  "SA02narsekou:143": "Sekoddeśa_71 pañca diktithayo viṃśati tattvānyekottaraṃ kramāt /",
  "SA02narsekou:144": "trayastriṃśaddinārohaḥ ariṣṭaṃ dakṣiṇe ravau //",
  "SA02narsekou:145": "Sekoddeśa_72 tridvyekasamakairmāsaiḥ ṣaṭtriyugmendubhirdinaiḥ /",
  "SA02narsekou:146": "tithidikpañcaguṇadvyekairāyurgacchati dehinām //",
  "SA02narsekou:147": "Sekoddeśa_73 mūlādekottareṇa syādvāme candrasya rohaṇam /",
  "SA02narsekou:148": "dinairmāsairdinairmāsaistridināni dvimāsakau //",
  "SA02narsekou:149": "Sekoddeśa_74 dine 'riṣṭaṃ śubhe māse vṛddhihānistatastayoḥ /",
  "SA02narsekou:150": "madhyamārohaṇaṃ mṛtyoḥ śatābdaparipūrṇataḥ //",
  "SA02narsekou:151": "Sekoddeśa_75 samaviṣamadinaistasya janmajāto 'tha maṇḍalaiḥ /",
  "SA02narsekou:152": "rohaṇaṃ savyavāme ca pakṣadvayavināśanāt //",
  "SA02narsekou:153": "Sekoddeśa_76 anyathā maraṇaṃ na syāt pakṣadvayasyasaṃsthiteḥ /",
  "SA02narsekou:154": "savyāvasavyasaṃcārāta pañcamaṇḍalavāhataḥ //",
  "SA02narsekou:155": "Sekoddeśa_77 ariṣṭalakṣaṇaṃ jñātvā prāṇaṃ bindau niveśayet /",
  "SA02narsekou:156": "avadhūtīpadamāśrityabhāvayetparamākṣaram //",
  "SA02narsekou:157": "Sekoddeśa_78 vajrotthānaṃ sadā kuryāccandrārkagatibhañjanāt /",
  "SA02narsekou:158": "anyathā nāvadhūtyaṅge viśati prāṇamārutaḥ //",
  "SA02narsekou:159": "Sekoddeśa_79 apāno 'dhaśca śaṅkhinyāṃ maraṇaṃ tadaveśataḥ /",
  "SA02narsekou:160": "ariṣṭavañcanaṃ hyetadānandairyogināṃ bhavet //",
  "SA02narsekou:161": "Sekoddeśa_80 śukrāgamanamānandamuṣṇīṣādūrṇṇāpaṅkaje /",
  "SA02narsekou:162": "kaṇṭhe hṛdi paramānandaṃ viramānandaṃ tato bhavet //",
  "SA02narsekou:163": "Sekoddeśa_81 vividhaṃ ramaṇaṃ nābhau guhyapadme yadāgatam /",
  "SA02narsekou:164": "guhyādvajramaṇiṃ yāvat sahajānandamacyutam //",
  "SA02narsekou:165": "Sekoddeśa_82 apratiṣṭhitanirvāṇaṃ mahārāgo 'kṣaraḥ prabhuḥ /",
  "SA02narsekou:166": "virāgādyaccyutaṃ saukhyaṃ tannirvāṇaṃ pratiṣṭhitam //",
  "SA02narsekou:167": "Sekoddeśa_83 śukrendūdaya uṣṇīṣe pūrṇā guhye saroruhe /",
  "SA02narsekou:168": "kalā ṣoḍaśamā yā sā maṇipadme vajramūrdhagā //",
  "SA02narsekou:169": "Sekoddeśa_84 tadūrdhvaṃ cyutikālaḥ syāt kṛṣṇapratipadāgame /",
  "SA02narsekou:170": "ravistūrṇāpadaṃ yāti amāvasyāṃ virāgataḥ //",
  "SA02narsekou:171": "Sekoddeśa_85 kalā ṣoḍaśamā tasya uṣṇīṣakamale gatā /",
  "SA02narsekou:172": "naṣṭacandra ihākhyāto viraktī rāgasaukhyataḥ //",
  "SA02narsekou:173": "Sekoddeśa_86 adhaścandrāmṛtaṃ yāti maraṇe sarvadehinām /",
  "SA02narsekou:174": "ūrdhve sūryarajo rāhuvijñānaṃ bhāvalakṣaṇe //",
  "SA02narsekou:175": "Sekoddeśa_87 ataścandrāmṛtasyordhve kartavyaṃ gamanaṃ nṛpa /",
  "SA02narsekou:176": "adho 'rkarajaso rāhuvijñānasyākṣare sukhe //",
  "SA02narsekou:177": "Sekoddeśa_88 ūrṇṇābje sarvabuddhānāṃ candrāmṛtasya pūrṇimā /",
  "SA02narsekou:178": "amārkarajaso guhye kaloṣṇīṣe maṇau tayoḥ //",
  "SA02narsekou:179": "Sekoddeśa_89 iti vajrapadaṃ śāsturviparītaṃ sarvadehinām /",
  "SA02narsekou:180": "apratiṣṭhitanirvāṇādviparītaṃ yānti dhātavaḥ //",
  "SA02narsekou:181": "Sekoddeśa_90 maṇau cittaṃcaguhye vākkāyo nābhau mahāsukhāt /",
  "SA02narsekou:182": "dharmasambhoganirmāṇāḥ śuddhakāyāt spharantyamī //",
  "SA02narsekou:183": "Sekoddeśa_91 adhopāyasya rājendra prajñāyāūrdhvato bhavet /",
  "SA02narsekou:184": "lalāṭe kāyavajramasyā grīvahṛnnābhipaṅkaje //",
  "SA02narsekou:185": "Sekoddeśa_92 vākcittajñānavajrāṇi nirmāṇādyāt spharantyamī /",
  "SA02narsekou:186": "spharaṇaṃ skandhadhātūnāṃ nirāvaraṇataḥ sukhāt //",
  "SA02narsekou:187": "Sekoddeśa_93 karmamudrāsamāpattyā jñānamudrāvalambanaiḥ /",
  "SA02narsekou:188": "mahāmudraikayogena vṛddhiṃ yāti tadakṣaram //",
  "SA02narsekou:189": "Sekoddeśa_94 vṛddhasya na ca syāt vṛddhiḥ kṣīṇasya kṣīṇatā na ca /",
  "SA02narsekou:190": "astaṃgatasya nāstamanamuditasyodayaṃ na hi //",
  "SA02narsekou:191": "Sekoddeśa_95 na prakāśaḥ prakāśasya pihitaṃ pihitasya na /",
  "SA02narsekou:192": "jātasyaiva na janma syān mṛtasya maraṇaṃ na ca //",
  "SA02narsekou:193": "Sekoddeśa_96 muktasya na ca muktiḥ syādasthitasya ca cāsthitiḥ /",
  "SA02narsekou:194": "abhāvo na hyabhāvasya bhāvo bhāvasya naiva ca //",
  "SA02narsekou:195": "Sekoddeśa_97 kṣarasyāpi kṣaro na syādakṣarasya na cākṣaraḥ /",
  "SA02narsekou:196": "svabhāvābhāvadharmāṇāṃ māyotpādaḥ kṣayastathā //",
  "SA02narsekou:197": "Sekoddeśa_98 na kṣayaṃ yānti bhūtāni na jāyante svabhāvataḥ /",
  "SA02narsekou:198": "niḥsvabhāvamidaṃ viśvaṃ bhāvābhāvaikalakṣaṇam //",
  "SA02narsekou:199": "Sekoddeśa_99 svaprajñāliṅgitaṃ cittaṃ padme vajramaṇau gatam /",
  "SA02narsekou:200": "tatra candragataspando niḥspandākṣarabhāvanā //",
  "SA02narsekou:201": "Sekoddeśa_100 kāyavākcittanāḍīṣu kāyavākcittabhāvanā /",
  "SA02narsekou:202": "samāhārastrivajrāṇāṃ śaṅkhinyāṃ jñānabhāvanā //",
  "SA02narsekou:203": "Sekoddeśa_101 prajñārāgadrutānāṃ ca bindūnāṃ śirasaḥ kramāt /",
  "SA02narsekou:204": "pūrṇāpadaṃ praviṣṭānāṃ bandhanaṃ paramārthataḥ //",
  "SA02narsekou:205": "Sekoddeśa_102 yathoditaḥ kramāccandraḥ kalābhiryāti pūrṇatām /",
  "SA02narsekou:206": "vāsanāharaṇaṃ pūrṇānacandracchedo na pūraṇam //",
  "SA02narsekou:207": "Sekoddeśa_103 tathoditaṃ kramājjñānaṃ bhūmibhiryāti pūrṇatām /",
  "SA02narsekou:208": "kleśādyāharaṇaṃ pūrṇānajñānacchedo na pūraṇam //",
  "SA02narsekou:209": "Sekoddeśa_104 yathā madhyaśaśāṅkena pūrṇāyāṃ na sthiraḥ śaśī /",
  "SA02narsekou:210": "saṃsāravāsanāṅkena tathā cittaṃ sukhe 'kṣare //",
  "SA02narsekou:211": "Sekoddeśa_105 utpattiḥ pralayaḥ pakṣaḥśuklaḥkṛṣṇaḥ pratiṣṭhitaḥ /",
  "SA02narsekou:212": "tayormadhye tu yā pūrṇā sā pūrṇā na pratiṣṭhitā //",
  "SA02narsekou:213": "Sekoddeśa_106 ekakṣaṇābhisambuddhaṃ pūrṇāyāṃ niścalaṃ bhavet /",
  "SA02narsekou:214": "yadā vajramaṇau citaṃ tat sarvakṣaṇapūrakam //",
  "SA02narsekou:215": "Sekoddeśa_107 na sthitiḥ śuklapakṣe 'sya gamanaṃ nāsite kvacit /",
  "SA02narsekou:216": "pakṣadvayasya madhyasthaṃ pūrṇāyāṃ gatamadvayam //",
  "SA02narsekou:217": "Sekoddeśa_108 uṣṇīṣādudayaṃ tasya pūrṇā vajramaṇau bhavet /",
  "SA02narsekou:218": "savirāgāt kalāhānirvajrāddhāneḥ prapūrṇatā //",
  "SA02narsekou:219": "Sekoddeśa_109 uṣṇīse hyudayo bhūyaḥ pūrṇā vajramaṇau punaḥ /",
  "SA02narsekou:220": "savirāgāt kalāhānirjñānahānirna dehinām //",
  "SA02narsekou:221": "Sekoddeśa_110 mahāsukhasvabhāvo 'sya pūrṇāśabdena gīyate /",
  "SA02narsekou:222": "anyabhāvāntaraṃ sarvaṃ sṛṣṭisaṃhārahetukam //",
  "SA02narsekou:223": "Sekoddeśa_111 bhavādgacchati nirvāṇaṃ tasmādeti punarbhavam /",
  "SA02narsekou:224": "svapakṣābhyāṃ yathāṃ candro 'yanābhyāṃ bhāskaro yathā //",
  "SA02narsekou:225": "Sekoddeśa_112 pūrṇāyāṃ niścalasyāsya bhūmibhiḥ paripūrṇatā /",
  "SA02narsekou:226": "dvyayutadvyaṣṭaśataiḥ śvāsairakṣarakṣaṇabhakṣitaiḥ //",
  "SA02narsekou:227": "Sekoddeśa_113 pakṣadvayaṃ vyatikramya bhūmibhiḥ paripūritam /",
  "SA02narsekou:228": "dvādaśākārasatyārthaṃ ṣoḍaśākāramakṣaram //",
  "SA02narsekou:229": "Sekoddeśa_114 bhūmibhirdvādaśākāraṃ pūritaṃ paramādvayam /",
  "SA02narsekou:230": "kalābhiḥ pūritaṃ cittaṃ ṣoḍaśākāramakṣaram //",
  "SA02narsekou:231": "Sekoddeśa_115 ekārthamadvayaṃ dharmaṃ paramārthamavinaśvaram /",
  "SA02narsekou:232": "pūrṇāvasthāṃ gataṃ cittaṃ āsamantāt prapūritam //",
  "SA02narsekou:233": "Sekoddeśa_116 virāgādimahārāgaṃ vajrānaṅgaṃ mahākṣaram /",
  "SA02narsekou:234": "paripūrṇamasaṃkliṣṭaṃ pakṣadvayasyavāsanaiḥ //",
  "SA02narsekou:235": "Sekoddeśa_117 yathā nadyudakaṃ viṣṭaṃ samudre tatpayaḥsamam /",
  "SA02narsekou:236": "tathā bhāvasamūho 'yamakṣare tatsamo 'kṣaraḥ //",
  "SA02narsekou:237": "Sekoddeśa_118 yathā dhātusamūho 'yaṃ rasatvaṃ yāti bhakṣitaḥ /",
  "SA02narsekou:238": "bījairbījasva bhāvaṃ ca phalakāle mānavarjitam //",
  "SA02narsekou:239": "Sekoddeśa_119 evaṃ bhāvasamūho 'pi paramākṣarabhakṣitaḥ /",
  "SA02narsekou:240": "paramākṣaratāṃ yāti sarvākārasvarūpadhṛk //",
  "SA02narsekou:241": "Sekoddeśa_120 na daṃśe vedanāṃ vetti nānyatra cāpi daṣṭakaḥ /",
  "SA02narsekou:242": "na viṣayānindriyadvāraiḥ pūrṇāvasthāṃ viṣe gate //",
  "SA02narsekou:243": "Sekoddeśa_121 evaṃ na ca maṇau yogī nānyatra vetti satsukham /",
  "SA02narsekou:244": "na viṣayānindriyadvāraiścitte pūrṇakalāṃ gate //",
  "SA02narsekou:245": "Sekoddeśa_122 yathā lohaikadeśe 'pi saṃsthito hi mahārasaḥ /",
  "SA02narsekou:246": "lohaṃ tīvrāgnisaṃtaptaṃ vedhayedāsamantataḥ //",
  "SA02narsekou:247": "Sekoddeśa_123 tethaivaikapradeśe 'pi saṃsthitaṃ sukhamakṣaram /",
  "SA02narsekou:248": "cittaṃ kāmāgnisaṃtaptaṃ vedhayedāsamantataḥ //",
  "SA02narsekou:249": "Sekoddeśa_124 yathā ca viddhalohānāṃ naiva malo bhavet kvacit /",
  "SA02narsekou:250": "tathā ca viddhacittānāṃ na vāsanā bhavet kvacit //",
  "SA02narsekou:251": "Sekoddeśa_125 hematvaṃ hi gataṃ lohamagninā nirmalaṃ bhavet /",
  "SA02narsekou:252": "bhūyo bhūyastathā cittaṃ nirmalaṃ rāgavahninā //",
  "SA02narsekou:253": "Sekoddeśa_126 yathā mahāmaṇisparśādyāti śīlā pradīptatām /",
  "SA02narsekou:254": "tathākṣarasukhasparśāt sukhatāṃ cittameti vai //",
  "SA02narsekou:255": "Sekoddeśa_127 kimatra bahunoktena lokasaṃvṛtisatyataḥ /",
  "SA02narsekou:256": "avitarkyo rasasadbhāvo lohasyāvedhanaṃ prati //",
  "SA02narsekou:257": "Sekoddeśa_128 vitarkyo jñānasadbhāvaḥ kiṃ punaḥ paramārthataḥ /",
  "SA02narsekou:258": "malāgantukaliptasya cittasyāvedhanaṃ prati //",
  "SA02narsekou:259": "Sekoddeśa_129 nāgantuko malaścitte na cittāccirakālikaḥ /",
  "SA02narsekou:260": "na cittena vinā jāto na citte saṃsthito 'vyayaḥ //",
  "SA02narsekou:261": "Sekoddeśa_130 yadyāgantuka eva syāccittaṃ prāgamalaṃ tadā /",
  "SA02narsekou:262": "cirakālī yadā cittāttasyaiva sambhavaḥ kutaḥ //",
  "SA02narsekou:263": "Sekoddeśa_131 yadi cittaṃ vinā jātastadā khakusumaṃ yathā /",
  "SA02narsekou:264": "yadi sthitaḥ sadā citte na naśyet sarvatastadā //",
  "SA02narsekou:265": "Sekoddeśa_132 tāmrasya kālimā yadvadrasayogena naśyati /",
  "SA02narsekou:266": "na tasya sattvatā naśyennirmalatvena yā sthitā //",
  "SA02narsekou:267": "Sekoddeśa_133 tadvaccittamalaḥ śūnyatāyogena praṇaśyati /",
  "SA02narsekou:268": "na tasya jñānatā naśyennirmalatvena yā sthitā //",
  "SA02narsekou:269": "Sekoddeśa_134 rasaviddho yathā loho na punarlohatāṃ vrajet /",
  "SA02narsekou:270": "sukhaviddhaṃ tathā cittaṃ na punarduḥkhatāṃ vrajet //",
  "SA02narsekou:271": "Sekoddeśa_135 na virāgāt paraṃ pāpaṃ na puṇyaṃ sukhataḥ param /",
  "SA02narsekou:272": "ato 'kṣarasukhe cittaṃ veśanīyaṃ sadā nṛpa //",
  "SA02narsekou:273": "Sekoddeśa_136 vaktuṃ na śakyate saukhyaṃ kumāryā surataṃ vinā /",
  "SA02narsekou:274": "yauvane surataṃ prāpya svato vetti mahāsukham //",
  "SA02narsekou:275": "Sekoddeśa_137 evaṃ na śakyate vaktuṃ samādhirahitaiḥ sukham /",
  "SA02narsekou:276": "samādhāvakṣaraṃ prāpya svato vindanti yoginaḥ //",
  "SA02narsekou:277": "Sekoddeśa_138 akṣarajasukhajñāne sarvajñairapi śaṃkyate /",
  "SA02narsekou:278": "tathā kvacinna kartavyo virāgo manaso 'sukhāt //",
  "SA02narsekou:279": "Sekoddeśa_139 cyutervirāgasaṃbhūtirvirāgādduḥkhasaṃbhavaḥ /",
  "SA02narsekou:280": "duḥkhāddhātukṣayaḥ puṃsāṃ kṣayān mṛtyuriti smṛtaḥ //",
  "SA02narsekou:281": "Sekoddeśa_140 mṛtyoḥ punarbhavasteṣāṃ bhavān mṛtyuścyutiḥ punaḥ /",
  "SA02narsekou:282": "evaṃ virāgasaṃbhūteḥ sattvānāṃ nānyathā bhavaḥ //",
  "SA02narsekou:283": "Sekoddeśa_141 tasmāt sarvaprayatnena cyutirāgaṃ vivarjayet /",
  "SA02narsekou:284": "yenākṣarasukhaṃ yāti yogī saṃsārabandhanāt //",
  "SA02narsekou:285": "Sekoddeśa_142 kāmuko 'pi virāgānna kāmaśāstraṃ samīhate /",
  "SA02narsekou:286": "mayokte kiṃ punastantre yogī duḥkhaṃ samīhate //",
  "SA02narsekou:287": "Sekoddeśa_143 śukrākṣarasvabhāvena sādhayet paramākṣaram /",
  "SA02narsekou:288": "ādhāre cyutimāpanne ādheyasya virāgatā //",
  "SA02narsekou:289": "Sekoddeśa_144 ādhārādheyasaṃbandho yāvannākṣaratāṃ vrajet /",
  "SA02narsekou:290": "cittamakṣaratāprāptaṃ nādhārādheyalakṣaṇam //",
  "SA02narsekou:291": "Sekoddeśa_145 akṣarodbhavakāyasya ūrṇṇācakragatasya tu /",
  "SA02narsekou:292": "ālikālisamāyogo hūṃkāro neṣyate nṛpa //",
  "SA02narsekou:293": "Sekoddeśa_146 bimbaṃ śūnyodbhavaṃ hetuḥ phalamakṣarajaṃ sukham /",
  "SA02narsekou:294": "phalena mudrito heturhetunā mudritaṃ phalam //",
  "SA02narsekou:295": "Sekoddeśa_147 śūnyatā bimbadhṛgghetuḥ karuṇākṣaradhṛk phalam /",
  "SA02narsekou:296": "śūnyatākaruṇābhinnaṃ bodhicittaṃ tadacyutam //",
  "SA02narsekou:297": "Sekoddeśa_148 nirvāṇarahitaṃ bimbaṃ saṃsārātītamakṣaram /",
  "SA02narsekou:298": "śāścatocchedanirmuttastatoryogo 'dvayo 'paraḥ //",
  "SA02narsekou:299": "Sekoddeśa_149 abhāvo nāsti bimbasya abhāvodbhūtalakṣaṇāt /",
  "SA02narsekou:300": "bhāvo nāstyakṣarasyāpi bhāvasambhūtalakṣaṇāt //",
  "SA02narsekou:301": "Sekoddeśa_150 bhāvābhāvasamāyogo vajrayogo 'dvayo 'paraḥ /",
  "SA02narsekou:302": "rūpārūpavinirmuktaḥ pratiseneva darpaṇe //",
  "SA02narsekou:303": "Sekoddeśa_151 bimbaṃ na bhavamāyāti nāpi nirvāṇamakṣaram /",
  "SA02narsekou:304": "anyonyāliṅgitaṃ śāntaṃ napuṃsakapadaṃ param //",
  "SA02narsekou:305": "Sekoddeśa_152 prajñāhetorajātatvāt prajñāhetūdbhavaṃ phalam /",
  "SA02narsekou:306": "prajñāhetorajātatvāt prajñājātaṃ na hetujam //",
  "SA02narsekou:307": "Sekoddeśa_153 ato na hetujaṃ jñānaṃ prajñājñānamanuttaram /",
  "SA02narsekou:308": "phalena hetunānyonyaṃ na parasparamudraṇam //",
  "SA02narsekou:309": "Sekoddeśa_154 hetuḥ phalaṃ ca yat sarvaṃ tat pratītyasamudbhavam /",
  "SA02narsekou:310": "anyonyamudritaṃ bimbaṃ notpannaṃ na ca nirvṛtam //",
  "SA02narsekou:311": "Sekoddeśa_155 prajñā cātyantanirvṛtā utpannaśca paro 'kṣaraḥ /",
  "SA02narsekou:312": "hetuphalavinirmuktirna parasparamudraṇam //",
  "SA02narsekou:313": "Sekoddeśa_156 ajātasyāniruddhasya yajjñeyasyeha darśanam /",
  "SA02narsekou:314": "tat svacittasya nānyasya bāhyajñeyavibhāgataḥ //",
  "SA02narsekou:315": "Sekoddeśa_157 ato na cātmanātmānaṃ mudrituṃ śakyate kvacit /",
  "SA02narsekou:316": "kiṃ chinatti mahākhaḍga ātmānamātmadhārayā //",
  "SA02narsekou:317": "Sekoddeśa_158 bandhyāduhitṛsaṃgena svapne saukhyaṃ yathā bhavet /",
  "SA02narsekou:318": "gaganodbhavabimbena sevitena tathātmanaḥ //",
  "SA02narsekou:319": "Sekoddeśa_159 na prajñā nāpyupāyo 'sau sahajaḥ prajñayā saha /",
  "SA02narsekou:320": "āpūrṇaścaiva saukhyena sarvāvaraṇavarjitaḥ //",
  "SA02narsekou:321": "Sekoddeśa_160 ākāśavannirāvaraṇo viṣayendriyavarjitaḥ /",
  "SA02narsekou:322": "sarvataḥ sarvabhūtastha acchedyo bhedavarjitaḥ //",
  "SA02narsekou:323": "Sekoddeśa_161 svayambhūrvajrasattvo 'sau mahārthaḥ paramākṣaraḥ /",
  "SA02narsekou:324": "mahārāgo mahāsattvaḥ sarvasattvaratiṃkaraḥ //",
  "SA02narsekou:325": "Sekoddeśa_162 bodhisattvo mahādveṣaḥ kleśakṣayī mahāripuḥ /",
  "SA02narsekou:326": "samayasattvo mahāmoho mūḍhadhīmohasūdanaḥ //",
  "SA02narsekou:327": "Sekoddeśa_163 vajrayogo mahākrodhaḥ kruddhamāramahāripuḥ /",
  "SA02narsekou:328": "kālacakro mahālobhaḥ kṣaralobhaniṣūdanaḥ //",
  "SA02narsekou:329": "Sekoddeśa_164 vajramabhedyamityāha mahārthaṃ bhagavāniha /",
  "SA02narsekou:330": "sattvaṃ tribhavasyaikatā taduktaṃ paramākṣaram //",
  "SA02narsekou:331": "Sekoddeśa_165 paramākṣarasukhāpūrṇo bhūmibhiḥ paripūritaḥ /",
  "SA02narsekou:332": "mahārāgo mahāsattvaḥ sarvasattvaratiṃkaraḥ //",
  "SA02narsekou:333": "Sekoddeśa_166 bodhau vyavasthitaḥ sattvo bodhisattvastato 'calaḥ /",
  "SA02narsekou:334": "kleśādidveṣasaṃghānāṃ mahādveṣo mahāripuḥ //",
  "SA02narsekou:335": "Sekoddeśa_167 samayaścandrāmṛtaṃ śukramacyutistasya bhakṣaṇam /",
  "SA02narsekou:336": "samayasattvo 'nayā vṛttyā mūḍhadhīmohasūdanaḥ //",
  "SA02narsekou:337": "Sekoddeśa_168 ekatvaṃ sarvavajrāṇāṃ prajñākāyākṣaraiḥ saha /",
  "SA02narsekou:338": "mahākrodho mahāśatrurmārāṇāṃ krodharūpiṇām //",
  "SA02narsekou:339": "Sekoddeśa_169 mahākṣarasukhopāyāt sattvārthaṃ na tyajet kvacit /",
  "SA02narsekou:340": "sattvān moktuṃ mahālobhaḥ kṣaralobhaniṣūdanaḥ //",
  "SA02narsekou:341": "Sekoddeśa_170 ete hyuktāḥ ṣaḍākārā akṣarajñānavedanā /",
  "SA02narsekou:342": "vijñānarūpasaṃskārasaṃjñāḥ skandhakulāni te //",
  "SA02narsekou:343": "Sekoddeśa_171 jñānāgnyambarapṛthivīvāyūdakā yathākramam /",
  "SA02narsekou:344": "manaścakṣuḥśrutikāyanāsajihvāstathaiva ca //",
  "SA02narsekou:345": "Sekoddeśa_172 śabdarasadharmadhātukagandhaspraṣṭavyarūpiṇaḥ /",
  "SA02narsekou:346": "krodharāṭ ṣaṇmukho bhīmaḥ ṣaṭkulaiḥ pariśodhitaḥ //",
  "SA02narsekou:347": "Sekoddeśa_173 kāyaguhyendriyacittaṃ trividhaṃ maṇḍalaṃ sadā /",
  "SA02narsekou:348": "prajñopāyatrivajrāṇāṃ jāyate vajrasattvatā //",
  "SA02narsekou:349": "Sekoddeśa_174 idaṃ sekasya sādhanaṃ paramākṣarasādhanam /",
  "SA02narsekou:350": "nāḍīkulasamāyuktamuddeśāccandra bhāṣitam //",
  "SA02narsekou:351": "iti śrīsekoddeśaḥ samāptaḥ"
}