{
    "GSP31vijsamsu:0": "sāṅkhyasāraḥ /",
    "GSP31vijsamsu:1": "pūrvabhāgaḥ /",
    "GSP31vijsamsu:2": "prathamaḥ paricchedaḥ /",
    "GSP31vijsamsu:3": "mahadākhyaḥ svayambhūryo jagadaṅkura īśvaraḥ /",
    "GSP31vijsamsu:4": "sarvātmane namastasmai viṣṇave sarvajiṣṇave // ViSs_1,1.1 //",
    "GSP31vijsamsu:5": "sāṅkhyakārikayā leśādātmatattvaṃ vivecitam /",
    "GSP31vijsamsu:6": "sāṅkhyasāraviveko 'to vijñānena prapañcyate // ViSs_1,1.2 //",
    "GSP31vijsamsu:7": "prāyaḥ saṅkalitā sāṅkhyaprakriyā kārikāgaṇe /",
    "GSP31vijsamsu:8": "sā 'to 'tra varṇyate leśāt tadanuktāṃśamātrataḥ // ViSs_1,1.3 //",
    "GSP31vijsamsu:9": "sāṅkhyabhāṣye prakṛtyādeḥ svarūpaṃ vistarān mayā /",
    "GSP31vijsamsu:10": "proktaṃ tasmāt tadapyatra saṅkṣepādeva vakṣyate // ViSs_1,1.4 //",
    "GSP31vijsamsu:11": "ātmānātmavivekasākṣātkārāt kartṛtvādyakhilābhimānanivṛttyā tatkāryarāgadveṣadharmādharmādyanutpādāt pūrvotpannakarmaṇāṃ cāvidyārāgādisahakāryucchedarūpadānena vipākānārambhakatvāt prārabdhasamāptyanantaraṃ punarjanmābhāvena trividhaduḥkhātyantanivṛttirūpo mokṣo bhavatīti śrutismṛtiḍiṇḍimaḥ /",
    "GSP31vijsamsu:12": "tatra śrutayaḥ /",
    "GSP31vijsamsu:13": "athākāmayamāno yo 'kāmo niṣkāmo na tasya prāṇā utkrāmantīhaiva samavalīyante /",
    "GSP31vijsamsu:14": "ātmānaṃ cedvijānīyādayamastīti pūruṣaḥ /",
    "GSP31vijsamsu:15": "kimicchan kasya kāmāya śarīramanusañcaret //",
    "GSP31vijsamsu:16": "yadā sarve pramucyante kāmā ye 'sya hṛdi śritāḥ /",
    "GSP31vijsamsu:17": "atha martyo 'mṛto bhavatyatra brahma samaśnute //",
    "GSP31vijsamsu:18": "kāmān yaḥ kāmayate manyamānaḥ sa karmabhirjāyate tatra tatra /",
    "GSP31vijsamsu:19": "paryāptakāmasya kṛtātmanastu ihaiva sarve pravilīyanti kāmāḥ //",
    "GSP31vijsamsu:20": "ityādyāḥ /",
    "GSP31vijsamsu:21": "smṛtayaśca kaurmādyāḥ /",
    "GSP31vijsamsu:22": "yathā kaurme /",
    "GSP31vijsamsu:23": "rāgadveṣādayo doṣāḥ sarve bhrāntinibandhanāḥ /",
    "GSP31vijsamsu:24": "kāryo hyasya bhaveddoṣaḥ puṇyāpuṇyamiti śrutiḥ //",
    "GSP31vijsamsu:25": "tadvaśādeva sarveṣāṃ sarvadehasamudbhavaḥ / iti /",
    "GSP31vijsamsu:27": "mokṣadharme ca /",
    "GSP31vijsamsu:28": "indriyāṇīndriyārthāśca nopasarpantyatarṣulam /",
    "GSP31vijsamsu:29": "hīnaśca karaṇairdehī na dehaṃ punararhati //",
    "GSP31vijsamsu:30": "tasmāt tarṣātmakād rāgād bījājjāyanti jantavaḥ / iti /",
    "GSP31vijsamsu:32": "nanu rāgābhāve 'pi kevalakarmavaśānnarakādiprāpteḥ kathaṃ rāgasya",
    "GSP31vijsamsu:33": "karmasahakāritvaṃ vipākārambha upapannam /",
    "GSP31vijsamsu:34": "narakādau viśeṣato rāgābhāve",
    "GSP31vijsamsu:35": "'pi sāmānyato rāgasattvāt /",
    "GSP31vijsamsu:36": "niṣiddhastryādigāmināṃ stryādirāgādeva taptalohamayanārīsamāliṅganādirūpanarakotpatteḥ /",
    "GSP31vijsamsu:37": "yadyapyavidyāsmitārāgadveṣabhayākhyaṃ kleśapañcakameva janmādivipākārambhe karmaṇāṃ sahakāri bhavati /",
    "GSP31vijsamsu:38": "tadeva saktaḥ saha karmaṇaiti liṅgaṃ mano yatra niṣiktamasya /",
    "GSP31vijsamsu:39": "iti śrutāvabhimānarāgadveṣādijanyasya viṣayavāsanākhyasaṅgasāmānyasyaiva janmādivipākārambhe karmasahakāritvasiddheḥ /",
    "GSP31vijsamsu:40": "yatra yatra mano dehī dhārayet sakalaṃ dhiyā /",
    "GSP31vijsamsu:41": "snehāddveṣādbhayādvā 'pi yāti tattatsarūpatām //",
    "GSP31vijsamsu:42": "ityādismṛteśca /",
    "GSP31vijsamsu:43": "tathā ca kleśamūlaḥ karmāśayaḥ /",
    "GSP31vijsamsu:44": "sati mūle tadvipāko jātyāyurbhogā iti yogasūtrābhyāmapyadṛṣṭe tadvipākārambhe ca kleśānāṃ hetutvavacanācca /",
    "GSP31vijsamsu:45": "tathā 'pyavidyāsmitāsattve",
    "GSP31vijsamsu:46": "rāgasyāvaśyakatvāddveṣabhayayośca rāgamūlakatvādrāga eva mukhyato janmādihetutayā yathoktavākyairnirdiśyata iti /",
    "GSP31vijsamsu:47": "nanu /",
    "GSP31vijsamsu:48": "kṣīyante cāsya karmāṇi tasmin dṛṣṭe parāvare /",
    "GSP31vijsamsu:49": "ityādiśruterjñānasya prācīnakarmanāśakatvamevocitaṃ dāhakatvaṃ kathamiṣyata iti cenna /",
    "GSP31vijsamsu:50": "jñānāgnidagdhakarmāṇaṃ tamāhuḥ paṇḍitaṃ budhāḥ /",
    "GSP31vijsamsu:51": "ityādivākyairdāhasyāpi śravaṇena lāghavāddāhaparatvasyaiva nāśādivākyeṣvapi kalpanaucityāt",
    "GSP31vijsamsu:52": "karmaṇāṃ dāhaśca kleśākhyasahakāryucchedena naiṣphalyam /",
    "GSP31vijsamsu:53": "karmaṇāṃ nāśastu prārabdhabhogānte cittanāśādeva bhaviṣyati /",
    "GSP31vijsamsu:54": "ato lokasiddhenāvidyānāśenaiva dvāreṇa karmaphalānutpattisambhavānna jñānasya karmanāśakatvaṃ gauravādityādikaṃ yogavārttike praprañcitamasmābhiriti dik /",
    "GSP31vijsamsu:55": "tasmādvivekasākṣātkārādavidyāsmitārāgādikleśanivṛttau trividhaduḥkhātyantanivṛttirūpaparamapuruṣārthaḥ siddhyatītyupapannam /",
    "GSP31vijsamsu:56": "tathā ca yogasūtradvayam /",
    "GSP31vijsamsu:57": "heyaṃ duḥkhamanāgatam /",
    "GSP31vijsamsu:58": "vivekkhyātiraviplavā hānopāya iti /",
    "GSP31vijsamsu:59": "iti śrīvijñānabhikṣuviracite sāṅkhyasāre 'bhyarhitattvādādau",
    "GSP31vijsamsu:60": "vivekakhyātiphalasya paramapuruṣārthasya paricchedaḥ // * //",
    "GSP31vijsamsu:61": "atha dvitīyaḥ paricchedaḥ athātmānātmavivekajñānasya kiṃ svarūpaṃ taducyate /",
    "GSP31vijsamsu:62": "ātmā tāvat sukhaduḥkhādyanubhaviteti sāmānyato lokaprasiddhiḥ anātmā ca prakṛtyādirjaḍavargaḥ tayoranyonyavaidharmyeṇa pariṇāmitvāpariṇāmitvādirūpeṇa doṣaguṇātmakena heyopādeyatayā pṛthaktvena jñānaṃ vivekajñānam /",
    "GSP31vijsamsu:63": "tathā ca śrutiḥ /",
    "GSP31vijsamsu:64": "sa eṣa neti netyātmā 'gṛhyo na hi gṛhyate 'śīryo na hi śīryate 'saṅgo na hi sajyate 'sito na vyathate na",
    "GSP31vijsamsu:65": "riṣyatītyādi /",
    "GSP31vijsamsu:66": "smṛtiśca /",
    "GSP31vijsamsu:67": "so 'tha pratinivṛttākṣo gurudarpaṇabodhitaḥ /",
    "GSP31vijsamsu:68": "svato 'nyāṃ vikriyāṃ mauḍhyādāsthitāmañjasaikṣata //",
    "GSP31vijsamsu:69": "athāsau prakṛtirnāhamiyaṃ hi kaluṣātmikā /",
    "GSP31vijsamsu:70": "śuddhabuddhasvabhāvo 'hamiti tyajati tāṃ vidan //",
    "GSP31vijsamsu:71": "evaṃ dehendriyādibhyaḥ śuddhatvenātmani smṛte /",
    "GSP31vijsamsu:72": "nikhilā savikāreyaṃ tyaktaprāyā 'hicarmavat // iti /",
    "GSP31vijsamsu:74": "sūtraṃ ca /",
    "GSP31vijsamsu:75": "evaṃ tattvābhyāsānneti netīti tyāgādvivekasiddhiriti /",
    "GSP31vijsamsu:76": "tattvajñānasya lakṣaṇaṃ ca mātsye kṛtam /",
    "GSP31vijsamsu:77": "avyaktādye viśeṣānte vikāre 'smiṃśca varṇite /",
    "GSP31vijsamsu:78": "cetanācetanānyatvajñānena jñānamucyate // iti /",
    "GSP31vijsamsu:80": "yadyapyanyonyabhedajñānameva vivekajñānaṃ tathāpyātmaviśeṣyakameva tanmokṣakāraṇaṃ bhavati",
    "GSP31vijsamsu:81": "ātmā vā 're draṣṭavya ityādi śrutismṛtibhyaḥ /",
    "GSP31vijsamsu:82": "nanvanātmanyātmabuddhirūpā yā 'vidyā pātañjalādiṣūktā tasyāḥ kathamātmaviśeṣyakavivekajñānanāśyatvaṃ prakārādibhedāditi cenna /",
    "GSP31vijsamsu:83": "tādṛśāvidyāyā anātmaviśeṣyakavivekajñānadvāreṇātmaviśeṣyakavivekajñānanāśyatvāditi /",
    "GSP31vijsamsu:84": "yacca yogena nirvikalpakamātmajñānaṃ jāyate tadvivekajñānadvāraiva mokṣakāraṇaṃ bhavati na tu sākṣādavidyānivartakatvābhāvāt /",
    "GSP31vijsamsu:85": "ahaṃ gauraḥ kartā sukhī duḥkhītyādi jñānameva hyavidyā saṃsārānarthahetutayā śrutismṛtinyāyasiddhā tasyāśca nivartikā nāhaṃ gaura ityādirūpā vivekakhyātireva bhavati /",
    "GSP31vijsamsu:86": "samāne viṣaye grāhyābhāvatvaprakārakagrāhyābhāvajñānatvenaiva virodhāt /",
    "GSP31vijsamsu:87": "anyathā śuktanirvikalpakasyāpi idaṃ rajatamiti jñānavirodhitvāpatteḥ /",
    "GSP31vijsamsu:88": "kiñca yatoktābhāvajñāne grāhyajñānavirodhitvasyāvaśyakatayā nirvikalpakajñānasya bhramanivartakatvaṃ na pṛthak kalpyate gauravāt /",
    "GSP31vijsamsu:89": "api cāthā 'ta ādeśo neti neti na hyetasmāditi netyanyat paramastītyādiśrutyā vivekopadeśāpekṣayottamopadeśo nāstītyucyate /",
    "GSP31vijsamsu:90": "kṣetrakṣetrajñayorevamantaraṃ jñānacakṣuṣā /",
    "GSP31vijsamsu:91": "bhūtaprakṛtimokṣaṃ ca ye viduryānti te param //",
    "GSP31vijsamsu:92": "iti gītādivākyaiśca vivekajñānasyaiva mokṣahetutvamucyate /",
    "GSP31vijsamsu:93": "ato vivekajñānameva sākṣādavidyānivṛttyā mokṣahetuḥ /",
    "GSP31vijsamsu:94": "yogena kevalātmasākṣātkārastu yogyānupalabdhividhayopādhyādigatadharmābhāvamupādhyādibhedaṃ ca grāhayati tato 'vidyānivṛttiriti /",
    "GSP31vijsamsu:95": "etena sarvabhūteṣu samatājñānamātmanaḥ sarvātmakatvādijñānaṃ ca śrutismṛtyorgīyamānaṃ vivekajñānasyaiva śeṣabhūtaṃ sarvadarśaneṣu mantavyam /",
    "GSP31vijsamsu:96": "jñānāntarāṇāṃ sākṣādabhimānānivartakatvāt /",
    "GSP31vijsamsu:97": "brahmamīmāṃsāyāṃ tvayaṃ viśeṣo yat paramātmavivekaśeṣatvam /",
    "GSP31vijsamsu:98": "sāṅkhyaśāstre tu sāmānyātmavivekaśeṣatvamiti dik",
    "GSP31vijsamsu:99": "/ nanu yathoktavivekakhyātito 'pyatyantamavidyocchedo na ghaṭate /",
    "GSP31vijsamsu:100": "vivekakhyāteravidyāpratibandhakatvamātratvena vivekakhyātināśottaraṃ punarabhimānasambhavāt",
    "GSP31vijsamsu:101": "śuktirajatavivekadarśino 'pi kālāntare śuktau rajatabhramavaditi /",
    "GSP31vijsamsu:102": "maivam /",
    "GSP31vijsamsu:103": "dṛṣṭāntavaiṣamyāt /",
    "GSP31vijsamsu:104": "śuktyādiṣu jāte 'pi",
    "GSP31vijsamsu:105": "sākṣātkāre dūratvādirūpaviṣayadoṣāṇāṃ paṭalādirūpakaraṇadoṣāṇāṃ cotpattisambhavena punarbhramo yuktaḥ /",
    "GSP31vijsamsu:106": "anātmanyātmābhimāne tvanādivāsanaiva doṣaḥ sarvāstikasammataḥ jātamātrasyābhimāne doṣāntarānupalabdheḥ",
    "GSP31vijsamsu:107": "sā mithyājñānavāsanā yadā vivekakhyātiparamparājanyadṛḍhavāsanonmūlitā tadaiva vivekasākṣātkāraniṣṭhocyate",
    "GSP31vijsamsu:108": "tatpūrvamavaśyaṃ vāsanāleśato mithyāṃśasya kasyāpyātmani bhāvāt tasyāṃ ca vivekakhyātiniṣṭhāyāṃ jātāyāṃ na punarabhimānaḥ sambhavati vāsanākhyadoṣābhāvāditi tu mahadvaiṣamyam /",
    "GSP31vijsamsu:109": "yadi tu buddhipuruṣayoranyonyapratibimbanādikamavivekakāraṇaṃ doṣa iṣyate tadā tu taddoṣaṃ bādhitvaiva vivekasākṣātkāra udita iti na tasya punarbhramahetutvaṃ phalabalena yogajadharmāsahakṛtasyaiva tasya doṣatvakalpanāsambhavāditi /",
    "GSP31vijsamsu:110": "vivekakhyātiniṣṭhā ca gītādiṣu lakṣitā /",
    "GSP31vijsamsu:111": "prakāśaṃ ca pravṛttiṃ ca mohameva ca pāṇḍava /",
    "GSP31vijsamsu:112": "na dveṣṭi sampravṛttāni na nivṛttāni kāṅkṣati //",
    "GSP31vijsamsu:113": "udāsīnavadāsīno guṇairyo na vicālyate /",
    "GSP31vijsamsu:114": "sarvārambhaparityāgī guṇātītaḥ sa ucyate // iti /",
    "GSP31vijsamsu:116": "guṇātīto nivṛttaguṇābhimānaḥ /",
    "GSP31vijsamsu:117": "adhikaṃ tu jñānilakṣaṇamagre vakṣyāmaḥ /",
    "GSP31vijsamsu:118": "nanvevamapi vivekapratiyogipadārthānāmānantyena prātisvikarūpaiḥ sarvapadārthebhyo vivekagrahāsambhavāt kathaṃ vivekakhyātermokṣahetutvamiti cenna /",
    "GSP31vijsamsu:119": "dṛśyatvapariṇāmitvādisāmānyarūpairvivekagrahasambhavāt /",
    "GSP31vijsamsu:120": "tathā hi /",
    "GSP31vijsamsu:121": "draṣṭā svasākṣātprakāśebhyo bhinnaḥ prakāśakatvādyo yasya prakāśakaḥ sa tasmādbhinnaḥ yathā ghaṭādāloko vṛttiprakāśyācca vṛttirityanumānenādāvantardṛśyebhyo buddhivṛttitadārūḍhārthebhyo vivekato buddhīsākṣī sidhyati /",
    "GSP31vijsamsu:122": "karmakartṛvirodhaścānukūlastarkaḥ /",
    "GSP31vijsamsu:123": "atra ātmani vyabhicāravāraṇāya sākṣātpadam /",
    "GSP31vijsamsu:124": "vṛttidvāraivātmanaḥ svaviṣayatvāt /",
    "GSP31vijsamsu:125": "nanvatrānumāne buddhivṛttimātrādvivekaḥ sidhyatu /",
    "GSP31vijsamsu:126": "tasyā eva sākṣadātmadṛśyatvāt na prakṛtyādibhya iti cenna /",
    "GSP31vijsamsu:127": "vṛttīnāmajñātasattvābhāvena hyatrānumāne lāghavādvakṣyamāṇatarkagaṇāccākhilavṛttīnāṃ draṣṭā vibhukūṭasthanityaikajñānasvarūpatayaiva sidhyati /",
    "GSP31vijsamsu:128": "yathā naiyāyikānāṃ kṣitiḥ sakartṛkā kāryatvādityanumāne lāghavāt karturekatvanityatvādikaṃ tadvat /",
    "GSP31vijsamsu:129": "tatra vibhutvaṃ paricchinnabhinnatvaṃ kūṭasthatvādikatvaṃ ca pariṇāmibhinnatvādikamato buddhyātmanordṛgdṛśyarūpato vivekagrahe sati taduttarānumānena pariṇāmitvāpariṇāmitvādirūpaiḥ sāmānyato",
    "GSP31vijsamsu:130": "'pyātmānātmavivekagraho ghaṭata iti /",
    "GSP31vijsamsu:131": "ataeva pātañjale sattvapuruṣānyatākhyātireva mokṣahetutayā sthale sthale vyāsabhāṣye proktā",
    "GSP31vijsamsu:132": "/ sattvapuruṣānyatākhyātirūpadṛgdṛśyavivekagrahottaraṃ yathoktarītyā prakṛtyādivivekagrahāt",
    "GSP31vijsamsu:133": "tatra ca sattvaśabde buddhisthatvena buddhisattvamuktamiti /",
    "GSP31vijsamsu:134": "evaṃ ca prakṛtyādipadārthānāṃ viśiṣyajñānābhāve",
    "GSP31vijsamsu:135": "'pi tadvivekajñānaṃ ghaṭate /",
    "GSP31vijsamsu:136": "etena dṛgdṛśyavivekādavidyānivṛttiriti prācāṃ pravādo 'pyupapāditaḥ /",
    "GSP31vijsamsu:137": "kiñcātmā prakṛtitatkāryebhyo bhinno",
    "GSP31vijsamsu:138": "'pariṇāmitvādityādyanumānairapi sāmānyato dṛśyaviveko draṣṭari",
    "GSP31vijsamsu:139": "sambhavatīti /",
    "GSP31vijsamsu:140": "yattvādhunikā vedāntibruvā dṛśyatvenaiva prakṛtyādīnāṃ draṣṭṛtvena ca prakṛtyādyakhilajaḍebhya ātmavivekaṃ manyante /",
    "GSP31vijsamsu:141": "ghaṭadraṣṭā ghaṭādbhinnaḥ sarvathā na ghaṭo yathā /",
    "GSP31vijsamsu:142": "dehadraṣṭā tathā deho nāhamityādirūpataḥ //",
    "GSP31vijsamsu:143": "tanna /",
    "GSP31vijsamsu:144": "ātmā vā 're draṣṭavya ityādiśrutibhirātmano 'pi dṛśyatvāt sākṣāddṛśyatvavivakṣayā ca prakṛtyāderasaṅgrahāt karaṇadvāraiva taddarśanāt /",
    "GSP31vijsamsu:145": "athaivaṃ kalpanīyaṃ ātmano vṛttivyāpyatvameva dṛśyatvaṃ śrutyādibhirvidhīyate na tu prakāśyatvarūpaphalavyāpyatvam",
    "GSP31vijsamsu:146": "svayamprakāśasvarūpasya prakāśāpekṣāvirahāt /",
    "GSP31vijsamsu:147": "ato 'tra dṛśyatvaṃ prakāśyatvaṃ taccātmani nāstīti tadapi tuccham /",
    "GSP31vijsamsu:148": "yathā hyahamityanubhūyamāno 'pyātmā caitanyākhyaphalavyāpyo na bhavatīti",
    "GSP31vijsamsu:149": "bhavadbhirucyate tathaiva bauddhairapīṣyate sukhaduḥkhādimattvenāpi buddhiḥ svaprakāśatayā caitanyavyāpyā na bhavatīti /",
    "GSP31vijsamsu:150": "tathā cātmanīva buddhāvapi dṛśyatvāsiddhyā dṛśyatvena rūpeṇa buddhiviveko 'tyantāpekṣito",
    "GSP31vijsamsu:151": "'pi na sidhyatīti bhāṣyādiṣu cānyānyatra dūṣaṇānyuktānīti dik /",
    "GSP31vijsamsu:152": "nanu sambhavatyevaṃ sāmānyarūpeṇa vivekagrahaḥ /",
    "GSP31vijsamsu:153": "tathāpi sāmānyānyeva bahūni santi pariṇāmitvasaṃhatyakāritvasukhaduḥkhamohātmakatvacaturviṃśatitattvatvādīnyatastaistai rūpairvivekagrahāṇāṃ mokṣahetutve 'nanugamadoṣa iti cenna /",
    "GSP31vijsamsu:154": "abhimānapratibandhakajñānatvenaivānugamāditi /",
    "GSP31vijsamsu:155": "athaivaṃ sāmānyarūpeṇa vivekasyaiva sarvābhimānanivartakatayā nāhaṃ deho nendriyāṇityādipratyekarūpairvivekagrahāṇāṃ mokṣahetutvaṃ śrutismṛtyorucyamānaṃ kathaṃ ghaṭeteti cenna /",
    "GSP31vijsamsu:156": "avāntaravivekānāṃ sāmānyavivekaprapañcamātratvāditi //",
    "GSP31vijsamsu:157": "iti śrīvijñānabhikṣuviracite sāṅkhyasāre mokṣahetuvivekajñānasya svarūpasya paricchedaḥ // atha tṛtīyaḥ paricchedaḥ /",
    "GSP31vijsamsu:158": "atha ke te prakṛtyādayo yebhyaḥ puruṣo vivecanīya ityucyate /",
    "GSP31vijsamsu:159": "prakṛtirbuddhyahaṅkārau tanmātraikādaśendriyam /",
    "GSP31vijsamsu:160": "bhūtāni ceti sāmānyāccaturviṃśatireva te //",
    "GSP31vijsamsu:161": "eteṣveva dharmadharmyabhedena guṇakarmasāmānyānāmantarbhāvaḥ /",
    "GSP31vijsamsu:162": "tatra prakṛtitvaṃ sākṣāt paramparayā 'khilavikāropādānatvaṃ prakṛṣṭākṛtiḥ pariṇāmarūpā 'syā iti vyutpatteḥ /",
    "GSP31vijsamsu:163": "prakṛtiḥ śaktirajā pradhānamavyaktaṃ tamo māyā 'vidyetyādayaḥ prakṛteḥ paryāyāḥ /",
    "GSP31vijsamsu:164": "brāhmīti vidyā 'vidyeti māyeti ca tathā pare /",
    "GSP31vijsamsu:165": "prakṛtiśca parā ceti vadanti paramarṣayaḥ //",
    "GSP31vijsamsu:166": "iti smṛteḥ /",
    "GSP31vijsamsu:167": "sā ca sāmyāvasthayopalakṣitaṃ sattvādidravyatrayam /",
    "GSP31vijsamsu:168": "kāryasattvādivāraṇāyopalakṣitāntam /",
    "GSP31vijsamsu:169": "sāmyāvasthā ca nyūnādhikabhāvenāsaṃhananāvasthā akāryāvastheti yāvat /",
    "GSP31vijsamsu:170": "mahadādikaṃ tu kāryasattvādikaṃ na kadā 'pyakāryāvasthaṃ bhavatīti tadvyāvṛttiḥ /",
    "GSP31vijsamsu:171": "vaiṣamyāvasthāyāmapi prakṛtitvasiddhaya upalakṣitamityuktam /",
    "GSP31vijsamsu:172": "akāryamiti tūpalakṣitāntasya niṣkṛṣṭārthaḥ /",
    "GSP31vijsamsu:173": "sattvādiguṇavatī sattvādyatiriktā prakṛtiriti na śaṅkanīyam /",
    "GSP31vijsamsu:174": "sattvādīnāmataddharmatvaṃ tadrūpatvāditi sāṅkhyasūtreṇa sattvādīnāṃ prakṛtisvarūpahetunā prakṛtidharmatvapratiṣedhāt",
    "GSP31vijsamsu:175": "yogasūtratadbhāṣyābhyāmapi guṇānāmeva prakṛtitvavacanācca /",
    "GSP31vijsamsu:176": "guṇebhya eva kāryotpattau tadanyaprakṛtikalpanāvaiyarthyācca /",
    "GSP31vijsamsu:177": "prakṛterguṇā ityādivākyaṃ tu vanasya vṛkṣā itivad bodhyam /",
    "GSP31vijsamsu:178": "sattvaṃ rajastama iti prakṛterabhavan guṇāḥ /",
    "GSP31vijsamsu:179": "iti sattvādīnāṃ prakṛtikāryatvavacanaṃ tu guṇanityatāvākyavirodhena mahattattvakāraṇībhūtakāryasattvādiparameva",
    "GSP31vijsamsu:180": "mahadādisṛṣṭirhi guṇavaiṣamyāt śrūyate /",
    "GSP31vijsamsu:181": "tacca vaiṣamyaṃ sajātīyasavalanena guṇāntaravyāvṛttaprakāśādiphalopahitaḥ sattvādivyavahārayogyaḥ pariṇāma iti /",
    "GSP31vijsamsu:182": "etenāṣṭāviṃśatitattvapakṣo 'pyupapādito mantavyaḥ /",
    "GSP31vijsamsu:183": "vaiṣamya eva sattvādivyavahāraśca śrutau dṛśyate /",
    "GSP31vijsamsu:184": "yathā tama evedamagra āsa tatpareṇeritaṃ viṣamatvaṃ prayātyetad vai rajaso rūpaṃ khalvīritaṃ viṣamatvaṃ prayātyetad vai sattvasya rūpamiti /",
    "GSP31vijsamsu:185": "sattvāditrayaṃ ca sukhaprakāśalāghavaprasādādiguṇavattayā /",
    "GSP31vijsamsu:186": "saṃyogavibhāgādimattayā",
    "GSP31vijsamsu:187": "'nāśritatvopādānatvādinā ca draṣṭavye 'pi puruṣopakaraṇatvāt puruṣabandhakatvācca guṇaśabdenocyate",
    "GSP31vijsamsu:188": "indriyādivat /",
    "GSP31vijsamsu:189": "guṇānāṃ sukhaduḥkhamohātmakatvapravādastu dharmadharmyabhedāt /",
    "GSP31vijsamsu:190": "manasaḥ saṅkalpātmakatvavat /",
    "GSP31vijsamsu:191": "tatra sattvaṃ sukhaprasādaprakāśādyanekadharmakaṃ prādhānyatastu sukhātmakamucyate /",
    "GSP31vijsamsu:192": "evaṃ rajo 'pi",
    "GSP31vijsamsu:193": "duḥkhakāluṣyapravṛttyādyanekadharmakaṃ prādhānyatastu duḥkhātmakamucyate /",
    "GSP31vijsamsu:194": "tathā tamo 'pi mohāvaraṇastambhanādyanekadharmakaṃ prādhānyatastu mohātmakamucyate /",
    "GSP31vijsamsu:195": "ta eva dharmāsteṣāṃ lakṣaṇāni bhavanti /",
    "GSP31vijsamsu:196": "sattvādisañjñā cānvarthā /",
    "GSP31vijsamsu:197": "sato bhāvaḥ sattvamuttamatvamiti vyutpattyā hi dharmaprādhānyenottamaṃ puruṣopakaraṇaṃ sattvaśabdārthaḥ",
    "GSP31vijsamsu:198": "madhyamaṃ ca rajaḥśabdārtho rāgayogāt /",
    "GSP31vijsamsu:199": "adhamaṃ ca tamaḥśabdārthaḥ /",
    "GSP31vijsamsu:200": "adharmāvaraṇayogāt",
    "GSP31vijsamsu:201": "/ tāni ca sattvādīni pratyekamasaṅkhyavyaktayaḥ /",
    "GSP31vijsamsu:202": "laghutvādidharmairanyonyasādharmyaṃ vaidharmyaṃ ca guṇānāmiti sāṅkhyasūtrāt /",
    "GSP31vijsamsu:203": "atra hi sūtre laghutvādinā bahūnāṃ sattvānāṃ sādharmyaṃ tenaiva rajastamobhyāṃ vaidharmyam",
    "GSP31vijsamsu:204": "evaṃ calatvādinā gurutvādinā ca bahūnāṃ rajasāṃ bahūnāṃ ca tamasāṃ tadubhayamuktamiti /",
    "GSP31vijsamsu:205": "kiñca yadi sattvāditrayamekaikavyaktireva syāt tat trayaṃ vibhveva vaktavyam /",
    "GSP31vijsamsu:206": "ekadā",
    "GSP31vijsamsu:207": "'nekabrahmāṇḍādisṛṣṭiśravaṇāt /",
    "GSP31vijsamsu:208": "tathā ca kāryāṇāmanantavaicitryaṃ na ghaṭate /",
    "GSP31vijsamsu:209": "na ca saṃyogavaicitryādvaicitryaṃ syāditi vācyam /",
    "GSP31vijsamsu:210": "vibhūnāṃ trayāṇāṃ guṇānāṃ svataḥ saṃyogavaicitryāsambhavāt /",
    "GSP31vijsamsu:211": "dravyāntarasya cāvacchedakībhūtasyābhāvāditi /",
    "GSP31vijsamsu:212": "tasmāt sattvādīnyasaṅkhyavyaktikānyeva dravyāṇi /",
    "GSP31vijsamsu:213": "teṣu tritvavacanaṃ tu sattvatvādivibhājakopādhitrayeṇa vaiśeṣikāṇāṃ navadravyavacanavaditi siddham /",
    "GSP31vijsamsu:214": "tāni ca sattvādīni yathāyogyamaṇuvibhuparimāṇakāni /",
    "GSP31vijsamsu:215": "anyathā rajasaścalasvabhāvatvavacanavirodhāt /",
    "GSP31vijsamsu:216": "ākāśakāraṇatvasya ca vibhutvaucityāt /",
    "GSP31vijsamsu:217": "sarveṣāṃ kāraṇadravyāṇāṃ vibhutve kāryāṇāṃ paricchinnatvānupapatteśca /",
    "GSP31vijsamsu:218": "nanvevaṃ vaiśeṣikoktānyeva pārthivāṇvādīni prakṛtirityāyāyamiti cenna /",
    "GSP31vijsamsu:219": "gandhādiguṇaśūnyatvena kāraṇadravyeṣu pṛthivītvādyabhāvato 'smākaṃ viśeṣāt /",
    "GSP31vijsamsu:220": "taduktaṃ viṣṇupurāṇādiṣu //",
    "GSP31vijsamsu:221": "avyaktaṃ kāraṇaṃ yat tat pradhānamṛṣisattamaiḥ /",
    "GSP31vijsamsu:222": "procyate prakṛtiḥ sūkṣmā nityaṃ sadasadātmakam //",
    "GSP31vijsamsu:223": "śabdasparśavihīnaṃ tadrūpādibhirasaṃyutam /",
    "GSP31vijsamsu:224": "triguṇaṃ tajjagadyoniranādiprabhavāpyayam //",
    "GSP31vijsamsu:225": "ityādinā /",
    "GSP31vijsamsu:226": "vaiśeṣikāṇāṃ kāraṇadravyeṣu gandhādyanumānaṃ tu bhāṣye 'smābhirnirākṛtam /",
    "GSP31vijsamsu:227": "athaivamapi prakṛteraṇuvibhusādhāraṇasattvādyanekavyaktirupatve 'paricchinnatvaikatvākriyatvasiddhāntakṣatiriti maivam /",
    "GSP31vijsamsu:228": "kāraṇadravyatvarūpaprakṛtitvenaivāparicchinnatvavacanāt /",
    "GSP31vijsamsu:229": "gandhatvena gandhānāṃ pṛthivīvyāpakatāvat /",
    "GSP31vijsamsu:230": "ākāśādiprakṛtīnāṃ vibhutvenaiva prakṛtivibhutvasiddhāntopapatteśca /",
    "GSP31vijsamsu:231": "tathā puruṣabhedena sargabhedena ca bhedābhāvasyaivaikaśabdārthatvāt /",
    "GSP31vijsamsu:232": "ajāmekāmiti śrutitastathā 'vagamāt /",
    "GSP31vijsamsu:233": "athādhyavasāyābhimānādikriyārāhityasyaivākriyaśabdārthatvāt /",
    "GSP31vijsamsu:234": "anyathā śrutismṛtiṣūktasya prakṛtikṣobhasyānupapatteriti /",
    "GSP31vijsamsu:235": "prakṛtigatāścāpare viśeṣā bhāṣye draṣṭavyāḥ /",
    "GSP31vijsamsu:236": "prakṛtyanumānaṃ cedam /",
    "GSP31vijsamsu:237": "sukhaduḥkhamohātmakaṃ mahadādikāryaṃ sukhaduḥkhamohātmakadravyakāryaṃ sukhaduḥkhamohātmakatvāt vastrādikāryaśayyādivaditi /",
    "GSP31vijsamsu:238": "śrutismṛtī cātrānugrāhakastarkaḥ /",
    "GSP31vijsamsu:239": "evaṃ sāmānyato 'numitāyāḥ prakṛterviśeṣāḥ śāstrādyogāccāvagantavyāḥ /",
    "GSP31vijsamsu:240": "anumānasya sāmānyamātraviṣayakatvāt /",
    "GSP31vijsamsu:241": "nanvantareva sukhādikamupalabhyate bāhyavastuṣu sukhādau kiṃ pramāṇaṃ yena dṛṣṭāntatā syāditi",
    "GSP31vijsamsu:242": "ucyate /",
    "GSP31vijsamsu:243": "antaḥkaraṇasya sukhādihetutayā viṣayeṣu sukhādikaṃ sidhyati /",
    "GSP31vijsamsu:244": "na ca rūpādigatottamatvādikameva sukhādyutpādane niyāmakam /",
    "GSP31vijsamsu:245": "uttamatvāderjātirūpatve nīlatvapītatvādinā jātisāṅkaryāpatteḥ /",
    "GSP31vijsamsu:246": "kālādibhedairekasyā eva rūpavyakteḥ sukhaduḥkhotpādakatvācca /",
    "GSP31vijsamsu:247": "ataḥ sukhādimattvamevottamatvādikam /",
    "GSP31vijsamsu:248": "kiñca ghaṭarūpamiti pratyayavat strīsukhaṃ candanasukhamityādipratyayādapi viṣaye sukhādyucitam",
    "GSP31vijsamsu:249": "adhikaṃ tu bhāṣye draṣṭavyam /",
    "GSP31vijsamsu:250": "tadevaṃ prakṛtirnirūpitā /",
    "GSP31vijsamsu:251": "mahattattvaṃ nirūpyate /",
    "GSP31vijsamsu:252": "prakṛteḥ sakāśādbuddhyākhyaṃ mahattattvaṃ jāyate /",
    "GSP31vijsamsu:253": "tasya dharmādirūpaprakṛṣṭaguṇayogān mahatsañjñā tadeva ca lakṣaṇam /",
    "GSP31vijsamsu:254": "mahān buddhiḥ prajñetyādayaśca tasya paryāyāḥ /",
    "GSP31vijsamsu:255": "tathā coktamanugītāyām /",
    "GSP31vijsamsu:256": "mahānātmā matirviṣṇurjiṣṇuḥ śambhuśca vīryavān /",
    "GSP31vijsamsu:257": "buddhiḥ prajñopalabdhiśca tathā brahmā dhṛtiḥ smṛtiḥ //",
    "GSP31vijsamsu:258": "paryāyavācakairetairmahānātmā nigadyate /",
    "GSP31vijsamsu:259": "sarvataḥ pāṇipādaśca sarvato 'kṣiśiromukhaḥ //",
    "GSP31vijsamsu:260": "sarvataḥ śrutimāṃlloke sarvaṃ vyāpya sa tiṣṭhati /",
    "GSP31vijsamsu:261": "aṇimā laghimā prāptirīśāno jyotiravyayaḥ //",
    "GSP31vijsamsu:262": "jñānavantaśca ye kecidalubdhā jitamanyavaḥ /",
    "GSP31vijsamsu:263": "vimuktāḥ sarva evaite mahattvamupayāntyuta /",
    "GSP31vijsamsu:264": "viṣṇurevādisargeṣu svayambhūrbhavati prabhuḥ // iti /",
    "GSP31vijsamsu:266": "atra sattvādyaṃśatrayeṇa mahato devatātrayopādhitvāt tadavivekena brahmaviṣṇuśivatvavacanam",
    "GSP31vijsamsu:267": "taduktaṃ viṣṇau /",
    "GSP31vijsamsu:268": "sāttviko rājasaścaiva tāmasaśca tridhā mahān / iti /",
    "GSP31vijsamsu:270": "mātsye ca /",
    "GSP31vijsamsu:271": "savikārāt pradhānāt tu mahattattvamajāyata /",
    "GSP31vijsamsu:272": "mahāniti yataḥ khyātirlokānāṃ jāyate sadā //",
    "GSP31vijsamsu:273": "guṇebhyaḥ kṣobhyamāṇebhyastrayo devā vijajñire /",
    "GSP31vijsamsu:274": "ekā mūrtistrayo devā brahmaviṣṇumaheśvarāḥ // iti /",
    "GSP31vijsamsu:276": "aṇimetyādibhāvanirdeśo dharmadharmyabhedāt /",
    "GSP31vijsamsu:277": "brahmaśaṅkarāpekṣayā",
    "GSP31vijsamsu:278": "'pyādau viṣṇurūpeṇaiva mahānāvirbhavatīti viṣṇurevetyardhenoktam /",
    "GSP31vijsamsu:279": "ekameva mahattattvamaṃśato rajastamaḥsambhedena pariṇataṃ sad vyaṣṭijīvānāmupādhiradharmādiyuktaṃ kṣudramapi bhavati /",
    "GSP31vijsamsu:280": "mahaduparāgādviparītamiti sāṅkhyasūtrāt /",
    "GSP31vijsamsu:281": "mahattattvasya prādhānyenāsādhāraṇyena cādhyavasāyo vṛttiḥ /",
    "GSP31vijsamsu:282": "mahadahaṅkāramanastritayātmakasyāntaḥkaraṇasya mahattattvaṃ bījāvastheti /",
    "GSP31vijsamsu:283": "atra prakṛtermahān mahato 'haṅkāra ityādisṛṣṭikrame śāstrameva pramāṇam /",
    "GSP31vijsamsu:284": "anumānena sāmānyataḥ kāryāṇāṃ sakāraṇakatvamātrasiddheḥ na tu sṛṣṭau bhūtādikramo vā 'ntaḥkaraṇādikramo vetyekataravadhārakamanumānaṃ sambhavati /",
    "GSP31vijsamsu:285": "spaṣṭaliṅgābhāvāt /",
    "GSP31vijsamsu:286": "śrutismṛtyanugṛhītaṃ yathākathañcilliṅgaṃ tu mahadādikrame 'stīti bhāṣye 'smābhiḥ pradarśitam",
    "GSP31vijsamsu:287": "mahattattvaṃ nirūpitam /",
    "GSP31vijsamsu:288": "ahaṅkāro nirūpyate /",
    "GSP31vijsamsu:289": "mahattattvādahaṅkāra utpadyate /",
    "GSP31vijsamsu:290": "aṅkurāt śākhāvat /",
    "GSP31vijsamsu:291": "tasya cābhimānavṛttikatvādahaṅkārasañjñā /",
    "GSP31vijsamsu:292": "kumbhakārasañjñāvat",
    "GSP31vijsamsu:293": "/ tadeva lakṣaṇam /",
    "GSP31vijsamsu:294": "tasya ca paryāyāḥ kaurme proktāḥ /",
    "GSP31vijsamsu:295": "ahaṅkāro 'bhimānañca kartā mantā ca saṃsmṛtaḥ /",
    "GSP31vijsamsu:296": "ātmā ca prakulo jīvo yataḥ sarvāḥ pravṛttayaḥ // iti /",
    "GSP31vijsamsu:298": "sa cāhaṅkārastrividhatayā trividhakāryahetuḥ /",
    "GSP31vijsamsu:299": "taduktaṃ kaurme /",
    "GSP31vijsamsu:300": "vaikārikastaijasaśca bhūtādiścaiva tāmasaḥ /",
    "GSP31vijsamsu:301": "trividho 'yamahaṅkāro mahataḥ sambabhūva ha //",
    "GSP31vijsamsu:302": "taijasādindriyāṇi syurdevā vaikārikāddaśa /",
    "GSP31vijsamsu:303": "ekādaśaṃ manaścātra svaguṇenobhayātmakam //",
    "GSP31vijsamsu:304": "bhūtatanmātrasargastu bhūtāderabhavan prajāḥ / iti /",
    "GSP31vijsamsu:306": "vaikārikaḥ sāttvikaḥ /",
    "GSP31vijsamsu:307": "taijaso rājasaḥ /",
    "GSP31vijsamsu:308": "svaguṇenindriyavṛttiṣu sāhāyyarūpeṇotkarṣeṇa /",
    "GSP31vijsamsu:309": "ubhayātmakaṃ jñānakarmobhayendriyātmakam /",
    "GSP31vijsamsu:310": "anyatramanā abhūvaṃ nā 'śrauṣamityādiśrutyā manaso jñānakarmobhayendriyasahakāritvasiddheriti",
    "GSP31vijsamsu:311": "ekādaśendriyadevāśca /",
    "GSP31vijsamsu:312": "digvātārkapracetośvivahnīndropendramitrakāḥ /",
    "GSP31vijsamsu:313": "candraśca iti /",
    "GSP31vijsamsu:314": "ahaṅkāro nirūpitaḥ /",
    "GSP31vijsamsu:315": "indriyādīni nirūpyante /",
    "GSP31vijsamsu:316": "ahaṅkārādādau mana utpadyate /",
    "GSP31vijsamsu:317": "śabdarāgācchrotramasya jāyate bhāvitātmanaḥ /",
    "GSP31vijsamsu:318": "rūparāgāt tathā cakṣurghrāṇaṃ gandhajighṛkṣayā //",
    "GSP31vijsamsu:319": "ityādinā mokṣadharmādāvindriyādīnāṃ manovṛttirāgādikāryatvaśravaṇāt /",
    "GSP31vijsamsu:320": "tataścāhaṅkārāt saṅkalpapūrvakaṃ daśendriyāṇi pañcatanmātrāni cotpadyante /",
    "GSP31vijsamsu:321": "indriyatanmātrayośca kāryakāraṇabhāvasyābhāvāt kramaniyamo nāsti /",
    "GSP31vijsamsu:322": "tatrendriyeṣu nāstyavāntarakāryakāraṇabhāvaḥ pramāṇābhāvāt /",
    "GSP31vijsamsu:323": "tanmātreṣu tvasti /",
    "GSP31vijsamsu:324": "sa yathā /",
    "GSP31vijsamsu:325": "śabdatanmātrādvakṣyamāṇakrameṇa sparśatanmātraṃ śabdasparśobhayaguṇakamevaṃ krameṇaikaikaguṇavṛddhyā paratanmātratrayaṃ pūrvapūrvatanmātrebhya utpadyate pātañjalabhāṣye tanmātreṣu krameṇaikaikaguṇavṛddhivacanāt tataśca pañcatanmātrebhyaḥ pañcabhūtāni jāyante /",
    "GSP31vijsamsu:326": "tatrāhaṅkārāt pañcatanmātrāṇāṃ taddvārā bhūtānāṃ cotpattau kramaḥ kūrmaviṣṇvādipurāṇeṣūktaḥ",
    "GSP31vijsamsu:327": "yathā kūrme /",
    "GSP31vijsamsu:328": "bhūtādistu vikurvāṇaḥ śabdamātraṃ sasarja ha /",
    "GSP31vijsamsu:329": "ākāśaṃ suṣiraṃ tasmādutpannaṃ śabdalakṣaṇam //",
    "GSP31vijsamsu:330": "ākāśastu vikurvāṇaḥ sparśamātraṃ sasarja ha /",
    "GSP31vijsamsu:331": "vāyurutpadyate tasmāt tasya sparśo guṇo mataḥ //",
    "GSP31vijsamsu:332": "ityādikrameṇeti /",
    "GSP31vijsamsu:333": "nanvevamākāśādibhūtacatuṣṭayasyāpi tattvāntarārambhakatvena prakṛtitvāpattyā kevalavikṛtitvasiddhāntakṣatiriti cenna /",
    "GSP31vijsamsu:334": "ākāśādīnāṃ sparśāditanmātreṣvahaṅkāropaṣṭambhamātreṇa kāraṇatvasya purāṇeṣūktatvāditi",
    "GSP31vijsamsu:335": "/ tadevaṃ trayoviṃśatitattvānāmutpattiruktā /",
    "GSP31vijsamsu:336": "tatra pañcabhūtāni varjayitvā 'haṅkāraṃ ca buddhau praveśya saptadaśakaṃ liṅgaśarīrasañjñaṃ bhavati vahnerindhanavadātmano 'bhivyaktisthānatvāt /",
    "GSP31vijsamsu:337": "tacca sarvapuruṣāṇāṃ sargādāvutpadya prākṛtapralayaparyantaṃ tiṣṭhati /",
    "GSP31vijsamsu:338": "tenaiva cehalokaparalokayoḥ saṃsaraṇaṃ jīvānāṃ bhavati /",
    "GSP31vijsamsu:339": "prāṇaśca buddhereva vṛttibheda ityato na liṅgaśarīrāt pṛthaṅ nirdiśyate /",
    "GSP31vijsamsu:340": "tasya liṅgaśarīrasya sūkṣmāṇi pañcabhūtānyāśrayaścitrādivadāśrayaṃ vinā paramasūkṣmasya lokāntaragamanāsambhavāt",
    "GSP31vijsamsu:341": "idaṃ ca liṅgaśarīramādau svayambhuva upādhibhūtamekameva jāyate /",
    "GSP31vijsamsu:342": "tasyaiva virāḍākhyavakṣyamāṇasthūlaśarīravat /",
    "GSP31vijsamsu:343": "tataśca vyaṣṭijīvānāmupādhibhūtāni vyaṣṭiliṅgaśarīrāṇi tadaṃśabhūtāni tato vibhajyante /",
    "GSP31vijsamsu:344": "piturliṅgaśarīrāt putraliṅgaśarīravat /",
    "GSP31vijsamsu:345": "taduktaṃ sūtrakāreṇa /",
    "GSP31vijsamsu:346": "vyaktibhedaḥ karmaviśeṣāditi /",
    "GSP31vijsamsu:347": "manunā 'pyuktam /",
    "GSP31vijsamsu:348": "teṣāṃ tvavayavān sūkṣmān ṣaṇṇāmapyamitaujasām /",
    "GSP31vijsamsu:349": "sanniveśyātmamātrāsu sarvabhūtāni nirmame // iti /",
    "GSP31vijsamsu:351": "ṣaṇṇāmiti ṣaḍindriyaṃ samastaliṅgaśarīropalakṣakam /",
    "GSP31vijsamsu:352": "tathā ca svayambhūḥ svaliṅgaśarīrāvayavān sūkṣmān alpān ātmamātrāsu svāṃśacetaneṣu saṃyojya sarvaprāṇinaḥ sasarjetyarthaḥ /",
    "GSP31vijsamsu:353": "liṅgaśarīraṃ nirūpitam /",
    "GSP31vijsamsu:354": "sthūlaśarīrotpattirucyate /",
    "GSP31vijsamsu:355": "daśaguṇitamahattattvamadhye 'haṅkāro",
    "GSP31vijsamsu:356": "'haṅkārasyāpi daśaguṇitasya madhye vyoma vyomno 'pi daśaguṇitasya madhye vāyurvāyorapi daśaguṇitasya madhye tejaḥ tejaso 'pi daśaguṇitasya madhye jalaṃ jalasyāpi daśaguṇitasya madhye pṛthivī samutpadyate /",
    "GSP31vijsamsu:357": "saiva sthūlaśarīrasya bījam /",
    "GSP31vijsamsu:358": "tadeva ca pṛthivīrūpaṃ bījamaṇḍarūpeṇa pariṇamate /",
    "GSP31vijsamsu:359": "tasyāpi daśaguṇitasyāṇḍarūpasya pṛthivyāvaraṇasya madhye caturdaśabhuvanātmakaṃ svayambhuvaṃ sthūlaśarīraṃ tatsaṅkalpādevotpadyate /",
    "GSP31vijsamsu:360": "tenaiva śarīreṇa svayambhūrnārāyaṇa ityucyate /",
    "GSP31vijsamsu:361": "taduktaṃ manunā svayambhuvaṃ prakṛtya /",
    "GSP31vijsamsu:362": "so 'bhidhyāya śarīrāt svāt sisṛkṣurvividhāḥ prajāḥ /",
    "GSP31vijsamsu:363": "apa eva sasarjādau tāsu bījamavāsṛjat //",
    "GSP31vijsamsu:364": "tadaṇḍamabhavaddhaimaṃ sahasrāṃśusamaprabham /",
    "GSP31vijsamsu:365": "tasmin jajñe svayaṃ brahmā sarvalokapitāmahaḥ //",
    "GSP31vijsamsu:366": "sa vai śarīrī prathamaḥ sa vai puruṣa ucyate /",
    "GSP31vijsamsu:367": "ādikartā sa bhūtānāṃ brahmāgre samavartata //",
    "GSP31vijsamsu:368": "āpe nārā iti proktā āpo vai narasūnavaḥ /",
    "GSP31vijsamsu:369": "tā yadasyāyanaṃ pūrvaṃ tena nārāyaṇaḥ smṛtaḥ //",
    "GSP31vijsamsu:370": "ityādineti /",
    "GSP31vijsamsu:371": "tata eva cādipuruṣāt vyaṣṭipuruṣāṇāṃ vibhāgādante ca tatraiva layāt sa eva caika ātmeti śrutismṛtyorvyavahriyate",
    "GSP31vijsamsu:372": "ato na vyavahāraparatayā nārāyaṇa eva sarvabhūtānāmātmeti śrutismṛtivirodha iti /",
    "GSP31vijsamsu:373": "tataśca sa nārāyaṇo virāṭ śarīrī svanābhikamalakarṇikāsthānīyasya sumerorupari caturmukhākhyasvayambhuvaṃ sṛṣṭvā taddvārā 'nyānapi",
    "GSP31vijsamsu:374": "vyaṣṭiśarīriṇaḥ sthāvarāntān sasarja /",
    "GSP31vijsamsu:375": "tathā ca smaryate /",
    "GSP31vijsamsu:376": "taccharīrasamutpannaiḥ kāryaistaiḥ karaṇaiḥ saha /",
    "GSP31vijsamsu:377": "kṣetrajñāḥ samajāyanta gātrebhyastasya dhīmataḥ // iti /",
    "GSP31vijsamsu:379": "yattu śeṣaśāyino nārāyaṇasya nābhikamalaśrotracakṣurādibhyaścaturmukhasyāvirbhāvaḥ śrūyate taddainandinasargeṣveva kalpabhedena mantavyam /",
    "GSP31vijsamsu:380": "dainandinapralayeṣveva hi nārāyaṇaśarīre praviśyaikībhūya suptānāṃ devānāṃ caturmukhādikrameṇāvirbhāvaḥ śeṣaśāyinaḥ sakāśādghaṭate na tvādisargeṣu /",
    "GSP31vijsamsu:381": "dainandinapralaya eva līlāvigraheṇa śayanāditi /",
    "GSP31vijsamsu:382": "tadevaṃ saṅkṣepataścaturviṃśatitattvāni teṣāṃ sṛṣṭirūpaṃ prayojanaṃ coktam /",
    "GSP31vijsamsu:383": "tatra yadyasmājjāyate tasya tadāpūraṇenaiva sthitiḥ tatastasya saṃhāro 'pi",
    "GSP31vijsamsu:384": "tatraiva bhavati /",
    "GSP31vijsamsu:385": "yadyasmājjāyate tattvaṃ tattatra pravilīyate /",
    "GSP31vijsamsu:386": "līyante pratilomāni jāyante cottarottaram //",
    "GSP31vijsamsu:387": "iti bhāratādibhya iti /",
    "GSP31vijsamsu:388": "ete ca sṛṣṭisthitisaṃhārarūpāḥ sthūlā eva pariṇāmāścaturviṃśatitattvānāṃ kūṭasthapuruṣavivekāya pradarśitāḥ /",
    "GSP31vijsamsu:389": "sūkṣmā apyanye pratikṣaṇapariṇāmā eteṣāṃ smaryante /",
    "GSP31vijsamsu:390": "tathā /",
    "GSP31vijsamsu:391": "nityadā hyaṅgabhūtāni bhavanti na bhavanti ca /",
    "GSP31vijsamsu:392": "kālenālakṣyavegena sūkṣmatvāttanna dṛśyate // iti /",
    "GSP31vijsamsu:394": "ataśca sarvaṃ jaḍavastu paramārthataḥ sarvadaivāsaducyate /",
    "GSP31vijsamsu:395": "tataśca tasmādvirajyātmaiva paramārthasatyo duḥkhabhīrubhirdraṣṭavyaḥ /",
    "GSP31vijsamsu:396": "taduktamanugītāyām /",
    "GSP31vijsamsu:397": "avyaktabījaprabhavo budhiskandhamayo mahān /",
    "GSP31vijsamsu:398": "mahāhaṅkāraviṭapa indriyāṅkurakoṭaraḥ //",
    "GSP31vijsamsu:399": "mahābhūtapraśākhaśca viśeṣapratiśākhavān /",
    "GSP31vijsamsu:400": "sadāparṇaḥ sadāpuṣpaḥ śubhāśubhaphalodayaḥ //",
    "GSP31vijsamsu:401": "ājīvaḥ sarvabhūtānāṃ brahmavṛttaḥ sanātanaḥ /",
    "GSP31vijsamsu:402": "etajjñātvā ca tattvena jñānena paramāsinā //",
    "GSP31vijsamsu:403": "chittvā cākṣaratāṃ prāpya jahāti mṛtyujanmanī /",
    "GSP31vijsamsu:404": "iti śrīvijñānabhikṣuviracite sāṅkhyasāre vivekapratiyogināṃ prakṛtyādīnāṃ svarūpaparicchedaḥ iti sāṅkhyasārasya pūrvabhāgaḥ //",
    "GSP31vijsamsu:405": "athottarabhāgaḥ //",
    "GSP31vijsamsu:406": "prathamaḥ paricchedaḥ //",
    "GSP31vijsamsu:407": "atha śiṣyaiḥ sukhenaiva grahītuṃ padyamālayā /",
    "GSP31vijsamsu:408": "vivekasyānuyogyātmā puruṣākhyo nirūpyate // ViSs_2,1.1 //",
    "GSP31vijsamsu:409": "tatra sāmānyataḥ siddho jāne 'hamiti dhībalāt /",
    "GSP31vijsamsu:410": "draṣṭā 'to nityavibhvādidharmaireva sa sādhyate // ViSs_2,1.2 //",
    "GSP31vijsamsu:411": "bhoktā nityastadarthatvāt tatkarmotpāditatvataḥ /",
    "GSP31vijsamsu:412": "mahadādivikārāṇāṃ sarveṣāmaviśeṣataḥ // ViSs_2,1.3 //",
    "GSP31vijsamsu:413": "api cādṛṣṭasaṃskārādhāratvādbījarūpataḥ /",
    "GSP31vijsamsu:414": "dhīranādirato 'syāśca siddhā bhokturanāditā // ViSs_2,1.4 //",
    "GSP31vijsamsu:415": "svasvāmibhāvānāditvamṛte bhoktṛvyavasthiteḥ /",
    "GSP31vijsamsu:416": "svabhaktavṛttisaṃskāravattvaṃ svatvaṃ tu buddhiṣu // ViSs_2,1.5 //",
    "GSP31vijsamsu:417": "svāmyaṃ svaniṣṭhasaṃskārahetuvṛtteśca bhoktari /",
    "GSP31vijsamsu:418": "ataśca ghaṭate svatvanāśe kaivalyamātmanaḥ // ViSs_2,1.6 //",
    "GSP31vijsamsu:419": "bhoktuścānādibhāvasya vināśe hetvasambhavāt /",
    "GSP31vijsamsu:420": "na nāśo bhokturastīti bhoktā nityo hi sidhyati // ViSs_2,1.7 //",
    "GSP31vijsamsu:421": "janyo jñānaprakāśo 'sya nityatve tu na yujyate /",
    "GSP31vijsamsu:422": "na hyaprakāśe kutrāpi prakāśotpattirīkṣyate // ViSs_2,1.8 //",
    "GSP31vijsamsu:423": "kārye prakāśākhyaguṇe 'vayavānāṃ hi tadguṇaḥ /",
    "GSP31vijsamsu:424": "kāraṇaṃ tena nānityaḥ prakāśo nityavastuni // ViSs_2,1.9 //",
    "GSP31vijsamsu:425": "prakāśāśrayasaṃyogāt prakāśabhūma indhane /",
    "GSP31vijsamsu:426": "ādarśe cāvṛterbhaṅgāt prakāśotpattivibhramaḥ // ViSs_2,1.10 //",
    "GSP31vijsamsu:427": "tasmānnityātmano jñānaṃ nityaṃ vācyaṃ tathā sati /",
    "GSP31vijsamsu:428": "lāghavājjñānamevātmā nirādhāraḥ prakalpyate // ViSs_2,1.11 //",
    "GSP31vijsamsu:429": "anāśritatayā dravyaṃ saṃyogādeśca tanmatam /",
    "GSP31vijsamsu:430": "ato jñāne 'hamityādibuddhirapyupapadyate // ViSs_2,1.12 //",
    "GSP31vijsamsu:431": "piṇḍe 'handhīrhi mūḍhānāṃ dhruvaivānādidoṣataḥ /",
    "GSP31vijsamsu:432": "saṃyogāttatra piṇḍe tu jñānavattvamatiḥ pramā // ViSs_2,1.13 //",
    "GSP31vijsamsu:433": "santu vā '; 'dheyatā 'lpatvajanmanāśādibuddhayaḥ /",
    "GSP31vijsamsu:434": "śrotrasya nabhasīvārthajñānasya jñānamātrake // ViSs_2,1.14 //",
    "GSP31vijsamsu:435": "tasmāllāghavatarkeṇa bādhakābhāvatastathā /",
    "GSP31vijsamsu:436": "śrutyādibhiśca nityātmā cidrūpeṇaiva sidhyati // ViSs_2,1.15 //",
    "GSP31vijsamsu:437": "tajjñānaṃ vibhu nityatvāddehavyāpitayā 'pi ca /",
    "GSP31vijsamsu:438": "madhyatve nāśitā hi syādaṇutve vā 'lpadeśatā // ViSs_2,1.16 //",
    "GSP31vijsamsu:439": "vibhutve 'pi svadhīvṛttereva sākṣānnirīkṣaṇāt /",
    "GSP31vijsamsu:440": "na sarvatra sadā sarvabhānaṃ jñāne prasajyate // ViSs_2,1.17 //",
    "GSP31vijsamsu:441": "arthabhānaṃ citāvarthapratibimbo mato budhaiḥ /",
    "GSP31vijsamsu:442": "vṛttereva cittau sākṣātpratibimbanayogyatā // ViSs_2,1.18 //",
    "GSP31vijsamsu:443": "ato 'saṅge 'pi kūṭasthacaitanye vibhuni dhruve /",
    "GSP31vijsamsu:444": "vṛttidvārakamevānyabhānaṃ phalabalān matam // ViSs_2,1.19 //",
    "GSP31vijsamsu:445": "anvayavyatirekābhyāṃ vṛttijanyatayā 'khilaḥ /",
    "GSP31vijsamsu:446": "vṛtyaikādhikaraṇyena kāmādirdhīṣu nātmasu // ViSs_2,1.20 //",
    "GSP31vijsamsu:447": "ato 'ntaḥsvavikārāṇāṃ svasvabuddhiṣvavasthiteḥ /",
    "GSP31vijsamsu:448": "kūṭāstha eva sarvo 'pi cidākāśagaṇaḥ samaḥ // ViSs_2,1.21 //",
    "GSP31vijsamsu:449": "nityaśuddho nityabuddho nityamukto nirañjanaḥ /",
    "GSP31vijsamsu:450": "svaprakāśo nirādhāraḥ pradīpaḥ sarvavastuṣu // ViSs_2,1.22 //",
    "GSP31vijsamsu:451": "nanvevamekataivāstu lāghavādātmanāṃ svavat /",
    "GSP31vijsamsu:452": "dhīṣveva sukhaduḥkhādivaidharmyāditi cenna tat // ViSs_2,1.23 //",
    "GSP31vijsamsu:453": "bhogābhogādivaidharmyeṇaikarūpe 'pi cidgaṇe /",
    "GSP31vijsamsu:454": "śrutismṛtibhyāmuktena bhedasiddheḥ parasparam // ViSs_2,1.24 //",
    "GSP31vijsamsu:455": "sukhādipratibimbhātmā bhogo 'pyasya na vastutaḥ /",
    "GSP31vijsamsu:456": "tathā 'pyasya citau bhāvābhāvau syātāṃ hi bhedakau // ViSs_2,1.25 //",
    "GSP31vijsamsu:457": "aupādhikau yathā śyāmarāgau sphaṭikabhedakau /",
    "GSP31vijsamsu:458": "svadṛṣṭāntaśca viṣamo vaidharmyāsiddhito 'mbare // ViSs_2,1.26 //",
    "GSP31vijsamsu:459": "iti śrīvijñānabhikṣuviracite sāṅkhyasāre puruṣasvarūpaparicchedaḥ // * //",
    "GSP31vijsamsu:460": "atha dvitīyaḥ paricchedaḥ //",
    "GSP31vijsamsu:461": "athātmānātmavaidharmye guṇadoṣātmake tayoḥ /",
    "GSP31vijsamsu:462": "vakṣye vistārato yena viveko 'tisphuṭo bhavet // ViSs_2,2.1 //",
    "GSP31vijsamsu:463": "sāmānyātmaghanākāśe sānnidhyeritaśaktibhiḥ /",
    "GSP31vijsamsu:464": "jāyate līyate bhūtvā bhūyo 'yaṃ jagadambudaḥ // ViSs_2,2.2 //",
    "GSP31vijsamsu:465": "triguṇātmakaśaktīnāṃ pariṇāmairataścitiḥ /",
    "GSP31vijsamsu:466": "ādhāravidhayā viśvopādānamavikārataḥ // ViSs_2,2.3 //",
    "GSP31vijsamsu:467": "yathā '; 'dharatayā toyaṃ dharopādānamiṣyate /",
    "GSP31vijsamsu:468": "svasthapārthivatanmātradvāreṇaivaṃ citirmatā // ViSs_2,2.4 //",
    "GSP31vijsamsu:469": "ato jagadupādānamapi brahmāvikārataḥ /",
    "GSP31vijsamsu:470": "kūṭasthanityaparyāyaparamārthasaducyate // ViSs_2,2.5 //",
    "GSP31vijsamsu:471": "svārthatvāt svānubhūtyā ca siddhatvāt paramārthasat /",
    "GSP31vijsamsu:472": "svataḥ sthityā svataḥ siddhyā lokaiḥ sanniti hīryate // ViSs_2,2.6 //",
    "GSP31vijsamsu:473": "pratikṣaṇavikāreṇa taistai rūpairapāyataḥ /",
    "GSP31vijsamsu:474": "prakṛtyādirasat sarvo jaḍārtho 'bdhau taraṅgavat // ViSs_2,2.7 //",
    "GSP31vijsamsu:475": "yattu kālāntareṇāpi nānyasañjñāmupaiti vai /",
    "GSP31vijsamsu:476": "pariṇāmādisambhūtāṃ tadvastvityādikasmṛteḥ // ViSs_2,2.8 //",
    "GSP31vijsamsu:477": "parārthādhīnasattvācca paradṛṣṭyā ca siddhitaḥ /",
    "GSP31vijsamsu:478": "parataḥ sannasanneva tatparāpekṣayā mataḥ // ViSs_2,2.9 //",
    "GSP31vijsamsu:479": "sato 'stitvaṃ tu nāsattā nāstitve satyatā kutaḥ /",
    "GSP31vijsamsu:480": "iti gāruḍataścaivaṃ sadasattvavyavasthiteḥ // ViSs_2,2.10 //",
    "GSP31vijsamsu:481": "ato na sannāsadidaṃ jagat sadasadātmakam /",
    "GSP31vijsamsu:482": "asadviṣayakatvācca tasya dhīstāttviko bhramaḥ // ViSs_2,2.11 //",
    "GSP31vijsamsu:483": "jagadvṛkṣasya caitanyaṃ sāro 'sārastathetarat /",
    "GSP31vijsamsu:484": "prapañcasya sthirāṃśo hi citirevāvikārataḥ // ViSs_2,2.12 //",
    "GSP31vijsamsu:485": "tadanyadakhilaṃ tucchamasāratvādudīryate /",
    "GSP31vijsamsu:486": "tathā 'nṛtamasaccāpi tadapekṣāsthiratvataḥ // ViSs_2,2.13 //",
    "GSP31vijsamsu:487": "evaṃvidhaivātmasattā anyāsattā ca darśitā /",
    "GSP31vijsamsu:488": "vāsiṣṭhādau vistarato yathā leśāttaducyate // ViSs_2,2.14 //",
    "GSP31vijsamsu:489": "svapno jāgratyasadrūpaḥ svapne jāgradasadvapuḥ /",
    "GSP31vijsamsu:490": "mṛtirjanmanyasadrūpā mṛtau janmāpyasanmayam // ViSs_2,2.15 //",
    "GSP31vijsamsu:491": "jaganmayī bhrāntiriti na kadāpi na vidyate /",
    "GSP31vijsamsu:492": "vidyate na kadācicca jalabudbudavat sthitam // ViSs_2,2.16 //",
    "GSP31vijsamsu:493": "ātmaivāsti paraṃ satyaṃ nānyāḥ saṃsāradṛṣṭayaḥ /",
    "GSP31vijsamsu:494": "śuktikārajataṃ yadvadyathā marumarīcikā // ViSs_2,2.17 //",
    "GSP31vijsamsu:495": "asti sarvagataṃ śāntaṃ paramātmaghanaṃ śuci /",
    "GSP31vijsamsu:496": "acintyacinmātravapuḥ paramākāśamātatam // ViSs_2,2.18 //",
    "GSP31vijsamsu:497": "tatsarvagaṃ sarvaśakti sarvaṃ sarvātmakaṃ svayam /",
    "GSP31vijsamsu:498": "yatra yatra yathodeti yathā '; 'ste tatra tatra vai // ViSs_2,2.19 //",
    "GSP31vijsamsu:499": "āvirbhāvatirobhāvamayāstribhuvanormayaḥ /",
    "GSP31vijsamsu:500": "sphurantyatitate yasmin marāviva marīcayaḥ // ViSs_2,2.20 //",
    "GSP31vijsamsu:501": "asateva satī toyanadyeva laharī calā /",
    "GSP31vijsamsu:502": "manasevendrajālaśrīrjāgatī pravitanyate // ViSs_2,2.21 //",
    "GSP31vijsamsu:503": "brahmaṇā tanyate viśvaṃ manasaiva svayambhuvā /",
    "GSP31vijsamsu:504": "manomayamato viśvaṃ yannāma paridṛśyate // ViSs_2,2.22 //",
    "GSP31vijsamsu:505": "yo hyaśuddhamatirmūḍho rūḍho na vitate pade /",
    "GSP31vijsamsu:506": "vajrasāramidaṃ tasya jagadastyasadeva sat // ViSs_2,2.23 //",
    "GSP31vijsamsu:507": "avyutpannasya kanake kānake kaṭake yathā /",
    "GSP31vijsamsu:508": "kaṭakajñaptirevāsti na manāgapi hemadhīḥ // ViSs_2,2.24 //",
    "GSP31vijsamsu:509": "tathā 'jñasya purāgāranaganāgendrabhāsurā /",
    "GSP31vijsamsu:510": "iyaṃ dṛśyadṛgevāsti na tvanyā paramārthadṛk // ViSs_2,2.25 //",
    "GSP31vijsamsu:511": "ityādivākyairvāsiṣṭhe nātyantāsatyatoditā /",
    "GSP31vijsamsu:512": "jagato 'paravākyairhi satkāryaṃ prākṛtaṃ matam // ViSs_2,2.26 //",
    "GSP31vijsamsu:513": "nāmarūpavinirmuktaṃ yasmin santiṣṭhate jagat /",
    "GSP31vijsamsu:514": "tamāhuṃ prakṛtiṃ kecin māyāmeke 'pare tvaṇūn // ViSs_2,2.27 //",
    "GSP31vijsamsu:515": "suṣuptāvasthayā cakrapadmarekhāśilodare /",
    "GSP31vijsamsu:516": "yathā sthitā citerantastatheyaṃ jagadāvalī // ViSs_2,2.28 //",
    "GSP31vijsamsu:517": "prakṛtivratatirvyomni jātā brahmāṇḍasatphalā /",
    "GSP31vijsamsu:518": "ityādivākyaiḥ sāṅkhyīyasatkāryādyupavarṇanāt // ViSs_2,2.29 //",
    "GSP31vijsamsu:519": "iti śrīvijñānabhikṣuviracite sāṅkhyasāre ātmānātmanoḥ satyatvāsatyatvavaidharmyaparicchedaḥ atha tṛtīyaḥ paricchedaḥ //",
    "GSP31vijsamsu:520": "tadevātmanaḥ sattā darśitā 'nyavilakṣaṇā /",
    "GSP31vijsamsu:521": "atha cidrūpatāṃ vakṣye buddhivṛttivilakṣaṇām // ViSs_2,3.1 //",
    "GSP31vijsamsu:522": "anubhūtiścitirbodho vedanaṃ cocyate pumān /",
    "GSP31vijsamsu:523": "vedyaṃ jaḍaṃ tamo 'jñānaṃ pradhānādikamucyate // ViSs_2,3.2 //",
    "GSP31vijsamsu:524": "vedanaṃ vedyasambandhādeva vettrabhidhīyate /",
    "GSP31vijsamsu:525": "yathā prakāśyasambandhāt prakāśo 'pi prakāśakaḥ // ViSs_2,3.3 //",
    "GSP31vijsamsu:526": "yathā vā 'rthoparāgeṇa bhānamarthasya bhāsakam /",
    "GSP31vijsamsu:527": "evaṃ vedyoparaktasyāsvāṃśasyādhāratāṃ 'śini // ViSs_2,3.4 //",
    "GSP31vijsamsu:528": "asaṅgāyāṃ citau vedyoparāgo 'yaṃ na dhīṣviva /",
    "GSP31vijsamsu:529": "kintu sākṣāddvārato vā citi tatpratibimbanam // ViSs_2,3.5 //",
    "GSP31vijsamsu:530": "bāhyaṃ vṛttyākhyakaraṇābhāvādanuparāgataḥ /",
    "GSP31vijsamsu:531": "citirnaivekṣate cetyaṃ vibhutve 'pi ca sarvataḥ // ViSs_2,3.6 //",
    "GSP31vijsamsu:532": "tathā cidapi vṛttyākhyakaraṇābhāvato 'rthavat /",
    "GSP31vijsamsu:533": "svagocarāṃ vṛttimṛte tiṣṭhatyajñātasattayā // ViSs_2,3.7 //",
    "GSP31vijsamsu:534": "tadevaṃ cinnirākārā prakāśākāśarūpiṇī /",
    "GSP31vijsamsu:535": "tiṣṭhatyavyaktarūpā ca mokṣādau vṛttyabhāvataḥ // ViSs_2,3.8 //",
    "GSP31vijsamsu:536": "buddhivṛttistu sākārā paricchinnā ca dīpavat /",
    "GSP31vijsamsu:537": "vyaktā ca sarvadā tadvadasaṅkhyā kṣaṇabhaṅgurā // ViSs_2,3.9 //",
    "GSP31vijsamsu:538": "jaḍā ca paradṛśyatvādghaṭadīpādivan matā /",
    "GSP31vijsamsu:539": "vṛtteḥ prakāśatā tvarthākāratvādakṣataiva hi // ViSs_2,3.10 //",
    "GSP31vijsamsu:540": "yathā 'syākāratārhatvādādarśastatprakāśakaḥ /",
    "GSP31vijsamsu:541": "sarvākāratvayogyatvāt saivaṃ sarvaprakāśikā // ViSs_2,3.11 //",
    "GSP31vijsamsu:542": "na punarvṛttidraṣṭṛtvaṃ citastadbhinnadraṣṭṛtā /",
    "GSP31vijsamsu:543": "vṛtteryato gauravaṃ syāddvayorjñātṛtvakalpane // ViSs_2,3.12 //",
    "GSP31vijsamsu:544": "buddhyārūḍhaṃ tvanyavastu taddvārā pratibimbitam /",
    "GSP31vijsamsu:545": "paśyatyanubhavo nānyo draṣṭā buddhyādiko 'khilaḥ // ViSs_2,3.13 //",
    "GSP31vijsamsu:546": "ityevaṃ buddhivṛttibhyo vailakṣaṇyaṃ citīritam /",
    "GSP31vijsamsu:547": "cidacittvākhyavaidharmyaṃ dehādibhyaḥ sphuṭantvidam // ViSs_2,3.14 //",
    "GSP31vijsamsu:548": "anyonyapratibimbena sārūpyādvṛtibodhayoḥ /",
    "GSP31vijsamsu:549": "bodhavyavahṛtirvṛttau lohe 'gnivyavahāravat // ViSs_2,3.15 //",
    "GSP31vijsamsu:550": "naivālpabuddhyāśakyo 'yaṃ viveko vṛttibodhayoḥ /",
    "GSP31vijsamsu:551": "tārkikā yatra sammūḍhāḥ sāṅkhyānāṃ śreṣṭhatā yataḥ // ViSs_2,3.16 //",
    "GSP31vijsamsu:552": "vijñānavādino bauddhā vṛttibodhāvivekataḥ /",
    "GSP31vijsamsu:553": "jñātātmatvaśrutau mūḍhā menire kṣaṇikāṃ citim // ViSs_2,3.17 //",
    "GSP31vijsamsu:554": "sattvapuṃso viveko 'yaṃ vṛttitadbodharūpayoḥ /",
    "GSP31vijsamsu:555": "nāśakyaḥ sudhiyāṃ yadvaddhaṃsānāṃ kṣīranīrayoḥ // ViSs_2,3.18 //",
    "GSP31vijsamsu:556": "etadantaśca saṃsāro mokṣāstatraiva saṃsthitaḥ /",
    "GSP31vijsamsu:557": "yadvṛttibhyo vivekena tadbodhasyāvadhāraṇam // ViSs_2,3.19 //",
    "GSP31vijsamsu:558": "sarvo 'pyanubhavaṃ veda na kaścidapi vedatām /",
    "GSP31vijsamsu:559": "vivekamātramasmin hi bhāsamāne 'pyapekṣate // ViSs_2,3.20 //",
    "GSP31vijsamsu:560": "ātmā vivektuṃ bāhyārthe na śakyo vṛtimiśraṇāt /",
    "GSP31vijsamsu:561": "ato vṛttau vivektavyo vṛttibodhatayaiva saḥ // ViSs_2,3.21 //",
    "GSP31vijsamsu:562": "yathā buddhyā vivekārho nāgniraṅgāramiśraṇāt /",
    "GSP31vijsamsu:563": "so 'ṅgāre tu vivekārho kāṣṭhadagdhṛtayā sphuṭam // ViSs_2,3.22 //",
    "GSP31vijsamsu:564": "ataeva śrutau svapne dṛśyavṛttivivekataḥ /",
    "GSP31vijsamsu:565": "svayaṃjyotiḥsvarūpeṇa tasyā draṣṭā pradarśitaḥ // ViSs_2,3.23 //",
    "GSP31vijsamsu:566": "sākṣāt prakāśo yo yasya sa tadbhinno mato budhaiḥ /",
    "GSP31vijsamsu:567": "ghaṭādibhyo yathā '; 'loka ālokāccāpi vṛttayaḥ // ViSs_2,3.24 //",
    "GSP31vijsamsu:568": "vṛtteḥ sākṣāt prakāśatvādato 'nubhavarūpakaḥ /",
    "GSP31vijsamsu:569": "vṛttibhyo bhinna ātmeti śīghro mārgaḥ svadarśane // ViSs_2,3.25 //",
    "GSP31vijsamsu:570": "evamādiprakāreṇa buddhisattvaprakāśataḥ /",
    "GSP31vijsamsu:571": "vilakṣaṇatayā siddhaścitprakāśo 'sya bhāsakaḥ // ViSs_2,3.26 //",
    "GSP31vijsamsu:572": "svapnadehādidṛṣṭāntaistasmācchrutyādidarśitaiḥ /",
    "GSP31vijsamsu:573": "jāgraddehendriyārthebhyaścitirbhinnatayā matā // ViSs_2,3.27 //",
    "GSP31vijsamsu:574": "svapne dehādikaṃ sarvaṃ cidbhinnaṃ citi bhāsate /",
    "GSP31vijsamsu:575": "jāgratyevaṃ viśeṣastu yadbāhyamapi bhāsate // ViSs_2,3.28 //",
    "GSP31vijsamsu:576": "svapne manomayatvācca sākṣāccidviṣayo 'khilam /",
    "GSP31vijsamsu:577": "karaṇadvārato bāhyaṃ cito jāgrati gocaraḥ // ViSs_2,3.29 //",
    "GSP31vijsamsu:578": "sarvaṃ dehādikaṃ svapnajāgratorekarūpataḥ /",
    "GSP31vijsamsu:579": "bhāti cidvyomni nātrārthabāhyāntarbhedato bhidā // ViSs_2,3.30 //",
    "GSP31vijsamsu:580": "cidvyomni vāsanāto dhīḥ pramāṇādvā 'rtharūpiṇī /",
    "GSP31vijsamsu:581": "tataścito 'rthabhānaṃ yat tat samaṃ svapnajāgratoḥ // ViSs_2,3.31 //",
    "GSP31vijsamsu:582": "tadidaṃ svānubhūtyaiva procyate na parokṣataḥ /",
    "GSP31vijsamsu:583": "svapnadṛṣṭāntasadṛśo nopāyo 'styātmadarśane // ViSs_2,3.32 //",
    "GSP31vijsamsu:584": "suṣuptau hi yathā svapne svātmanyevekṣate 'khilam /",
    "GSP31vijsamsu:585": "ātmānaṃ caikadeśasthaṃ manyate jāgare tathā // ViSs_2,3.33 //",
    "GSP31vijsamsu:586": "suṣuptirātmanastattvaṃ svarūpāvasthitestadā /",
    "GSP31vijsamsu:587": "jāgratsvapnau māyikau tu mṛṣāsārūpyato dhiyā // ViSs_2,3.34 //",
    "GSP31vijsamsu:588": "buddheḥ suṣuptistamasā '; 'varaṇaṃ tadvilakṣaṇā /",
    "GSP31vijsamsu:589": "citeḥ suṣuptirvṛttyākhyadṛśyāvaraṇaśūnyatā // ViSs_2,3.35 //",
    "GSP31vijsamsu:590": "pūrṇaḥ kūṭasthanityaśca svasvadhīmātravṛttidṛk /",
    "GSP31vijsamsu:591": "vṛttyākhyadṛśyavirahāt sarvadā nekṣate pumān // ViSs_2,3.36 //",
    "GSP31vijsamsu:592": "vṛttideśe yathā bodhastathā sarvatra sarvadā /",
    "GSP31vijsamsu:593": "vṛthaiva tapyate mūḍhairvyayanāśādinā '; 'tmanaḥ // ViSs_2,3.37 //",
    "GSP31vijsamsu:594": "duḥkhabhogamahāroganidānaṃ dehagehinī /",
    "GSP31vijsamsu:595": "buddhirna tyajyate mūḍhairmahānidrāsukhaṃ yataḥ // ViSs_2,3.38 //",
    "GSP31vijsamsu:596": "anādibuddhigārhasthyaṃ vivekastyajyate na cet /",
    "GSP31vijsamsu:597": "na mokṣo bāhyasannyāsādihāmutrāsukhaṃ param // ViSs_2,3.39 //",
    "GSP31vijsamsu:598": "samacinmātrarūpeṣu svaparātmasu sarvadā /",
    "GSP31vijsamsu:599": "buddhimātravivekena svaparādibhidā mṛṣā // ViSs_2,3.40 //",
    "GSP31vijsamsu:600": "cinmātre nirguṇe svāminyāropyaivātmakartṛtām /",
    "GSP31vijsamsu:601": "svāmyavajñāparādhena vadhyate dhīḥ svakarmabhiḥ // ViSs_2,3.41 //",
    "GSP31vijsamsu:602": "sādhvī tu dhīḥ patiṃ dṛṣṭvā yāthātathyena tatparā /",
    "GSP31vijsamsu:603": "ihānandamayī cānte patidehe layaṃ vrajet // ViSs_2,3.42 //",
    "GSP31vijsamsu:604": "nāhaṃ kartā sukhī duḥkhī cinmātrākāśarūpakaḥ /",
    "GSP31vijsamsu:605": "evaṃ nāthaṃ cintayantī na patyurduḥkhabhogadā // ViSs_2,3.43 //",
    "GSP31vijsamsu:606": "iti śrīvijñānabhikṣuviracite sāṅkhyasāre ātmānātmanościdacittvavaidharmyaparicchedaḥ // *",
    "GSP31vijsamsu:607": "atha caturthaḥ paricchedaḥ //",
    "GSP31vijsamsu:608": "ityevamātmanaḥ prokto buddhyādibhyo vilakṣaṇaḥ /",
    "GSP31vijsamsu:609": "citprakāśo 'dhunā '; 'nandarūpatā vakṣyate tathā // ViSs_2,4.1 //",
    "GSP31vijsamsu:610": "duḥkhaṃ kāmasukhāpekṣā sukhaṃ duḥkhasukhātyayaḥ /",
    "GSP31vijsamsu:611": "iti smṛteḥ sukhātmatvaṃ nityanirduḥkhatā '; 'tmanaḥ // ViSs_2,4.2 //",
    "GSP31vijsamsu:612": "paribhāṣābalādrūḍhibādhaḥ sarvatra sammataḥ /",
    "GSP31vijsamsu:613": "anyathā paribhāṣeyaṃ mokṣaśāstre bhavedvṛthā // ViSs_2,4.3 //",
    "GSP31vijsamsu:614": "yadvā parokṣavādena paramapriyatāptaye /",
    "GSP31vijsamsu:615": "rūpikā sukhagīḥ puṃsi vibhutvāptyai svaśabdavat // ViSs_2,4.4 //",
    "GSP31vijsamsu:616": "nānandaṃ na nirānandamityādiśrutibhiḥ sphuṭam /",
    "GSP31vijsamsu:617": "ātmanyānandarūpatvaniṣedhādyuktisaṃyutāt // ViSs_2,4.5 //",
    "GSP31vijsamsu:618": "upāsādyarthaśūnyatvānneti neti śrutestathā /",
    "GSP31vijsamsu:619": "niṣedhavākyaṃ balavadvidhivākyāditi sthitiḥ // ViSs_2,4.6 //",
    "GSP31vijsamsu:620": "nirnirānandamiti ca svopādhyānandabhoktṛtām /",
    "GSP31vijsamsu:621": "svāmitvarūpiṇīṃ vakti na nirdhana itīva hi // ViSs_2,4.7 //",
    "GSP31vijsamsu:622": "preyo 'nyasmācca sarvasmāditi śrutyā sukhādapi /",
    "GSP31vijsamsu:623": "ukta ātmā priyastasya sukhatvoktiśca nocitā // ViSs_2,4.8 //",
    "GSP31vijsamsu:624": "ānandādyāḥ pradhānasya iti vedāntasūtrataḥ /",
    "GSP31vijsamsu:625": "vedānte 'pi na siddhānta ātmanaḥ sukharūpatā // ViSs_2,4.9 //",
    "GSP31vijsamsu:626": "vistārādbrahmamīmāṃsābhāṣye 'smābhiḥ parīkṣitam /",
    "GSP31vijsamsu:627": "citerasukharūpatvaṃ premā vyākhyāyate 'dhunā // ViSs_2,4.10 //",
    "GSP31vijsamsu:628": "mā na bhūvamahaṃ śaśvadbhūyāsamiti rūpakaḥ /",
    "GSP31vijsamsu:629": "nirnimitto 'nurāgo yaḥ sa premā paramaściti // ViSs_2,4.11 //",
    "GSP31vijsamsu:630": "anyāśeṣatayā buddheḥ sneho 'yaṃ na sukheṣvapi /",
    "GSP31vijsamsu:631": "ataḥ priyatamaḥ svātmā nānyo 'to hyadhikaḥ priyaḥ // ViSs_2,4.12 //",
    "GSP31vijsamsu:632": "ātmatvenātmani premā na sukhatvādyapekṣate /",
    "GSP31vijsamsu:633": "ahaṃ syāmiti cedyasmāt sukhaṃ syāmiti neṣyate // ViSs_2,4.13 //",
    "GSP31vijsamsu:634": "tathā ca sukhatāduḥkhābhāvate vā '; 'tmatā 'pi ca /",
    "GSP31vijsamsu:635": "premṇi prayojikā siddhā svataḥpremātmataiva tu // ViSs_2,4.14 //",
    "GSP31vijsamsu:636": "tasmādvastuta ātmaiva priyo naipādhikatvataḥ /",
    "GSP31vijsamsu:637": "aupādhikītaraprītirasthiratvānna tāttvikī // ViSs_2,4.15 //",
    "GSP31vijsamsu:638": "prītiranyatra cānityāvivekādyaiḥ sukhādiṣu /",
    "GSP31vijsamsu:639": "ātmaprītistu nityā 'to nityānandaḥ pumān mataḥ // ViSs_2,4.16 //",
    "GSP31vijsamsu:640": "ātmanaḥ priyatāṃ buddhiryadi paśyet samāhitā /",
    "GSP31vijsamsu:641": "sarvātiśāyinīṃ tarhi sukhābdhau kiṃ na majjati // ViSs_2,4.17 //",
    "GSP31vijsamsu:642": "priyadarśanato buddheḥ sukhaṃ lokeṣu dṛśyate /",
    "GSP31vijsamsu:643": "ato 'numeyaṃ paramapriyadṛṣṭyā paraṃ sukham // ViSs_2,4.18 //",
    "GSP31vijsamsu:644": "ātmārthatvena sarvatra prītirātmā svataḥ priyaḥ /",
    "GSP31vijsamsu:645": "iti śaśvacchrutiḥ prāha ātmadṛṣṭividhitsayā // ViSs_2,4.19 //",
    "GSP31vijsamsu:646": "tato 'pyanupamaṃ jñeyaṃ priyātmekṣaṇataḥ sukham /",
    "GSP31vijsamsu:647": "bhuñjate tat sukhaṃ dhīrā jīvanmuktā mahādhiyaḥ // ViSs_2,4.20 //",
    "GSP31vijsamsu:648": "antarātmasukhaṃ satyamavisaṃvādi yoginam /",
    "GSP31vijsamsu:649": "apaśyan kṛpaṇo bāhyasukhārthī vañcito janaḥ // ViSs_2,4.21 //",
    "GSP31vijsamsu:650": "sukhāśayā bahiḥ paśyan dehī hīndriyarandhrakaiḥ /",
    "GSP31vijsamsu:651": "vātāyanairgṛhītvā 'ntaḥ sukhaṃ vetti na bāhyadṛk // ViSs_2,4.22 //",
    "GSP31vijsamsu:652": "dukhalabhyān duḥkhamayān pariṇāme 'tiduḥkhadān /",
    "GSP31vijsamsu:653": "viṣayotthān sukhābhāsān dhik svātmasukharodhakān // ViSs_2,4.23 //",
    "GSP31vijsamsu:654": "iti śrīvijñānabhikṣuviracite sāṅkhyasāre ātmānātmanoḥ priyāpriyatvavaidharmyaparicchedaḥ // atha pañcamaḥ paricchedaḥ /",
    "GSP31vijsamsu:655": "paricchedatrayeṇoktaṃ saccidānandarūpakam /",
    "GSP31vijsamsu:656": "gīyamānaṃ śrutismṛtyorātmano lakṣaṇatrayam // ViSs_2,5.1 //",
    "GSP31vijsamsu:657": "tadvaiparītyamanyeṣāṃ lakṣaṇaṃ ceritaṃ sphuṭam /",
    "GSP31vijsamsu:658": "ābhyāṃ tu guṇadoṣābhyāṃ viveko doṣahṛt paraḥ // ViSs_2,5.2 //",
    "GSP31vijsamsu:659": "nairguṇyasaguṇatvādivaidharmyāṇyaparāṇyapi /",
    "GSP31vijsamsu:660": "bahūni vakṣye saṅkṣepāt pumprakṛtyorataḥ param // ViSs_2,5.3 //",
    "GSP31vijsamsu:661": "dhiyo 'rthākārayā vṛttyā janitatvāt sukhādayaḥ /",
    "GSP31vijsamsu:662": "sāmānādhikaraṇyena kalpyante lāghavād dhiyām // ViSs_2,5.4 //",
    "GSP31vijsamsu:663": "mahadāderjaḍatvena taddhetuśca jaḍo mataḥ /",
    "GSP31vijsamsu:664": "kāryakāraṇasājātyaṃ dṛṣṭaṃ loke hi sarvataḥ // ViSs_2,5.5 //",
    "GSP31vijsamsu:665": "ata ātmā bodhamātratayā sidhyati lāghavāt /",
    "GSP31vijsamsu:666": "guṇāḥ sarve prakṛtyādervikārāścetare 'khilāḥ // ViSs_2,5.6 //",
    "GSP31vijsamsu:667": "ātmā tu nirguṇastadvat kūṭasthaśca mato budhaiḥ /",
    "GSP31vijsamsu:668": "citeḥ kūṭasthasañjñā tu sthiratvād girikūṭavat // ViSs_2,5.7 //",
    "GSP31vijsamsu:669": "lepaścetarasambandhe tadrūpairuparaktatā /",
    "GSP31vijsamsu:670": "yathā viṣayasambandhādbuddhau bhavati vāsanā // ViSs_2,5.8 //",
    "GSP31vijsamsu:671": "bhāṇḍādau dravyayogācca tattaddravyasya vāsanā /",
    "GSP31vijsamsu:672": "lepahetuśca sambandhaḥ saṅgaḥ sambandhi cāñjanam // ViSs_2,5.9 //",
    "GSP31vijsamsu:673": "ato nirañjano 'saṅgo nirlepaścocyate pumān /",
    "GSP31vijsamsu:674": "nabhaḥpuṣkarapatrādidṛṣṭāntaiḥ paramarṣibhiḥ // ViSs_2,5.10 //",
    "GSP31vijsamsu:675": "cinmātrānantaśaktyabdhau pumarthapavaneritāḥ /",
    "GSP31vijsamsu:676": "sattvādiśaktayo yānti viśvabudbudarūpatām // ViSs_2,5.11 //",
    "GSP31vijsamsu:677": "ata īśaścidātmaiva jagataḥ sannidhānataḥ /",
    "GSP31vijsamsu:678": "maṇivat prerakatvena jaḍānāmayasāmiva // ViSs_2,5.12 //",
    "GSP31vijsamsu:679": "pumāneva jagatkartā jagadbhartā 'khileśvaraḥ /",
    "GSP31vijsamsu:680": "svāmyarthe mṛtyavadyasmājjaḍavargaḥ pravartate // ViSs_2,5.13 //",
    "GSP31vijsamsu:681": "karaṇāni ca deheṣu rājārthamadhikārivat /",
    "GSP31vijsamsu:682": "bhogyajātaṃ manomantriṇyarpayanti svabhāvataḥ // ViSs_2,5.14 //",
    "GSP31vijsamsu:683": "tairbhogyairyuktamātmānamāvedayati dhīściti /",
    "GSP31vijsamsu:684": "īkṣāmātreṇa tadbhuṅkte rājevātmā 'khileśvaraḥ // ViSs_2,5.15 //",
    "GSP31vijsamsu:685": "dhanāderīśvaro deho dehasyendriyamīśvaram /",
    "GSP31vijsamsu:686": "indriyasyeśvarī buddhirbuddherātmeśvaraḥ paraḥ // ViSs_2,5.16 //",
    "GSP31vijsamsu:687": "kūṭasthasyeśvarasyānyo nāsti preraka ityataḥ /",
    "GSP31vijsamsu:688": "īśvarasyāvadhitvena draṣṭā vai parameśvaraḥ // ViSs_2,5.17 //",
    "GSP31vijsamsu:689": "anyasyāgantukaiśvaryaṃ bahuvyāpārasaṅkulam /",
    "GSP31vijsamsu:690": "nirvyāpārasya nirdoṣamanādyaiśvaryamātmanaḥ // ViSs_2,5.18 //",
    "GSP31vijsamsu:691": "sarvaśaktimayo hyātmā śaktimaṇḍalatāṇḍavaḥ /",
    "GSP31vijsamsu:692": "saṃsāraṃ tannivṛttiṃ ca māyayā '; 'pnoti helayā // ViSs_2,5.19 //",
    "GSP31vijsamsu:693": "sarvātiśāyi nirdoṣamaiśvaryamidamātmanaḥ /",
    "GSP31vijsamsu:694": "paśyato yogino brāhmamapyaiśvaryaṃ tṛṇāyate // ViSs_2,5.20 //",
    "GSP31vijsamsu:695": "bāhyasyātmocyate deho dehasyātmendriyāṇi ca /",
    "GSP31vijsamsu:696": "buddhirātmendriyāntasya buddherātmā tu cinnabhaḥ // ViSs_2,5.21 //",
    "GSP31vijsamsu:697": "ata ātmāvadhitvena paramātmocyate citiḥ /",
    "GSP31vijsamsu:698": "tathā 'ntaḥkaraṇairyogājjīva ityucyate citiḥ // ViSs_2,5.22 //",
    "GSP31vijsamsu:699": "avidyākāryarahitaḥ paramātmani ca smṛtiḥ /",
    "GSP31vijsamsu:700": "yasya yadvyāpakaṃ tasya tadbrahmā 'to dharādikam // ViSs_2,5.23 //",
    "GSP31vijsamsu:701": "prakṛtyantaṃ bhavedbrahma svasvakāryādyapekṣayā /",
    "GSP31vijsamsu:702": "seśvare sāṅkhyavāde 'pi citerevānumanyate // ViSs_2,5.24 //",
    "GSP31vijsamsu:703": "pare vā paramātmatvādikaṃ tu na jaḍe kvacit /",
    "GSP31vijsamsu:704": "adhyakṣavyāpakatvābhyāṃ paraṃ brahma tu cetanaḥ // ViSs_2,5.25 //",
    "GSP31vijsamsu:705": "tasyādhyakṣaṃ vyāpakaṃ ca na hetuvidhayā 'sti hi /",
    "GSP31vijsamsu:706": "asaṅkhyātmā nabhorāśiravibhaktaikarūpakaḥ // ViSs_2,5.26 //",
    "GSP31vijsamsu:707": "so 'taścidghanavijñānaghanātmaghanasaṃjñakaḥ /",
    "GSP31vijsamsu:708": "prakāśasyānapekṣatvāt svasya draṣṭṛtayā 'pi ca // ViSs_2,5.27 //",
    "GSP31vijsamsu:709": "svaprakāśaḥ pumānukta itare tadvilakṣaṇāḥ /",
    "GSP31vijsamsu:710": "bhogo 'bhyavahṛtiḥ sā ca kūṭasthe nāsti dhīṣviva // ViSs_2,5.28 //",
    "GSP31vijsamsu:711": "dhīvṛttipratibimbākhyagauṇabhogā tu bhoktṛtā /",
    "GSP31vijsamsu:712": "sākṣāddhīvṛtidraṣṭṛtvād buddhisākṣyucyate pumān // ViSs_2,5.29 //",
    "GSP31vijsamsu:713": "vinā vikāraṃ draṣṭṛtvāt sākṣī tūkto 'khilasya saḥ /",
    "GSP31vijsamsu:714": "caityoparāgarūpatvāt sākṣitā 'pyadhruvā citaḥ // ViSs_2,5.30 //",
    "GSP31vijsamsu:715": "upalakṣaṇamevedamapi vyāvṛttaye jaḍāt /",
    "GSP31vijsamsu:716": "ataḥ pumānanirdeśyo 'ṇuśca sūkṣmaśca kathyate // ViSs_2,5.31 //",
    "GSP31vijsamsu:717": "vinā dṛśyamadṛśyatvādavyaktaścocyate sataḥ /",
    "GSP31vijsamsu:718": "adṛśyo dṛśyate rāhurgṛhītena yathendunā // ViSs_2,5.32 //",
    "GSP31vijsamsu:719": "adṛśyaṃ cāsyamādarśe cit tathā svasvabuddhiṣu /",
    "GSP31vijsamsu:720": "citi viśvasya saṅgaśced viśvaṃ bhāseta sarvadā // ViSs_2,5.33 //",
    "GSP31vijsamsu:721": "viśvādhāro 'pyataḥ śūnyamiti cidgīyate khavat /",
    "GSP31vijsamsu:722": "dṛśyadoṣān mṛṣābuddhirdṛṣṭyāropya nirmale // ViSs_2,5.34 //",
    "GSP31vijsamsu:723": "ādarśe malavadvyomni doṣadṛṣṭyā tu tapyate /",
    "GSP31vijsamsu:724": "vastutaściti nāstyeva malo dṛśyāśritaḥ sadā // ViSs_2,5.35 //",
    "GSP31vijsamsu:725": "ataśca nirmalaḥ svastho nirdoṣaścocyate pumān /",
    "GSP31vijsamsu:726": "sajātīyeṣu vaidharmyalakṣaṇā nāsti yadbhidā // ViSs_2,5.36 //",
    "GSP31vijsamsu:727": "ata ātmā samaḥ prokta aikarūpyācca sarvadā /",
    "GSP31vijsamsu:728": "dehādhyakṣatayā dehī puryabhivyaktitaḥ pumān // ViSs_2,5.37 //",
    "GSP31vijsamsu:729": "ekākievādadvitīyaḥ kevalaścocyate tu saḥ /",
    "GSP31vijsamsu:730": "cicchaktyapratibandhena procyate 'nāvṛtaḥ pumān // ViSs_2,5.38 //",
    "GSP31vijsamsu:731": "sarvasvāmitayā cātmā kṣetrajñaḥ kṣetravedanāt /",
    "GSP31vijsamsu:732": "hṛtsarovaradhīpadmadalavṛttiṣu līlayā // ViSs_2,5.39 //",
    "GSP31vijsamsu:733": "carannivānandamīnān bhuñjāno haṃsa ucyate /",
    "GSP31vijsamsu:734": "hakāreṇa bahiryāti sakāreṇa viśan punaḥ // ViSs_2,5.40 //",
    "GSP31vijsamsu:735": "prānavṛttyā 'naya cāpi prāṇyātmā haṃsa ucyate /",
    "GSP31vijsamsu:736": "śarīrāgarihṛddyāmaguhāyāṃ buddhibhāryayā // ViSs_2,5.41 //",
    "GSP31vijsamsu:737": "vyajyamānastayā sārdhaṃ svapanniva guhāśayaḥ /",
    "GSP31vijsamsu:738": "triguṇātmakamāyāṃ svāṃ sānnidhyāt pariṇāmayan // ViSs_2,5.42 //",
    "GSP31vijsamsu:739": "māyīti kathyate cātmā tatkṛtānṛtaveṣadhṛk /",
    "GSP31vijsamsu:740": "svānyekādaśa bhūtāni pañcaitāni tu ṣoḍaśa // ViSs_2,5.43 //",
    "GSP31vijsamsu:741": "puṃsaḥ kalāstattvatastu niraṃśatvāt sa niṣkalaḥ /",
    "GSP31vijsamsu:742": "ahaṃśabdaḥ svāmivācī svāmī sākṣī tu cetasaḥ // ViSs_2,5.44 //",
    "GSP31vijsamsu:743": "ato 'hamiti śabdena cinmātraṃ procyate budhaiḥ /",
    "GSP31vijsamsu:744": "sarveśvaraḥ sarvavettā sarvakartā 'dvayaḥ pumān // ViSs_2,5.45 //",
    "GSP31vijsamsu:745": "sāmānyāducyate yadvad rājā sarvanarādhipaḥ /",
    "GSP31vijsamsu:746": "ātmādvaitasya sūtreṇa jātimātreṇa varṇanāt // ViSs_2,5.46 //",
    "GSP31vijsamsu:747": "pralaye hi vijātīyadvaitaśūnyatvamātmanām /",
    "GSP31vijsamsu:748": "asaṅgatvānnityaśuddho nityabuddhaśca cittvataḥ // ViSs_2,5.47 //",
    "GSP31vijsamsu:749": "nityamuktastathā nityanirduḥkhatvāt pumān mataḥ /",
    "GSP31vijsamsu:750": "ityāduguruśāstroktadiśā svānubhavena ca // ViSs_2,5.48 //",
    "GSP31vijsamsu:751": "vaidharmyādātmano 'nātmavivekaḥ kriyatāṃ budhaiḥ /",
    "GSP31vijsamsu:752": "paricchedacatuṣkeṇa pumprakṛtyoḥ suvistarāt /",
    "GSP31vijsamsu:753": "vaidharmyagaṇa ukto 'yaṃ dhyāyināmāśu muktidaḥ // ViSs_2,5.49 //",
    "GSP31vijsamsu:754": "iti śrīvijñānabhikṣuviracite sāṅkhyasāre ātmavaidharmyagaṇaparicchedaḥ //",
    "GSP31vijsamsu:755": "atha ṣaṣṭhaḥ paricchedaḥ /",
    "GSP31vijsamsu:756": "vivekameva sadyuktyā matvā tadanubhūyate /",
    "GSP31vijsamsu:757": "rājayogaṃ yathā kuryāt samāsena taducyate // ViSs_2,6.1 //",
    "GSP31vijsamsu:758": "aśakto rājayogasya haṭhayoge 'dhikāravān /",
    "GSP31vijsamsu:759": "vāsiṣṭhe ca vasiṣṭhāya bhusuṇḍenaivamīritam // ViSs_2,6.2 //",
    "GSP31vijsamsu:760": "jñānāvṛttī rājayoge prāṇāyamāsane haṭhe /",
    "GSP31vijsamsu:761": "mukhye te 'ṅgatayā 'nyonyaṃ sevye śaktyanusārataḥ // ViSs_2,6.3 //",
    "GSP31vijsamsu:762": "viṣaye 'nantadoṣā ye śrutismṛtisamīritāḥ /",
    "GSP31vijsamsu:763": "ta ādau paridraṣṭavyāścittasthairyāya yogibhiḥ // ViSs_2,6.4 //",
    "GSP31vijsamsu:764": "kāmabījānyanantāni samprarohanti yaddhṛdi /",
    "GSP31vijsamsu:765": "tatrāṭavīnibhe jñānapuṇyasasyaṃ na vardhate // ViSs_2,6.5 //",
    "GSP31vijsamsu:766": "doṣadṛṣṭyagnisandagdhe kāmabīje tu cetasi /",
    "GSP31vijsamsu:767": "guruśāstrahalaiḥ kṛṣṭe sukṣetre tadvivardhate // ViSs_2,6.6 //",
    "GSP31vijsamsu:768": "satyeṣvasattāṃ pracurāṃ tathā ramyeṣvaramyatām /",
    "GSP31vijsamsu:769": "sukheṣu pracuraṃ duḥkhaṃ paśyan dhīro virajyate // ViSs_2,6.7 //",
    "GSP31vijsamsu:770": "brahmaloko 'pi narako vināśāmedhyapūritaḥ /",
    "GSP31vijsamsu:771": "yuktaśca svādhikairanyaistraiguṇyādapi duḥkhayuk // ViSs_2,6.8 //",
    "GSP31vijsamsu:772": "tatratyairapi muktyarthaṃ yatyate janmabhīrubhiḥ /",
    "GSP31vijsamsu:773": "ato jñeyaḥ samāsena lokaḥ sarvo 'pi duḥkhayukt // ViSs_2,6.9 //",
    "GSP31vijsamsu:774": "idaṃ me syādidaṃ mā syāditīcchāvyathitaṃ manaḥ /",
    "GSP31vijsamsu:775": "svabhāvāt tena vijñeyaṃ duḥkhaṃ cittena saṅgatiḥ // ViSs_2,6.10 //",
    "GSP31vijsamsu:776": "sukhaṃ suṣuptiḥ paramā duḥkhaṃ viṣayavedanam /",
    "GSP31vijsamsu:777": "sukhaduḥkhasamāso 'yaṃ kimanyairbahubhāṣitaiḥ // ViSs_2,6.11 //",
    "GSP31vijsamsu:778": "tasmādanarthānarthābhān parīkṣya viṣayān sudhīḥ /",
    "GSP31vijsamsu:779": "utsṛjet paramārthārthī bālaramyānahīniva // ViSs_2,6.12 //",
    "GSP31vijsamsu:780": "ityādikānantadoṣadṛṣṭyā rāgasya tānave /",
    "GSP31vijsamsu:781": "māyāvivekataḥ śuddhamātmānaṃ cintayet sadā // ViSs_2,6.13 //",
    "GSP31vijsamsu:782": "idaṃ taditi nirdeṣṭuṃ guruṇā 'pi na śakyate /",
    "GSP31vijsamsu:783": "udāsīnasyātmatattvaṃ svayameva prakāśate // ViSs_2,6.14 //",
    "GSP31vijsamsu:784": "buddhibodhātmako buddhisākṣī buddheḥ paro vibhuḥ /",
    "GSP31vijsamsu:785": "kūṭastho 'haṃ cidāditya ityekāgro 'nucintayet // ViSs_2,6.15 //",
    "GSP31vijsamsu:786": "vṛttibodho ghaṭacchidramiva nāśyalpa īkṣyate /",
    "GSP31vijsamsu:787": "vastuto vṛttibodho 'haṃ pūrṇo vyomavadakṣayaḥ // ViSs_2,6.16 //",
    "GSP31vijsamsu:788": "antaryad dṛśyate sarvaṃ tadbuddhervṛttirucyate /",
    "GSP31vijsamsu:789": "tebhyo duḥkhātmakebhyo 'haṃ sākṣāt tadvīkṣitā pṛthak // ViSs_2,6.17 //",
    "GSP31vijsamsu:790": "karmakartṛvirodho hi vṛttyā vṛttiprakāśane /",
    "GSP31vijsamsu:791": "vṛttidhārākalpane ca gauravāditi niścitam // ViSs_2,6.18 //",
    "GSP31vijsamsu:792": "harṣaśokabhayakrodhalobhamohamadaistathā /",
    "GSP31vijsamsu:793": "dveṣābhimānakārpaṇyanidrālasyasmarādibhiḥ // ViSs_2,6.19 //",
    "GSP31vijsamsu:794": "dharmādharmaiśca sampūrṇā buddhirduḥkhamayī tu me /",
    "GSP31vijsamsu:795": "ātmānaṃ darśayatyeva bhāskarāyeva rogiṇaḥ // ViSs_2,6.20 //",
    "GSP31vijsamsu:796": "ahaṃ sarvagataṃ śāntaṃ paramātmaghanaṃ śuci /",
    "GSP31vijsamsu:797": "acintyacinmātranabho viśvadarpaṇamakṣayam // ViSs_2,6.21 //",
    "GSP31vijsamsu:798": "nirañjanaṃ nirādhāraṃ nirguṇaṃ nirupadravam /",
    "GSP31vijsamsu:799": "nirviśeṣaṃ sajātīyāt samastārthāvabhāsakam // ViSs_2,6.22 //",
    "GSP31vijsamsu:800": "brahmaviṣṇumaheśādyāḥ sthāvarāntāśca cetanāḥ /",
    "GSP31vijsamsu:801": "avaidharmyātmakābhedādahamityanucintayet // ViSs_2,6.23 //",
    "GSP31vijsamsu:802": "ahamanye ca puruṣāḥ samacidvyomarūpiṇaḥ /",
    "GSP31vijsamsu:803": "ata ātmaika evā 'hamiti śrutiṣu gīyate // ViSs_2,6.24 //",
    "GSP31vijsamsu:804": "iti paśyan svabhogaiśca yogī viśvaṃ prapūjayet /",
    "GSP31vijsamsu:805": "ātmayogo 'pyayaṃ proktaḥ śrutyuktaḥ sāṅkhyayoginām // ViSs_2,6.25 //",
    "GSP31vijsamsu:806": "sarvabhūtasthamātmānaṃ sarvabhūtāni cātmani /",
    "GSP31vijsamsu:807": "samaṃ paśyannātmayājī svārājyamadhigacchati // ViSs_2,6.26 //",
    "GSP31vijsamsu:808": "ityevaṃ manunā 'pyātmayāgo jñānāṅgamīritaḥ /",
    "GSP31vijsamsu:809": "tasmādabhayadānena svabhogādyarcanena ca // ViSs_2,6.27 //",
    "GSP31vijsamsu:810": "sammānayan bhūtajātamātmānamanucintayet /",
    "GSP31vijsamsu:811": "brahmaviṣṇuśivādīnāṃ bhoge rāgaśca hīyate // ViSs_2,6.28 //",
    "GSP31vijsamsu:812": "teṣāṃ svasāmyadṛṣṭyā 'taḥ sāmyaṃ yogī vicintayet /",
    "GSP31vijsamsu:813": "utpattau pralaye caiva sarvāvasthāsu sarvadā // ViSs_2,6.29 //",
    "GSP31vijsamsu:814": "sarveṣāmekarūpatvaṃ draṣṭū rāgādikaṃ kutaḥ /",
    "GSP31vijsamsu:815": "viṣṇvādayo mahaiśvaryaṃ bhuñja nā api nādhikā // ViSs_2,6.30 //",
    "GSP31vijsamsu:816": "matto 'to 'laṃ tadaiśvaryairavivekijanapriyaiḥ /",
    "GSP31vijsamsu:817": "guṇakarmādibhiḥ kiñcinnirīkṣyādhikamātmanaḥ // ViSs_2,6.31 //",
    "GSP31vijsamsu:818": "tadarthaṃ yatate loko nāhaṃ paśyāmi me 'dhikam /",
    "GSP31vijsamsu:819": "tathā nyūnaṃ na paśyāmi yadatikramaśaṅkayā // ViSs_2,6.32 //",
    "GSP31vijsamsu:820": "devā daityajayāyeva yatiṣye tajjayāśayā /",
    "GSP31vijsamsu:821": "ahaṃ yathā tathaivānye ābrahmā nārakā janāḥ // ViSs_2,6.33 //",
    "GSP31vijsamsu:822": "dṛśyante svātmavat premṇā pitṛbhrātṛsutādivat /",
    "GSP31vijsamsu:823": "ka īśa īśitavyo vā kaḥ śreṣṭhaḥ ko 'dhamo 'pi vā // ViSs_2,6.34 //",
    "GSP31vijsamsu:824": "abhinne bhedadṛṣṭyā syānmṛtyorbhayamiti śrutiḥ /",
    "GSP31vijsamsu:825": "cidvyomasvekarūpeṣu īśānīśādirūpakaḥ // ViSs_2,6.35 //",
    "GSP31vijsamsu:826": "rūpabhedo hyasan sarvaḥ sphaṭike rūpabhedavat /",
    "GSP31vijsamsu:827": "dhiyāṃ rūpaiḥ pumāneko bahurūpa iveyate // ViSs_2,6.36 //",
    "GSP31vijsamsu:828": "vṛkacarmādirūpādyairmāyīva bahurūpadhṛk /",
    "GSP31vijsamsu:829": "māmāliṅgya nirākāraṃ vividhākāradhāriṇī // ViSs_2,6.37 //",
    "GSP31vijsamsu:830": "māyaivaikā hi nṛtyantī mohayatyakhilā dhiyaḥ /",
    "GSP31vijsamsu:831": "puṃsāṃ bhedo buddhibhedādambubhedādyathā raveḥ // ViSs_2,6.38 //",
    "GSP31vijsamsu:832": "vyomnaśca chidrarūpeṇa bhedaḥ kumbhādibhedataḥ /",
    "GSP31vijsamsu:833": "ataḥ śuddho buddhamuktaḥ sarvadā sarvago 'vyayaḥ // ViSs_2,6.39 //",
    "GSP31vijsamsu:834": "ahamanye ca tatrā 'ho śatrumitrādidhīrmṛṣā /",
    "GSP31vijsamsu:835": "brahmaṇīśe harāvindre sarvabhūtagaṇe tathā // ViSs_2,6.40 //",
    "GSP31vijsamsu:836": "uttamādhamamadhyatvavibhāgo māyayā mṛṣā /",
    "GSP31vijsamsu:837": "triguṇātmakamāyāyāstraividhyādātmano 'pi hi // ViSs_2,6.41 //",
    "GSP31vijsamsu:838": "uttamādhamamadhyatvatraividhyaṃ naiva hi svataḥ /",
    "GSP31vijsamsu:839": "yathā dehe tathā 'nyatra citprakāśo 'yamavyayaḥ // ViSs_2,6.42 //",
    "GSP31vijsamsu:840": "vyaktatāvyaktatāmātrabhedo hyantarabāhyayoḥ /",
    "GSP31vijsamsu:841": "evamanye 'pi puruṣā baddhamuktāviśeṣataḥ // ViSs_2,6.43 //",
    "GSP31vijsamsu:842": "īśānīśāviśeṣācca puruṣārtho na me 'styataḥ /",
    "GSP31vijsamsu:843": "mahānidraiva me sādhvī duḥkhabhogaharā priyā // ViSs_2,6.44 //",
    "GSP31vijsamsu:844": "apriyā mūḍhacittānāmasādhvī dhīhatātmanām /",
    "GSP31vijsamsu:845": "cidādarśe mayi dhiyo yadyapi pratibimbanam // ViSs_2,6.45 //",
    "GSP31vijsamsu:846": "tattvato naiva doṣāya tathā 'pi tyājyameva tat /",
    "GSP31vijsamsu:847": "svabhāvādasya heyatvaṃ svānubhūtyā hi sidhyati // ViSs_2,6.46 //",
    "GSP31vijsamsu:848": "yathā ko 'pi parasyāpi vairūpyaṃ na didṛkṣati /",
    "GSP31vijsamsu:849": "svāminyāropyātmadoṣān sādhvīyamanutapyate // ViSs_2,6.47 //",
    "GSP31vijsamsu:850": "nirdoṣaṃ svāminaṃ dṛṣṭvā nirdoṣā syāt pativratā /",
    "GSP31vijsamsu:851": "evamasyā rūpabhede 'pyekarūpo 'smi sarvadā // ViSs_2,6.48 //",
    "GSP31vijsamsu:852": "bhuñjāno vā 'pyabhuñjānastāṃ madarthāmananyagām /",
    "GSP31vijsamsu:853": "yathaikarūpatopādhiyogāyogadaśāsvaho // ViSs_2,6.49 //",
    "GSP31vijsamsu:854": "ādarśasyāmalasyaiva cinnabhodarpaṇasya me /",
    "GSP31vijsamsu:855": "dṛśyabuddhigatā doṣāḥ sākṣāttaddraṣṭari prabhau // ViSs_2,6.50 //",
    "GSP31vijsamsu:856": "na santi mayi mohādyā bhāskare bhāsyadoṣavat /",
    "GSP31vijsamsu:857": "duḥkhairbaddhā svamātmānaṃ tyaktvā madbhāvamāgatā // ViSs_2,6.51 //",
    "GSP31vijsamsu:858": "mucyate duḥkhabandhāddhīrna me mokṣo na bandhanam /",
    "GSP31vijsamsu:859": "kūṭasthāsaṅgacidvyomni dhīduḥkhapratibimbanam // ViSs_2,6.52 //",
    "GSP31vijsamsu:860": "yo 'nyo bandho bhogarūpaḥ so 'pi ciddarpaṇe mṛṣā /",
    "GSP31vijsamsu:861": "jāgradāditrayāvasthāsākṣī tābhirvivarjitaḥ // ViSs_2,6.53 //",
    "GSP31vijsamsu:862": "ahaṃ pūrṇaścidāditya udayāstavivarjitaḥ /",
    "GSP31vijsamsu:863": "darpaṇe mukhavadviśvaṃ mayi bodhe na tāttvikam // ViSs_2,6.54 //",
    "GSP31vijsamsu:864": "vibhutve ca bāhyāntaḥ suṣuptyādāvadarśanāt /",
    "GSP31vijsamsu:865": "mayi vā 'nyatra vā puṃsi kevalānubhave vibhau // ViSs_2,6.55 //",
    "GSP31vijsamsu:866": "bhāti yattadvivartto dhīpratibimbātmakatvataḥ /",
    "GSP31vijsamsu:867": "śuktau rajatavad viśvamato mayi na doṣakṛt // ViSs_2,6.56 //",
    "GSP31vijsamsu:868": "marīcau toyavat tadvadvyomādau nagarādivat /",
    "GSP31vijsamsu:869": "kālatraye 'pi nāstyeva mayi viśvaṃ sanātane // ViSs_2,6.57 //",
    "GSP31vijsamsu:870": "anyatrāstvathavā mā 'stu buddhyādau mama tena kim /",
    "GSP31vijsamsu:871": "mayi sarvaṃ yathā vyomni sarvatrāhaṃ yathā nabhaḥ // ViSs_2,6.58 //",
    "GSP31vijsamsu:872": "na sarvaṃ mayi sarvatra nāhaṃ cālepataḥ khavat /",
    "GSP31vijsamsu:873": "ata evāvibhāgākhyābhedena kṣīranīravat // ViSs_2,6.59 //",
    "GSP31vijsamsu:874": "jñānātmakamidaṃ viśvaṃ gāyanti paramarṣayaḥ /",
    "GSP31vijsamsu:875": "jaganmama madarthatvānmaccharīrasukhādivat // ViSs_2,6.60 //",
    "GSP31vijsamsu:876": "yatha mama tathā 'nyeṣāṃ mamaiveti dhiyo bhramaḥ /",
    "GSP31vijsamsu:877": "vastutastu na kasyāpi kimapi vyabhicārataḥ // ViSs_2,6.61 //",
    "GSP31vijsamsu:878": "svāmitvasyādhruvatvena pānthasyāvāsagehavat /",
    "GSP31vijsamsu:879": "ekaṃ cinmātramastīha śuddhaṃ śūnyaṃ nirañjanam // ViSs_2,6.62 //",
    "GSP31vijsamsu:880": "sūkṣmāt sūkṣmataraṃ tatra na jaganna jagatkriyā /",
    "GSP31vijsamsu:881": "dṛśyate sarvadṛśyāḍhyā svasvabuddhiparamparā // ViSs_2,6.63 //",
    "GSP31vijsamsu:882": "cinmaṇḍalamahādarśe pratibimbamupāgatā /",
    "GSP31vijsamsu:883": "kvacidvyaktaṃ kvacit sūkṣmaṃ nabhaḥ sarvatra tiṣṭhati // ViSs_2,6.64 //",
    "GSP31vijsamsu:884": "yathā tathā cidākāśaṃ dhīdeśe 'nyatra ca sthitam /",
    "GSP31vijsamsu:885": "cidākāśamayaṃ viśvaṃ yato 'to dhīritastataḥ // ViSs_2,6.65 //",
    "GSP31vijsamsu:886": "bhramantī tatra tatraiva bhāsate 'rke ghaṭādivat /",
    "GSP31vijsamsu:887": "dharmādharmau janmamṛtyū sukhaduḥkhādi cākhilam // ViSs_2,6.66 //",
    "GSP31vijsamsu:888": "jāgratyapi mṛṣā svapna iva janmādikaṃ mama /",
    "GSP31vijsamsu:889": "dṛśyayogaviyogābhyāṃ cito janmavināśadhīḥ // ViSs_2,6.67 //",
    "GSP31vijsamsu:890": "abhivyaktyanabhivyaktidoṣābhyāṃ śaśino yathā /",
    "GSP31vijsamsu:891": "mahāsuṣuptau bhavajanmamṛtyu-",
    "GSP31vijsamsu:892": "duḥsvapnadhārāḥ kṣaṇabhaṅgurā dhiyaḥ /",
    "GSP31vijsamsu:893": "paśyāmyahaṃ tābhiraliptarūpo ghanairūrtairvigatai raveḥ kim // ViSs_2,6.68 //",
    "GSP31vijsamsu:894": "ityevaṃ satataṃ dhyāyannekāgramanasā sudhīḥ /",
    "GSP31vijsamsu:895": "sākṣātkarotyātmatattvaṃ vāgagocararūpataḥ // ViSs_2,6.69 //",
    "GSP31vijsamsu:896": "svarūpaṃ nirmalaṃ śāntaṃ manastyajati cet kṣaṇam /",
    "GSP31vijsamsu:897": "tadaiva dṛśyasaṃskāraśeṣāt saṅkṣubhyatīndriyam // ViSs_2,6.70 //",
    "GSP31vijsamsu:898": "utthitanutthitāṃstatra indriyārīn punaḥ punaḥ /",
    "GSP31vijsamsu:899": "vivekenaiva vajreṇa hanyādindro girīniva // ViSs_2,6.71 //",
    "GSP31vijsamsu:900": "iti śrīvijñānabhikṣuviracite sāṅkhyasāre rājayogaprakāraparicchedaḥ // *",
    "GSP31vijsamsu:901": "atha saptamaḥ paricchedaḥ /",
    "GSP31vijsamsu:902": "evamātmānubhavino jīvanmuktasya lakṣaṇam /",
    "GSP31vijsamsu:903": "spaṣṭaṃ vakṣye bhavedyena jñānājñānaparīkṣaṇam // ViSs_2,7.1 //",
    "GSP31vijsamsu:904": "śravaṇān mananādvā 'pi anyathā '; 'tmajñatābhramāt /",
    "GSP31vijsamsu:905": "kuryādgurumavidvāṃsaṃ syāccājño jñābhimānyapi // ViSs_2,7.2 //",
    "GSP31vijsamsu:906": "naiśvaryānāgatajñatvādikaṃ jñānasya lakṣaṇam /",
    "GSP31vijsamsu:907": "tadṛte 'pi hi kaivalyaṃ yogabhāṣyakṛteritam // ViSs_2,7.3 //",
    "GSP31vijsamsu:908": "śrautasmārtāni vākyāni jñānino mokṣabhāginaḥ /",
    "GSP31vijsamsu:909": "lakṣakāṇyeva likhyante viśvāsātiśayāya vai // ViSs_2,7.4 //",
    "GSP31vijsamsu:910": "yatra sarvāṇi bhūtāni ātmaivābhūd vijānataḥ /",
    "GSP31vijsamsu:911": "tatra ko mohaḥ kaḥ śoka ekatvamanupaśyataḥ // ViSs_2,7.5 //",
    "GSP31vijsamsu:912": "yaḥ sarvatrānabhisnehastat tat prāpya śubhāśubham /",
    "GSP31vijsamsu:913": "nābhinandanti na dveṣṭi tasya prajñā pratiṣṭhitā // ViSs_2,7.6 //",
    "GSP31vijsamsu:914": "na vismarati sarvatra yathā satatago gatim /",
    "GSP31vijsamsu:915": "na vismarati niścetyaṃ cinmātraṃ prājñadhīstathā // ViSs_2,7.7 //",
    "GSP31vijsamsu:916": "nodeti nāstamāyāti sukhe duḥkhe mukhaprabhā /",
    "GSP31vijsamsu:917": "yathāpūrvasthitiryasya sa jīvanmukta ucyate // ViSs_2,7.8 //",
    "GSP31vijsamsu:918": "yo jāgartti suṣuptastho yasya jāgranna vidyate /",
    "GSP31vijsamsu:919": "yasya nirvāsano bodhaḥ sa jīvanmukta ucyate // ViSs_2,7.9 //",
    "GSP31vijsamsu:920": "rāgadveṣabhayādīnāmanurūpaṃ carannapi /",
    "GSP31vijsamsu:921": "yo 'ntarvyomavadatyacchaḥ sa jīvanmukta ucyate // ViSs_2,7.10 //",
    "GSP31vijsamsu:922": "yasya nāhaṅkṛto bhāvo buddhiryasya na lipyate /",
    "GSP31vijsamsu:923": "kurvato 'kurvato vā 'pi sa jīvanmukta ucyate // ViSs_2,7.11 //",
    "GSP31vijsamsu:924": "api śītarucāvarke atyuṣṇe 'pīndumaṇḍale /",
    "GSP31vijsamsu:925": "apyadhaḥprasavatyagnau jīvanmuto na cānyadhīḥ // ViSs_2,7.12 //",
    "GSP31vijsamsu:926": "cidātmana imā nityamprasphurantīha śaktayaḥ /",
    "GSP31vijsamsu:927": "ityasyāścaryajāleṣu nābhyudeti kutūhalam // ViSs_2,7.13 //",
    "GSP31vijsamsu:928": "paravyasaninī nārī vyagrā 'pi gṛhakarmaṇi /",
    "GSP31vijsamsu:929": "tadevāsvādayatyantarnarasaṅgarasāyanam // ViSs_2,7.14 //",
    "GSP31vijsamsu:930": "evaṃ tattve pare śuddhe dhīro viśrāntimāgataḥ /",
    "GSP31vijsamsu:931": "tadevāsvādayatyantarbahirvyavaharannapi // ViSs_2,7.15 //",
    "GSP31vijsamsu:932": "yo nityamadhyātmamayo nityamantarmukhaḥ sukhī /",
    "GSP31vijsamsu:933": "gambhīraśca prasannaśca girāviva mahāhṛdaḥ // ViSs_2,7.16 //",
    "GSP31vijsamsu:934": "parānandarasākṣubdho ramate svātmanā '; 'tmani /",
    "GSP31vijsamsu:935": "sarvakarmaparityāgī nityahṛṣṭo nirāmayaḥ // ViSs_2,7.17 //",
    "GSP31vijsamsu:936": "na puṇyena na pāpena netareṇāpi lipyate /",
    "GSP31vijsamsu:937": "yena kena cidācchanno yena kena cidāśitaḥ // ViSs_2,7.18 //",
    "GSP31vijsamsu:938": "yatra kvacana śāyī ca sa samrāḍiva rājate /",
    "GSP31vijsamsu:939": "varṇadharmāśramācāraśāstramantranayepsitaḥ // ViSs_2,7.19 //",
    "GSP31vijsamsu:940": "nirgacchati jagajjālāt pañjarādiva kesarī /",
    "GSP31vijsamsu:941": "vācāmatītaviṣamo viṣayāśādṛśekṣitaḥ // ViSs_2,7.20 //",
    "GSP31vijsamsu:942": "kāmapyupagataḥ śobhāṃ śaradīva nabhastalam /",
    "GSP31vijsamsu:943": "niḥstotro nirnamaskāraḥ pūjyapūjāvivarjitaḥ // ViSs_2,7.21 //",
    "GSP31vijsamsu:944": "saṃyukto vā viyukto vā sadācāranayakramaiḥ /",
    "GSP31vijsamsu:945": "etāvadeva khalu liṅgamaliṅgamūrtteḥ saṃśāntasaṃsṛticirabhramanirvṛttasya /",
    "GSP31vijsamsu:946": "tadyasya yanmadanakopaviṣādalobha-",
    "GSP31vijsamsu:947": "mohāpadāmanudinaṃ nipuṇaṃ tanutvam // ViSs_2,7.22 //",
    "GSP31vijsamsu:948": "turyaviśrāntiyuktasya pratitīpasya bhavārṇavāt /",
    "GSP31vijsamsu:949": "na kṛtenākṛtenārtho na śrutismṛtivibhramaiḥ // ViSs_2,7.23 //",
    "GSP31vijsamsu:950": "tanuṃ tayajatu vā tīrthe śvapacasya gṛhe 'thavā /",
    "GSP31vijsamsu:951": "jñānasamprāptisamaye mukta evāmalāśayaḥ // ViSs_2,7.24 //",
    "GSP31vijsamsu:952": "na mokṣo nabhasaḥ pṛṣṭhe na pātāle na bhūtale /",
    "GSP31vijsamsu:953": "sarvāśāsaṅkṣaye cetaḥkṣayo mokṣa iti śruteḥ // ViSs_2,7.25 //",
    "GSP31vijsamsu:954": "jīvanmuktapadaṃ tyaktā svadehe kālasātkṛte /",
    "GSP31vijsamsu:955": "viśatyadehamuktatvaṃ pavano 'spandatāmiva // ViSs_2,7.26 //",
    "GSP31vijsamsu:956": "anāptākhilaśailādipratibimbe hi yādṛśī /",
    "GSP31vijsamsu:957": "syāddarpaṇe darpaṇatā kevalātmasvarūpiṇī // ViSs_2,7.27 //",
    "GSP31vijsamsu:958": "ahaṃ tvaṃ jagadityādau praśānte dṛśyasambhrame /",
    "GSP31vijsamsu:959": "syāt tādṛśī kevalatā sthite draṣṭaryavīkṣaṇe // ViSs_2,7.28 //",
    "GSP31vijsamsu:960": "cinmātraṃ cetyarahitamanantamajaraṃ śivam /",
    "GSP31vijsamsu:961": "anādimadhyanilayaṃ yadanādhi nirāmayam // ViSs_2,7.29 //",
    "GSP31vijsamsu:962": "na śūnyaṃ nāpi cākāraṃ na dṛśyaṃ na ca darśanam /",
    "GSP31vijsamsu:963": "anākhyamanabhivyaktaṃ tat kiñcidavaśiṣyate // ViSs_2,7.30 //",
    "GSP31vijsamsu:964": "iti śrīvijñānabhikṣuviracite sāṅkhyasāre jīvanmuktiparamamuktyoḥ paricchedaḥ // * //",
    "GSP31vijsamsu:965": "iti sāṅkhyasārasyottarabhāgaḥ /",
    "GSP31vijsamsu:966": "sāṅkhyasārākhyaṃ prakaraṇaṃ samāptam /"
}