{
    "GK19ksbhm15u:0": " //āśramavāsikaṃ parva//",
    "GK19ksbhm15u:1": " nārāyaṇaṃ namaskṛtya naraṃ caiva narottamam /",
    "GK19ksbhm15u:2": " devīṃ sarasvatīṃ vyāsaṃ tato jayamudīrayet // Bhmj_15.1 //",
    "GK19ksbhm15u:3": " ekacchatrāṃ mahīṃ rājñi praśāsati yudhiṣṭhire /",
    "GK19ksbhm15u:4": " nāśrūyatārtijaḥ śabdo na cādṛśyata yācakaḥ // Bhmj_15.2 //",
    "GK19ksbhm15u:5": " yaśasā dharmavīrasya tasya vyāpte jagattraye /",
    "GK19ksbhm15u:6": " rāghavādikathābandheṣvabhūnmandācaro janaḥ // Bhmj_15.3 //",
    "GK19ksbhm15u:7": " dhṛtarāṣṭraḥ saviduro gāndhārī ca pativratā /",
    "GK19ksbhm15u:8": " satataṃ daivataṃ tasya babhūvuḥ pratimāṃ vinā // Bhmj_15.4 //",
    "GK19ksbhm15u:9": " rāja(jñaḥ) ṣaḍrasavaicitryaveśavāravidhāyinaḥ /",
    "GK19ksbhm15u:10": " bhojane dhṛtarāṣṭrasya sa sūdānsvayamaikṣata // Bhmj_15.5 //",
    "GK19ksbhm15u:11": " tacchāsanānnāpriyāṇi kuruvṛddhasya pāṇḍavāḥ /",
    "GK19ksbhm15u:12": " aślīlaṃ dadataḥ sarve prativādaṃ pracakrire // Bhmj_15.6 //",
    "GK19ksbhm15u:13": " rājārhaṃ bhojanaṃ bhuṅkte sarvamevāmbikāsutaḥ /",
    "GK19ksbhm15u:14": " iti viśrāvya gūḍhaṃ tu so 'bhavatphalabhojanaḥ // Bhmj_15.7 //",
    "GK19ksbhm15u:15": " aho vratavatastasya jāpinaḥ kṣitiśāyinaḥ /",
    "GK19ksbhm15u:16": " jāyāsakhasya vairāgyaṃ bubudhe na yudhiṣṭhiraḥ // Bhmj_15.8 //",
    "GK19ksbhm15u:17": " evaṃ nivasatāṃ teṣāṃ mithaḥ praṇayaśālinām /",
    "GK19ksbhm15u:18": " kāle pravāhini yayuḥ samaḥ pañcādhikā daśa // Bhmj_15.9 //",
    "GK19ksbhm15u:19": " kadācidatha saṃsmṛtya bhīmaḥ kauravadurnayān /",
    "GK19ksbhm15u:20": " cakāra tadvadhakathāṃ bahuśabdaṃ ca durmadaḥ // Bhmj_15.10 //",
    "GK19ksbhm15u:21": " dhṛtarāṣṭro jitakrodhastadākarṇya vadhūsakhaḥ /",
    "GK19ksbhm15u:22": " vidhāyāśrutavatsarvamabhūtsaṃnyāsalālasaḥ // Bhmj_15.11 //",
    "GK19ksbhm15u:23": " tatastasyātinirvedādbhāvabhramaparāṅbhukham /",
    "GK19ksbhm15u:24": " babhuva śamakāmasya vairāgyābharaṇaṃ manaḥ // Bhmj_15.12 //",
    "GK19ksbhm15u:25": " viyogaśatadagdhānāmavamānaviṣāśinām /",
    "GK19ksbhm15u:26": " sarvatyāgaḥ sukhāyaiva nirvāṇāmṛtanirjharaḥ // Bhmj_15.13 //",
    "GK19ksbhm15u:27": " sa yudhiṣṭhiramabhyetya vanavāsasamutsukaḥ /",
    "GK19ksbhm15u:28": " uvāca niyamakṣāmo damopaśamamanthanam // Bhmj_15.14 //",
    "GK19ksbhm15u:29": " varṇāśramaguro rājannanujānīhi pārtha mām /",
    "GK19ksbhm15u:30": " daśāṃ vṛddhocitāṃ labdhuṃ vrajāmyeṣa tapovanam // Bhmj_15.15 //",
    "GK19ksbhm15u:31": " iyaṃ bhavasukhāsvādaratistatparacetasām /",
    "GK19ksbhm15u:32": " nṛṇāmajīrṇatṛṣṇeva satataṃ parivardhate // Bhmj_15.16 //",
    "GK19ksbhm15u:33": " spṛśa māṃ puṇyagandhena vapuṣā dharmanandana /",
    "GK19ksbhm15u:34": " svasti te pāhi pṛthivīṃ putravatpaśya ca prajāḥ // Bhmj_15.17 //",
    "GK19ksbhm15u:35": " kośadurgabalādāne kurvīthā yatnamuttamam /",
    "GK19ksbhm15u:36": " gūḍhamantraḥ prajāpāla unmūlā hi nṛpaśriyaḥ // Bhmj_15.18 //",
    "GK19ksbhm15u:37": " ityuktvā mūrdhnyupāghrāya nirāhāraḥ kṛśo nṛpam /",
    "GK19ksbhm15u:38": " kampamānatanurvṛddho babhūva gamanotsukaḥ // Bhmj_15.19 //",
    "GK19ksbhm15u:39": " taṃ sāśrulocano rājā yayāce racitāñjaliḥ /",
    "GK19ksbhm15u:40": " māmutsṛjya kathaṃ nāma gantumarhasi kānanam // Bhmj_15.20 //",
    "GK19ksbhm15u:41": " tvatpādasevāsaṃtoṣaṃ tyuktuṃ nāhamihotsahe /",
    "GK19ksbhm15u:42": " vītarāgasya te tāta gṛheṣveva tapovanam // Bhmj_15.21 //",
    "GK19ksbhm15u:43": " iti tenārthyamāno 'pi bubudhe na yadā sa tat /",
    "GK19ksbhm15u:44": " tadā satyavatīsūnurmuniḥ svayamupāyayau // Bhmj_15.22 //",
    "GK19ksbhm15u:45": " sa dharmarājamabhyetya babhāṣe jñānalocanaḥ /",
    "GK19ksbhm15u:46": " tyajyatāmeṣa bhūpāla vṛddho yātu tapovanam // Bhmj_15.23 //",
    "GK19ksbhm15u:47": " śrutasya vayaso buddhervivekasya kulasya ca /",
    "GK19ksbhm15u:48": " supakvamanasāṃ kāle vairāgyaṃ paramaṃ phalam // Bhmj_15.24 //",
    "GK19ksbhm15u:49": " jarāśubhreṣu keśeṣu praśānte viṣayādare /",
    "GK19ksbhm15u:50": " tapovanātparaṃ manye bhūṣaṇaṃ na śarīriṇām // Bhmj_15.25 //",
    "GK19ksbhm15u:51": " ityuktvāntarhite vyāse viṣaṇṇena mahībhujā /",
    "GK19ksbhm15u:52": " kṛcchrādiva tathetyukto jaharṣa kurupuṃgavaḥ // Bhmj_15.26 //",
    "GK19ksbhm15u:53": " sa kṛtvā bhīṣmamukhyānāṃ gurūṇāṃ śrāddhamuttamam /",
    "GK19ksbhm15u:54": " mahārhaḥ vipulaṃ dānaṃ dadau brāhmaṇasaṃmatam // Bhmj_15.27 //",
    "GK19ksbhm15u:55": " dadatastasya no vighnaṃ cakrire pāṇḍunandanāḥ /",
    "GK19ksbhm15u:56": " bhamastu kopatāmrākṣo dhanaṃjayamabhāṣata // Bhmj_15.28 //",
    "GK19ksbhm15u:57": " kilbiṣaṃ yaiḥ kṛtaṃ ghoraṃ purāsmāsu bahucchalam /",
    "GK19ksbhm15u:58": " kauravāṇāṃ kathaṃ śrāddhe teṣāṃ vittavyayaṃ sahe // Bhmj_15.29 //",
    "GK19ksbhm15u:59": " yātu duryodhanaḥ pāpo narakaṃ sahito 'nujaiḥ /",
    "GK19ksbhm15u:60": " vayaṃ śrāddhaṃ kariṣyāmaḥ svayaṃ śaṃtanunandane // Bhmj_15.30 //",
    "GK19ksbhm15u:61": " iti bruvāṇamasakṛnnivārya pavanātmajam /",
    "GK19ksbhm15u:62": " naitadvācyaṃ punariti provāca śvetavāhanaḥ // Bhmj_15.31 //",
    "GK19ksbhm15u:63": " atha pratasthe gāndhāryā saha rājāmbikāsutaḥ /",
    "GK19ksbhm15u:64": " gāvalganisakhaḥ paurānāmantrya vidurānugaḥ // Bhmj_15.32 //",
    "GK19ksbhm15u:65": " putrairudaśrunayanaiḥ snuṣābhiścārthitā bhṛśam /",
    "GK19ksbhm15u:66": " kuntī tapovanaruciṃ nātyajaddevarānugā // Bhmj_15.33 //",
    "GK19ksbhm15u:67": " athāgre sahitaḥ kuntyā dhṛtarāṣṭraḥ sahānujaḥ /",
    "GK19ksbhm15u:68": " rājarṣijuṣṭaṃ vipinaṃ viveśa viśadāśayaḥ // Bhmj_15.34 //",
    "GK19ksbhm15u:69": " tatra rājarṣivaryeṇa śatayūpena saṃgataḥ /",
    "GK19ksbhm15u:70": " jaṭāvalkalabhṛccakre sānujaḥ suciraṃ tapaḥ // Bhmj_15.35 //",
    "GK19ksbhm15u:71": " taṃ tīvraniyamakṣāmaṃ nāradādyā maharṣayaḥ /",
    "GK19ksbhm15u:72": " kṛtakṛtyatayā prāptaṃ draṣṭavyā draṣṭumāyayuḥ // Bhmj_15.36 //",
    "GK19ksbhm15u:73": " sarvābhirbharatastrībhiḥ sahitāste mahārathāḥ /",
    "GK19ksbhm15u:74": " nidhāya kānanopānte caturaṅge mahadbalam // Bhmj_15.37 //",
    "GK19ksbhm15u:75": " apanītasitacchattracāmarāḥ pādacāriṇaḥ /",
    "GK19ksbhm15u:76": " tapovanaṃ praviviśurdhṛtarāṣṭreṇa sevitam // Bhmj_15.38 //",
    "GK19ksbhm15u:77": " te praṇamyāmbikāsūnuṃ jananīṃ saṃjayaṃ tathā /",
    "GK19ksbhm15u:78": " viṣaṇṇāḥ prayayurmūrcchāṃ snāyuśeṣānvilokya tān // Bhmj_15.39 //",
    "GK19ksbhm15u:79": " dhṛtarāṣṭro 'pi rājānaṃ saṃjayena niveditam /",
    "GK19ksbhm15u:80": " papraccha kuśalaṃ kośe paure janapade tathā // Bhmj_15.40 //",
    "GK19ksbhm15u:81": " tapovṛddhiṃ tataḥ pṛṣṭvā kuruvṛddhaṃ yudhiṣṭhiraḥ /",
    "GK19ksbhm15u:82": " viduraḥ kveti papraccha sa ca pṛṣṭastamabravīt // Bhmj_15.41 //",
    "GK19ksbhm15u:83": " vāyubhakṣo 'sthiśeṣāṅgaḥ svecchācārī nirambaraḥ /",
    "GK19ksbhm15u:84": " viduro 'sminvane putra dṛśyate na ca dṛśyate // Bhmj_15.42 //",
    "GK19ksbhm15u:85": " ityukte dhṛtarāṣṭreṇa samabhyāyādyadṛcchayā /",
    "GK19ksbhm15u:86": " viduro dhūlidigdhāṅgo bilvamātramukhaḥ kṛśaḥ // Bhmj_15.43 //",
    "GK19ksbhm15u:87": " āśrame sa janaṃ dṛṣṭvā palāyanaparo 'bhavat /",
    "GK19ksbhm15u:88": " tamanvadhāvadekākī sāśrunetro yudhiṣṭhiraḥ // Bhmj_15.44 //",
    "GK19ksbhm15u:89": " dṛśyaḥ kvacidadṛśyaśca vidurastamanādarāt /",
    "GK19ksbhm15u:90": " apaśyadvītarāgāṇāṃ tṛṇe rājñi ca tulyatā // Bhmj_15.45 //",
    "GK19ksbhm15u:91": " sa vṛkṣamūlamāśritya jñānadeho jvalanniva /",
    "GK19ksbhm15u:92": " ukto yudhiṣṭhiro 'smīti rājñā saṃbhāṣaṇārthinā // Bhmj_15.46 //",
    "GK19ksbhm15u:93": " nirnimeṣekṣaṇo maunī taṃ vīkṣya kṣapitāśayaḥ /",
    "GK19ksbhm15u:94": " netrapāṇendriyaiḥ kṣipraṃ tameva sahasāviśat // Bhmj_15.47 //",
    "GK19ksbhm15u:95": " dehaṃ nirmokavattyaktvā praviṣṭe vidure nṛpaḥ /",
    "GK19ksbhm15u:96": " vihāya rājasaṃ bhāvaṃ babhūva jñānanirbharaḥ // Bhmj_15.48 //",
    "GK19ksbhm15u:97": " dagdhumabhyudyataṃ kṣatturatha tatra kalevaram /",
    "GK19ksbhm15u:98": " yudhiṣṭhiraṃ vyomacarā jñānasiddhā nyavārayan // Bhmj_15.49 //",
    "GK19ksbhm15u:99": " tataḥ sametya tatsarvaṃ dhṛtarāṣṭrāya bhūpatiḥ /",
    "GK19ksbhm15u:100": " nivedya tasthau nirduḥkhaḥ sānujo māturantike // Bhmj_15.50 //",
    "GK19ksbhm15u:101": " phalāhāraḥ kṣamāśāyī kṣapayitvātha śarvarīm /",
    "GK19ksbhm15u:102": " prātardatvā yathākāmaṃ dvijebhyo ratnakāñcanam // Bhmj_15.51 //",
    "GK19ksbhm15u:103": " rājarṣibhiḥ sahāsīnaṃ praṇamya kurupuṃgavam /",
    "GK19ksbhm15u:104": " dadarśa tejasāṃ rāśiṃ prāptaṃ satyavatīsutam // Bhmj_15.52 //",
    "GK19ksbhm15u:105": " vyāso 'pi dharmatanayaṃ saṃbhāvya racitāñjalim /",
    "GK19ksbhm15u:106": " yatidharmeṇa tāṃ siddhiṃ ślāghyāṃ kṣatturapūjayat // Bhmj_15.53 //",
    "GK19ksbhm15u:107": " arthitaḥ kṣatravṛddhena gāndhāryā pṛthayā tayā /",
    "GK19ksbhm15u:108": " paralokagatānsarvānbhūpālānsaha kauravaiḥ // Bhmj_15.54 //",
    "GK19ksbhm15u:109": " adarśayatkurustrīṇāṃ vyāsaḥ svarganadījale /",
    "GK19ksbhm15u:110": " sādhvyo 'pi tānanuyayurvimānaistyaktavigrahāḥ // Bhmj_15.55 //",
    "GK19ksbhm15u:111": " atha dharmātmajo rājā tatra saptarṣisevite /",
    "GK19ksbhm15u:112": " māsaṃ sthitvā puraṃ prāyātkuruvṛddhena coditaḥ // Bhmj_15.56 //",
    "GK19ksbhm15u:113": " rathāśvakuñjarānīkaiḥ sa gatvā niḥśvasanmuhuḥ /",
    "GK19ksbhm15u:114": " akāma iva kṛcchreṇa rājadhānīṃ samāviśat // Bhmj_15.57 //",
    "GK19ksbhm15u:115": " atha dharmeṇa vasudhāṃ dharmarājasya śāsataḥ /",
    "GK19ksbhm15u:116": " yāti kāle suramunirnāradaḥ samupāyayau // Bhmj_15.58 //",
    "GK19ksbhm15u:117": " dhṛtarāṣṭrakathāṃ pṛṣṭaḥ pūjitaḥ sa mahībhujā /",
    "GK19ksbhm15u:118": " uvāca rājanyāto 'sau rājarṣiḥ paramāṃ gatim // Bhmj_15.59 //",
    "GK19ksbhm15u:119": " saṃvatsaraṃ vāyubhakṣo varṣaṃ ca tyaktabhojanaḥ /",
    "GK19ksbhm15u:120": " kandukākāravadano durlakṣyaḥ so 'bhavatkṛśaḥ // Bhmj_15.60 //",
    "GK19ksbhm15u:121": " tataḥ sa vahnīṃstatyāja mumukṣurniṣkriyo muniḥ /",
    "GK19ksbhm15u:122": " kānane te 'pyavartanta jarattarunirantare // Bhmj_15.61 //",
    "GK19ksbhm15u:123": " tatra priyāsakho rājā kuntyā saha mahāmatiḥ /",
    "GK19ksbhm15u:124": " vanaṃ prajvalitaṃ dṛṣṭvā samādhi vidadhe param // Bhmj_15.62 //",
    "GK19ksbhm15u:125": " avyāptā vyāpakāḥ svacchāḥ svayaṃ galitavṛttayaḥ /",
    "GK19ksbhm15u:126": " sphucabrahmāṇḍavivarāste dhāma paramaṃ yayuḥ // Bhmj_15.63 //",
    "GK19ksbhm15u:127": " evaṃ śamāṅkurasteṣāṃ sarvasaṃnyāsapallavaḥ /",
    "GK19ksbhm15u:128": " svāntaprakāśakusumaḥ phalito jñānapādapaḥ // Bhmj_15.64 //",
    "GK19ksbhm15u:129": " tato dāvāgninā tena dagdhāste bandhunā yathā /",
    "GK19ksbhm15u:130": " saṃjayastu vratakṣāmo yātastuhinabhūdharam // Bhmj_15.65 //",
    "GK19ksbhm15u:131": " śrutvaitatpāṇḍutanayo vyāptaḥ śokakṛṣāṇu(śānu)nā /",
    "GK19ksbhm15u:132": " śuśoca sānujaḥ kuntīṃ sasutaṃ ca kurūdvaham // Bhmj_15.66 //",
    "GK19ksbhm15u:133": " tataḥ prayāte devarṣau rājā kṛtvā jalakriyām /",
    "GK19ksbhm15u:134": " tānevoddiśya vipulaṃ dadau draviṇamakṣayam // Bhmj_15.67 //",
    "GK19ksbhm15u:135": " so 'tha dhairyaṃ samālambya śokamutsārya dehajam /",
    "GK19ksbhm15u:136": " saṃsārāsāratāṃ dhyāyanvivekaśaraṇo 'bhavat // Bhmj_15.68 //",
    "GK19ksbhm15u:137": " bhāvāḥ svabhāvaviśarārava eva teṣu saktaṃ mano na virahe sahate 'nutāpam /",
    "GK19ksbhm15u:138": " tatsarvathā priyaviyogaviṣāhatānāṃ śāntyai sudhā tanubhṛtāṃ vipulo vivekaḥ // Bhmj_15.69 //",
    "GK19ksbhm15u:139": " iti śrīkṣemendraviracitāyāṃ bhāratamañjaryāmāśramavāsikaṃ parva"
}