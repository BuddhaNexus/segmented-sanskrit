{
    "S03hjatm_pu:0_0": "Haribhaṭṭa: Jātakamālā",
    "S03hjatm_pu:1_0": "Prabhāsajātaka",
    "S03hjatm_pu:hjm_1.1_0": "vividhakleśabhujaṅgāj jagad uddhartuṃ bhavaughapātālāt /",
    "S03hjatm_pu:hjm_1.1_1": "buddhatvāya viśālo na bhavaty amahātmanāṃ praṇidhiḥ //",
    "S03hjatm_pu:2_0_0": "tadyathānuśrūyate 'tīte 'dhvanisadākusumitopavanaramaṇīyaparyantāparyantajanasamūhasaṃbādhavīthīcatvarāpaṇamaṇikanakastambhapaṅktimanoharabhavanāntarālā",
    "S03hjatm_pu:2_0_1": "śaradadhikavimalatārāpatitārakāgaṇābhyalaṃkṛtā dyaur iva prabhāvatī prabhāvatī nāma",
    "S03hjatm_pu:2_0_2": "rājadhānī babhūva /",
    "S03hjatm_pu:2_1": "tasyāṃ ca sakalavasudhāvadhūhārayaṣṭibhūtāyāṃ maṇir ivāmalaprabhāsaḥ prabhāso nāma rājā babhūva /",
    "S03hjatm_pu:hjm_1.2_0": "yasyāmalasphaṭikabhittiṣu mandirāntaḥ karṇāvataṃsatilakapravilokinīnām /",
    "S03hjatm_pu:hjm_1.2_1": "hastāḥ prasādhanavidhau mṛdavo 'ṅganānāṃ nādarśadhāraṇapariśramaduḥkham ūhuḥ //",
    "S03hjatm_pu:hjm_1.3_0": "viśrāṇanāmbuparivardhitapuṇyabījaṃ yaṃ bāndhavā dadṛśur ambudharāyamāṇam /",
    "S03hjatm_pu:hjm_1.3_1": "yasyāsahanta balino 'py arayo na kopam ahnāya vaidyutam iva jvalanaṃ patantam //",
    "S03hjatm_pu:3_0_0": "tasyaivaṃvidhavibhūtiparākramodayasya kadācid udayabhūdharaśikharam iva savitur amalamaṇisahasravicchuritobhayapārśvaṃ",
    "S03hjatm_pu:3_0_1": "siṃhāsanam adhitasthuṣaḥ kṣitipater yathāsthāpanam upaviṣṭabrāhmaṇarājasāmantāmātyadūtavargāṃ",
    "S03hjatm_pu:3_0_2": "dauvārikaniṣidhyamānapariśaṅkitetarajanāṃ bahirnibaddhahastyaśvarathavarām āsthānīm",
    "S03hjatm_pu:3_0_3": "ālokayataḥ samutpatyānujñātapraveśair vanacarakair avanitalavinihitajānubhiḥ prakṛtilaghumānasatvād",
    "S03hjatm_pu:3_0_4": "āgatasādhvasagadgadaskhalitavacanair niveditam /",
    "S03hjatm_pu:hjm_1.4_0": "asmābhir adrigahane kariṇāṃ samūhe dṛṣṭaḥ karī kumudarāśir ivāvadātaḥ /",
    "S03hjatm_pu:hjm_1.4_1": "mūle navāmbudharavṛndatiraskṛtasya prāleyaśailaśikharasya sarūpamūrtiḥ //",
    "S03hjatm_pu:4_0_0": "idānīṃ tu grahaṇe devaḥ pramāṇam ity atha sa rājā saṃprāptāyāṃ śaradi karigrahaṇābhivṛddhakutūhalo",
    "S03hjatm_pu:4_0_1": "halayotronmūlyamānamustadarbhamūlasaṃbhūtataṭataṭāśabdāṃ kvacit kṣetragopikāhastatāladhvanivimiśracchoṭkāraśabdasaṃtrāsasamutpatitaśukapakṣākṣepavicalitapariṇatakapiśakalamaśuṅkajālāṃ",
    "S03hjatm_pu:4_0_2": "bhaktahārīpariveṣyamāṇakṛṣīvalāntikanilīnacakitavāyasāṃ kaluṣapalvalajalāvasthitaromanthāyamānamahiṣīyūthasavadanāvaghūrṇanavinivāritadaṃśapātāṃ",
    "S03hjatm_pu:4_0_3": "śrūyamāṇapravicaritagogaṇacalitakiṅkiṇīvikvaṇāṃ kedāratāmarasanālaskhalitaśarārikādambacakravākamithunāṃ",
    "S03hjatm_pu:4_0_4": "nagaragrāmasaṃbaddhāṃ kṣetrabhuvam atikramya sainyasaṃtrāsavibhidyamānahariṇakulākulam",
    "S03hjatm_pu:4_0_5": "aśvakṣuracchidyamānaśaṣpāṅkuraṃ rathavarādhirohī sitātapatravinivāritadivasakarakiraṇasaṃtāpas",
    "S03hjatm_pu:4_0_6": "tad acalavanāntaraṃ praviveśa /",
    "S03hjatm_pu:hjm_1.5_0": "atha gajapatim ārāt taṃ sthitaṃ yūthamadhye surabhiviśadagandhāṃ śallakīṃ khaṇḍayantam /",
    "S03hjatm_pu:hjm_1.5_1": "avanipatir apaśyad dānalekhopakaṇṭhabhramadalikulam īṣat karṇatālaiḥ kṣipantam //",
    "S03hjatm_pu:5_0": "paśyāmas tāvad asya gajapater asya cāsmanmattahastino yuddham iti vicintya prabhāsaḥ saṃyātaṃ nāma hastyāroham uvāca /",
    "S03hjatm_pu:5_1": "protkṣiptamukha paṭam imaṃ kṛtvā kuñjaravaraṃ saṃcodayaitena vanadantinā saha yuddhāyeti /",
    "S03hjatm_pu:5_2": "yad deva ājñāpayatīti hastāsphālanajanitayuddhotsāhaṃ tadabhimukhaṃ tam ādhoraṇaḥ parasainyanivāraṇaṃ vāraṇam akarot /",
    "S03hjatm_pu:5_3_0": "atha parasparālokanakrodhād adhikatarasamabhivṛddhamadakaṇapaṅktisaṃsiktasurabhīkṛtabhūrajasoḥ",
    "S03hjatm_pu:5_3_1": "parighaguruviṣāṇasaṃghaṭṭadhvanibhīṣaṇam ayaṃ bhagno 'yaṃ bhagna iti senājanenāvalokyamānayoś",
    "S03hjatm_pu:5_3_2": "ciram abhavad yuddham /",
    "S03hjatm_pu:hjm_1.6_0": "anyonyapratighātabhinnamukhayor udvṛttapiṅgākṣayor ākṣepeṇa vikalpitaśravaṇayoḥ śvetāsitābhratviṣoḥ /",
    "S03hjatm_pu:hjm_1.6_1": "krodhād utkṣipatoḥ karau dviradayoḥ sthūlau calatpuṣkarau kiṃ cit pallavapāṭale gatavatī vyaktiṃ tayos tālunī /",
    "S03hjatm_pu:hjm_1.7_0": "śvetadvipādhipaviṣāṇavighaṭṭanena saṃbhūtavahnikaṇikāśabalīkṛtāni /",
    "S03hjatm_pu:hjm_1.7_1": "tasyātha rājakariṇo radanāśrayāṇi jātāni lohavalayāni pariślathāni //",
    "S03hjatm_pu:hjm_1.8_0": "bhagne ca kṣitipagaje gajena tena vrīḍāvān abhavad adhomukhaḥ sa yantā /",
    "S03hjatm_pu:hjm_1.8_1": "tadyūthaṃ punar adhigamya kuñjarendro gambhīro 'py avanipatiḥ savismayo 'bhūt //",
    "S03hjatm_pu:6_0": "tataḥ prabhāsaṃ mahāmātrāḥ samupagamyocuḥ /",
    "S03hjatm_pu:6_1": "deva duḥsādhyo 'yam ebhiḥ samastair api karibhir mantraparijaptair oṣadhibalair ayam anekapo vaśīkartavya iti /",
    "S03hjatm_pu:6_2": "tatheti ca sa rājābhidhāya punas tāṃ rājadhānīm ājagāma /",
    "S03hjatm_pu:6_3": "te 'pi tenopāyena taṃ gandhahastinaṃ kariṇībhiḥ parivṛtam ānīya hastiśālāṃ praveśyālāne nibadhya rājño nivedayām āsur ānītaḥ sa gaja iti /",
    "S03hjatm_pu:6_4": "tato rājā saṃyātaṃ hastidamakam uvāca /",
    "S03hjatm_pu:6_5": "bhadra tathāyam ibharājo damayitavyo yathā madvāhanayogyo bhavatīti /",
    "S03hjatm_pu:6_6": "sa ca saśiraḥpraṇāmaṃ gṛhītarājāvavādas taṃ dantinaṃ damayām āsa //",
    "S03hjatm_pu:hjm_1.9_0": "sa hastidamako yāṃ yāṃ śikṣāṃ samupadiṣṭavān /",
    "S03hjatm_pu:hjm_1.9_1": "svaśiṣya iva medhāvī tāṃ tāṃ jagrāha kuñjaraḥ //",
    "S03hjatm_pu:hjm_1.10_0": "tataḥ samānīya mahāmataṅgajaṃ mataṅgajānāṃ madadarpahāriṇam /",
    "S03hjatm_pu:hjm_1.10_1": "vinamramūrdhā vinayāt kṛtāñjaliḥ kṣitīśam ādhoraṇa ūcivān idam //",
    "S03hjatm_pu:hjm_1.11_0": "ayaṃ sa dāntaḥ kṣitipāla vāraṇaḥ prakāmam anyakṣitipālavāraṇaḥ /",
    "S03hjatm_pu:hjm_1.11_1": "gajendraśikṣāṃ samupetya sāṃprataṃ mado 'pi nainaṃ gamayaty asāṃpratam //",
    "S03hjatm_pu:hjm_1.12_0": "vināṅkuśenāpi vināpi veṇunā na vikriyāṃ yāti vināpi sādinā /",
    "S03hjatm_pu:hjm_1.12_1": "mayā gṛhāṇeti punaḥ pracodito gajo 'yam adyāj jvalitān ayoguḍān //",
    "S03hjatm_pu:hjm_1.13_0": "tataḥ samāruhya parābhavanmadaṃ gajendram enaṃ tuhinācalopamaṃ /",
    "S03hjatm_pu:hjm_1.13_1": "nanu svayaṃ ratnaparīkṣaṇakṣamaḥ parīkṣatāṃ jātakutūhalo bhavān //",
    "S03hjatm_pu:7_0": "atha prabhāsas taṃ kuñjaravaraṃ śaratkāladhavalam iva divākaro balāhakam adhiruhya sāntaḥpuraparivāraḥ pramadavanakrīḍām anubhavituṃ prātiṣṭhata /",
    "S03hjatm_pu:hjm_1.14_0": "atha sarasi salīlaṃ toyam aṅge kṣipantīṃ viśadanigaḍabhaṅgaṃ khaṇḍayantīṃ mṛṇālam /",
    "S03hjatm_pu:hjm_1.14_1": "sa mṛdugatir apaśyad dantinīṃ dantirājaḥ sphuṭitaṃ abhimṛśantīṃ puṣkaraṃ puṣkareṇa //",
    "S03hjatm_pu:hjm_1.15_0": "kamalagahanamadhye tāṃ sa dṛṣṭvā kareṇuṃ gajapatir abhijaghne rāgaśalyena citte /",
    "S03hjatm_pu:hjm_1.15_1": "skhalitaparuṣavācā vāryamāṇo 'pi yantrā tvaritataram adhāvat sāpi bhītā pratasthe //",
    "S03hjatm_pu:hjm_1.16_0": "kariṇam anupatantaṃ prasthitāṃ tāṃ kareṇuṃ vidadhatam iva lekhāṃ pāṇḍarāṃ vigraheṇa /",
    "S03hjatm_pu:hjm_1.16_1": "tvaritam anupatantaḥ saptibhir vāyununnaṃ vahanam iva taṭasthāḥ kiṃ cid aikṣyanta bhṛtyāḥ //",
    "S03hjatm_pu:hjm_1.17_0": "na kadā cid ahaṃ tvayā nirastā kim idaṃ niṣkaruṇatvam īdṛśaṃ te /",
    "S03hjatm_pu:hjm_1.17_1": "iti ṣaṭcaraṇāvalī muhūrtaṃ rudatīvānujagāma tasya mārgam //",
    "S03hjatm_pu:hjm_1.18_0": "gajam aṅkuśapātabhinnakumbhaṃ sa niyantā na śaśāka taṃ niroddhum /",
    "S03hjatm_pu:hjm_1.18_1": "puruṣo 'pi na śakyate niyantuṃ kim u tiryag madanāndhamandabuddhiḥ //",
    "S03hjatm_pu:8_0_0": "kṣipram eva ca gavalamalinadāvāgnidhūmadhūsaragirigahvarāntam ativiṣamabhūbhāgam",
    "S03hjatm_pu:8_0_1": "ibhakulonmūlitataruśikharaparyastaśakunikulāyapatitabhagnāṇḍakapālaśabalitaikadeśaṃ",
    "S03hjatm_pu:8_0_2": "vyāghropayuktojjhitamṛgakaḍevarapiśitavighasāvalīnagṛdhravāyasajaṃbukam atiparuṣacīrīvirāvabhīṣaṇam",
    "S03hjatm_pu:8_0_3": "aruṇasārathikiraṇasaṃtāpitabhūdharaśikharopalajālam asatsaṅgatam ivānabhirāmaṃ sā",
    "S03hjatm_pu:8_0_4": "hastinī bhītā yat praviveśa so 'pi ca rāgavaśāt kaṇṭakivaṃśataruśākhāskhalanābhighātakṣatorujaṅghabhujavakṣaḥsthalaprasṛtaśoṇitam",
    "S03hjatm_pu:8_0_5": "avanipatim udvahann agaṇayaṃs tān aṅkuśaprahārāṃs tad evāraṇyaṃ prapede /",
    "S03hjatm_pu:hjm_1.19_0": "pakvodumbararāgapāṭalamukhacchāyaiḥ kṣaṇaṃ niścalair ghaṇṭāśabdakutūhalāt tarugataiḥ śākhāmṛgair vīkṣitaḥ /",
    "S03hjatm_pu:hjm_1.19_1": "mātaṅgaḥ patitāṅkuśaḥ kuśacayaśyāmāṃ vihāya sthalīm udgrīvaiś ca gṛhītaśaṣpakavalair dṛṣṭo muhūrtaṃ mṛgaiḥ /",
    "S03hjatm_pu:9_0": "tataḥ sa hastidamakaḥ taṃ rājānam uvāca /",
    "S03hjatm_pu:9_1": "deva gajapatir ayam idānīm anaṅkuśatayā durjana iva lajjāvirahāt sutarām avidheyaḥ /",
    "S03hjatm_pu:9_2": "yadi kathaṃ cid ayaṃ duṣṭahastī kasya cit taror adhastād yāyāt tat tasya śākhām avalambya devenātmā sthirayitavya iti /",
    "S03hjatm_pu:9_3_0": "sa rājā patitakirīṭakeyūrahārāṃśukaḥ śukāsvāditasindūrānurañjitapramadādharānurūpaphalām",
    "S03hjatm_pu:9_3_1": "aniṣphalajīvitāśaḥ katham api nyagrodhaśākhinaḥ śākhāṃ ciravirahaparyutsukām iva",
    "S03hjatm_pu:9_3_2": "dayitāṃ ghanam āślikṣata /",
    "S03hjatm_pu:9_4": "avatasthe ca taruvarasya skandhe //",
    "S03hjatm_pu:hjm_1.20_0": "yātasya dviradapater anokahānāṃ śākhāgrair vilulitakarṇacāmarasya /",
    "S03hjatm_pu:hjm_1.20_1": "dūratvān nayanapathātigasya tāraṃ taṃ ghaṇṭādhvanim aśṛṇon na bhūmipālaḥ //",
    "S03hjatm_pu:10_0": "atha tasya nṛpateḥ śuddhāntasīmantinyo bāṣpapariplutekṣaṇāḥ praviśya bhavanaṃ bhuvanapatiśokavaśād avanitalagatāḥ punaḥ punar iti paridevanāṃ kartum ārebhire /",
    "S03hjatm_pu:hjm_1.21_0": "patitaḥ kva cit kṣitirajaḥparuṣe girigahvare pṛthuśilāviṣame /",
    "S03hjatm_pu:hjm_1.21_1": "sa nirāyudho 'dya vasudhādhipatiḥ katham āgamiṣyati vanāt sabhayāt //",
    "S03hjatm_pu:hjm_1.22_0": "vinipātabhagnaśithilāṃsabhujaḥ sa tṛṣāthavā prabalayā glapitaḥ /",
    "S03hjatm_pu:hjm_1.22_1": "kuśasūcibhinnamṛdupādatalaḥ katham adya pāsyati pipāsur apaḥ //",
    "S03hjatm_pu:hjm_1.23_0": "avitarkitāṃ sa gamitaḥ kariṇā katham āpadaṃ parivṛto 'pi janaiḥ /",
    "S03hjatm_pu:hjm_1.23_1": "athavā sukhāsukhaphalasya vidher ativartate ka iva nāma pathaḥ //",
    "S03hjatm_pu:hjm_1.24_0": "yadi tasya kiṃ cid aśivaṃ nṛpater vayam apy abhīṣṭamaraṇā niyatam /",
    "S03hjatm_pu:hjm_1.24_1": "hatayūthapaṃ na khalu kesariṇā kariṇīkulaṃ girivane ramate //",
    "S03hjatm_pu:hjm_1.25_0": "ādhoraṇaḥ samupagamya sa nāma diṣṭyā sa prāṇitīti kathayed vasudhātalendraḥ /",
    "S03hjatm_pu:hjm_1.25_1": "bhūyo 'pi taṃ smitamanoharavaktracandraṃ paśyema nāma nṛpatiṃ śriyam udvahantam //",
    "S03hjatm_pu:11_0_0": "iti tāny avarodhanāni vilāpaparāṇi nayanajalakṣalitapatralekhāni samāśvāsyāmātyajanaḥ",
    "S03hjatm_pu:11_0_1": "saparijanaḥ karṇīrathān adhiruhya krameṇa gatvā tāṃ tasya gajapateś caraṇavinyāsaparimṛditaloṣṭadarbhāṃ",
    "S03hjatm_pu:11_0_2": "madalavanipātādhivāsitatṛṇāṅkuraparyantāṃ paribhramanmadhukaragaṇāṃ padavīm anusasāra /",
    "S03hjatm_pu:hjm_1.26_0": "lulitavilūnasūtranicayacyutagurutaralaṃ parimalapāṇḍumauktikaguṇasthagitamṛdutṛṇam /",
    "S03hjatm_pu:hjm_1.26_1": "upagiri hāram aikṣata tataḥ sa narapatijanaḥ sthitacakitātiśuklabhujagadyutimuṣam abhitaḥ //",
    "S03hjatm_pu:12_0_0": "hāradarśanāc ca niyatam āsanno deva iti manyamānās te 'mātyāḥ stokam antaraṃ gatvā",
    "S03hjatm_pu:12_0_1": "tasya nyagrodhasyādhastāt taṃ rājānaṃ pipāsākṣāmaparipāṇḍuśarīram ālulitamaulim atitīkṣṇakaṇṭakataruviṭapābhipātajanitavedanam",
    "S03hjatm_pu:12_0_2": "apaśyan /",
    "S03hjatm_pu:12_1": "avatīrya ca karṇīrathebhyas turagebhyaś ca pramuditamanaso bisavivaraviniḥsṛtam iva sacīpatiṃ divaukasaḥ sādaram upāsāṃ cakrire /",
    "S03hjatm_pu:12_2": "sa ca narapatir aśeṣaṃ tam eva vṛttāntaṃ tebhyo 'kathayat /",
    "S03hjatm_pu:12_3": "atha te 'mātyāḥ prītās taṃ daśarathatanayam iva rathavaram āropya tasmād araṇyapradeśāt punas tannagaraṃ aninyuḥ /",
    "S03hjatm_pu:12_4_0": "āgate ca tasminn avanibhuji prabhāvatīṃ rājadhānīṃ pratītahṛdayāḥ paurās toraṇāvabadhyamānasurabhivividhakusumamālānilīyamānadvirephām",
    "S03hjatm_pu:12_4_1": "utkṣiptadhvajapatākāṃ gandhodakādhivāsitarathyāntarāṃ pravṛttacitranṛttotsavām akurvan /",
    "S03hjatm_pu:12_5": "so 'pi ca hastī tasyāṃ vāsitāyāṃ kṛtamadanakutūhalaḥ samadahaladharalīlām ivābhyasyan punas tena hastipakena bhayalajjāvimūḍhamanasā tasya rājñaḥ sakāśam aninye /",
    "S03hjatm_pu:hjm_1.27_0": "dṛṣṭvā tatas tasya narādhipasya trāsān niyantāram udīrṇakampam /",
    "S03hjatm_pu:hjm_1.27_1": "kopād abhūtāṃ nayane kṣaṇena vikośaraktotpalaraktarāge //",
    "S03hjatm_pu:13_0": "krodharāhukaluṣīkṛtavadanenduś cāvocad rājā /",
    "S03hjatm_pu:13_1": "are durātman hastipakādhama kiṃ bhavān upakṣiptaḥ kena cid yad enam adāntaṃ duṣṭahastinaṃ mām āropitavān asi /",
    "S03hjatm_pu:13_2": "nanu proktavāṃś ca bhavān yathāyaṃ kuñjaravaro mamājñayā jvalitān apy ayoguḍān aśnīyād iti paśyāma idānīṃ te satyam /",
    "S03hjatm_pu:hjm_1.28_0": "athābhinavagharmāṃśusaṃnibhād dantinaḥ puraḥ /",
    "S03hjatm_pu:hjm_1.28_1": "ākṛṣya hutabhuṅmadhyān nyaveśayad ayoguḍān //",
    "S03hjatm_pu:hjm_1.29_0": "babhāṣe ca mahāmātraṃ mantribhiś cakitair vṛtaḥ /",
    "S03hjatm_pu:hjm_1.29_1": "avatīrya gajaṃ dīptān ādayainān ayoguḍān //",
    "S03hjatm_pu:hjm_1.30_0": "sa tatheti pratiśrutya gṛhītvā veṇum agrataḥ /",
    "S03hjatm_pu:hjm_1.30_1": "gṛhāṇety avadan nāgaṃ na cāsau vāmatāṃ yayau //",
    "S03hjatm_pu:hjm_1.31_0": "tam ayoguḍam āditsum ālokya ca mataṅgajam /",
    "S03hjatm_pu:hjm_1.31_1": "saṃyātam abravīd rājā vāryatām iti kuñjaraḥ //",
    "S03hjatm_pu:hjm_1.32_0": "tena hastidamakena kuñjare vārite 'tha punar ūcivān nṛpaḥ /",
    "S03hjatm_pu:hjm_1.32_1": "dehamātrakavinigrahe kṣamo na tv ayaṃ capalacittanigrahe //",
    "S03hjatm_pu:14_0": "atha śuddhāvāso devo vihāyasi sthitvā yady ayam avanipatir buddhānāṃ bhagavatāṃ guṇaparaṃparāṃ śṛṇuyāt tato niḥsaṃśayena buddhatvāya praṇidhānaṃ kuryād iti /",
    "S03hjatm_pu:14_1": "tad idam atra prāptakālam imam eva mahāmātram anupraviśāmīti vicintya kṣaṇād eva taccharīram anupraviveśa /",
    "S03hjatm_pu:14_2": "tataḥ saṃyātas taṃ rājānam uvāca",
    "S03hjatm_pu:hjm_1.33_0": "kṛśīkṛtāṅgās tapasā phalāśinaḥ smareṇa nītā munayo 'pi vikriyām /",
    "S03hjatm_pu:hjm_1.33_1": "manodamas tair api cen na śakyate prakartum anyena kathaṃ kariṣyate //",
    "S03hjatm_pu:15_0": "rājovāca",
    "S03hjatm_pu:15_1": "kaḥ khalu cittadamane śaktaḥ syāt /",
    "S03hjatm_pu:16_0": "saṃyāta uvāca",
    "S03hjatm_pu:hjm_1.34_0": "buddhā nāma jagannāthā bhūtā bhāvina eva ca /",
    "S03hjatm_pu:hjm_1.34_1": "te hi svaparacetāṃsi śaktā damayituṃ nanu //",
    "S03hjatm_pu:hjm_1.35_0": "tasya buddha iti śrutvā vākyaṃ tasmān niṣādinaḥ /",
    "S03hjatm_pu:hjm_1.35_1": "bahutvam iva saṃprāptaḥ prasādaḥ pulakodgamaiḥ //",
    "S03hjatm_pu:17_0": "rājovāca /",
    "S03hjatm_pu:17_1": "bhadra nanu kathyatāṃ tāvat kiṃprabhāvā buddhā iti /",
    "S03hjatm_pu:18_0": "saṃyāta uvāca /",
    "S03hjatm_pu:hjm_1.36_0": "avidyātimirāndhānāṃ punarbhavanivṛttaye /",
    "S03hjatm_pu:hjm_1.36_1": "yat tadbodhyaṃ padaṃ śāntaṃ tad buddhaṃ tais tathāgataiḥ //",
    "S03hjatm_pu:19_0": "tataḥ sa rājā pramuditamanāḥ punar uvāca /",
    "S03hjatm_pu:19_1": "nanv ākhyāyatāṃ tāvat kathaṃ buddhatvam adhigamyata iti /",
    "S03hjatm_pu:19_2": "saṃyāta uvāca /",
    "S03hjatm_pu:hjm_1.37_0": "dānaśīlakṣamāvīryadhyānaprajñāsamanvitaiḥ /",
    "S03hjatm_pu:hjm_1.37_1": "ghaṭamānaiḥ prayatnena buddhatvaṃ prāpyate nṛbhiḥ //",
    "S03hjatm_pu:20_0": "atha sa rājā buddhatvādhigamamārgam upalabhya praṇidhim iti cakāra //",
    "S03hjatm_pu:hjm_1.38_0": "tato 'ham āśu bhūyāsaṃ bhūyobhiḥ sattvaśāntaye /",
    "S03hjatm_pu:hjm_1.38_1": "guṇair dānādibhir yukto buddho boddhavyakovidaḥ //",
    "S03hjatm_pu:hjm_1.39_0": "praṇidhim iti mahāntaṃ bodhisattve viśuddhe kṛtavati kṛtabuddhau buddhimanto nananduḥ /",
    "S03hjatm_pu:hjm_1.39_1": "svabalavilayacintāvāgurāmadhyavartī mṛga iva śaraviddho vivyathe puṣpaketuḥ //",
    "S03hjatm_pu:hjm_1.40_0": "manaḥkṣetre rūḍhaṃ praṇidhitarum ānanditajanaṃ samudbhūtaprāyaprathamakaruṇāpuṣpasamayam /",
    "S03hjatm_pu:hjm_1.40_1": "krameṇācchinnecchāvibhavamahatā dānapayasā phalārthī bhūpālaḥ pratidinam asiñcat tarum iva //",
    "S03hjatm_pu:hjm_1.41_0": "alaṃkurvāṇasya kṣitipacaritaṃ vyomavipulaṃ bibhitsor durbhedaṃ pihitajagadajñānatimiram /",
    "S03hjatm_pu:hjm_1.41_1": "vitene rājendoḥ praṇidhiśaradārambhavimalā bhṛśaṃ dānajyotsnā praṇayikumudānandajananī //",
    "S03hjatm_pu:hjm_1.42_0": "bhṛtyān bhṛśaṃ ca kalabhān iva pālayantaṃ lakṣmīṃ cirāya kariṇīm iva rañjayantam /",
    "S03hjatm_pu:hjm_1.42_1": "dānārthinaḥ praṇayinaḥ parivavrur etya taṃ nṛpatiṃ madhukarā iva vāraṇendram //",
    "S03hjatm_pu:hjm_1.43_0": "durāsado vahnir ivābhavat purā ya eva saṃrambhavijihmitekṣaṇaḥ /",
    "S03hjatm_pu:hjm_1.43_1": "sa eva bodhau vinibaddhaniścayo janasya jajñe hradavan narādhipaḥ //",
    "S03hjatm_pu:hjm_1.44_0": "apetamātsaryatamaḥ śarīriṇāṃ kramāt svabhāvāntaram eti mānasam /",
    "S03hjatm_pu:hjm_1.44_1": "ya eva dhūmo nayanaprabādhanaḥ sa eva meghatvam upaiti saṃcitaḥ //",
    "S03hjatm_pu:hjm_1.45_0": "atidānaparāyaṇasya rājñaḥ pradadau bhṛtyajano 'pi tasya dānam /",
    "S03hjatm_pu:hjm_1.45_1": "ṛtur eva sa tādṛśo hi kaś cit taravo bhūriphalā bhavanti yatra //",
    "S03hjatm_pu:hjm_1.46_0": "avalokya nṛpaṃ guṇānuraktaṃ prakṛtīnām api jāyate guṇecchā /",
    "S03hjatm_pu:hjm_1.46_1": "śaśinaḥ prabhayānuvidhyamāno vimalaṃ vāri dadāti candrakāntaḥ //",
    "S03hjatm_pu:hjm_1.47_0": "saguṇena janena yujyamānaḥ sumanāḥ ko na bhaved guṇānurāgī /",
    "S03hjatm_pu:hjm_1.47_1": "munigocaram etya mandabuddhis tyajati vyālamṛgo 'pi raudrabhāvam //",
    "S03hjatm_pu:hjm_1.48_0": "iti buddhaguṇānurūpavarṇāṃ giram ākarṇya manoharāṃ niyantuḥ /",
    "S03hjatm_pu:hjm_1.48_1": "abhavad bhavabandhabhaṅgahetuḥ praṇidhiḥ prāktana eṣa śākyasūnoḥ //",
    "S03hjatm_pu:21_0_0": "tad evaṃ śrutasugataguṇamāhātmyāḥ puruṣaviśeṣāḥ śarīriṇāṃ saṃsāraduḥkhocchittaye",
    "S03hjatm_pu:21_0_1": "buddhatvādhigamāya vīryasaṃnāham ābaddhavanta iti vicintya samyaksaṃbodhilābhāya",
    "S03hjatm_pu:21_0_2": "ghaṭamānena dhīmatā prathamam eva dānapāramitāyāṃ yatnaḥ karaṇīya iti /",
    "S03hjatm_pu:22_0": "prabhāsajātakaṃ samāptam //",
    "S03hjatm_pu:24_0": "2. Badaradvīpa",
    "S03hjatm_pu:hjm_2.1_0": "yaḥ paraduḥkhair duḥkhī tadvicchittyai kṛtapratijñaś ca /",
    "S03hjatm_pu:hjm_2.1_1": "jagadartham īhamānaḥ sa eva sahate svaduḥkhāni //",
    "S03hjatm_pu:25_0": "tadyathānuśrūyate",
    "S03hjatm_pu:25_1_0": "vibudhagaṇāśramabhūtāyāṃ nayapratāpavijitasarvasāmantena brahmadattena rājñādhiṣṭhitāyāṃ",
    "S03hjatm_pu:25_1_1": "vārāṇasyāṃ rājadhānyām upacitavividhapuṇyasaṃbhāro 'nekaśāstrakalākauśalaprakhyātakīrtis",
    "S03hjatm_pu:25_1_2": "tyāgadākṣiṇyakṣamādīnām adhiṣṭhānaṃ guṇānāṃ suhṛtpraṇayibandhujanapriyaḥ supriyo",
    "S03hjatm_pu:25_1_3": "nāma bodhisattvaḥ sārthavāho babhūva /",
    "S03hjatm_pu:hjm_2.2_0": "dātavyam iti sarvebhyaḥ sarvadā sarvam eva ca /",
    "S03hjatm_pu:hjm_2.2_1": "pratijñeyam abhūt tasya sarvasattvānukampinaḥ //",
    "S03hjatm_pu:hjm_2.3_0": "lokavyasanam ucchettum atyantaṃ kṛtacetasām /",
    "S03hjatm_pu:hjm_2.3_1": "pratijñā sattvamahatī mahatām eva jāyate //",
    "S03hjatm_pu:hjm_2.4_0": "prahlāditajanas tyāgas tasya cetasi paprathe /",
    "S03hjatm_pu:hjm_2.4_1": "indor iva śaratkāle dhvāntabhedī mahodayaḥ //",
    "S03hjatm_pu:hjm_2.5_0": "asmadartham ayaṃ dhatte bhogān puṇyabalārjitān /",
    "S03hjatm_pu:hjm_2.5_1": "ity artheṣv arthinas tasya mamatām ālalambire //",
    "S03hjatm_pu:hjm_2.6_0": "asyām anena sudhiyā praṇidhānabījam uptaṃ manobhuvi jinatvaphalāya nūnam /",
    "S03hjatm_pu:hjm_2.6_1": "prāg dānapāramitayeti sa puṇyakarmā sotkaṇṭhayeva sahasā ghanam āliliṅge //",
    "S03hjatm_pu:26_0": "ity upacitakuśalamūlasya mahāpradānapravṛttasya sattvārthaṃ prati karuṇāpratodasaṃcoditamanasturaṅgasya vyavasāyarathādhirohiṇo bodhisattvasya",
    "S03hjatm_pu:hjm_2.7_0": "na mokṣyaty ayam ahnāya dānapāramitām iti /",
    "S03hjatm_pu:hjm_2.7_1": "śeṣāḥ pāramitās tasya tasthur utkaṇṭhitā iva //",
    "S03hjatm_pu:27_0_0": "atha sa mahātmā nidāghadinakarakiraṇair iva jalāśayam āpīyamānam anudivasam arthibhir",
    "S03hjatm_pu:27_0_1": "alpāvaśeṣaṃ kośasāram ālokya yācanakajanāśāṃ viphalām aśaknuvan kartuṃ ratnadvīpagamanābhilāṣī",
    "S03hjatm_pu:27_0_2": "vividhapaṇyaparipūritam ucchritaśītapaṭaskhalitamṛdupavanam atinipuṇakarṇadhārāvalambitakarṇam",
    "S03hjatm_pu:27_0_3": "āptaparijanādhiṣṭhitam anekavaṇigjanaparivṛto vahanam āruhya",
    "S03hjatm_pu:hjm_2.8_0": "phullātasīkusumasaṃstarasaṃnikāśam ākāśam āgatam ivodakatāṃ samantāt /",
    "S03hjatm_pu:hjm_2.8_1": "bhāsvadbhujaṅgamaṇidīpasahasram antar gambhīradurgamajalaṃ jaladhiṃ jagāhe //",
    "S03hjatm_pu:28_0_0": "vahanagativaśāc ca nimajjata iva velātaṭaśākhinaḥ kṣaṇam eva samavalokya pavanabalodīryamāṇamahātaraṅgaviṣamam",
    "S03hjatm_pu:28_0_1": "agrato dhāvantam iva ca krameṇa mahāsamudram uttīrya ratnadvīpam āgamya vividhāni",
    "S03hjatm_pu:28_0_2": "ratnāny ādāya saha tair vaṇigbhir avighnena supriyaḥ punaḥ pratinivṛtya sārthaṃ sthalapathena",
    "S03hjatm_pu:28_0_3": "netum ārebhe /",
    "S03hjatm_pu:hjm_2.9_0": "etaṃ sametya vimukho na gato 'rthivargaś ceto 'sya vairiṇi sute ca samānavṛtti /",
    "S03hjatm_pu:hjm_2.9_1": "evaṃ guṇān abhidadhad guṇalālasasya sārthaṃ na taskaragaṇo 'pi mumoṣa tasya //",
    "S03hjatm_pu:hjm_2.10_0": "śuciśīlavibhūṣaṇe jane jagadarthapratibaddhacetasi /",
    "S03hjatm_pu:hjm_2.10_1": "api dharmaparāṅmukho janaḥ suhṛdīvābhyupayāti bhadratām //",
    "S03hjatm_pu:29_0": "tataḥ sa mahātmā vārāṇasīm upagamya prītamanobhir bandhubhir ālokyamānaḥ svabhavanam anupraviśya tena ratnadvīpād upāttena svāpateyenārthijanasaṃmānanām anudivasam akarot /",
    "S03hjatm_pu:hjm_2.11_0": "mahātmanas tasya parārthasaṃpadaḥ prayacchato dānam udāracetasaḥ /",
    "S03hjatm_pu:hjm_2.11_1": "avandhyabhūripraṇayaiḥ samāgatair abhūd gṛhadvāram aśūnyam arthibhiḥ //",
    "S03hjatm_pu:30_0": "atha sa mahātmā kadācid varaśayanīyam upagataḥ kṣaṇadāyām idam acintayat /",
    "S03hjatm_pu:30_1": "idam api na paryāptam evam arthijanapratipūjanāyāṃ draviṇam iti /",
    "S03hjatm_pu:30_2_0": "kīdṛśaṃ punar yātrāphalaṃ sādhayeyaṃ yena me satatam avyavacchinnadānapratītamanaso",
    "S03hjatm_pu:30_2_1": "'rthinaḥ syur ity api nāmeyaṃ tvaritam apayāyān niśīthinī yato 'haṃ saṃmānayeyam",
    "S03hjatm_pu:30_2_2": "arthivargam iti /",
    "S03hjatm_pu:hjm_2.12_0": "sarvo jantuḥ kāṅkṣati glānikāle khedārto vā cittasaukhyāya nidrām /",
    "S03hjatm_pu:hjm_2.12_1": "eṣā dātur dānavighnaṃ karotīty āsīt sādhos tasya nidraiva duḥkham //",
    "S03hjatm_pu:31_0_0": "atha sa mahāsattvo nidrāvaśam upagataḥ svapne vimalakiraṇacakravālābhyudgatapariveṣanimagnamūrtim",
    "S03hjatm_pu:31_0_1": "alikulābhinīlaśithilakeśapāśāvacchāditaikāṃsadeśāṃ kamalapalāśābhitāmrāyatākṣīṃ kanakakalaśānurūpapayodharoparikīrṇahāramaṇiprabhāsamuddyotitavakṣaḥsthalām",
    "S03hjatm_pu:31_0_2": "abhinavabandhujīvakusumābhiraktādharāṃ trivalīsopānādhirohaṇavijihmīkṛtapratanuromarājikām",
    "S03hjatm_pu:31_0_3": "indukāntim iva mūrtimatīṃ karṇābharaṇamaṇiprabhābhyaktakapolapattralekhāṃ tanudhavalottarīyasaṃvṛtāṅgīṃ",
    "S03hjatm_pu:31_0_4": "śaraccandrikāprabhāparigatām iva kārtasvarapratimām apratirūpāṃ devatām apaśyat /",
    "S03hjatm_pu:31_1": "sā cainam abhivyajyamānadaśanamaṇikiraṇāvabhāsitānanā sphuṭamadhureṇa vacasedam abhyadhāt /",
    "S03hjatm_pu:hjm_2.13_0": "prayāsyatīyaṃ tanutāṃ krameṇa dānātirāgāt tava kośasampat /",
    "S03hjatm_pu:hjm_2.13_1": "kṣapākṣaye kṣīṇaśaśāṅkaśobhe nivartamāneva samudravelā //",
    "S03hjatm_pu:hjm_2.14_0": "tvayi prayāsyanti tato gatodaye nipātya dṛṣṭiṃ vimukhatvam arthinaḥ /",
    "S03hjatm_pu:hjm_2.14_1": "apāstakekāś cyutacārucandrikāś ciraṃ mayūrā iva śāradāmbude //",
    "S03hjatm_pu:hjm_2.15_0": "kṣayaṃ gatāyām iti kośasaṃpadi tvam arthinaḥ prāpya śucaṃ gamiṣyasi /",
    "S03hjatm_pu:hjm_2.15_1": "iyaṃ tu ditsā bhavataḥ prathīyasī kadācid apy eṣyati naiva vikriyām //",
    "S03hjatm_pu:hjm_2.16_0": "gate kṣayaṃ dāruṇi cañcalārciṣaḥ kṣayaṃ prayāti dyutir āśuśukṣaṇeḥ /",
    "S03hjatm_pu:hjm_2.16_1": "prakāmam abhyāsavivardhitodayā na caiva ditsā mahatāṃ vipatsv api //",
    "S03hjatm_pu:hjm_2.17_0": "ayaṃ parikṣīṇadhano 'pi nārthinaḥ karoti yācñāśrayabhaṅgakātarān /",
    "S03hjatm_pu:hjm_2.17_1": "iti prakāśīkṛtaniścayo janair jano na kṛcchre 'pi jahāty udāratām //",
    "S03hjatm_pu:hjm_2.18_0": "iti tathyam ahaṃ bruve bhavantaṃ bhavavicchedi padaṃ gaveṣayantam /",
    "S03hjatm_pu:hjm_2.18_1": "vyavasāyatanutram āśu baddhvā badaradvīpam upehi lokabhūtyai //",
    "S03hjatm_pu:hjm_2.19_0": "śṛṇu tatra mayopadiśyamānaṃ gamanaṃ bhūdharanāgayakṣabhīmam /",
    "S03hjatm_pu:hjm_2.19_1": "bahubhiś ca payodhibhir niruddhaṃ yad alaṃ sādhayituṃ tvam eva śaktaḥ //",
    "S03hjatm_pu:hjm_2.20_0": "malayācalarohiṇī sudheti sthiravīryauṣadhir asti puṇyagandhā /",
    "S03hjatm_pu:hjm_2.20_1": "haviṣā paripacya tām aśāna śramatṛṣṇābhibhavakṣudhākṣayāya //",
    "S03hjatm_pu:hjm_2.21_0": "pañcadvīpaśatāny atītya saritas tās tāś ca bhīmāmbhasas tīrtvā ca plavamadhyago jalanidhīn puṇyena vīryeṇa ca /",
    "S03hjatm_pu:hjm_2.21_1": "tuṅgasyopari bhūbhṛto 'sti mahatī nāmnā mahaughauṣadhis tām ādāya mahābhujaṅgamaviṣacchedāya yāyās tataḥ /",
    "S03hjatm_pu:32_0": "purastāc ca sūcibhedyaṃ vetravanam atikramya jaladhitīre bhūdharakandarāntarāvasthitaṃ tārākṣaṃ nāma rākṣasaṃ drakṣyasi /",
    "S03hjatm_pu:hjm_2.22_0": "suptasya jāgrata iva jvalitāgnidīpter yasyākṣiṇī tapanamaṇḍalatulyatāre /",
    "S03hjatm_pu:hjm_2.22_1": "āpiṅgapakṣmapariveṣṭitavartmalekhe nidrākṣaye mukulite iva cāprakampe //",
    "S03hjatm_pu:hjm_2.23_0": "suptasya tasya ghananiśvasitānilena pramlānapāṇḍukusumās taravo bhavanti /",
    "S03hjatm_pu:hjm_2.23_1": "jihvā viniṣpatati cāsyapuṭāt sphurantī vidyullatā jaladharād iva bhīmanādāt //",
    "S03hjatm_pu:33_0": "tato yakṣabhujagaśāntyartham atītabuddhabhāṣitāni sūtrapadāni paṭhatā bhavatā gantavyam /",
    "S03hjatm_pu:33_1_0": "gatvā ca nātidūre rohitakaṃ nāma vividhodyānakusumasurabhipavanam anekaratnaprabhodbhāsitajaladhitaṭabhūdharāntaram",
    "S03hjatm_pu:33_1_1": "uccāvacajanasaṃbādhavipaṇimārgam amarapurapratimaṃ puraṃ drakṣyasi /",
    "S03hjatm_pu:33_2": "tatra ca paurṇamāsīniśākarapriyadarśano vividhaguṇaugho māghanāmā sārthavāhaḥ /",
    "S03hjatm_pu:33_3": "sa te badaradvīpasya panthānam upadarśayiṣyati /",
    "S03hjatm_pu:33_4": "sa ca mahāsārthavāho gāḍhaglānatayā siṃhaśārdūlabhīṣaṇācalavanāntarāṇi bahūni yojanāni gatvā kālakarmaṇā yokṣyate /",
    "S03hjatm_pu:33_5": "na ca bhavatā tatrāpi viṣādaḥ karaṇīyaḥ /",
    "S03hjatm_pu:hjm_2.24_0": "preryamāṇāḥ karuṇayā dhīrāḥ sattvahitaṃ prati /",
    "S03hjatm_pu:hjm_2.24_1": "baddhvotsāhamayaṃ varma sādhayanti samīpsitam //",
    "S03hjatm_pu:34_0": "paścād devatānubhāvāt puṇyaprabhāvāc ca dūram atikramya himagiriśikharānukāriprākārapariveṣṭitaṃ rajatanagaraṃ pihitadvāraṃ drakṣyasīti /",
    "S03hjatm_pu:34_1": "tatra ca bhavatā punas tāny eva sūtrapadāni paṭhitavyāni /",
    "S03hjatm_pu:34_2": "tataḥ svayam eva tad dvāram apāvṛtakapāṭaṃ bhaviṣyati /",
    "S03hjatm_pu:hjm_2.25_0": "tato niryāsyanti stanakalaśabhāreṇa guruṇā prakāmaṃ klāmyantyaḥ sphuṭadaśanabhāsaḥ smitavaśāt /",
    "S03hjatm_pu:hjm_2.25_1": "arālabhrūlekhāḥ kuvalayadalaśyāmanayanāś catasraḥ kinnaryas tanudhavaladivyāṃśukabhṛtaḥ //",
    "S03hjatm_pu:35_0": "tāsu ca mṛduhasitakaṭākṣabhrūvilāsaprakāśitamanmathāsv api bhavatā bhaginīsaṃjñā karaṇīyā /",
    "S03hjatm_pu:35_1": "tāś ca bhavato badaradvīpasya panthānaṃ darśayiṣyanti /",
    "S03hjatm_pu:35_2": "tato badaradvīpādhipatiḥ kinnararājo devatāprotsāhito bhavate cintāmaṇiṃ dāsyati /",
    "S03hjatm_pu:35_3": "tatra ca vaiḍūryamayasya nagarasyāntikajātam upavanam āgatam akṛṣṭoptasya śāler atuṣaṃ phalam aśnantam uditam iva śaradvalāhakaṃ valāhakanāmānam aśvarājaṃ drakṣyasi /",
    "S03hjatm_pu:35_4": "sa tvāṃ vihāyasā kṛtārthaṃ vārāṇasīm āneṣyatīty abhidhāya sā devatāntaradhīyata /",
    "S03hjatm_pu:35_5_0": "bodhisattvo 'pi ca kalyāṇasvapnadarśanāt paraṃ pramodam udvahan niyamenāhaṃ badaradvīpayātrāphalam",
    "S03hjatm_pu:35_5_1": "āsādayiṣyāmīti vicintya devatāḥ pūjayitvā śramaṇabrāhmaṇakṛpaṇebhyaś ca dānāni dattvā",
    "S03hjatm_pu:35_5_2": "yathādevatopadiṣṭaṃ caturdaśabhiḥ saṃvatsarair badaradvīpam āgamya kinnarādhipatisakāśāt",
    "S03hjatm_pu:35_5_3": "taṃ cintāmaṇim āsādya cintayāmāsa /",
    "S03hjatm_pu:35_6": "api nāma sa turagapatir āgacched iti /",
    "S03hjatm_pu:hjm_2.26_0": "vicintitaṃ tena ca puṇyakarmaṇā parārthaniṣpattinibaddhacetasā /",
    "S03hjatm_pu:hjm_2.26_1": "parisphuran rāśir ivendurociṣāṃ sa cāśvarājas tvaritaṃ samāyayau //",
    "S03hjatm_pu:hjm_2.27_0": "sametya covāca sa mānuṣīṃ giraṃ dukūlasūtrākṛtisāndrakesaraḥ /",
    "S03hjatm_pu:hjm_2.27_1": "itaḥ purāt sāgaraśailadurgamān nayāmi kaṃ tvāṃ viṣayaṃ vihāyasā //",
    "S03hjatm_pu:hjm_2.28_0": "taṃ supriyaḥ priyaguṇo guṇināṃ pravekaḥ provāca vājivaram indumarīciśubhram /",
    "S03hjatm_pu:hjm_2.28_1": "mattadvirephaśabalopavanāntarālāṃ vārāṇasīṃ nayatu māṃ drutam aśvarājaḥ //",
    "S03hjatm_pu:hjm_2.29_0": "uktas turaṅgapatinātha sa dhīrasattvaḥ pṛṣṭhaṃ mamedam adhiruhya bhava sthirāṅgaḥ /",
    "S03hjatm_pu:hjm_2.29_1": "ratnaṃ svavāsasi nibadhya ca śuddharaśmi taṃ pakṣirājasamaraṅghasam āruroha //",
    "S03hjatm_pu:hjm_2.30_0": "bhindan khuraiḥ praviralān kvacid ambuvāhān saudāmanīsamavabhāsapiśaṅgitāṅgaḥ /",
    "S03hjatm_pu:hjm_2.30_1": "utpatya khaṃ stimitasāgaravārinīlaṃ vārāṇasīm avatatāra sa vājirājaḥ //",
    "S03hjatm_pu:36_0": "taṃ ca svabhavanasamīpe 'vatārya valāhakaḥ punar badaradvīpam eva pratyāyayau /",
    "S03hjatm_pu:36_1": "bodhisattvo 'pi ca praviśya pramuditamanobhiḥ praṇayibhiḥ suhṛdbandhubhiḥ pratyudgataḥ svabhavanam anyasminn ahani bahir niṣkramya taṃ cintāmaṇiṃ dhvajāgram āropyedam uvāca /",
    "S03hjatm_pu:hjm_2.31_0": "yad yad icchati yo dravyam iha mānuṣadurlabham /",
    "S03hjatm_pu:hjm_2.31_1": "tat tac cintāmaṇir ayaṃ samyak tasmai prayacchatu //",
    "S03hjatm_pu:37_0_0": "tadā ca tasmin deśe nirvyāpārakṛṣīvalajanam anudakatayā dhavalajaladaśakalaśabaladikkāntam",
    "S03hjatm_pu:37_0_1": "uparatagokaḍevarāvasthitavāyasagaṇam atyākuladaridravargam aparyāptabhaikṣopahāraṃ",
    "S03hjatm_pu:37_0_2": "mahad durbhikṣam āsīt /",
    "S03hjatm_pu:37_1": "tataḥ sa janakāya upetya supriyam uvāca /",
    "S03hjatm_pu:37_2": "dhānyam eva tāvad ayaṃ maṇivaraḥ pravarṣatv iti /",
    "S03hjatm_pu:37_3": "tathāstv iti coktaṃ bodhisattvena vicintya vilokitaś cāsau mahāmaṇiḥ /",
    "S03hjatm_pu:hjm_2.32_0": "kvacit tarupalāśeṣu skhalatā vyomapātinā /",
    "S03hjatm_pu:hjm_2.32_1": "dhānyena mahatā bhūmir babhūva ca nirantarā //",
    "S03hjatm_pu:hjm_2.33_0": "tato vicitrā maṇayaḥ sphurattviṣaḥ śucidyutīny ābharaṇāni cāsakṛt /",
    "S03hjatm_pu:hjm_2.33_1": "vikampitāny āpatatā nabhasvatā tanūni vāsāṃsi ca petur ambarāt //",
    "S03hjatm_pu:hjm_2.34_0": "atho vicitrābharaṇāmbarasrajaḥ pravṛttanānotsavatūryanisvanāḥ /",
    "S03hjatm_pu:hjm_2.34_1": "savismayās taṃ janatānukampinaṃ puraskṛtaṃ tuṣṭuvur ittham arthinaḥ //",
    "S03hjatm_pu:hjm_2.35_0": "aho batātyadbhutam etad īhitaṃ paropakārāya gṛhītajanmanaḥ /",
    "S03hjatm_pu:hjm_2.35_1": "aho yaśobhis tava kundapāṇḍubhis tiraskṛteyaṃ hasatīva medinī //",
    "S03hjatm_pu:hjm_2.36_0": "avaśyam asty eva janasya tādṛśī svabhāgyasaṃpat kuśalāvalambinaḥ /",
    "S03hjatm_pu:hjm_2.36_1": "bhavādṛśānāṃ jagadarthakāriṇāṃ yad evam utpattir avandhyajanmanām //",
    "S03hjatm_pu:hjm_2.37_0": "nirvāsitamahāduḥkho dattākliṣṭamahāphalaḥ /",
    "S03hjatm_pu:hjm_2.37_1": "vipāka iva dharmasya sukhahetus tvam arthinām //",
    "S03hjatm_pu:38_0": "tad evam ātmaduḥkham agaṇayitvā jagatsukhavidhāyino mahākāruṇikā na pratijñām avasādayanti mahātmāna iti svasukhanirapekṣeṇa parārthaniṣpādanapaṭunā bodhigāminā bhavitavyam iti /",
    "S03hjatm_pu:39_0": "// badaradvīpajātakaṃ dvitīyam //",
    "S03hjatm_pu:41_0": "// 3 Dharmakāmajātakam //",
    "S03hjatm_pu:hjm_3.1_0": "nānyatra bodhisattvād ajñānatamonirastaye yogyaḥ /",
    "S03hjatm_pu:hjm_3.1_1": "kaś cit subhāṣitamaṇiṃ cikrāya prāṇamūlyena //",
    "S03hjatm_pu:42_0": "tadyathānuśrūyate",
    "S03hjatm_pu:42_1_0": "bodhisattvaḥ kila śrutaśīlādiguṇābhilakṣite kṣititalālaṅkārabhūte bhūtānukampini",
    "S03hjatm_pu:42_1_1": "satatapravṛttabrahmaghoṣāgnihotrasamiddarbhakarmānte vinītaśiṣyaparivṛtādhyāpake",
    "S03hjatm_pu:42_1_2": "brāhmaṇakule lokahitāya vyāyacchamāno vaśitvād udapādi /",
    "S03hjatm_pu:42_2": "pratidivasam āpūryamāṇakāntiś ca sa mahātmā",
    "S03hjatm_pu:hjm_3.2_0": "yathā yathā saṃvavṛdhe jagatpriyaḥ śaśīva bhindaṃs timiraṃ marīcibhiḥ /",
    "S03hjatm_pu:hjm_3.2_1": "tathā tathā tan mahatīm mahākulaṃ jalaṃ payodher iva vṛddhim āyayau //",
    "S03hjatm_pu:hjm_3.3_0": "kaś cid eva mahābhāgyo jāyate saṃmataḥsatām /",
    "S03hjatm_pu:hjm_3.3_1": "tarulateva vaṃśaśrīr yam ālambya vivardhate //",
    "S03hjatm_pu:43_0_0": "tasya ca mahānubhāvasya kṛtopanayanasaṃskārasya pramādabahule yauvane vartamānasya",
    "S03hjatm_pu:43_0_1": "vinivṛttavyasanadoṣasya parām avekṣya dharmakāmatāṃ dharmakāma ity eva jñātayo 'nurūpaṃ",
    "S03hjatm_pu:43_0_2": "nāma cakruḥ /",
    "S03hjatm_pu:hjm_3.4_0": "prāyeṇa prāṇino loke guṇino vā guṇasya vā /",
    "S03hjatm_pu:hjm_3.4_1": "nāmāpi puṇyanirjātaṃ prayāti ramaṇīyatām //",
    "S03hjatm_pu:hjm_3.5_0": "subhāṣitaṃ tasya subhāṣitārthinaḥ kutaś cid ākarṇayato vipaścitaḥ /",
    "S03hjatm_pu:hjm_3.5_1": "nitāntam ānandathucitrakarmakṛc cakāra romodgamabinduvartanām //",
    "S03hjatm_pu:hjm_3.6_0": "pūtena lokam avabhāsayatā samantāt kāntena bhinnatamasā prathitāgamena /",
    "S03hjatm_pu:hjm_3.6_1": "śuddhena kasya hṛdayaṃ śaśalakṣmaṇeva na hlādyate supuruṣasya subhāṣitena //",
    "S03hjatm_pu:hjm_3.7_0": "śuśrāva bhinnatimiraṃ timirāntakārī yasmāt subhāṣitam atīva subhāṣitajñaḥ /",
    "S03hjatm_pu:hjm_3.7_1": "prakhyātabuddhimahimā mahatāṃ sadaḥsu prītaḥ paraṃ śatasahasram adāt sa tasmai //",
    "S03hjatm_pu:44_0": "sa ca mahātmā yatra yatra gacchati sma tatra tatra janena pratipūjyate sma / tataḥ kadā cid",
    "S03hjatm_pu:44_1": "anyatamo duṣṭacetās tadapakāracikīrṣayā brāhmaṇas tasya mahātmanas taṃ lābhasatkāraviśeṣam anudivasam abhivardhamānam asahamānaḥ sāmarṣaṃ tvaritapadaṃ tatsakāśam ājagāma /",
    "S03hjatm_pu:hjm_3.8_0": "asaṃprāpyānyataḥ pūjāṃ guṇalabhyām asajjanaḥ /",
    "S03hjatm_pu:hjm_3.8_1": "anyasmai mānyamānāya paṇḍitāyābhyasūyati //",
    "S03hjatm_pu:45_0": "sa ca durātmā rākṣasa iva brāhmaṇarūpadhārītam mahāsattvam upagamyedam abhyadhāt /",
    "S03hjatm_pu:hjm_3.9_0": "śrutaṃ mayātīva subhāṣitapriyo bhavān kila jñānaviśeṣavittagaḥ /",
    "S03hjatm_pu:hjm_3.9_1": "ato 'smy avajñātajanas tvadantikaṃ subhāṣitaprābhṛtavān upāgataḥ //",
    "S03hjatm_pu:hjm_3.10_0": "paribhraman gandhavatīḥ śilīmukho vihāya phullāḥ sahakāramañjarīḥ /",
    "S03hjatm_pu:hjm_3.10_1": "madaṃ pipāsuḥ samupaiti dantino guṇāntaraṃ tatra sa paśyati dhruvam //",
    "S03hjatm_pu:46_0": "atha bodhisattvaḥ subhāṣitopāyanavantaṃ taṃ brāhmaṇam ālokya praharṣaprodbhidyamānapulakaśobhaḥ samutthāya svāgataṃ subhāṣitamahāratnavaṇije brāhmaṇāya /",
    "S03hjatm_pu:46_1": "vayaṃ subhāṣitamaṇīnāṃ kretāra ity uktvā taṃ dvijātim ātmīye mahaty āsane samupaveśya svayamavanau niṣasāda /",
    "S03hjatm_pu:46_2": "tato dharmakāmaṃ suhṛdas savismayam evam ūcuḥ /",
    "S03hjatm_pu:hjm_3.11_0": "śroṣyāmīti subhāṣitāni bhavato jātaṃ mukhaṃ sasmitaṃ śrutvā yāsyati sāśru locanayugaṃ prītyā śriyaṃ kām api /",
    "S03hjatm_pu:hjm_3.11_1": "ahnaś chedavaśāt sugandhi kumudaṃ mandaṃ samunmīlati prāpyendoḥ kiraṇān apāstatamasaḥ śobhāṃ parāṃ puṣyati /",
    "S03hjatm_pu:47_0": "atha dharmakāmaḥ sabahumānam ālokayaṃs taṃ brāhmaṇam avocat /",
    "S03hjatm_pu:47_1": "abhidhātum arhaty ācāryaḥ śuśrūṣamāṇāya śiṣyāyeti /",
    "S03hjatm_pu:47_2_0": "atha sa pāpīyān enam uvāca / yadi bhavān mahati khāte nirdhūmajvalanaparipūrite subhāṣitaratnalobhād",
    "S03hjatm_pu:47_2_1": "ātmānaṃ muñcet tato 'ham idaṃ subhāṣitam aśrutapūrvam atimanoharam abhidadhyām iti /",
    "S03hjatm_pu:47_3": "atha bodhisattvaḥ sattvaparibṛṃhitamatir idam abhyadhāt /",
    "S03hjatm_pu:47_4": "mahābrāhmaṇa / nedaṃ duṣkaram ātmaduḥkhānapekṣiṇām mādṛśānām /",
    "S03hjatm_pu:hjm_3.12_0": "subhāṣitaṃ jagadudayāya sajjanān mahīruhāt phalam iva saṃcinomy ahaṃ /",
    "S03hjatm_pu:hjm_3.12_1": "gate mayi jvalanavatīm mahākhadām ayaṃ janaḥ katham iva tad grahīṣyati //",
    "S03hjatm_pu:48_0": "brāhmaṇa uvāca // śrāvayitvedam subhāṣitam akhilasya janakāyasya tato 'gnikhadāyām ātmānaṃ mokṣyasi /",
    "S03hjatm_pu:hjm_3.13_0": "anavatīrya cirāya duruttaraṃ suvipulaṃ vyavasāyamahodadhim /",
    "S03hjatm_pu:hjm_3.13_1": "kṣapitamohamahātimiraḥ kathaṃ jagati bodhimaṇiḥ sulabho bhavet //",
    "S03hjatm_pu:hjm_3.14_0": "tad aham eṣa subhāṣitalālaso jalam iva praviśāmi hutāśanam /",
    "S03hjatm_pu:hjm_3.14_1": "na mama dharmakathāhṛtacetaso hutavaho 'pi kariṣyati vedanām //",
    "S03hjatm_pu:hjm_3.15_0": "iti nigadya sukhātam akhānayaddahanavac ca nṛbhis tad akārayat /",
    "S03hjatm_pu:hjm_3.15_1": "niragamac ca bahirbhavanāntarāt sapadi tena saha dvijarakṣasā //",
    "S03hjatm_pu:hjm_3.16_0": "hutabhuji jvalite ca mahāmatir nipatituṃ kṛtaniścayamānasaḥ /",
    "S03hjatm_pu:hjm_3.16_1": "sakhibhir aśruparītavilocanaiḥ sa rurudhe parirabhya suhṛttayā //",
    "S03hjatm_pu:49_0": "atha dharmakāmaṃ suhṛdo jñātayaś ca viṣādāśrupūrṇanayanāḥ sagadgadam evam ūcuḥ /",
    "S03hjatm_pu:49_1_0": "kim idam iti subhāṣitarasenānapekṣitakkāryo duṣprāpam idam amalakulotpannam uḍupatikiraṇaviśuddhayaśo'dhiṣṭhānaṃ",
    "S03hjatm_pu:49_1_1": "mānuṣyam avamanya jñātijanaṃ cātyantaduḥkhabhāginaṃ kṛtvātmānaṃ parityaktum icchasi /",
    "S03hjatm_pu:49_2": "nanu vinivartyatām iyamamārgayāyinī buddhiḥ /",
    "S03hjatm_pu:hjm_3.17_0": "ye nāma vallabhatarās satataṃ janasya putrād apīṣṭaphaladād dayitāj janāc ca /",
    "S03hjatm_pu:hjm_3.17_1": "krīṇāsi tair asubhir ātmasukhānapekṣī kasmāt subhāṣitam atīva subhāṣitajñaḥ //",
    "S03hjatm_pu:50_0": "atha bodhisattvastasya janakāyasya subhāṣitaguṇāviṣkaraṇena dharmadeśanām iti cakāra /",
    "S03hjatm_pu:hjm_3.18_0": "vijñānam ujjvalayati pratibhāṃ tanoti tattvaṃ prakāśayati kāpatham ucchinatti /",
    "S03hjatm_pu:hjm_3.18_1": "sādhoḥ subhāṣitam aho paricīyamānaṃ kalyāṇamitram iva kiṃ na hitaṃ karoti //",
    "S03hjatm_pu:hjm_3.19_0": "yatrodite vimaladhāmni vivasvatīva pumnāṃ matiḥ kamalinīva vibodham eti /",
    "S03hjatm_pu:hjm_3.19_1": "atyantabhinnatimiraṃ sudhiyā parasmāt tad grāhyam ātmanimayenakathaṃ na sūktam //",
    "S03hjatm_pu:hjm_3.20_0": "tasmād ahaṃ dahanadāham acintayitvā tāthāgatīṃ gatim anupratipattum icchan /",
    "S03hjatm_pu:hjm_3.20_1": "prajñāguruṃ gurum ivālaghusūktahetoḥ prītaḥ śarīragurudakṣiṇayārcayāmi //",
    "S03hjatm_pu:hjm_3.21_0": "mānuṣyaṃ devabhūyaṃ vā prāpyate sukṛtāśrayāt /",
    "S03hjatm_pu:hjm_3.21_1": "kadācil labhyate pumbhiḥ subhāṣitarasāyanam //",
    "S03hjatm_pu:51_0_0": "tan na me kuśalapakṣāvalambino bhavanto vighnam utpādayitum arhantīti tān suhṛdo",
    "S03hjatm_pu:51_0_1": "bāndhavāṃś ca sānunayaṃ vinivārya jvalanasātkartum ātmānaṃ taruskandham āruhya taṃ",
    "S03hjatm_pu:51_0_2": "brāhmaṇam uvāca /",
    "S03hjatm_pu:51_1": "ācārya procyatām adhunā tat subhāṣitam iti /",
    "S03hjatm_pu:hjm_3.22_0": "pradānapaṭubhir nityaṃ śīle ca vimale sthitaiḥ /",
    "S03hjatm_pu:hjm_3.22_1": "atyantavīryasaṃnāhaiḥ prāpyate padam akṣayam //",
    "S03hjatm_pu:52_0": "atha bodhisattvaḥ pramuditamanās tāṃ gāthām udgṛhya tasmai janasamūhāya śrāvayām āsa /",
    "S03hjatm_pu:52_1": "tatas te suhṛdas tam enam artham ūcuḥ /",
    "S03hjatm_pu:hjm_3.23_0": "paraṃ pramodaṃ janayet punaḥ punaḥ tavaiva sūktaṃ kuśalāvalambinaḥ /",
    "S03hjatm_pu:hjm_3.23_1": "viṣādahetutvam upāgataṃ yato duruktam asmākam idaṃ tato nanu //",
    "S03hjatm_pu:53_0": "atha tatra prakṛtikaruṇārdrāśayo mātṛgrāmastasya sādhor asaṃbandho'pi śokavaśād evaṃ paridevanaparo babhūva /",
    "S03hjatm_pu:hjm_3.24_0": "sugandhinā vāṅmadhunādhivāsitaṃ parisphurandantamarīcikesaram /",
    "S03hjatm_pu:hjm_3.24_1": "mukhāmbujaṃ śrīmad idaṃ hutāśanaḥ kathaṃ nv ayaṃ niṣkaruṇo 'sya dhakṣyati //",
    "S03hjatm_pu:hjm_3.25_0": "viśuddhacāmīkaragauram agninā parīyamāṇaṃ parikūṇitekṣaṇam /",
    "S03hjatm_pu:hjm_3.25_1": "śarīram asyedam aho bhaviṣyati pradagdhadārupratimaṃ malīmasam //",
    "S03hjatm_pu:hjm_3.26_0": "udyatsimasimāśabdam analāntaravartinaḥ /",
    "S03hjatm_pu:hjm_3.26_1": "śyāmībhavad idaṃ gātraṃ draṣṭuṃ ko 'syādya śakṣyati //",
    "S03hjatm_pu:hjm_3.27_0": "dvidheva kriyamāṇānāṃ veṇūnāṃ parvaniḥsvanam /",
    "S03hjatm_pu:hjm_3.27_1": "bāndhavāḥ katham asyāsthnāṃ śroṣyanti sphuṭatāṃ dhvanim //",
    "S03hjatm_pu:hjm_3.28_0": "amī samīraṇāsaṅgacalatpallavapāṇayaḥ /",
    "S03hjatm_pu:hjm_3.28_1": "mā dhākṣīrenam ity agniṃ vārayantīva pādapāḥ //",
    "S03hjatm_pu:hjm_3.29_0": "bāṣpatoyāvilākṣāṇāṃ vidārayati no manaḥ /",
    "S03hjatm_pu:hjm_3.29_1": "bandhūnām asya dīnānāṃ hā hety ekākṣaraṃ vacaḥ //",
    "S03hjatm_pu:hjm_3.30_0": "iha goṣṭhī kṛtānena dattaṃ dhanam ihārthine /",
    "S03hjatm_pu:hjm_3.30_1": "ity asya suhṛdaḥ sādhor deśayiṣyanti sāsravaḥ //",
    "S03hjatm_pu:hjm_3.31_0": "jñāteyena vināsmākaṃ duḥkhaṃ dahati mānasam /",
    "S03hjatm_pu:hjm_3.31_1": "suhṛdo jñātayo vāsya dhārayiṣyanty asūn katham //",
    "S03hjatm_pu:54_0": "tan nedam atikaruṇaṃ raudraṃ karmāsya duṣkarakāriṇaḥ śakyate draṣṭum ity abhidhāya sa strījano gṛhābhimukhaḥ pratasthe /",
    "S03hjatm_pu:54_1": "tato bodhisattvaḥ praṇidhim evam āviścakāra /",
    "S03hjatm_pu:hjm_3.32_0": "na prārthaye padam ahaṃ śubhalabhyam aindraṃ vidyādharādhipatitāṃ na ca nāpi rājyam /",
    "S03hjatm_pu:hjm_3.32_1": "bhūyāsam asya jagataḥ sugatatvam āpya duḥkhakṣayārtham amunā kuśalodayena //",
    "S03hjatm_pu:55_0": "ity uktvā tena mahātmanā muktaś cātmā /",
    "S03hjatm_pu:55_1_0": "sadya eva ca so 'gnir upaśāntajvālākalāpadhūmasaṃghātaḥ surabhikamalodbhedagandhādhivāsitadigantarālaṃ",
    "S03hjatm_pu:55_1_1": "kamalinīpalāśasthitavimalasalilalavaṃ sphaṭikakaṇākīrṇamarakataśilānurūpam alikulacakravākamithunahaṃsakādambopaśobhitaṃ",
    "S03hjatm_pu:55_1_2": "padmākaratvam agamat /",
    "S03hjatm_pu:hjm_3.33_0": "kṛtārtham iva padmatvaṃ manyamāne kuśeśaye /",
    "S03hjatm_pu:hjm_3.33_1": "so 'pi ca sthitam ātmānam adrākṣīd dhīmatāṃ varaḥ //",
    "S03hjatm_pu:hjm_3.34_0": "pādopāntabhrāntamattadvirephaḥ śānto dharmaṃ dharmakāmo bruvāṇaḥ /",
    "S03hjatm_pu:hjm_3.34_1": "śobhāṃ gāḍhaṃ padmapattrāyatākṣaḥ padmāsīnaḥ padmayoner dadhāra //",
    "S03hjatm_pu:hjm_3.35_0": "eṣa svapnaḥ syād iyaṃ kiṃ nu māyā vahniḥ kvāyaṃ kvedamambhoruhatvam /",
    "S03hjatm_pu:hjm_3.35_1": "ity āścaryaṃ vismayākṣiptacittāḥ taṃ paśyantas te janā vācam ūcuḥ //",
    "S03hjatm_pu:hjm_3.36_0": "teṣāṃ tam ālokayatāṃ janānām ambhojamadhyasthitam unnateccham /",
    "S03hjatm_pu:hjm_3.36_1": "harṣāśruṇāsaṃbhavatā kṣaṇena ruṣeva śokāśrujalaṃ nirastam //",
    "S03hjatm_pu:hjm_3.37_0": "patitam atha nabhastaḥ kīrṇakiñjalkagandhaṃ samanugatam alīnāṃ paṅktibhiḥ puṣpavarṣam /",
    "S03hjatm_pu:hjm_3.37_1": "abhavad api ca māraḥ pauṣpam ādhāyapārśve dhanur upahitaśokaḥpāṇivinyastavaktraḥ //",
    "S03hjatm_pu:56_0": "atha sa brāhmaṇo jvalitāṅgāramadhyagatam ivātmānam ṣṇaniśvāsābhitaptamukhāntarālaḥ katham api dhārayann idam avocat /",
    "S03hjatm_pu:hjm_3.38_0": "gambhīre kṣitivivare parisphurantaṃ paśyāmi jvalanam ivāgrato mahāntam /",
    "S03hjatm_pu:hjm_3.38_1": "eṣā ca jvaraparitarjitātiduḥkhā medinyāṃ mama vinimajjatīva mūrtiḥ //",
    "S03hjatm_pu:hjm_3.39_0": "tīvrāgniṃ narakam imaṃ patiṣyato me tvaṃ bhūyāḥ śaraṇam ihādya dharmakāma /",
    "S03hjatm_pu:hjm_3.39_1": "tuṅgecchāḥ parahitavedhaso mahāntas tvādṛṣkāḥ suhṛdi ripau ca tulyabhāvāḥ //",
    "S03hjatm_pu:57_0": "atha bodhisattvas tadanukampayā satyādhiṣṭhānam akarot /",
    "S03hjatm_pu:hjm_3.40_0": "yena satyena sattvārthaṃ bodhicaryāṃ carāmy aham /",
    "S03hjatm_pu:hjm_3.40_1": "tena mā sma gamad vipro narakaṃ jvalitānalam //",
    "S03hjatm_pu:58_0": "iti bodhisattvenābhihitaḥsa brāhmaṇaḥ sadya eva haricandanānuliptam ivātmānaṃ pramumude /",
    "S03hjatm_pu:hjm_3.41_0": "kalyāṇamitram āgamya jagadarthavicakṣaṇam /",
    "S03hjatm_pu:hjm_3.41_1": "prayāti vilayaṃ sadyaḥ pāpaṃ pāpakṛtām api //",
    "S03hjatm_pu:59_0": "atha bodhisattvaḥ pramuditamanobhiḥ suhṛdbandhupraṇayibhir ālokyamāno dānaśīlādisamuttejanāya dharmyāṃ kathāṃ cakāra /",
    "S03hjatm_pu:hjm_3.42_0": "āgamato 'numānāc ca dvayāniścayakāraṇāt /",
    "S03hjatm_pu:hjm_3.42_1": "viśeṣaniścayotpatteḥ pratyakṣaṃ balavattaram //",
    "S03hjatm_pu:hjm_3.43_0": "mahāparityāgam imaṃ savismayaś ciraṃ vilokyeva mama sphuracchikhaḥ /",
    "S03hjatm_pu:hjm_3.43_1": "kṛśānur anvakṣam ayaṃ śarīriṇāṃ praphullapadmākaratām upāgataḥ //",
    "S03hjatm_pu:hjm_3.44_0": "tataḥ samālokya mahāntam adbhutaṃ prabhāvam enaṃ vipulasya karmaṇaḥ /",
    "S03hjatm_pu:hjm_3.44_1": "śubhāśubhasyāsti phalaṃ sukhāsukhaṃ vicintya cedaṃ vijahīta kāpatham //",
    "S03hjatm_pu:hjm_3.45_0": "pramādanidrāvinimīlitātmanāṃ śarīriṇāṃ saupāyikī prabodhanā /",
    "S03hjatm_pu:hjm_3.45_1": "vipaścitāṃ tu sphuṭabuddhicakṣuṣāṃ sati prabodhe kim iva prabodhyate //",
    "S03hjatm_pu:hjm_3.46_0": "hitonmukhānām api dharmyayā girā bhṛśaṃ prabodhaṃ janayanti sādhavaḥ /",
    "S03hjatm_pu:hjm_3.46_1": "gater viśeṣo bhavati prasarpatāṃ pratodasaṃcodanayā hi vājinām //",
    "S03hjatm_pu:hjm_3.47_0": "bahucchalaṃ pālayatā gṛhāśramaṃ na dhīmatā viśvasanīyam aṇv api /",
    "S03hjatm_pu:hjm_3.47_1": "na yujyate svaptum anāhitāṅkuśapracaṇḍamattadviradādhirohiṇaḥ //",
    "S03hjatm_pu:hjm_3.48_0": "sutapralāpā bhavanaṃ samṛddhimad vilāsalāvaṇyavibhūṣitāḥ striyaḥ /",
    "S03hjatm_pu:hjm_3.48_1": "prasaṅgināṃ sarvam amedhasām idaṃ śamānukūlasya nirodhakaṃ pathaḥ //",
    "S03hjatm_pu:hjm_3.49_0": "kathaṃ cid aṣṭābhir apoḍham akṣaṇair avāpya mānuṣyam idaṃ sudurlabham /",
    "S03hjatm_pu:hjm_3.49_1": "śamāya yo na tvarate pramādabhāg niyojanīyo 'naḍuhām asau dhuri //",
    "S03hjatm_pu:hjm_3.50_0": "idam avāptam avāpyam idaṃ punaḥ kṛtam idaṃ karaṇīyam idaṃ nṛṇām /",
    "S03hjatm_pu:hjm_3.50_1": "iti manogṛhacitraṇayā kṣayaṃ vrajati naiva manorathavartikā //",
    "S03hjatm_pu:hjm_3.51_0": "viṣayopabhogam avasānadāruṇaṃ parirabhya candanam ivāhiveṣṭitam /",
    "S03hjatm_pu:hjm_3.51_1": "sukham ity abhūtaparikalpanānugā bahuduḥkhajālam adhiśerate janāḥ //",
    "S03hjatm_pu:hjm_3.52_0": "dhig aho tiraskṛtam avidyayā jagat sakalaṃ kalaṅkitam anaṅgajair malaiḥ /",
    "S03hjatm_pu:hjm_3.52_1": "yad idaṃ sametya maraṇārigocaraṃ gajasuptikām iva vidhāya tiṣṭhati //",
    "S03hjatm_pu:hjm_3.53_0": "hṛtasatpathaṃ nivaraṇāribhiḥ śaṭhair avicintya saṃtatam anityatābhayam /",
    "S03hjatm_pu:hjm_3.53_1": "anuśāsanaṃ plavam apāsya saugataṃ vinimajjati vyasanasāgare jagat //",
    "S03hjatm_pu:hjm_3.54_0": "pratikṣaṇaṃ kṣayam upayātijīvitaṃ praśāmyato vapur iva kṛṣṇavartmanaḥ /",
    "S03hjatm_pu:hjm_3.54_1": "ataḥ sadā viṣayaparāṅmukhīm imāṃ tvarāvatīṃ kurutamatiṃ hitaṃ prati //",
    "S03hjatm_pu:hjm_3.55_0": "iti vacanam ayuktanyāyam uktam mayā ced anubhavata yatheṣṭaṃ kāmasaukhyānubandham /",
    "S03hjatm_pu:hjm_3.55_1": "atha tu guṇavad etat sādhavaḥ cintayitvā śrayata viṣayatṛṣṇāṃ rodhinīṃśāntim agryām //",
    "S03hjatm_pu:60_0": "iti dharmadeśanāṃ kṛtvā bodhisattvaḥsasuhṛjjano gṛhaṃ praviveśa /",
    "S03hjatm_pu:61_0_0": "tad evaṃ subhāṣitaratnaparīkṣāpaṭunā tena bhagavatā prāṇair api subhāṣitāni krītānīti",
    "S03hjatm_pu:61_0_1": "vicintya satatam eva duḥkhocchedam icchatā prājñena dharmakathāśravaṇe mahān ādaraḥ",
    "S03hjatm_pu:61_0_2": "karaṇīyaḥ /",
    "S03hjatm_pu:61_1": "kalyāṇamitrasevā cābhilaṣitaphalaniṣpādinī bhavatīti tadanuvartinā bhavitavyam iti /",
    "S03hjatm_pu:62_0": "// dharmakāmajātakaṃ nāma tṛtīyam //",
    "S03hjatm_pu:64_0": "4. Śaśa",
    "S03hjatm_pu:hjm_4.1_0": "tiryagyonigatair api sadbhiḥ prāṇāḥ parārtham utsṛṣṭāḥ /",
    "S03hjatm_pu:hjm_4.1_1": "ko nāma puruṣabhūtaḥ saktiṃ dhanamātrake kuryāt //",
    "S03hjatm_pu:65_0": "tadyathānuśrūyate",
    "S03hjatm_pu:65_1_0": "stimitanilīnaśukasaṃghātaharitaśādvalopagūḍhabhūbhāge vividhaśikharitarucchāyopaviṣṭaromanthāyamānahariṇagaṇe",
    "S03hjatm_pu:65_1_1": "bhramadalikulopagīyamānakusumitalatāsaṃparkasurabhipavanākampyamānanirjharavāridhautaśilātalaparyante",
    "S03hjatm_pu:65_1_2": "munijanamano'nukūle kūlaviṭapilatākisalayāskhalitasarittaraṅgāhatakumudadhavalaphenaśekharālaṃkṛtasalile",
    "S03hjatm_pu:65_1_3": "salilacaravihaṅgonnāditapadminīvane kvacid acalavanāntare bodhisattvaḥ śaśo bhavati",
    "S03hjatm_pu:65_1_4": "sma /",
    "S03hjatm_pu:65_2": "tasya ca tatra sahavāsaguṇād abhivṛddhasauhṛdaḥ praśamopacayaśāntendriyagrāmo grāmyopabhogaparāṅmukhamanāś cīrājināṣāḍhakamaṇḍalumātraparigrahaḥ kaṣṭatapās tāpasaḥ sahāyo babhūva /",
    "S03hjatm_pu:hjm_4.2_0": "śāntau samānadharmāṇau samaduḥkhasukhodayau /",
    "S03hjatm_pu:hjm_4.2_1": "tāv anyonyam apaśyantau na remāte suhṛttamau //",
    "S03hjatm_pu:hjm_4.3_0": "bālye śaśena rahitaḥ kaṃcit kālaṃ bhavaty anuṣṇāṃśuḥ /",
    "S03hjatm_pu:hjm_4.3_1": "na tu tena śaśākṛtinā kadācid api sa vratī suhṛdā //",
    "S03hjatm_pu:hjm_4.4_0": "sāptapadīnaṃ sakhyaṃ bhavati satāṃ prakṛtiśuddhacittānām /",
    "S03hjatm_pu:hjm_4.4_1": "kim utānyonyaguṇakathāviśrambhanibaddhabhāvānām //",
    "S03hjatm_pu:hjm_4.5_0": "bhavati śamābhiratānāṃ puṃsāṃ dharmāya pāṭavaṃ buddheḥ /",
    "S03hjatm_pu:hjm_4.5_1": "pratanumanasāṃ tiraścāṃ dharmārambhe kutaḥ saṃjñā //",
    "S03hjatm_pu:hjm_4.6_0": "śaśajātir aho kveyaṃ kvedaṃ vāksauṣṭhavaṃ kva ca śamo 'yam /",
    "S03hjatm_pu:hjm_4.6_1": "abhavad iti devatānāṃ śaśa eva savismayaṃ cetaḥ //",
    "S03hjatm_pu:66_0_0": "atha kadācid asalilatayā paripāṇḍuṣu sāsūyakṛṣīvalajanāvalokyamāneṣu viśrāntavidyullatāvilāseṣu",
    "S03hjatm_pu:66_0_1": "pavanabalavicchinnasaṃghāteṣu jaladeṣu dinakarakiraṇāpītasāvaśeṣasalileṣu parimlānagarbhalaghuśālicchanneṣu",
    "S03hjatm_pu:66_0_2": "kedāreṣu sakṛtpūravicchedapratanujalavimuktavipulatarapulinataṭāvasthitasphuṭitottānaśuktipuṭāsv",
    "S03hjatm_pu:66_0_3": "saritsv āgharmaklamavinibaddhaśvāsapracalatkaṇṭheṣu madakāle 'pi vinivṛttanṛttavyāpāreṣu",
    "S03hjatm_pu:66_0_4": "nīlakaṇṭheṣu nimnapravirūḍhaśuṣkaśaṣpāṅkurāyāṃ vasumatyām alabdhatṛṇāhāratayā parikṣāmakukṣiṣu",
    "S03hjatm_pu:66_0_5": "mandagamanacalitaśithilasāsnāsu kṣīrakṣayalaghūdhnīṣu paridurbalavatsāsu vatsatarīṣu",
    "S03hjatm_pu:66_0_6": "śākaprāyakadannābhyavahārakṛśaparuṣāṅgeṣu daridrajaneṣu durbhikṣadoṣaparāṅmukhīkṛtātithijanasatkāreṣu",
    "S03hjatm_pu:66_0_7": "grāmeṣu kvacit kvacic chrūyamāṇamanthānaśabdeṣu gokuleṣu sa tāpasas taṃ śaśam avocat /",
    "S03hjatm_pu:66_1": "aho kṛtopakāram api vipatsu nānuvartante prakṛtilaghavaḥ prāṇinaḥ /",
    "S03hjatm_pu:hjm_4.7_0": "āsāreṇa vibhinnacandrakamaṇiṃ tanvan kalāpaṃ mudā lāsyaṃ lāsakavat purā viracayan stautīva yaṃ kekayā /",
    "S03hjatm_pu:hjm_4.7_1": "tasminn eva śikhī nirambhasi ghane cakṣuḥpradānālasaḥ prāyeṇodayavantam eva bhajate svārthapravīṇo janaḥ /",
    "S03hjatm_pu:hjm_4.8_0": "nistoyā viralībhavanti jaladā vicchinnam aindraṃ dhanuḥ śrūyante na kalāpināṃ giriguhāsaṃsargadīrghā giraḥ /",
    "S03hjatm_pu:hjm_4.8_1": "sarvaṃ vastu nisargabhaṅguram iti dhyātveva śokāc ciraṃ vidyullāsikayā vilāsamadhuraṃ lāsyaṃ parityajyate /",
    "S03hjatm_pu:hjm_4.9_0": "jātaṃ kṣīṇaphalaṃ phaladrumavanaṃ śoṣaṃ gatā vīrudhaḥ pramlānāni śanair bisāni bisinīpaṅke kharatvaṃ gate /",
    "S03hjatm_pu:hjm_4.9_1": "yo 'py āsīd badareṅgudīphalacayaḥ svalpo mamātroṭaje kṣīṇaḥ so 'pi suduṣkarāya tapase yātrāṃ kariṣye katham /",
    "S03hjatm_pu:hjm_4.10_0": "āhāreṇa vinā pratikṣaṇam ayaṃ dehaḥ klamaṃ gacchati klāntyā cetasi yoginaḥ pratihate sthairyaṃ samādheḥ kutaḥ /",
    "S03hjatm_pu:hjm_4.10_1": "prājñasyāpi samādhihīnamanasas tattvābhimukhyaṃ kutas tattvādarśanabaddhamohatimiraḥ paścād vṛthā śrāmyati /",
    "S03hjatm_pu:hjm_4.11_0": "tyaktvā tato 'jinakamaṇḍaluvalkalāni sthāsyāmi bāndhavajanena saha svagehe /",
    "S03hjatm_pu:hjm_4.11_1": "durbhikṣadoṣam apavāhya punar vanānte vatsyāmi vatsala ciraṃ bhavatā sahātra //",
    "S03hjatm_pu:67_0": "atha bodhisattvaś cirasaṃvāsābhivardhitapremārdrahṛdayas tam ṛṣim uvāca /",
    "S03hjatm_pu:hjm_4.12_0": "ālānam unmūlya sukhābhikāṅkṣī yātaḥ kathaṃcid dvirado vanāntam /",
    "S03hjatm_pu:hjm_4.12_1": "vismṛtya bhūyo 'ṅkuśapātaduḥkhaṃ janāntam evecchati gantum ajñaḥ //",
    "S03hjatm_pu:hjm_4.13_0": "śamena medhāvitayā tapoguṇaiḥ śrutena ca jñeyapathānugāminā /",
    "S03hjatm_pu:hjm_4.13_1": "munīṃs tvam anyān abhibhūya vartase raviḥ pradīpān iva dūram aṃśubhiḥ //",
    "S03hjatm_pu:hjm_4.14_0": "iti tvam ālokitaśāstraniścayo 'py anandhakāreṇa vivekacakṣuṣā /",
    "S03hjatm_pu:hjm_4.14_1": "praveṣṭukāmo viṣayārigocaraṃ kathaṃ pramādyann iva nāma lakṣyase //",
    "S03hjatm_pu:hjm_4.15_0": "tamovinirbhedi pathāṃ prakāśakaṃ manaḥprasādaṃ janayac charīriṇām /",
    "S03hjatm_pu:hjm_4.15_1": "na vetti dhandhaḥ sudhiyāṃ subhāṣitaṃ prasādi jātyandha ivendumaṇḍalam //",
    "S03hjatm_pu:hjm_4.16_0": "svabuddhidīpena vinā tamasvinīṃ sukhānuṣaktiṃ tyajatīti kā kathā /",
    "S03hjatm_pu:hjm_4.16_1": "gṛhasthatāyāṃ ramayanti yan manoviśuddhasattvās tad asāṃprataṃ mahat //",
    "S03hjatm_pu:hjm_4.17_0": "dvisandhyam ājyāhutigandhavāsitair niveśitāntarbadareṅgudīphalaiḥ /",
    "S03hjatm_pu:hjm_4.17_1": "jalāśayālīnaśarārisārasais tarūpagūḍhair uṭajair alaṃkṛtāḥ //",
    "S03hjatm_pu:hjm_4.18_0": "tapasvikanyoddhṛtakumbhavāriṇā prasicyamānodgatabālapādapāḥ /",
    "S03hjatm_pu:hjm_4.18_1": "taṭadrumacchāyaniruddhasindhavaḥ samucchvasatpuṣpasugandhivāyavaḥ //",
    "S03hjatm_pu:hjm_4.19_0": "paribhramattāpasaputrakānugaiḥ kvacin mṛgaiḥ khaṇḍitavīraṇāṅkurāḥ /",
    "S03hjatm_pu:hjm_4.19_1": "japāc calacchmaśruniruddhakandharais tapodhanair āśritaśailagahvarāḥ //",
    "S03hjatm_pu:hjm_4.20_0": "aho dṛḍhasnehanibaddhacetasām asatsukhāsvādalavānuṣaṅgiṇām /",
    "S03hjatm_pu:hjm_4.20_1": "na nāma paryutsukayanti rāgiṇām amedhasāṃ cittam upatyakā bhuvaḥ //",
    "S03hjatm_pu:hjm_4.21_0": "akuśalajanasevyaṃ kāpathaṃ prāpya mohāt skhalati niyatam ajñaḥ snehapāśān amuktvā /",
    "S03hjatm_pu:hjm_4.21_1": "sukṛtibhir anuyāte saṃvidāno 'pi mārge yad arajasi na tiṣṭhaty etad aprāptam atra //",
    "S03hjatm_pu:68_0": "bahuvyasanadoṣam api nāma gārhasthyam avetya katham imāṃ śamānukūlāṃ vimuktimārgaprakāśinīṃ pravrajyām apāsya sukhalavahetor mahat pratibhayaṃ duḥkhapātālaṃ praveṣṭum icchasi /",
    "S03hjatm_pu:68_1": "yac ca bhavatābhidhīyate punar ahaṃ tapovanam āgamiṣyāmīti nedaṃ śraddhīyate /",
    "S03hjatm_pu:hjm_4.22_0": "indriyārthavaśagasya kāminīḥ paśyataḥ smitavilāsabhūṣaṇāḥ /",
    "S03hjatm_pu:hjm_4.22_1": "apy akhaṇḍaphalade tapovane rāgikasya hṛdayaṃ nivekṣyate //",
    "S03hjatm_pu:69_0": "api ca maharṣe viṣayānuvartino hi prāṇino mahānti vyasanāny anubhavanti / paśya /",
    "S03hjatm_pu:hjm_4.23_0": "mṛgo mṛgayugītena nīyate śaragocaram /",
    "S03hjatm_pu:hjm_4.23_1": "viṣayāsvādalubdhānāṃ bhavanty eva vipattayaḥ //",
    "S03hjatm_pu:hjm_4.24_0": "śalabhaḥ prayāti patito vibhāvasau gurudāhaduḥkham upagamya pañcatām /",
    "S03hjatm_pu:hjm_4.24_1": "kamanīyarūpahṛtacetasāṃ kathaṃ na bhaviṣyati vyasanam aṅgināṃ punaḥ //",
    "S03hjatm_pu:hjm_4.25_0": "yadi nādadīta baḍiśastham āmiṣaṃ śakalī ka enam udakāt samuddharet /",
    "S03hjatm_pu:hjm_4.25_1": "sukhalubdhabuddhir anubaddham agrato na bhayaṃ vilokayati bāliśo janaḥ //",
    "S03hjatm_pu:hjm_4.26_0": "kamale nimīlati śilīmukhaḥ sthitaḥ samupaiti kṛcchram atigandhalālasaḥ /",
    "S03hjatm_pu:hjm_4.26_1": "gajabandhakīm anusaran vanāt karī sahate pratodaniśitāṅkuśavyathām //",
    "S03hjatm_pu:hjm_4.27_0": "vipadāṃ padaṃ tanudhiyāṃ vimohanaṃ sthirabuddhibhiḥ parihṛtaṃ mahātmabhiḥ /",
    "S03hjatm_pu:hjm_4.27_1": "yadi vaḥ sanātanasukhaspṛhāsty ato viṣavaj jahīta viṣayāhigocaram //",
    "S03hjatm_pu:70_0": "ṛṣir uvāca / satyam anekeṣāṃ paribhavādīnāṃ",
    "S03hjatm_pu:70_1": "doṣaśarāṇāṃ śaravyabhūto gṛhavāsaḥ sukhalavāsvādamohitātmabhir na śakyate parityaktum / kiṃ tu /",
    "S03hjatm_pu:hjm_4.28_0": "śaśa suhṛttama śīlayaśonidher bhavata eva guṇā nanu tādṛśāḥ /",
    "S03hjatm_pu:hjm_4.28_1": "mama bhaviṣyati yair hṛtacetasaḥ punar ihāgamanaṃ śamam icchataḥ //",
    "S03hjatm_pu:71_0": "bodhisattva uvāca / yady avaśyam eva gantum abhilaṣitaṃ tathāpy ekam imaṃ divasam ihoṣitvā śvaḥ svam abhiprāyam anuṣṭhātāsi /",
    "S03hjatm_pu:71_1": "tataḥ sa munir evaṃ cintayāmāsa /",
    "S03hjatm_pu:71_2": "niyatam ayaṃ māṃ nimantrayitukāmaḥ /",
    "S03hjatm_pu:hjm_4.29_0": "jambūvanaṃ kvacid anena phalābhirāmaṃ dṛṣṭaṃ bhavet kim athavā phalito 'tra cūtaḥ /",
    "S03hjatm_pu:hjm_4.29_1": "pākābhitāmrasukumāraphalādhivāso śailāntare kvacid udumbarapādapo vā //",
    "S03hjatm_pu:72_0": "atha śaśas tāṃ rajanīm ativāhya prabhātasamaye kṛtsnaṃ tad vanaṃ paribhramyālabdhamūlaphalaś cintayāmāsa /",
    "S03hjatm_pu:hjm_4.30_0": "asminn abhuktavati sakṣudhi durbalāṅge śānte munau samasukhavyasane susakhyau /",
    "S03hjatm_pu:hjm_4.30_1": "bhokṣye tṛṇaṃ katham ahaṃ haritaṃ vanānte pāsyāmi śītavimalaṃ salilaṃ kathaṃ vā //",
    "S03hjatm_pu:73_0": "athavā saty asminn arthijanasādhanakṣame śarīre kim aham aśakta iva viṣaṇṇamanās tiṣṭhāmi /",
    "S03hjatm_pu:73_1": "tatas tam ṛṣim upagamyovāca /",
    "S03hjatm_pu:73_2": "maharṣe pratipālyatāṃ tāvan muhūrtaṃ yāvad aham āhārajātaṃ kiṃcid upaharāmi /",
    "S03hjatm_pu:73_3": "tataḥ sa munir acintayat / parikṣīṇakandamūlaphale 'smin vane kīdṛśī punar āhāropaharaṇaśaktir asya syāt /",
    "S03hjatm_pu:73_4": "atha sa mahātmā jvalitāṅgārarāśim avalokya praṇidhim evam abhivardhayāmāsa /",
    "S03hjatm_pu:hjm_4.31_0": "yathārthinaḥ kṣudupaśamāya nirvyathas tyajāmy asūn hutabhuji cañcalārciṣi /",
    "S03hjatm_pu:hjm_4.31_1": "tathā jagadvyasananirastikāriṇīṃ sudurlabhāṃ daśabalatām avāpnuyām //",
    "S03hjatm_pu:hjm_4.32_0": "muktaḥ svātmā parārthe pramuditamanasā cintayitveti tena kleśacchedāya śāntaṃ padam abhilaṣatā prāṇināṃ bāndhavena /",
    "S03hjatm_pu:hjm_4.32_1": "śāntajvālākalāpaḥ sa ca vanadahanas tasya puṇyānubhāvāt preṅkhattoyormilekhaṃ pracaladalikulaṃ prāpa padmākaratvam /",
    "S03hjatm_pu:74_0": "atha sa muniḥ kaṣṭam ity uktvā dahananirvāpaṇāya gṛhītasalilakamaṇḍalus tvaritam upagamya taṃ mahātmānaṃ vikasitapuṇḍarīkamadhye 'vatiṣṭhamānaṃ dharmaṃ deśayantam apaśyat /",
    "S03hjatm_pu:hjm_4.33_0": "adhiṣṭhitaṃ tena bhṛśaṃ śaśena rarāja tad vāriṇi puṇḍarīkam /",
    "S03hjatm_pu:hjm_4.33_1": "śaratprasanne nabhasi prasannaṃ prakāśalakṣmeva śaśāṅkabimbam //",
    "S03hjatm_pu:75_0": "tataḥ sa munis taṃ śaśaṃ puṇḍarīkāvasthitam ālokya vismitamanāḥ stutim imāṃ pravyājahāra /",
    "S03hjatm_pu:hjm_4.34_0": "aho parārthapratipattidakṣiṇaṃ yaśonidheḥ karma tavedam adbhutam /",
    "S03hjatm_pu:hjm_4.34_1": "acintyamāhātmyaviśeṣasaṃśrayo mahāmatiḥ ko 'pi śaśāyate bhavān //",
    "S03hjatm_pu:hjm_4.35_0": "ayaṃ pradīptaḥ kva samīrasārathiḥ kva cātra rājīvavanatvam īdṛśam /",
    "S03hjatm_pu:hjm_4.35_1": "mahātmanāṃ puṇyabalair adhiṣṭhito viṣadrumo 'py oṣadhivṛkṣatām iyāt //",
    "S03hjatm_pu:76_0": "tataḥ sa mahātmā tasmāt puṇḍarīkād avatīrya praviṣṭaś ca tena saha muninā parṇaśālām /",
    "S03hjatm_pu:76_1": "viditabodhisattvavṛttāntena ca vismitamanasā maghavatā samantād añjanācalanīlajaladharapaṭalapihitadinakaram aciraprabhāprakāśaparipiñjaradigantaram ambaratalam akāri /",
    "S03hjatm_pu:hjm_4.36_0": "tato vavuḥ pracalitavāriśīkarāḥ samantataḥ kuṭajabhidaḥ samīraṇāḥ /",
    "S03hjatm_pu:hjm_4.36_1": "virejire samuditapaṅktibhiḥ phalaiḥ śukāśritā girisahakārapādapāḥ //",
    "S03hjatm_pu:hjm_4.37_0": "samudgate madhukaraveṇunisvane mṛdaṅgavad dhvanati ca vārinirjhare /",
    "S03hjatm_pu:hjm_4.37_1": "nanarta khaṃ navajaladaṃ vilokayan sthito girer upari mayūralāsakaḥ //",
    "S03hjatm_pu:hjm_4.38_0": "manoharaṃ dhanur avatatya vajriṇo nipātitasphuṭabahuśīkareṣavaḥ /",
    "S03hjatm_pu:hjm_4.38_1": "vitenire sphuradaciraprabhāsayaḥ payodharāḥ kṣapitanidāghavidviṣaḥ //",
    "S03hjatm_pu:hjm_4.39_0": "paribhramadbhramaranipātakopitaḥ samucchvasatprataruṇaketakāśritaḥ /",
    "S03hjatm_pu:hjm_4.39_1": "śvasann ayovalayasarūpavigrahaḥ punaḥ punaḥ phaṇam atanod bhujaṅgamaḥ //",
    "S03hjatm_pu:hjm_4.40_0": "dayitāvirahotsukotsukaiḥ pathikaiḥ śailapathadrumāśritaiḥ /",
    "S03hjatm_pu:hjm_4.40_1": "pariśuśruvire 'lpayācināṃ jaladhārāntaracāriṇāṃ giraḥ //",
    "S03hjatm_pu:hjm_4.41_0": "dadṛśuḥ pathikāṅganāḥ sphurantīṃ taḍitaṃ vārimuci pravepitākṣyaḥ /",
    "S03hjatm_pu:hjm_4.41_1": "upari dviradasya vāyununnāṃ dhvajabaddhām iva kauṅkumīṃ patākām //",
    "S03hjatm_pu:hjm_4.42_0": "śikhicandrakamiśrakāśavaṃśaṃ kvacid āvartaparibhramacchilīndhram /",
    "S03hjatm_pu:hjm_4.42_1": "abhavaj jalam āvilaṃ nadīnāṃ taṭajambūphalapātabhinnaphenam //",
    "S03hjatm_pu:hjm_4.43_0": "jambūphalaiḥ śabalitāni sarittaṭāni paśyan bhuvaś ca mṛduśādvalaramyaśobhāḥ /",
    "S03hjatm_pu:hjm_4.43_1": "parṇoṭaje kvaṇati vārikaṇābhighātāt tiṣṭhan saha pramumude sa muniḥ śaśena //",
    "S03hjatm_pu:hjm_4.44_0": "papraccha tam athānena vyavasāyena bhūyasā /",
    "S03hjatm_pu:hjm_4.44_1": "sthānaṃ divyasukhākāṅkṣī kim aindraṃ vijigīṣase //",
    "S03hjatm_pu:hjm_4.45_0": "ācacakṣe śaśas tasmai dhīracetās tapasvine /",
    "S03hjatm_pu:hjm_4.45_1": "buddhatvam aham icchāmi prāṇināṃ duḥkhaśāntaye //",
    "S03hjatm_pu:hjm_4.46_0": "sa munis tam uvācātha yadā buddho bhaviṣyasi /",
    "S03hjatm_pu:hjm_4.46_1": "tadā syāṃ tava śiṣyo 'haṃ sa cāsmai pratyapadyata //",
    "S03hjatm_pu:77_0": "tad evaṃ tiryaggato 'py asau bhagavān bodhisattvacaryāṃ caran prāṇair api paropakāraṃ kṛtavān iti buddhe bhagavati prasādaparāyaṇair bhavitavyam iti /",
    "S03hjatm_pu:78_0": "// śaśajātakaṃ caturtham //",
    "S03hjatm_pu:80_0": "5. Candraprabha",
    "S03hjatm_pu:hjm_5.1_0": "ko vismayaṃ na nītaḥ śirasas tyāgena bodhisattvasya /",
    "S03hjatm_pu:hjm_5.1_1": "athavā phalānurūpāḥ prāyo mahatāṃ samārambhāḥ //",
    "S03hjatm_pu:81_0": "tadyathānuśrūyate",
    "S03hjatm_pu:81_1_0": "hutavahasakhabalasamudīritamahātaraṅgasya kṣīrodajaladher anukāriṇā himagirihāreṇābhyalaṃkṛtāyāḥ",
    "S03hjatm_pu:81_1_1": "kauberyā digvadhvāḥ pramanasā pattralekheva viśvakarmaṇā likhitā vividhajanasaṃbādhā",
    "S03hjatm_pu:81_1_2": "pavanavidhūyamānopavanakusumagandhādhivāsitadigantarālā sadā subhikṣatvāt paripūrṇakoṣakoṣṭhāgārā",
    "S03hjatm_pu:81_1_3": "śrīr iva nagararūpeṇāvasthitā bhadraśilā nāma rājadhānī yeyam adhunā takṣaśileti",
    "S03hjatm_pu:81_1_4": "khyātim āgatā /",
    "S03hjatm_pu:81_2_0": "tasyāṃ ca nītibhujabalaparājitānyarājasāmantaḥ samudra iva saritāṃ sarvasaṃpadām",
    "S03hjatm_pu:81_2_1": "āśrayaḥ sarvavidyānāṃ pātrabhūto bhūtānukampī vimalavadanenduśobhāhrepitacandraprabhaś",
    "S03hjatm_pu:81_2_2": "candraprabho nāma rājā babhūva /",
    "S03hjatm_pu:hjm_5.2_0": "śriyam aripuranārīpadminīnāṃ harantī sakhijanakumudānāṃ hlādam utpādayantī /",
    "S03hjatm_pu:hjm_5.2_1": "niśi manujapatīndos tasya dehaprabhaiva kṣapitatimirajālā dīpakāryaṃ cakāra //",
    "S03hjatm_pu:82_0": "tasya ca rājño lokottareyam akhilajanavismayakāriṇī pratijñābhūt /",
    "S03hjatm_pu:hjm_5.3_0": "yadi māṃ mṛgayeta kaścid arthī nayane prāṇanibandhanaṃ śiro vā /",
    "S03hjatm_pu:hjm_5.3_1": "bhavabhaṅgakaraṃ padaṃ yiyāsuḥ praṇayacchedam ahaṃ na tasya kuryām //",
    "S03hjatm_pu:83_0": "bodhisattvasya ca daśaśatavasor ivāruṇaḥ satatapuraḥsaro 'mātyagaṇapradhāno mahāprajño mahācandro nāmāmātyo babhūva /",
    "S03hjatm_pu:hjm_5.4_0": "parasparaguṇālāpau parasparahitonmukhau /",
    "S03hjatm_pu:hjm_5.4_1": "na kadācid abhūtāṃ tau parasparaviyoginau //",
    "S03hjatm_pu:84_0_0": "atha kadācin mahācandro rātrau nidrāvaśam upagato dagdhapalāśarāśinīlaparuṣacchavibhir",
    "S03hjatm_pu:84_0_1": "analajvālākalāpakapilakeśaśmaśrubhiḥ kesarinakharakuṭilatīkṣṇakararuhaiḥ salilādhmātagurujaladharabṛhatkukṣibhir",
    "S03hjatm_pu:84_0_2": "ayaḥstambhapīvaratatabhujorubhiḥ śaśikalākuṭiladaṃṣṭrāvibhaktasṛkkāntaiḥ sphuradaciraprabhāvijihmabhrūbhaṅgaiḥ",
    "S03hjatm_pu:84_0_3": "sarudhirapuruṣacarmāvacchāditakaupīnair yātudhānaiḥ svapne tasya nṛpater apahriyamāṇaṃ",
    "S03hjatm_pu:84_0_4": "vigalitacūḍāmaṇiṃ maulim apaśyat /",
    "S03hjatm_pu:84_1": "prativibudhya ca vimanaska evam acintayat /",
    "S03hjatm_pu:84_2": "aho kaṭuvipāko 'yaṃ mayā svapno dṛṣṭaḥ /",
    "S03hjatm_pu:84_3": "svāminaś ca naḥ pratijñā śarīram api yācitenārthine mayā dātavyam iti /",
    "S03hjatm_pu:84_4": "tad yāvat tasya nṛpater na kaścic chiro mṛgayate tāvad anekāni ratnamayāni śirāṃsi śilpibhiḥ kārayāmīti /",
    "S03hjatm_pu:84_5": "tair eva kaṃcic chiroyācakaṃ bahir eva pratipūjya visarjayiṣyāmīti /",
    "S03hjatm_pu:hjm_5.5_0": "bhūpālaḥ pṛthivīm enāṃ pālayan pālitendriyaḥ /",
    "S03hjatm_pu:hjm_5.5_1": "kṛtātmā suciraṃ jīvañ jīvayatv akhilaṃ janam //",
    "S03hjatm_pu:85_0": "atha mahācandro 'mātyamukhyaḥ śirāṃsi ratnamayāni kārayitvā bahir eva yācanakajanaṃ vicārayāmāsa kenārtha iti /",
    "S03hjatm_pu:85_1_0": "tato gandhamādanaparvate vānarānūkamukhaḥ pariṇatanālikelavalkalaparuṣaviralakeśaśmaśrur",
    "S03hjatm_pu:85_1_1": "akṛtabhrūkuṭir api kṛtabhrūkuṭir iva dagdhasthūṇāsitakarkaśacchaviḥ prasthitajalaukaḥkuṭilasthūlasirājālaviṣamajaṅghorubhujo",
    "S03hjatm_pu:85_1_2": "bhujaga iva prakṛtiraudro raudrākṣo nāma brāhmaṇaḥ prativasati sma /",
    "S03hjatm_pu:85_2": "tasya cintā samabhavat / candraprabhaḥ kila rājā sarvaṃdadas tad gacchāmi tāvat taṃ rājānaṃ śiroyācanena vyarthapratijñaṃ kariṣyāmīti /",
    "S03hjatm_pu:85_3": "kasya nāmāsti śiraḥpradāne śaktir iti vicintya krameṇa bhadraśilām āyayau /",
    "S03hjatm_pu:hjm_5.6_0": "vicacāla tataḥ sabhūdharā muhurāghūrṇitasāgarā dharā /",
    "S03hjatm_pu:hjm_5.6_1": "sarito jalam uddhurāvilaṃ calapāṭhīnavikampitāntaram //",
    "S03hjatm_pu:hjm_5.7_0": "na virejatur indubhāskarau rajasā dhūsaradarpaṇākṛtī /",
    "S03hjatm_pu:hjm_5.7_1": "abhavan kakubhaḥ samantato malināḥ proṣitabhartṛkā iva //",
    "S03hjatm_pu:hjm_5.8_0": "anṛtāv api śākhinām abhūt kusumaṃ pāṇḍupalāśakesaram /",
    "S03hjatm_pu:hjm_5.8_1": "vavur uddhatapāṃsusaṃcayāḥ śikhileśānugatā ivānilāḥ //",
    "S03hjatm_pu:hjm_5.9_0": "abhavat sacarācarā dharā malinakṣāmajanākulākulā /",
    "S03hjatm_pu:hjm_5.9_1": "kṣaṇadā paridhūmratārakā śaśinīvāstasamīpam āgate //",
    "S03hjatm_pu:hjm_5.10_0": "vane 'śnatīnām api komalaṃ tṛṇaṃ kṣaṇād gavāṃ kṣīram agāt parikṣayam /",
    "S03hjatm_pu:hjm_5.10_1": "dhavitradhūto 'pi niveśitāṅgatir makheṣu jajvāla na yajvanāṃ śikhī //",
    "S03hjatm_pu:86_0": "atha vividhāny ajanyāni vilokya bhadraśilānivāsī janaḥ kim idam iti samāśaṅkamānaḥ paryākulatām ājagāma /",
    "S03hjatm_pu:86_1": "ye tu tatra nipuṇatarās te rājño vināśam āsannam utprekṣamāṇās tumulamanaso bhūtvā parasparam evam ūcuḥ /",
    "S03hjatm_pu:hjm_5.11_0": "utpātajanitaṃ kṛcchraṃ mā bhūd asya mahībhujaḥ /",
    "S03hjatm_pu:hjm_5.11_1": "yasyāśritya bhujacchāyāṃ dehinaḥ śerate sukham //",
    "S03hjatm_pu:87_0": "atha sāśrulocanā nagaradevatā mahācandrāyāmātyāya nivedayāmāsa /",
    "S03hjatm_pu:87_1": "raudrākṣo nāmāyaṃ brāhmaṇo 'sya rājñaḥ śiro yācitum āgatas tan nivāryatāṃ kenacid upāyeneti /",
    "S03hjatm_pu:87_2": "athāmātyas tāni ratnamayāni śirāṃsy ānīya raudrākṣam uvāca /",
    "S03hjatm_pu:87_3": "mahābrāhmaṇa yenārthas tad aham eva te pratipādayāmi /",
    "S03hjatm_pu:87_4": "kiṃ bhavato rājñā dṛṣṭena prayojanam iti /",
    "S03hjatm_pu:hjm_5.12_0": "bhavati tanudhanād apīṣṭalābho yadi puruṣāt kim ato mahādhanena /",
    "S03hjatm_pu:hjm_5.12_1": "yadi gajapadamātrakhātatoyaṃ harati tṛṣaṃ vada sāgareṇa ko 'rthaḥ //",
    "S03hjatm_pu:hjm_5.13_0": "brāhmaṇa uvāca /",
    "S03hjatm_pu:hjm_5.13_1": "na sthūlakṣīradhārāḥ sitajaladarucaḥ prārthaye gāḥ savatsāḥ kiṃcitkarṇāvadhūtabhramadalinivahān naiva mattadvipendrān /",
    "S03hjatm_pu:hjm_5.13_2": "nālaṃkārān prasannasphuṭakiraṇamaṇīn nāpi vāsoviśeṣān yāce mūrdhānam asmād aham avanibhujaḥ sarvado 'yaṃ kileti /",
    "S03hjatm_pu:hjm_5.14_0": "amātya uvāca /",
    "S03hjatm_pu:hjm_5.14_1": "amūni te ratnamayāni sādho dadāmi bhaktipravaṇaḥ śirāṃsi /",
    "S03hjatm_pu:hjm_5.14_2": "na ced amībhis tava kṛtyam asti madīyam adyaiva śiro gṛhāṇa //",
    "S03hjatm_pu:hjm_5.15_0": "svāmyarthaṃ bibhrataḥ prāṇān bhṛtyasya sthiracetasaḥ /",
    "S03hjatm_pu:hjm_5.15_1": "taddhetoḥ sādhanībhūtās te cen nanu kṛtārthatā //",
    "S03hjatm_pu:88_0": "brāhmaṇa uvāca / kim anena punaruktena / abhicāruke karmaṇi pṛthivīpatiśirasā mama prayojanam /",
    "S03hjatm_pu:88_1": "atha candraprabho divyena cakṣuṣā taṃ śiroyācanakaṃ bahir avasthitam ālokya priyasuhṛdam iva pratyudgamya tam amātyamukhyam abhihitavān /",
    "S03hjatm_pu:88_2": "alam alam arthinaḥ praṇayam upahatya /",
    "S03hjatm_pu:88_3": "saṃsārasāgarottaraṇāya setubhūtāḥ khalu bodhisattvānām arthinaḥ /",
    "S03hjatm_pu:hjm_5.16_0": "uttitīrṣor udanvantaṃ dūrapāraṃ duruttaram /",
    "S03hjatm_pu:hjm_5.16_1": "yo bhinatti plavaṃ baddhaṃ kathaṃ sa suhṛd ucyatām //",
    "S03hjatm_pu:hjm_5.17_0": "tasmād dharmasahāyena puṃsā dharmānuvartinaḥ /",
    "S03hjatm_pu:hjm_5.17_1": "utsāha eva kartavyo dharmavighno na yujyate //",
    "S03hjatm_pu:hjm_5.18_0": "īdṛśo na bhaved arthī yadi mokṣasya kāraṇam /",
    "S03hjatm_pu:hjm_5.18_1": "bodhisattvasya pūryeta dānapāramitā katham //",
    "S03hjatm_pu:hjm_5.19_0": "ity uktvā khaḍgam ākṛṣya brāhmaṇasyārpayan nṛpaḥ /",
    "S03hjatm_pu:hjm_5.19_1": "mama cchindhi śiro vipra proktavān iti cāvyathaḥ //",
    "S03hjatm_pu:hjm_5.20_0": "kva brāhmaṇaḥ kva hṛdayaṃ karuṇāparokṣaṃ caṇḍālasaṃgatam ivāham anena manye /",
    "S03hjatm_pu:hjm_5.20_1": "yajñopavītam iti tasya ciraṃ vicintya viprasya vakṣasi salajjam ivāvatasthe //",
    "S03hjatm_pu:89_0": "atha sa brāhmaṇa uvāca /",
    "S03hjatm_pu:89_1": "nāham amātyasuhṛdbandhujanaparivṛtasya bhavataḥ śaknomi śiraś chettum /",
    "S03hjatm_pu:89_2": "ekākī bhavān bhavitum arhatīti /",
    "S03hjatm_pu:89_3": "tataḥ sa rājā saśapathaṃ vinivartya taṃ bāṣpasalilapariplutākṣaṃ janasamūhaṃ tena nistriṃśapāṇinā brāhmaṇenānugamyamāno ratnagarbhaṃ nāmodyānam agamat /",
    "S03hjatm_pu:89_4": "atha mahācandro 'mātya iti paridevanāparidīnākṣaram uvāca /",
    "S03hjatm_pu:hjm_5.21_0": "apagataśirasaṃ nirīkṣituṃ manujapatiṃ bata ko 'dya śakṣyati /",
    "S03hjatm_pu:hjm_5.21_1": "upahatayajamānasatkriyaṃ kratum iva puṇyajanair upaplutam //",
    "S03hjatm_pu:hjm_5.22_0": "idam avanibhujā vinādhunā puram atidīnajanaṃ na bhāsyati /",
    "S03hjatm_pu:hjm_5.22_1": "bhramadalikulasaṃkulaṃ gajaiḥ salilam ivoddhṛtaphullapuṣkaram //",
    "S03hjatm_pu:hjm_5.23_0": "tad yāvad asya nṛpater na śṛṇomi mṛtyuṃ prāṇān ahaṃ prathamam eva jahāmi tāvat /",
    "S03hjatm_pu:hjm_5.23_1": "evaṃ vicintya sa samādhibalena dhīmān svāyaṃbhuvīṃ gatim agāt svatanuṃ vihāya //",
    "S03hjatm_pu:hjm_5.24_0": "dhanyaḥ sa eva puruṣaḥ samavāpya saukhyaṃ vṛttaṃ prakāśya jagatīndumarīciśubhram /",
    "S03hjatm_pu:hjm_5.24_1": "prāptām avekṣya suhṛdāṃ mahatīṃ vipattiṃ prāpnoti yaḥ prathamam eva śarīrabhaṅgam //",
    "S03hjatm_pu:90_0": "atha ratnagarbham ākrīḍaṃ praviṣṭe rājani mahān ākrandaśabdo 'ntaḥpure samabhūt /",
    "S03hjatm_pu:90_1": "praviśya ca tad udyānaṃ sa brāhmaṇas taṃ rājānam avocat /",
    "S03hjatm_pu:90_2": "evam avasthitasya svastharūpasya bhavato nāham asiṃ kaṇṭhe pātayituṃ śaknomi /",
    "S03hjatm_pu:90_3": "rājovāca / brāhmaṇa tato mām atra sadāpuṣpe campakatarau badhāna /",
    "S03hjatm_pu:90_4": "sa ca tathā brāhmaṇaḥ kṛtavān /",
    "S03hjatm_pu:90_5": "athodyānadevatās taṃ raudrakarmāṇam evam ūcuḥ /",
    "S03hjatm_pu:hjm_5.25_0": "niśitaṃ vasudhābhartur asiṃ katham anāgasaḥ /",
    "S03hjatm_pu:hjm_5.25_1": "asya nāma jagadbandhos tvaṃ kaṇṭhe pātayiṣyasi //",
    "S03hjatm_pu:hjm_5.26_0": "akāraṇakrauryavirūkṣamānasaḥ śiro yadi cchetsyati bhūpater bhavān /",
    "S03hjatm_pu:hjm_5.26_1": "tavāpy aśanyā sphuritasphuliṅgayā śiraḥ kariṣyāma idaṃ vijarjaram //",
    "S03hjatm_pu:91_0": "atha sa rājā tāḥ pramadavanadevatāḥ sānunayam iti vārayāmāsa /",
    "S03hjatm_pu:91_1": "na khalu mama bhavatībhir anuttarāṃ saṃyaksaṃbodhiṃ jigamiṣor mahān antarāyaḥ karaṇīyaḥ /",
    "S03hjatm_pu:91_2": "anumodanayā hi puṇyāptir bhavaty ato 'nyathā kuśalapakṣahānir eva /",
    "S03hjatm_pu:hjm_5.27_0": "arthibhyo yācamānebhyo dattānāṃ śirasāṃ mayā /",
    "S03hjatm_pu:hjm_5.27_1": "amunā śirasādyedaṃ sahasraṃ paripūryate //",
    "S03hjatm_pu:92_0": "iti bodhisattvavacanam ākarṇya tā devatās tataḥ sthānāt pratijagmuḥ /",
    "S03hjatm_pu:92_1": "atha sa rājā praṇidhim evam akarot /",
    "S03hjatm_pu:hjm_5.28_0": "śiraḥpradānāt kuśalaṃ yad asmāc cirāya vismāpitasarvalokāt /",
    "S03hjatm_pu:hjm_5.28_1": "avāpya bodhiṃ mama tena śāntau bhaveyur asthīni tilāṇukāni //",
    "S03hjatm_pu:hjm_5.29_0": "asmin pure bhadraśilābhidhāne śirāṃsi dattāni mayā ca yasmin /",
    "S03hjatm_pu:hjm_5.29_1": "sthāne bhavet tatra mano'bhirāme stūpo mahān dehabhṛtāṃ hitāya //",
    "S03hjatm_pu:hjm_5.30_0": "iti kṛtapraṇidher vasudhāpater akaruṇaḥ karuṇāmṛducetasaḥ /",
    "S03hjatm_pu:hjm_5.30_1": "sa bhujagadyutinā sahasāsinā kamalavan mukhapaṅkajam acchinat //",
    "S03hjatm_pu:hjm_5.31_0": "chinne tataḥ śirasi bhūmipateḥ kṣaṇena nirmuktaphullakusumāśrukaṇānubaddhāḥ /",
    "S03hjatm_pu:hjm_5.31_1": "jaghnuḥ svapallavakarair anilāvadhūtair ātmānam utsukatayeva latātaruṇyaḥ //",
    "S03hjatm_pu:hjm_5.32_0": "nirbhinnaphenavalayaṃ pavanena vātā- vyālolavīcibhujakampitapadmavaktram /",
    "S03hjatm_pu:hjm_5.32_1": "tasminn abhūd upavane nalinīvadhūnāṃ vṛndaṃ saśokam iva ṣaṭpadakūjitena //",
    "S03hjatm_pu:hjm_5.33_0": "diṣṭāntaṃ gatavati rājñi rājadhānī niḥśrīkapracurajanākulā na reje /",
    "S03hjatm_pu:hjm_5.33_1": "niḥśabdastimitaśarāricakravākā yāte 'staṃ divasakare mṛṇālinīva //",
    "S03hjatm_pu:hjm_5.34_0": "atha gatavati tasmin bhūbhuji brahmabhūyaṃ calati jaladhivelā nisvanākrandavatyāḥ /",
    "S03hjatm_pu:hjm_5.34_1": "ruditam iva pṛthivyā dūram utkṣipya tuṅgau kapiladhavalabhāsau merukailāsabāhū //",
    "S03hjatm_pu:93_0": "sa ca brāhmaṇas tatkeśeṣu śiraḥ samavalambya tasmād upavanān nirgantum ārebhe /",
    "S03hjatm_pu:93_1": "tato bhadraśilānivāsī janaḥ śokavaśād evam uvāca /",
    "S03hjatm_pu:hjm_5.35_0": "siṃhāsanasthasya nṛpasya bhṛtyair yad unmukhair dṛṣṭam udīrṇaharṣaiḥ /",
    "S03hjatm_pu:hjm_5.35_1": "tan nīyate mlānasaroruhābhaṃ dvijena keśeṣu śiro gṛhītam //",
    "S03hjatm_pu:94_0": "api ca /",
    "S03hjatm_pu:hjm_5.36_0": "yaḥ pūrvācalasaṃsthitasya śaśinaḥ śobhāṃ vahan bhūyasīṃ dṛṣṭaḥ sādaram unmukhaiḥ karivaraskandhasthito rājabhiḥ /",
    "S03hjatm_pu:hjm_5.36_1": "kaṇṭhacchedavisārisāndrarudhiravyādigdhavakṣaḥsthalaḥ śyenaiḥ so 'yam adhomukhaiḥ kṣitipatir bhrāmyadbhir ālokyate /",
    "S03hjatm_pu:hjm_5.37_0": "dīnāś citāṃ sumahatīṃ sacivā rudantaḥ karpūracandanaturuṣkavatīṃ vidhāya /",
    "S03hjatm_pu:hjm_5.37_1": "tasmin niveśya nṛpatiṃ vyajanānilena mantrair hutaṃ hutavahaṃ jvalayāṃ babhūvuḥ //",
    "S03hjatm_pu:95_0": "atha tāṃ jvalantīṃ citām ālokya paridevamānaḥ sa janakāya evam avocat/",
    "S03hjatm_pu:95_1": "aho bhagavaty anityatā nāma nirviśeṣā /",
    "S03hjatm_pu:hjm_5.38_0": "mandaṃ dattavilepanā śaśabhṛtaḥ kāntiṃ harantī purā yā spṛṣṭā pramadāṅgulīkisalayair gorocanādhāribhiḥ /",
    "S03hjatm_pu:hjm_5.38_1": "seyaṃ pātitavāsavadhvajanibhā rājñaḥ śamālambinī lolābhiḥ parimṛśyate hutavahajvālāṅgulībhis tanuḥ /",
    "S03hjatm_pu:96_0": "tad evaṃ svaśiraḥparityāgo 'py askhalitamanasā bodhisattvabhūtena bhagavatā kṛta iti vicintya bodhim icchatānyenāpi tyāgaparāyaṇena sādhunā bhavitavyam iti /",
    "S03hjatm_pu:hjm_5.39_0": "ācakhyau bhagavāṃś cedam arhatām arhatāṃ varaḥ /",
    "S03hjatm_pu:hjm_5.39_1": "jātakaṃ jitasaṃsāramahāduḥkhaparaṃparaḥ //",
    "S03hjatm_pu:hjm_5.40_0": "tadā candraprabho nāma babhūvāhaṃ mahīpatiḥ /",
    "S03hjatm_pu:hjm_5.40_1": "amātyaḥ śāriputro 'bhūd devadattaś ca sa dvijaḥ //",
    "S03hjatm_pu:97_0": "// candraprabhajātakam pañcamam //",
    "S03hjatm_pu:99_0": "6. Rūpyāvatī",
    "S03hjatm_pu:hjm_6.1_0": "strītve 'pi bodhisattvaś chittvā māṃsaṃ dadau nijād dehāt /",
    "S03hjatm_pu:hjm_6.1_1": "kim utādhikasattvabale parārthakuśale manuṣyatve //",
    "S03hjatm_pu:100_0": "tadyathānuśrūyate",
    "S03hjatm_pu:100_1": "vividhopavanaśyāmaparyantā dhanadāyamānavaṇigjanaparipūrṇavipaṇimārgā gāndhāraviṣayatilakabhūtā vibhūṣaṇam iva kṣiter utpalāvatī nāma rājadhānī yeyaṃ puṣkalāvatīty adhunā khyātā /",
    "S03hjatm_pu:100_2": "tasyāṃ ca bodhisattvaḥ prathamayauvanopacīyamānakāntilāvaṇyaśobhā devateva svabhavanasya rūpyāvatī nāma strī babhūva /",
    "S03hjatm_pu:hjm_6.2_0": "upaśāntatayā paropakārapratipattyā manasaś ca pāṭavena /",
    "S03hjatm_pu:hjm_6.2_1": "ativismayakāriṇī janānāṃ karuṇā mūrtimatīva sā babhāse //",
    "S03hjatm_pu:101_0_0": "atha kadācit tatra deśe kuśalamūlakṣayāt parikṣīṇakośakoṣṭhāgārāvalokanaparidīnajanam",
    "S03hjatm_pu:101_0_1": "aruṇasārathikiraṇasaṃtāpavilīnasāvaśeṣahimagirituhinam atuhinatayā pariśuṣyatsaritsalilam",
    "S03hjatm_pu:101_0_2": "asalilatayā ca parimlānakedāraṃ tadavalokanaviṣaṇṇakṛṣīvalajanam aparipūrṇātithimanoratham",
    "S03hjatm_pu:101_0_3": "atidurbalagopālānugamyamānaparetāvaśeṣaviralagogaṇam āhāraparāyaṇadaridrajanam asajjanasaṃgatam",
    "S03hjatm_pu:101_0_4": "iva pīḍākaram atimahad durbhikṣam abhavat /",
    "S03hjatm_pu:hjm_6.3_0": "vinimagnamanojñacūcukāḥ śucicāmīkarakumbhasaṃnibhāḥ /",
    "S03hjatm_pu:hjm_6.3_1": "kaṭhinatvam anandhasāṃ jahuḥ pramadānāṃ guravaḥ payodharāḥ //",
    "S03hjatm_pu:hjm_6.4_0": "parihīnamṛjāsu bibhratīṣv adhikaṃ bāhulatāsu tānavam /",
    "S03hjatm_pu:hjm_6.4_1": "agaman paridīnacakṣuṣāṃ śithilatvaṃ valayāni yoṣitām //",
    "S03hjatm_pu:hjm_6.5_0": "parirūkṣaśiroruhākulāni kṣaṇadābhaṅgaśaśāṅkadhūsarāṇi /",
    "S03hjatm_pu:hjm_6.5_1": "vadanāni babhūvur aṅganānāṃ vigatabhrūlalitasmitodayāni //",
    "S03hjatm_pu:hjm_6.6_0": "upalipya mṛdā gṛhāntarālaṃ śiśave paryuṣitaṃ pradāya bhojyam /",
    "S03hjatm_pu:hjm_6.6_1": "gṛhiṇī na tathātmanānutepe gṛhiṇaṃ vīkṣya yathā kṣudhāvasannam //",
    "S03hjatm_pu:hjm_6.7_0": "mṛtavatsatayā nirastacārī kavalavyāhṛtikampamānasāsnā /",
    "S03hjatm_pu:hjm_6.7_1": "gṛhiṇīṃ gṛham āgatā vanād gaur adhikaṃ sāśruvilocanāṃ cakāra //",
    "S03hjatm_pu:hjm_6.8_0": "paridurbalatāṃ kramād gatānām atṛṇāhāratayā śanairgatīnām /",
    "S03hjatm_pu:hjm_6.8_1": "adhikaṃ śithilatvam āgateṣu kṣayam ūdhaḥsu gavāṃ payo jagāma //",
    "S03hjatm_pu:hjm_6.9_0": "ādaśya kiṃcid adharaṃ paridurbalena lāṅgūlamūlam avalambya samākulena /",
    "S03hjatm_pu:hjm_6.9_1": "uccikṣipe katham api prakaṭāsthisaṃdhir gopālakena jaratī surabhiḥ kṛśāṅgī //",
    "S03hjatm_pu:hjm_6.10_0": "kṣīṇānnapāno mṛtagodhano 'pi paṭaccaraprāvṛtapāṇḍugātraḥ /",
    "S03hjatm_pu:hjm_6.10_1": "jano na tasmin viṣaye vimoktuṃ gṛhān nivāsopahataḥ śaśāka //",
    "S03hjatm_pu:102_0_0": "atha rūpyāvatī kvacid avacarake prasūtivaśād adhikataraprajvalitakṣudagnisaṃtāpitaśarīrāṃ",
    "S03hjatm_pu:102_0_1": "nimnatarakapolanayanakukṣirandhrām abhivyaktaparśukāpaṅktim atimalinajarjaravasanasaṃvṛtāṅgīm",
    "S03hjatm_pu:102_0_2": "ātmasnehagauravād apetatanayasnehāṃ tad evāpatyaṃ jighāṃsantīṃ kāṃcit sairandhrīm",
    "S03hjatm_pu:102_0_3": "apaśyat /",
    "S03hjatm_pu:102_1": "ālokya ca tām uktavatī / bhagini kim idam atinṛśaṃsaṃ karma kartukāmāsīti /",
    "S03hjatm_pu:102_2": "sā yoṣid evam acintayat / iyaṃ khalu rūpyāvatī dānaśīlā karuṇāvatī ca /",
    "S03hjatm_pu:102_3": "tato yady aham asyāḥ kathayeyam imaṃ vṛttāntaṃ niyatam eṣā mama kṣutpratīkāraṃ kuryād iti vicintyovāca /",
    "S03hjatm_pu:102_4": "bhagini bāḍham asmi prasavābhivṛddhena kṣudagninā parigataśarīrā /",
    "S03hjatm_pu:102_5": "tad icchāmi putrakam imaṃ bhakṣayitum iti /",
    "S03hjatm_pu:hjm_6.11_0": "sutam apy aurasaṃ nāma dviṣantam iva paśyatām /",
    "S03hjatm_pu:hjm_6.11_1": "ātmasneho hi sattvānāṃ dharmādharmau na paśyati //",
    "S03hjatm_pu:103_0": "atha rūpyāvatī karuṇāpravartitabāṣpāvilalocanotpalā tāṃ striyam iti babhāṣe /",
    "S03hjatm_pu:hjm_6.12_0": "karuṇarodanamātravibhāvitavyatham imaṃ kuṭilākulakeśakam /",
    "S03hjatm_pu:hjm_6.12_1": "akaruṇe katham atsyasi bālakaṃ hariṇaśāvamanoharanetrakam //",
    "S03hjatm_pu:hjm_6.13_0": "drutagatipracaloccaśikhaṇḍake kṣitirajaḥparuṣekṣaṇapakṣmaṇi /",
    "S03hjatm_pu:hjm_6.13_1": "parasute 'pi śiśau mṛducetasāṃ bhavati vatsalatā khalu yoṣitām //",
    "S03hjatm_pu:hjm_6.14_0": "hasitavisphuritādharapallavaṃ kṛtaviśeṣakam āyatalocanam /",
    "S03hjatm_pu:hjm_6.14_1": "katham idaṃ skhalitākulasaṃkathaṃ sutamukhaṃ na nirīkṣitum icchasi //",
    "S03hjatm_pu:hjm_6.15_0": "kurvantam aśvagamanābhinayaṃ śiśutvād daṇḍāśvakasthamalinākulakākapakṣam /",
    "S03hjatm_pu:hjm_6.15_1": "hāsasphuraddaśanakuḍmalapaṅktiśobhaṃ kā yoṣid icchati vilokayituṃ na putram //",
    "S03hjatm_pu:hjm_6.16_0": "vyākośatuṇḍakam udānanavīkṣamāṇam āhārakāṅkṣiṇam udīritarūkṣaśabdam /",
    "S03hjatm_pu:hjm_6.16_1": "puṣṇāti śāvam anugāminam ādareṇa kākī kṣudhā parigatāpi satī kim u strī //",
    "S03hjatm_pu:104_0": "api ca / kadācid ayaṃ janaḥ śrutvā kopavaśād iyaṃ sā putraghātinīti piśācīm iva bhavatīm asmād deśān nirvāsayet tato viramyatām asmāt sāhasād iti /",
    "S03hjatm_pu:hjm_6.17_0": "mṛgaśāvam iva vyāghrī bhakṣayitvemam arbhakam /",
    "S03hjatm_pu:hjm_6.17_1": "kathaṃ prajvalitān pāpe bhakṣayiṣyasy ayoguḍān //",
    "S03hjatm_pu:105_0": "sā provāca / kiṃ karavāṇi bhagini yan na śaknomi soḍhum enaṃ sarvāṅgīṇaṃ kṣudagnim iti /",
    "S03hjatm_pu:105_1": "atha rūpyāvatīttham acintayat /",
    "S03hjatm_pu:105_2": "yadi nāmāham enaṃ bālakam ādāya yāsyāmi niyatam eṣā prāṇaviyogam eṣyati /",
    "S03hjatm_pu:105_3": "athāsyāḥ kṣutpratīkārārtham annam aticirād āneṣyāmi tata eṣā putrakam imaṃ prāṇair viyojayiṣyati /",
    "S03hjatm_pu:hjm_6.18_0": "kālātītaṃ niṣphalaṃ karma kurvan mohāl lokaḥ kevalaṃ khedam eti /",
    "S03hjatm_pu:hjm_6.18_1": "voḍhuṃ yuktaṃ tāvad evātapatraṃ tigmajyotir yāvad astaṃ na yāti //",
    "S03hjatm_pu:106_0": "tad idam atra prāptakālaṃ svamāṃsenaināṃ prīṇayiṣyāmīti //",
    "S03hjatm_pu:hjm_6.19_0": "asārāt sāram ādeyaṃ śarīrāt pātukād itaḥ /",
    "S03hjatm_pu:hjm_6.19_1": "srotobhinnacalanmūlāt phalaṃ taṭataror iva //",
    "S03hjatm_pu:107_0": "tataḥ sā yoṣit punar uvāca / bhagini gamyatāṃ nāhaṃ tava purastād imaṃ bālakaṃ pramāpayituṃ śaknomi /",
    "S03hjatm_pu:107_1": "atha rūpyāvatī tām avocat / ānīyatāṃ tāvad yadi te kiṃcid atra śastram asti /",
    "S03hjatm_pu:107_2": "sā ca rūpyāvatyāḥ śastram arpayāmāsa /",
    "S03hjatm_pu:hjm_6.20_0": "chittvā tataḥ stanayugaṃ niśitena tena śastreṇa hemakalaśākṛti vāntaraktam /",
    "S03hjatm_pu:hjm_6.20_1": "tasyai dadau yuvataye kṣudupaplutāyai rūpyāvatī svatanuduḥkham acintayantī //",
    "S03hjatm_pu:hjm_6.21_0": "haranti prāṇināṃ duḥkham ātmaduḥkhānapekṣiṇaḥ /",
    "S03hjatm_pu:hjm_6.21_1": "paraduḥkhena bādhyante na svaduḥkhena te yataḥ //",
    "S03hjatm_pu:108_0": "tac ca stanayugaṃ tasyai yoṣite pradāya rūpyāvatī svabhavanāntaraṃ praviveśa /",
    "S03hjatm_pu:hjm_6.22_0": "stanadvayacchedavisāriśoṇitapradigdhahārāmbaramekhalāguṇā /",
    "S03hjatm_pu:hjm_6.22_1": "vapuṣmatī lohitacandanārcitā babhūva hemapratimeva sāṅganā //",
    "S03hjatm_pu:109_0": "atha rūpyāvatīṃ bhartā sasaṃbhramam utthāyāsanāt papraccha /",
    "S03hjatm_pu:hjm_6.23_0": "kenedaṃ tava kalyāṇam akalyāṇena sundari /",
    "S03hjatm_pu:hjm_6.23_1": "śarīraṃ rākṣaseneva kṛtaṃ kṛttapayodharam //",
    "S03hjatm_pu:110_0": "sā taṃ vṛttāntaṃ patye nivedya punar uvāca /",
    "S03hjatm_pu:110_1": "śīghram āryaputras tasyai prasavābhivardhitakṣudagnaye yoṣite dātum arhaty annapānam iti /",
    "S03hjatm_pu:110_2": "sa ca rūpyāvatībhartā vismitamanās tathety abhidhāya /",
    "S03hjatm_pu:hjm_6.24_0": "susvādu sarvapātrīṇaṃ karuṇāpātrabhūtayā /",
    "S03hjatm_pu:hjm_6.24_1": "tayoktaṃ prāhiṇod annaṃ tasyai durgatayoṣite //",
    "S03hjatm_pu:hjm_6.25_0": "atha sā janatālokya rūpyāvatyās tad adbhutam /",
    "S03hjatm_pu:hjm_6.25_1": "vismayāc cālayāmāsa muhur aṅgulipallavān //",
    "S03hjatm_pu:hjm_6.26_0": "idaṃ cābhidadhau lokas tāṃ tavānena karmaṇā /",
    "S03hjatm_pu:hjm_6.26_1": "tyāge protsāhitaṃ nūnaṃ ceto matsariṇām api //",
    "S03hjatm_pu:hjm_6.27_0": "dānapāramitā yāsau śrūyate bodhim icchatām /",
    "S03hjatm_pu:hjm_6.27_1": "sā tvaṃ lokopakārāya dhruvaṃ mūrtimatī sthitā //",
    "S03hjatm_pu:hjm_6.28_0": "strītvaṃ kvedaṃ buddhir eṣā kva tīkṣṇā kvāyaṃ tyāgaḥ saukumāryaṃ kva cedam /",
    "S03hjatm_pu:hjm_6.28_1": "asyāḥ sādhvyāḥ sarvadānātigena tyāgenānye hrepitās tyāgavantaḥ //",
    "S03hjatm_pu:111_0": "atha rūpyāvatyā bhartā satyādhiṣṭhānam iti cakāra /",
    "S03hjatm_pu:hjm_6.29_0": "yathā nānyasya puṃso 'pi śrūyate dānam īdṛśam /",
    "S03hjatm_pu:hjm_6.29_1": "tathā tenāśu satyena stāṃ me patnyāḥ payodharau //",
    "S03hjatm_pu:hjm_6.30_0": "ity ukte gṛhiṇā tena satyādhiṣṭhānakāriṇā /",
    "S03hjatm_pu:hjm_6.30_1": "stanabhārālasaṃ tasyā vakṣaḥ punar ajāyata //",
    "S03hjatm_pu:hjm_6.31_0": "lokasya dānasalilena tṛṣaṃ harantī dantāṃśukesaramanoharavaktrapadmā /",
    "S03hjatm_pu:hjm_6.31_1": "tasmin pure gurupayodharacakravākā rūpyāvatīkamalinī punar ābabhāse //",
    "S03hjatm_pu:112_0_0": "atha surapatiḥ kiṃ punar anena sarvalokatyāgātiśāyinā tyāgena rūpyāvatī mām amarapurāt",
    "S03hjatm_pu:112_0_1": "pracyāvya svayam eva devādhipatyaṃ kartukāmā syād iti vicintya sāśaṅkamanās tasyās",
    "S03hjatm_pu:112_0_2": "taṃ bhāvaṃ jijñāsamānaḥ prasāritajaladharapaṭalābhinīlam antarīkṣam avagāhyotpalāvatīṃ",
    "S03hjatm_pu:112_0_3": "rājadhānīm avatīrya mṛṇālasūtradhavalayajñopavītābhyalaṃkṛtavakṣaḥsthalaṃ kaṇṭheguṇīkṛtākṣamālam",
    "S03hjatm_pu:112_0_4": "abalānayanaśabalakṛṣṇājinatiraskṛtaskandhaikadeśaṃ dakṣiṇakaravinyastapallavapuṭakaṃ",
    "S03hjatm_pu:112_0_5": "dvijātirūpam abhinirmāya bhikṣārthī nāma rūpyāvatyā bhavanam āgamat /",
    "S03hjatm_pu:112_1": "atha rūpyāvatī vividhaṃ bhakṣyabhojyam ādāya śakrāya dvijātimūrtaye prāyacchat /",
    "S03hjatm_pu:112_2": "prastāvapūrvakaṃ caināṃ surapatir uvāca /",
    "S03hjatm_pu:hjm_6.32_0": "tava stanaparityāgasaṃbhūtena visāriṇā /",
    "S03hjatm_pu:hjm_6.32_1": "śaṅkhacchedāvadātena yaśasālaṃkṛtaṃ jagat //",
    "S03hjatm_pu:hjm_6.33_0": "kim aindram amunā sthānaṃ tapasā vijigīṣase /",
    "S03hjatm_pu:hjm_6.33_1": "kutūhalavaśād bhadre pṛcchāmi bhavatīm aham //",
    "S03hjatm_pu:hjm_6.34_0": "ācakhye surapataye 'tha sā yathāvad vāñchāmi tribhuvanaśāntaye jinatvam /",
    "S03hjatm_pu:hjm_6.34_1": "etena dvija mama sūnṛtena sadyaḥ puṃbhāvo jagati guṇāśrayas tathāstu //",
    "S03hjatm_pu:hjm_6.35_0": "ity ukte vacasi jagāma sā naratvaṃ śakro 'pi svapuram agāt pratītacetāḥ /",
    "S03hjatm_pu:hjm_6.35_1": "nirvṛttaṃ jagati tad adbhutaṃ viditvā lokaś ca sthirataraniścayo babhūva //",
    "S03hjatm_pu:hjm_6.36_0": "śmaśrūdgamaṃ praviralāñjanacūrṇanīlam āvirbhavantam avalokya tadānanendau /",
    "S03hjatm_pu:hjm_6.36_1": "sadyaḥ payodharayugaṃ gajakumbhapīnam antardadhe pṛthuni vakṣasi lajjayeva //",
    "S03hjatm_pu:113_0": "bodhisattvasya ca rūpyāvata iti loke nāma prakhyātim agāt /",
    "S03hjatm_pu:113_1": "athotpalāvatyāṃ rājadhānyāṃ kadācid aputro rājā pañcatvam upajagāma /",
    "S03hjatm_pu:113_2": "kālagate ca tasmin rājani rāhugṛhītarajanikareva niśīthinī sā purī na rarāja /",
    "S03hjatm_pu:113_3": "rājavināśābhivṛddhaśokāś cāmātyāḥ keṣucid ahaḥsv atīteṣu śuddhāntajanam āśvāsya pauravargam evam ūcuḥ /",
    "S03hjatm_pu:113_4": "anāyakatvād ayaṃ deśaḥ kadācid arātibhir āgatya niḥsvāpateyaḥ kriyeta /",
    "S03hjatm_pu:113_5": "pradīptagṛhanirvāpaṇāya kūpakhananam iva cātītakālam āyāsahetur eva ca naḥ samīhitaṃ syād iti /",
    "S03hjatm_pu:113_6": "tad idam atra prāptakālam ayaṃ rūpyāvataḥ kumāraḥ sakalarājalakṣaṇopeta ābhigāmikaguṇasaṃpannaś ca tad imam evādhipatyāyābhiṣekṣyāma iti /",
    "S03hjatm_pu:hjm_6.37_0": "tasyābhiṣekam atha cakrur udīrṇaharṣāḥ paurāḥ paropakṛtitatparamānasasya /",
    "S03hjatm_pu:hjm_6.37_1": "sārdhaṃ ca cāmarayugena mano'bhirāmam uccikṣipe parijanena sitātapatram //",
    "S03hjatm_pu:hjm_6.38_0": "tac cakrire vipaṇitoraṇabaddhamālaṃ śailālinām abhinayena mano'bhirāmam /",
    "S03hjatm_pu:hjm_6.38_1": "gandhāmbusekasurabhīkṛtamārgarathyaṃ paurāḥ kuberabhavanena puraṃ samānam //",
    "S03hjatm_pu:hjm_6.39_0": "kāle jalaṃ jaladharāḥ pradaduḥ prakāmam ītiḥ kadācid api na vyasanaṃ cakāra /",
    "S03hjatm_pu:hjm_6.39_1": "tatra praśāsati nayena mahīṃ mahīśe śuśrāva duḥkham iti naiva janaḥ kadācit //",
    "S03hjatm_pu:hjm_6.40_0": "kṛṣyā vinā bahuphalaḥ kalamo babhūva vṛkṣāḥ sadā kusumabhūriphalā babhūvuḥ /",
    "S03hjatm_pu:hjm_6.40_1": "tasmin surājani pṛthāv iva pāti rājyam usrāḥ svayaṃ duduhire 'tanudugdhadhārāḥ //",
    "S03hjatm_pu:hjm_6.41_0": "acchinnadānaparipūrṇamanorathena śaktitrayodayavatā vijitendriyeṇa /",
    "S03hjatm_pu:hjm_6.41_1": "nānāguṇābharaṇabhūṣitavigraheṇa rājanvatī kṣitir abhūt kṣitipena tena //",
    "S03hjatm_pu:hjm_6.42_0": "āruhya so &#8216;tha maṇicāru narendrasiṃhaḥ siṃhāsanaṃ nṛpanamaskṛtapādapadmaḥ /",
    "S03hjatm_pu:hjm_6.42_1": "padmānukārivadanaḥ pravivekadharmo dharmaṃ dideśa paramārthaphalaṃ janāya //",
    "S03hjatm_pu:hjm_6.43_0": "dānasya paśyata vipākamahattvam etad atraiva me yuvatitām apanīya yena /",
    "S03hjatm_pu:hjm_6.43_1": "udbhāvitaṃ prathitajanmaphalaṃ trivargaṃ lokādhipatyaramaṇīyam idaṃ naratvam //",
    "S03hjatm_pu:hjm_6.44_0": "dānadrumāt kusumamātram idaṃ prasūtam anyad bhaviṣyati phalaṃ vipulaṃ paratra /",
    "S03hjatm_pu:hjm_6.44_1": "etad vicārya bahudhārthivasundharāyāṃ śīlāmalān akhiladānanidhīn nidhatta //",
    "S03hjatm_pu:hjm_6.45_0": "na syur guṇapayaḥsiktā yady arthikṣetrabhūmayaḥ /",
    "S03hjatm_pu:hjm_6.45_1": "dātā dānaphalākāṅkṣī dānabījaṃ kva ropayet //",
    "S03hjatm_pu:hjm_6.46_0": "bandhubhyo ye 'tiricyante kīrtipuṇyapradāyinaḥ /",
    "S03hjatm_pu:hjm_6.46_1": "trāsayet ko 'rthinaḥ prājño bhrūbhaṅgabhujagena tān //",
    "S03hjatm_pu:hjm_6.47_0": "ekaḥ prāha giraṃ muhuḥ stutimatīm ekas tu rūkṣākṣarām ekaḥ sādaram īkṣate dhanamadāt sāvajñam evāparaḥ /",
    "S03hjatm_pu:hjm_6.47_1": "ekaḥ sādhu dadāti puṇyayaśasī vastv ekam evāparo dūraṃ māṃ prati yācitā vijayate dātāram ebhir guṇaiḥ /",
    "S03hjatm_pu:hjm_6.48_0": "diśaḥ kartavyāś ced guṇakusumamālāsurabhayaḥ punar bhoktuṃ hṛdyaṃ phalam atanu vāñchāsti yadi vā /",
    "S03hjatm_pu:hjm_6.48_1": "ataḥ saṃropyantāṃ praṇayijanabhūmāv udayino mahākīrticchāyāḥ pratidivasam evārthataravaḥ //",
    "S03hjatm_pu:hjm_6.49_0": "varṣāṇi ṣaṣṭim atha lokam anupraviśya kṛtvārthināṃ guṇavatāṃ ca sukhāny abhīkṣṇam /",
    "S03hjatm_pu:hjm_6.49_1": "kīrtyā diśaḥ kumudapāṇḍurayāvabhāsya janmāntaraṃ gurubalaḥ sa nṛpo jagāma //",
    "S03hjatm_pu:114_0": "tad evaṃ strītve 'pi tena bhagavatā svamāṃsāni dattāni ko nāma manuṣyabhūto bāhye vastuny apekṣāṃ kuryād iti tyāgijanaprotsāhanāya varṇanīyam iti /",
    "S03hjatm_pu:115_0": "// rūpyāvatījātakaṃ ṣaṣṭham //",
    "S03hjatm_pu:117_0": "7 Śreṣṭhijātakam",
    "S03hjatm_pu:hjm_7.1_0": "bahiraṅgam api dravyaṃ kṛcchrād guṇine 'pi dīyate nīcaiḥ /",
    "S03hjatm_pu:hjm_7.1_1": "priyam api dehaṃ santas tiryagbhyo pi prayacchanti //",
    "S03hjatm_pu:118_0": "tadyathānuśrūyate",
    "S03hjatm_pu:118_1_0": "śrūyamāṇamanoharāyāṃ dṛśyamānavismayakarāyām uttarāpathasārabhūtāyāṃ vikasitakamalotpalavanābhyalaṅkṛtopavanāyāṃ",
    "S03hjatm_pu:118_1_1": "pavanavidhūyamānasuragoṣṭhadhvajapatākāyāṃ utpalāvatyāṃ rājadhānyāṃ bodhisattvo 'nyatamad",
    "S03hjatm_pu:118_1_2": "amarapuram iva pārijāta utpadyamānaḥ śreṣṭhikulam aśobhayat /",
    "S03hjatm_pu:118_2_0": "atha śreṣṭhī pradhānaputrajanmalabdhapramodaḥ pravṛttacitrotsavaviśeṣe vividhātodyadhvaniśravaṇapranṛttamayūrābhyalaṅkṛtājire",
    "S03hjatm_pu:118_2_1": "balisakhamadhuparisravanmadābhirajyamānayuvatikapole maṇitoraṇāvabadhyamānavividhasurabhisraji",
    "S03hjatm_pu:118_2_2": "priyākhyānapratītaparijane svabhavane samanvitasuhṛdbandhuvarge mahad arthibhyo viśrāṇanam",
    "S03hjatm_pu:118_2_3": "adāt /",
    "S03hjatm_pu:hjm_7.2_0": "śreṣṭhyātmajasya prabhayā himāṃśor ahāri kāntiḥ paritaḥ sphurantyā /",
    "S03hjatm_pu:hjm_7.2_1": "yatas tato 'sya svajano 'nurūpaṃ cakāra candraprabha eva nāma //",
    "S03hjatm_pu:119_0": "taṃ ca pitā bālaśaśinam iva pratidivasam upacīyamānakāntiśobham anyatamasmai śrutaśīlādiguṇaprakāśanāmne śāstrakāvyakalāgrahaṇāya gurave nivedayām āsa /",
    "S03hjatm_pu:hjm_7.3_0": "tadantevāsino so 'tha medhayā ca śrutena ca /",
    "S03hjatm_pu:hjm_7.3_1": "nācireṇaiva kālena vijigye vijitendriyaḥ //",
    "S03hjatm_pu:hjm_7.4_0": "tasya medhāṃ samālokya sarvaśiṣyātiśāyinīm /",
    "S03hjatm_pu:hjm_7.4_1": "sādhuvādaparaḥ praśne gurur āsīt savismayaḥ //",
    "S03hjatm_pu:hjm_7.5_0": "bhinnāndhakārapaṭalā prakāśitapathāpathā /",
    "S03hjatm_pu:hjm_7.5_1": "vidyā tatrādhikaṃ reje jyotsneva kumudākare //",
    "S03hjatm_pu:hjm_7.6_0": "divyena cakṣuṣā dṛṣṭvā yaṃ yaṃ nidhim avāpa saḥ /",
    "S03hjatm_pu:hjm_7.6_1": "prāyacchat prāptakalyāṇo niḥśeṣaṃ taṃ tam arthine //",
    "S03hjatm_pu:hjm_7.7_0": "svasattvasadṛśaṃ tena tathā dānam adīyata /",
    "S03hjatm_pu:hjm_7.7_1": "nāśrūyanta yathā vāco dehīti punar arthinām //",
    "S03hjatm_pu:120_0": "atha tasya guros tāni pañcamātrāṇi śiṣyaśatāni candraprabham evam ūcuḥ /",
    "S03hjatm_pu:120_1": "aho praṇayinām upari bhavato mahatīm anukampāṃ manyāmahe /",
    "S03hjatm_pu:120_2": "yadi kaś cid arthī bhavantam asūn api mṛgayate niyamena tān tasmin bhavān prayacched iti /",
    "S03hjatm_pu:120_3": "bodhisattva uvāca /",
    "S03hjatm_pu:120_4": "mā maivaṃ yācanaka eva dātāram anukampayā viśinaṣṭi kutaḥ /",
    "S03hjatm_pu:hjm_7.8_0": "pātrīkṛtya ya ātmānaṃ dātṛśreyovidhitsayā /",
    "S03hjatm_pu:hjm_7.8_1": "sahate prārthanāduḥkhaṃ tādṛṅ nāsty anukampakaḥ //",
    "S03hjatm_pu:hjm_7.9_0": "kīrtim atra phalaṃ pretya dvayam arthī prayacchati /",
    "S03hjatm_pu:hjm_7.9_1": "dhanamātram adāt tasmāt pradātuḥ sa viśiṣyate //",
    "S03hjatm_pu:hjm_7.10_0": "dehīti nigadann arthī laghur ity abhidhīyate /",
    "S03hjatm_pu:hjm_7.10_1": "nāstīti nigadan dātā tato laghutaro nanu //",
    "S03hjatm_pu:hjm_7.11_0": "yātyantam upakārāya dātuḥ kalpalatāyate /",
    "S03hjatm_pu:hjm_7.11_1": "prakāśitaphalaślāghyā sā laghvī katham arthitā //",
    "S03hjatm_pu:hjm_7.12_0": "yadi na syur amī jagadvibhūtyai paritaḥ puṇyapayaḥsṛjo 'rthimeghāḥ /",
    "S03hjatm_pu:hjm_7.12_1": "na hi dātṛpayodhayo bhaveyur guṇamuktāgurukīrtikukṣibhājaḥ //",
    "S03hjatm_pu:121_0": "tatas te śiṣyāḥ punar api bodhisattvaṃ papracchuḥ /",
    "S03hjatm_pu:121_1": "kathyatāṃ tāvat kim anena mahāpradānaphalena śātakratavīṃ śriyam icchati bhavān uta cakravartitvam iti /",
    "S03hjatm_pu:121_2": "bodhisattva uvāca /",
    "S03hjatm_pu:121_3": "na khalu me prakṛtibhaṅguraṃ padam abhilaṣati buddhiḥ /",
    "S03hjatm_pu:121_4": "paśyantu bhavantaḥ /",
    "S03hjatm_pu:hjm_7.13_0": "yad yad bhavapaṭamadhye rūpaṃ saṃskāraśilpibhiḥ kriyate /",
    "S03hjatm_pu:hjm_7.13_1": "unmārṣṭi tat tad eṣā kruddhevānityatā capalā //",
    "S03hjatm_pu:hjm_7.14_0": "adhyāsitaṃ sukṛtibhiḥ kāmadveṣaparāṅmukhaiḥ /",
    "S03hjatm_pu:hjm_7.14_1": "bhavāgram api nāgamyaṃ kṛtāntasya durātmanaḥ //",
    "S03hjatm_pu:hjm_7.15_0": "kṣīyate pālyamānāpi prāṇinām āyuṣaḥ sthitiḥ /",
    "S03hjatm_pu:hjm_7.15_1": "citrakarmaṇi vinyastā vartikeva kṣaṇe kṣaṇe //",
    "S03hjatm_pu:hjm_7.16_0": "naciraṃ dīpyate lakṣmīḥ prāpya krūrām anityatām /",
    "S03hjatm_pu:hjm_7.16_1": "catuṣpathapradīpasya śikheva pavanāhatā //",
    "S03hjatm_pu:hjm_7.17_0": "mūḍhāḥ siṃhīm ivodvignāḥ ke cit paśyanty anityatām /",
    "S03hjatm_pu:hjm_7.17_1": "tām evānye kṛtadhiyaḥ sṛgālīm iva nirbhayāḥ //",
    "S03hjatm_pu:hjm_7.18_0": "na dunoti mano mṛtyuḥ kṛtapuṇyasya dhīmataḥ /",
    "S03hjatm_pu:hjm_7.18_1": "vitapaty adhvagaṃ nārkaś chatracchāyātiraskṛtam //",
    "S03hjatm_pu:hjm_7.19_0": "madamānatamonimittam ete kupitavyāladurāsadāḥ sadaiva /",
    "S03hjatm_pu:hjm_7.19_1": "vibhavāḥ kṣaṇavartinaḥ prajānām anubandhā iva śabdaśāstrabhājaḥ //",
    "S03hjatm_pu:hjm_7.20_0": "jagad iti sacarācaraṃ viditvā salilarayāhataphenarāśikaṃ tu /",
    "S03hjatm_pu:hjm_7.20_1": "apagatamadamānamohajālāḥ sapadi ghaṭadhvam ajanmane pumāṃsaḥ //",
    "S03hjatm_pu:122_0": "tato 'ham atyantam eva lokaduḥkhakṣayāyānuttarāṃ samyaksaṃbodhim icchāmīti /",
    "S03hjatm_pu:122_1": "atha te śiṣyāḥ pramuditamanasaḥ punar evam ūcuḥ /",
    "S03hjatm_pu:122_2": "kiṃ bahunābhihitena /",
    "S03hjatm_pu:hjm_7.21_0": "bhrūmadhyasthaṃ sphuritakiraṇaṃ bibhrad ūrṇāśaśāṅkaṃ saṃtanvānaṃ vijitatamasām maṇḍalaṃ dīdhitīnām /",
    "S03hjatm_pu:hjm_7.21_1": "utpaśyāmas tava guṇamahat saugataṃ bhāvi rūpaṃ hemacchedadyuti tanubhṛtāṃ muktimārgaprakāśi //",
    "S03hjatm_pu:123_0": "sarvathā vayam api prāptasaṃbodhes tava śiṣyā bhavema iti /",
    "S03hjatm_pu:123_1": "bodhisatva uvāca //",
    "S03hjatm_pu:hjm_7.22_0": "araṇyānīṃ bahuvyālāṃ nistitīrṣan prayatnavān /",
    "S03hjatm_pu:hjm_7.22_1": "gantukāmaḥ śivaṃ sthānaṃ ko vā necchaty anuplavān //",
    "S03hjatm_pu:124_0": "prapanno 'smākam anena mahātmanāmṛtasaṃvibhāga iti vicintya jātaprītiṣu gateṣu śiṣyeṣu svān ālayān kadā cid upagahvaragato bodhisattva evaṃ cintayām āsa /",
    "S03hjatm_pu:124_1_0": "kṛtaḥ khalu mayālamartho 'rthijana idānīṃ svamāṃsaśoṇitena tiraścaḥ prīṇayāmīti vicintya",
    "S03hjatm_pu:124_1_1": "śastram ādāya madhusarpiṣī ca bandhūnām akathayitvā māhārajanavasanānurūpasaṃdhyāyavanikātiraskṛtāyām",
    "S03hjatm_pu:124_1_2": "aparasyām āśāyāṃ ghanībhavattimiratirodhīyamānāyāṃ jagatyāṃ bhavanāntarajvālyamānapradīpaprabhāsaṃparkād",
    "S03hjatm_pu:124_1_3": "dviguṇamukhaśobheṣu taruṇījaneṣu gṛhītaviśeṣamaṇḍanāsu salalitabhrūlekhotkṣepāvalokanahasitavilāsabaḍiśākṛṣṭakāmijanahṛdayamīnāsu",
    "S03hjatm_pu:124_1_4": "gaṇikāsu sakhījanadīyamānasaṃdeśaśravaṇāvahitaniścalanayanāsu śambhalīṣu priyajanasaṃketasamutsukāsu",
    "S03hjatm_pu:124_1_5": "tilakāvalokanakutūhalād darpaṇatalavinyastadṛṣṭiṣu kāminīṣu ṭl̃śrūyamāṇakṣīradhārāśabdāsu",
    "S03hjatm_pu:124_1_6": "gopinīruddhavatsollehanacalitakiṅkiṇīsāsnāsu vatsatarīṣu catvaropaviṣṭaromanthanasukhavinimīlitanayanair",
    "S03hjatm_pu:124_1_7": "vipaṇivṛṣabhaiḥ saṃruddhamārgeṣu nagararathyāntareṣu samadahaladharakapolābhipāṭalarāge",
    "S03hjatm_pu:124_1_8": "pūrvācalaśikharam adhitasthuṣi śaśalakṣmaṇi kumudavanaprabodhagandhādhivāsitapavane",
    "S03hjatm_pu:124_1_9": "prāpte pradoṣasamaye 'dyatamaṅgatabhartṛkākeśapāśaparuṣadhūmadhūsarīkṛtavividhapādapam",
    "S03hjatm_pu:124_1_10": "unmukhapāpajambukīvirāvavivṛtavadanavivaraviniḥsṛtahutavahāvabhāsaprakāśīkṛtaśūlaprotapuruṣaskandhanilīnapiśitādhmātaniścalagṛdhrabhāsakaṅkam",
    "S03hjatm_pu:124_1_11": "atiraudralāmāgaṇāvakṛṣyamāṇārdhadagdhacitāmadhyasthitapuruṣakaḍevaraṃ kva cin niśācaropayujyamānamānuṣapiśitaśabdaśravaṇavigalitabhūtagaṇamukhalālālavam",
    "S03hjatm_pu:124_1_12": "anyatra ḍākinīkarāvalambitakartanīvicchidyamānapuruṣasakthivigalitarudhiradhārāsaṃsiktabhūtalam",
    "S03hjatm_pu:124_1_13": "anibhṛtahutavahajvālāṅgulīsaṃtarjanād ivāpasṛtamahāndhakāraṃ kva cid abhinavakumudāvadātaparipāṇḍuśiraḥkapālataralam",
    "S03hjatm_pu:124_1_14": "anyatra śmāśānikabhikṣusamālokyamānapramadākaḍevarāvalagnagomāyugaṇaṃ kva cid divyāvādikālikhitamaṇḍalaparyantasthitadikpālavikośīkṛtavimalanistriṃśasaṃkrāntasphuritahutāśanapratibimbābhīladarśanaṃ",
    "S03hjatm_pu:124_1_15": "mahāśmaśānam ājagāma /",
    "S03hjatm_pu:124_2": "maitrīmantrakṛtaśarīrarakṣaṃ ca bodhisattvaṃ na tatra rakṣo'ṅganājanaś chalayituṃ śaśāka /",
    "S03hjatm_pu:124_3_0": "sa ca mahātmā śmaśānaikadeśe mṛgadhūrtakākārṣaṇavicalitaprakāśodarāntrajālakravyavṛkkāparśukāsaṃdhim",
    "S03hjatm_pu:124_3_1": "aniloddhūtacitābhasmakaṇaparipāṇḍurīkṛtavyākulakeśapāśāṃ śyenāpahṛtādharatayā vibhāvyamānavikṛtadaśanamālām",
    "S03hjatm_pu:124_3_2": "uparatāṃ pramadām ālokya saṃvignamanās tadgatastimitadṛṣṭir idam avocat /",
    "S03hjatm_pu:124_4": "aho rāgiṇām adūradarśinī buddhir yeṣām īdṛśe 'pi vairāgyahetau strīkaḍevare rāgotpattir bhavatīti /",
    "S03hjatm_pu:hjm_7.23_0": "manohare yatra viniścalekṣaṇe priyeṇa sindūraviśeṣakaḥ kṛtaḥ /",
    "S03hjatm_pu:hjm_7.23_1": "ihādya tatraiva vilāsinīmukhe muhuḥ śṛgālena padaṃ nidhīyate //",
    "S03hjatm_pu:hjm_7.24_0": "smitena ye kiṃ cid udīritatviṣo mano haranti sma janasya rāgiṇaḥ /",
    "S03hjatm_pu:hjm_7.24_1": "śvavāyasāluptavijarjarādharās ta eva dantā vikṛtatvam āgatāḥ //",
    "S03hjatm_pu:hjm_7.25_0": "agān mudaṃ ye dayito vilokayan saṣaṭpadāmbhojapalāśacāruṇī /",
    "S03hjatm_pu:hjm_7.25_1": "kṛte khagais te hṛtamāṃsaśoṇite vilocane vyālabilānukāriṇī //",
    "S03hjatm_pu:hjm_7.26_0": "cirāya yau pallavakomalacchavī sapattralekhāv akarot sakhījanaḥ /",
    "S03hjatm_pu:hjm_7.26_1": "kapolayor asthyavaśeṣayos tayoḥ kva sā gatādyaiva madhūkapāṇḍutā //",
    "S03hjatm_pu:hjm_7.27_0": "spṛṣṭaṃ priyeṇa sukhakuñcitalocanāyāḥ saṃjātaromapiṭakaṃ yad abhūt taruṇyāḥ /",
    "S03hjatm_pu:hjm_7.27_1": "etat(?)payodharayugaṃ rudhirābhitāmrais tat sārameyadaśanaiḥ paribhidyate 'dya //",
    "S03hjatm_pu:hjm_7.28_0": "kānto 'ṃsadeśagalitākulakeśapuṣpām āliṅgya yāṃ sukham aśeta nimīlitākṣīm /",
    "S03hjatm_pu:hjm_7.28_1": "kiṃ tāṃ śmaśānavasudhāśayane śayānāṃ nāśliṣyati priyatamāṃ sahasā sametya //",
    "S03hjatm_pu:hjm_7.29_0": "snāyvasthimāṃsarudhirāntramaye kupiṇḍe (?) strīsaṃjñake pracuradoṣabhujaṅgakīrṇe /",
    "S03hjatm_pu:hjm_7.29_1": "asminn abhūtaparikalpahato jano 'yaṃ vairāgyavastuni vṛthā khalu rāgam eti //",
    "S03hjatm_pu:hjm_7.30_0": "te tīkṣṇadurjananikāraśarair na viddhā dhīrās ta eva śamasaukhyabhujas ta eva /",
    "S03hjatm_pu:hjm_7.30_1": "sīmantinīviṣalatāgahanaṃ vyudasya ye 'vasthitāḥ śamaphaleṣu tapovaneṣu //",
    "S03hjatm_pu:hjm_7.31_0": "sravatkīlāladhārārdraṃ bhujyamānaṃ pipīlikaiḥ /",
    "S03hjatm_pu:hjm_7.31_1": "ātmānam ātmanaivāsau nināya paśutāṃ prabhuḥ //",
    "S03hjatm_pu:125_0_0": "tatra ca kalaṅkaparuṣapiṇḍitasaṃnāhamalinacchaviḥ karirudhiropadigdhamṛgapatinakharakuṭilaraktatīkṣṇatuṇḍaḥ",
    "S03hjatm_pu:125_0_1": "kupitabhujaganayanasadṛśavilocano lohakandhuvāparuṣanakharaḥ kharavirasadhvānasaṃtrāsitānyapakṣigaṇaḥ",
    "S03hjatm_pu:125_0_2": "kaṭhinapakṣaśabdasaṃsūcyamānagatir uccaṅgamo nāma pakṣī /",
    "S03hjatm_pu:hjm_7.32_0": "skandhaṃ sa tasya vihagaḥ sahasādhiruhya sthāṇor ivācalasamucchritavigrahasya /",
    "S03hjatm_pu:hjm_7.32_1": "ākṛṣya netram aravindapalāśatulyaṃ bhūyo mumoca rudhirākulapakṣmalekham //",
    "S03hjatm_pu:hjm_7.33_0": "snehena śāvam anupālayituṃ kṛtāsthā śārdūlam apy abhimukhaṃ prayāti /",
    "S03hjatm_pu:hjm_7.33_1": "snigdhāpi nāma karuṇājananī parārthaniṣpattaye katham abādhata bodhisattvam //",
    "S03hjatm_pu:126_0": "atha sa vihaṅgamo bodhisattvaṃ papraccha /",
    "S03hjatm_pu:126_1": "niyatam ākṛṣyamāṇe 'smin mayā nayane mahatīm vedanām anubhavati bhavān iti /",
    "S03hjatm_pu:126_2": "bodhisattva uvāca /",
    "S03hjatm_pu:126_3": "yadi kena cid anupayuktam me śarīraṃ kṣayam agamiṣyat tato mamābhaviṣyat pīḍā /",
    "S03hjatm_pu:126_4": "saṃprati tv evam upayujyamānam anekaiḥ sattvair ālokya parāṃ prītim anubhavāmīti /",
    "S03hjatm_pu:hjm_7.34_0": "yadi śarīram idaṃ vyasanāspadaṃ vrajati sādhanatāṃ muhur aṅginām /",
    "S03hjatm_pu:hjm_7.34_1": "bahumataṃ mahatām iti ratnavad bhujagavad bahudoṣam ato 'nyathā //",
    "S03hjatm_pu:127_0": "atha bodhisattvo bhakṣayantu māṃ yathāsukhaṃ kravyāśina iti vicintya mṛgam ivātmānaṃ darśayām āsa /",
    "S03hjatm_pu:hjm_7.35_0": "samupāgatair atha vayobhir avitatavirāvabhairavaiḥ /",
    "S03hjatm_pu:hjm_7.35_1": "tasya piśitam asakṛt kṣapitaṃ na tu cittadhairyam abhavat parāṅmukham //",
    "S03hjatm_pu:hjm_7.36_0": "asavaḥ śarīram atha tasya guṇakusumagandhavāsitam /",
    "S03hjatm_pu:hjm_7.36_1": "vāsatarum iva khagāḥ patitaṃ vijahuḥ kathaṃ cid uditavyathākulāḥ //",
    "S03hjatm_pu:128_0_0": "tato staśikhariśirasaḥ suciraparibhogamalinam iva kundāvataṃsam uḍupatim apanīya",
    "S03hjatm_pu:128_0_1": "gatāyāṃ kṣapāṅganāyāṃ javākusumaśekhara iva divasamukhahastenāvabadhyamāne pūrvācalaśirasi",
    "S03hjatm_pu:128_0_2": "gharmāṃśau divasakarakiraṇahastasaṃsparśasukhābhivyajyamānakamalanālakaṇṭakaromāñcāsu",
    "S03hjatm_pu:128_0_3": "vinidrāsu kamalinīvilāsinīṣu kuraravirutānukāriṣu vimucyamāneṣu nagaradvārakapāṭeṣu",
    "S03hjatm_pu:128_0_4": "prativibudhya bodhisattvasya pitāniṣṭaśaṅkāvyathithamanāḥ sasuhṛtparijanabandhuvargas",
    "S03hjatm_pu:128_0_5": "tanayānveṣanavyākulas tat tac cintayām āsa /",
    "S03hjatm_pu:hjm_7.37_0": "niśi kim ahinā daṣṭaḥ syān me sutaḥ sa paribhramann uta vikaruṇair bhūṣāṃ hṛtvā hataḥ pratirodhakaiḥ /",
    "S03hjatm_pu:hjm_7.37_1": "radanaparighakṣuṇṇoraskaḥ kṣitīśvaradantinā kim atha gamita[ḥ] stambhaṃ bhaṅktvā puraṃ samavartinaḥ /",
    "S03hjatm_pu:129_0": "krameṇa copagamya śmaśānaikadeśe gṛdhrair avalupyamānamāṃsaṃ bodhisattvaṃ katham api pratyabhijñāya sa janaḥ śreṣṭhine nivedayām āsa /",
    "S03hjatm_pu:129_1": "kaṣṭam ayam asau mahātmā pañcatvam upagato yathā tarkyate tathā niyatam anenātmā tiryagbhyo nivedita iti /",
    "S03hjatm_pu:129_2": "tac ca śrutvā sa śreṣṭhī paraśunikṛtta iva pādapo nipapāta /",
    "S03hjatm_pu:129_3": "cireṇa ca pratilabdhasaṃjña iti vilāpaparo babhūva /",
    "S03hjatm_pu:hjm_7.38_0": "vilokya gṛdhrair imam ittham ātmajaṃ vilupyamānaṃ śithilāsthibandhanam /",
    "S03hjatm_pu:hjm_7.38_1": "aho vidher duścaritena bhūyasā tathāpi ca prāṇimi karkaśāśayaḥ //",
    "S03hjatm_pu:hjm_7.39_0": "dayā tiraścām uparīyam īdṛśī svadehadānena yadi prakāśitā /",
    "S03hjatm_pu:hjm_7.39_1": "samujjhatā māṃ pitaraṃ nirāgasaṃ kathaṃ tvayā niṣkaruṇatvam īhitam //",
    "S03hjatm_pu:hjm_7.40_0": "mṛdūpadhāne śayane manohare sukhaṃ śayitvā dhavalottaracchade /",
    "S03hjatm_pu:hjm_7.40_1": "ihādya śeṣe katham asthisaṃkule citādharitrīśayane sabhasmani //",
    "S03hjatm_pu:hjm_7.41_0": "yāte 'tra putraka divaṃ karuṇāsahāye tvayy utsukīkṛtajane svasukhānapekṣe /",
    "S03hjatm_pu:hjm_7.41_1": "goṣṭhīṣu sadguṇakathākusumārcitāsu śroṣyāmi kasya vacanāni manoharāṇi //",
    "S03hjatm_pu:hjm_7.42_0": "tvaṃ me nivāpasalilāñjalim aśrumiśram utkaḥ pradāsyasi kileti vicintito yaḥ /",
    "S03hjatm_pu:hjm_7.42_1": "snehārdraśuddhamanasāpi sa nāma bhūtvā bhagnas tvayā kim iti vatsa manoratho me //",
    "S03hjatm_pu:130_0": "iti śreṣṭhī ciram vilapya bodhisattvaśarīre 'gnisatkāraṃ kṛtvā prasrutanayanodakābhiṣiktamukhaḥ śūnya iva sākrandaśabdaṃ svabhavanam ājagāma /",
    "S03hjatm_pu:hjm_7.43_0": "pratidiśam atha meroḥ kuñjavistīrṇaśabdāḥ kanakapaṭahabherīdundubhīs tāḍayitvā /",
    "S03hjatm_pu:hjm_7.43_1": "amucad amarasaṃghas tatra nirvāṇavahnau surabhikusumavarṣaṃ bodhisattvāsthirāśau //",
    "S03hjatm_pu:131_0": "tad evaṃ tena bhagavatā bodhisattvacaryāṃ caratā parārtha ātmā bahuśaḥ parityakta iti vicintya buddhe bhagavati paraḥ prasādaḥ karaṇīya iti /",
    "S03hjatm_pu:132_0": "// śreṣṭhijātakaṃ saptamaṃ //",
    "S03hjatm_pu:134_0": "8. Padmakajātakam",
    "S03hjatm_pu:hjm_8.1_0": "tatyāja bodhisattvas tṛṇam iva dehaṃ parārthasaṃsiddhyai /",
    "S03hjatm_pu:hjm_8.1_1": "svasukhan nāpekṣante parasukhasaṃpādino dhīrāḥ //",
    "S03hjatm_pu:135_0": "tadyathānuśrūyate",
    "S03hjatm_pu:135_1": "śaradapagatajaladharasaṃghātāyāṃ divīva candramāḥ /",
    "S03hjatm_pu:135_2": "sakalāśasimaṇḍalakiraṇāvabhāsitāyāṃ kṣapāyām iva kumudavanavikāsaḥ /",
    "S03hjatm_pu:135_3": "pramadavanabhūmāv iva ca kamalākaraḥ /",
    "S03hjatm_pu:135_4": "prathamayauvanasamṛddhāv iva vinayaḥ /",
    "S03hjatm_pu:135_5": "sphuṭamadhurākṣarapadāyāṃ vācīvārthaḥ /",
    "S03hjatm_pu:135_6_0": "śaraccandrikayeva dīrghatvam āgatayā vimalasalilayā spaṣṭamīnakulākulayā taṭatarukusumaparāgaparipiñjarīkṛtaphenapaṅktirasanākalāpayā",
    "S03hjatm_pu:135_6_1": "varāṇasayā nimnagayālaṅkṛtāyāṃ prakṛtiramaṇīyāyāṃ vārāṇasyāṃ rājadhānyāṃ sphuritadaśanamaṇikiraṇāvabhāsābhyalaṅkṛtavadanapadmaḥ",
    "S03hjatm_pu:135_6_2": "padmako nāma rājā bodhisattvo babhūva /",
    "S03hjatm_pu:hjm_8.2_0": "kāntyā ca rūpeṇa ca tejasā ca prahlādasaṃmohanatāpahetūn /",
    "S03hjatm_pu:hjm_8.2_1": "avajñayā yo yugapaj jigāya śaśāṅkapuṣpāyudhagharmaraśmīn //",
    "S03hjatm_pu:hjm_8.3_0": "vihaṅgamānāṃ phalinīva pādape śilīmukhānām iva padminīvane /",
    "S03hjatm_pu:hjm_8.3_1": "vanīpakānāṃ jagadekabāndhave babhūva yasmin suhṛdīva nirvṛtiḥ //",
    "S03hjatm_pu:hjm_8.4_0": "jagadarthasādhanasamudyatātmanaḥ karuṇāparigrahaviśuddhamedhasaḥ /",
    "S03hjatm_pu:hjm_8.4_1": "praviveśa yasya hṛdayaṃ na matsaraḥ kṛtamantrarakṣam iva veśma pannagaḥ //",
    "S03hjatm_pu:hjm_8.5_0": "tyāgena sattvamahatā prathitena yasya vyāptāsu dikṣu vinivāritamatsareṇa /",
    "S03hjatm_pu:hjm_8.5_1": "śuśrāva yācakajanasya na jātu loko dehīti lāghavakarāṇi punar vacāṃsi //",
    "S03hjatm_pu:hjm_8.6_0": "hṛdayatuhinaśailāt tyāgasānoḥ pravṛttāṃ samupahatarajaskāṃ snāpitāśeṣalokām /",
    "S03hjatm_pu:hjm_8.6_1": "sakalabhuvanavandyo yaḥ parārthaikakāryaḥ śaśikiraṇaviśuddhāṃ kīrtigaṅgāṃ jagāha //",
    "S03hjatm_pu:hjm_8.7_0": "kasyāpad apaneyādya prīṇanīyo dhanena kaḥ /",
    "S03hjatm_pu:hjm_8.7_1": "ko nidheyaḥ śive mārge yasyābhūd īdṛśī sthitiḥ //",
    "S03hjatm_pu:hjm_8.8_0": "ātmānaṃ bhavavicchittyai suvartmani nidhitsatām /",
    "S03hjatm_pu:hjm_8.8_1": "na parārthād ṛte kaś cid vyāpāro 'nyo mahātmanām //",
    "S03hjatm_pu:hjm_8.9_0": "bhujavīryaparājitaṃ jitāreḥ paradeśaṃ balino balāni yasya /",
    "S03hjatm_pu:hjm_8.9_1": "abhisasrur udīrṇatuṅgavṛddheḥ salilānīva taṭāntam amburāśeḥ //",
    "S03hjatm_pu:hjm_8.10_0": "aparasparadiṇḍimaiḥ svanadbhiḥ kariṇo (17a) yasya vitanyamānakopāḥ /",
    "S03hjatm_pu:hjm_8.10_1": "vaśagāḥ paritaḥ prayāṇakāle katham apy aṅkuśadhāriṇāṃ babhūvuḥ //",
    "S03hjatm_pu:hjm_8.11_0": "bhayavaśād upaśāntamadodayāḥ śithilitāsiśarāsanamuṣṭayaḥ /",
    "S03hjatm_pu:hjm_8.11_1": "mṛgapater iva darpam arātayo yudhi gajā iva yasya na sehire //",
    "S03hjatm_pu:hjm_8.12_0": "prathitatejasi yatra parasparaṃ praṇayasaukhyavivardhitasaṃpadaḥ /",
    "S03hjatm_pu:hjm_8.12_1": "viṭapinīva khagāḥ phalade prajāḥ satatam eva sukhāya viśaśramuḥ //",
    "S03hjatm_pu:136_0": "atha kadā cit tasya rājño deśe dhātuvaiṣamyād upacīyamānodarāgniḥ pratidivasam āpāṇḍudurbalaśarīro nirojasko janakāyo mahatā rogeṇa jagrase /",
    "S03hjatm_pu:136_1": "bodhisattvājñayā ca bhiṣajaḥ sādaram api cikitsāṃ kurvanto na taṃ vyādhim apahartuṃ tasya janasya śekuḥ /",
    "S03hjatm_pu:136_2": "atha sa rājā tān vaidyān uvāca /",
    "S03hjatm_pu:136_3": "kenopayenāyaṃ janasya vyādhir apahartuṃ śakyaḥ syād iti /",
    "S03hjatm_pu:136_4": "bhiṣaja ūcuḥ /",
    "S03hjatm_pu:136_5": "deva yadi rohītamatsyamāṃsaṃ syāt tataḥ śaknuyāmo vayam enaṃ janam anātaṅkaṃ kartum iti /",
    "S03hjatm_pu:136_6": "atha sa rājā param api prayatnaṃ kurvan na kutaś cid rohītamatsyam upalebhe //",
    "S03hjatm_pu:hjm_8.13_0": "tataḥ kadā cit sa bahir viniryayau mataṅgajaskandhagataḥ kṣitīśvaraḥ /",
    "S03hjatm_pu:hjm_8.13_1": "sitātapatraprativāritātapaḥ prakīrṇakabhrāntivikampitāṃśukaḥ //",
    "S03hjatm_pu:hjm_8.14_0": "nollāghinas tam atha bhṛtyajanānuyātaṃ skandhasthitaṃ gajapateḥ kṣitipaṃ vilokya /",
    "S03hjatm_pu:hjm_8.14_1": "utkṣipya dīnavadanāḥ sahasaiva hastāṃs trāyasva no nṛpa gadād iti vācam ūcuḥ //",
    "S03hjatm_pu:137_0": "atha bodhisattvas teṣāṃ vyādhimatāṃ tumulamanasāṃ karuṇam ākrandaśabdaṃ ākarṇya duḥkhāyamānahṛdayo dayāparicayād udgatabāṣpasalilatirohitākṣa idam acintayat /",
    "S03hjatm_pu:137_1": "kiṃ mama rājyasukhena yatra me viṣayanivāsinām iyam avasthitiḥ /",
    "S03hjatm_pu:137_2": "praviśya ca bhavanam āhūya sacivān idam avocat /",
    "S03hjatm_pu:137_3": "icchāmy ahaṃ jyāyastanayābhiṣekaṃ kartum iti /",
    "S03hjatm_pu:137_4": "athāmātyā ūcuḥ //",
    "S03hjatm_pu:hjm_8.15_0": "navayauvanakarkaśe śarīre dviṣatāṃ bhaṅgakare parākrame ca /",
    "S03hjatm_pu:hjm_8.15_1": "sati cābhyudaye parārthahetau kim akāle bhavato vanaṃ yiyāsā //",
    "S03hjatm_pu:138_0": "rājovāca /",
    "S03hjatm_pu:138_1": "na khalv evaṃ yathā bhavantas tarkayantīti /",
    "S03hjatm_pu:138_2": "amātyāḥ punar ūcuḥ /",
    "S03hjatm_pu:138_3": "ko 'bhiprāyo devasya /",
    "S03hjatm_pu:138_4": "rājovāca /",
    "S03hjatm_pu:138_5": "duḥsvapnadarśanād āgatāśaṅko 'ham evaṃ tarkayāmi /",
    "S03hjatm_pu:138_6": "kadā cid atarkitaiveyam anityatā samāgamya māṃ vināśayet /",
    "S03hjatm_pu:138_7": "ataḥ putram abhiṣiktaṃ draṣṭum icchāmīti /",
    "S03hjatm_pu:138_8": "amātyāḥ procuḥ /",
    "S03hjatm_pu:138_9": "yad ājñāpayati deva iti //",
    "S03hjatm_pu:hjm_8.16_0": "atha samucchritakāñcanatoraṇe gṛhavare varatūryapaṭudhvanau /",
    "S03hjatm_pu:hjm_8.16_1": "abhiṣiṣeca sutaṃ sutavatsalaḥ kṣitipatiḥ kṣitipālanamaskṛtaḥ //",
    "S03hjatm_pu:139_0": "atha sa kumāraḥ pitaram āgamyovāca /",
    "S03hjatm_pu:139_1": "ājñāpayatu tātaḥ kathaṃ mayā vyavahartavyam iti /",
    "S03hjatm_pu:139_2": "rājovāca /",
    "S03hjatm_pu:139_3": "śrūyatāṃ vatsa /",
    "S03hjatm_pu:139_4": "sarvathā na kadā cid āyuṣmatā praṇayiṇām upari nirādareṇa bhavitavyam iti /",
    "S03hjatm_pu:139_5": "paśya //",
    "S03hjatm_pu:hjm_8.17_0": "nindāhetuḥ sadgatīnāṃ niroddhā śūnyāgāraṃ jālinīyātudhānyāḥ /",
    "S03hjatm_pu:hjm_8.17_1": "śreyaḥsetudhvaṃsano 'mbhaḥpravāho lobhāndhānāṃ matsaro vairibhūtaḥ //",
    "S03hjatm_pu:hjm_8.18_0": "pūrvaṃ nīcāḥ svāpateyaprasaktā dagdhvātmā(17b)naṃ matsarājyāśanena /",
    "S03hjatm_pu:hjm_8.18_1": "bhrūbhaṅgārcirjvālarūkṣair vacobhir nāstīty ante yācitāraṃ dahante //",
    "S03hjatm_pu:hjm_8.19_0": "te dhīmantas te sujanmāna '; janmānyatve te na paśyanty apāyān /",
    "S03hjatm_pu:hjm_8.19_1": "nīto nātmā yair ayaṃ duḥkhahetor valmīkatvaṃ matsarāśīviṣasya //",
    "S03hjatm_pu:hjm_8.20_0": "ibhyo 'pi pratiṣedhapāṃsumalināṃ yo vakti dainyāṃ giraṃ dūrāt taṃ janam arthinaḥ pariharanty āśāvisaṃvādakam /",
    "S03hjatm_pu:hjm_8.20_1": "tṛṣṇāśoṣitatālavo 'pi pathikā na snānapānakriyāḥ kurvanty apy amale janaṅgamagṛhadvārodapānāmbhasi /",
    "S03hjatm_pu:hjm_8.21_0": "dīrghaiḥ śmaśrubhir andhakāravadanā dūrapraviṣṭekṣaṇāḥ vāryante puruṣair upāttalaguḍaiḥ pretā yad ambho'rthinaḥ /",
    "S03hjatm_pu:hjm_8.21_1": "tattvajñas tad uvāca matsaraphalaṃ bandhuḥ prajānām jinaḥ saṃcintyeti paropakāravimukhī puṃsā na k';",
    "S03hjatm_pu:140_0": "api ca vatsa /",
    "S03hjatm_pu:140_1": "loke bahumānam icchatā tvayā satyatyāgaśramādākṣiṇyādibhir guṇamaṇibhir ātmābhyalaṅkartavyaḥ //",
    "S03hjatm_pu:hjm_8.22_0": "guṇīyantaḥ śāntā jagadahitavicchedapaṭavo virūḍhapremāṇo guṇiṣu sudhiyaḥ sūnṛtagiraḥ /",
    "S03hjatm_pu:hjm_8.22_1": "pariṣvaktā lakṣmyā na ca madakalaṅkena malinā nilīyante pumbhiḥ puruṣagaṇanādau supuruṣāḥ //",
    "S03hjatm_pu:hjm_8.23_0": "dhurāṃ ye voḍhāraḥ sakalajagadādhiśramanudo dhiyo yeṣāṃ svacchā ruca iva maṇīnāṃ vitamasaḥ /",
    "S03hjatm_pu:hjm_8.23_1": "priyaṃ kartuṃ vāñchanty asubhir api ye ca praṇayināṃ kathaṃ te nādheyāḥ prathamagaṇanāyāṃ guṇavatām /",
    "S03hjatm_pu:141_0": "na ca bhavatā pracurapuruṣeṇeva guṇavatsv anādareṇa bhavitavyam /",
    "S03hjatm_pu:141_1": "paśya //",
    "S03hjatm_pu:hjm_8.24_0": "anuṣṇāṃśuṃ dṛṣṭvā guṇinam iva saṃprāptam atithiṃ payovṛddhyā sindhuḥ prathayati muhuḥ saṃbhramam iva /",
    "S03hjatm_pu:hjm_8.24_1": "na vardhante toyāny udayavati tatraiva sarasāṃ pramodāvirbhāvo mahati mahatām eva bhavati //",
    "S03hjatm_pu:142_0_0": "atha prakāśībhavaduḍugaṇaśabale nabhasi racitaśaśiviśeṣakāyāṃ pūrvasyāṃ diśi śalabhakulapatanavicalitadīpaśikhāṅgulīsaṃtarjiteneva",
    "S03hjatm_pu:142_0_1": "navajalanīlāvabhāsā tamasā vimuktāntareṣu bhavaneṣu vāsayaṣṭivilīnaniścaleṣu tāmracūleṣv",
    "S03hjatm_pu:142_0_2": "agurudhūpāmodādhivāsiteṣu vilepanavyāpāracalitamukharavalayālaṅkṛtahastapadmābhir",
    "S03hjatm_pu:142_0_3": "abalābhir adhyāsitamṛduśayanīyataleṣu vāsagṛheṣu praviralajanakrayavikrayāyāṃ kva",
    "S03hjatm_pu:142_0_4": "cid api vīthīyamānāpaṇāvīthyāṃ bodhisattvas tanayam anuśiṣya dīpikālokāvabhāsyamānālekhyaśobhāṃ",
    "S03hjatm_pu:142_0_5": "bhavanasyottamāṃ bhuvam āruhya visarjitasarvāntaḥpurajanas tasyāṃ varāṇasāyāṃ nadyām",
    "S03hjatm_pu:142_0_6": "ātmānaṃ mumukṣur evam uvāca /",
    "S03hjatm_pu:hjm_8.25_0": "asyāṃ nadyāṃ mahākāyaḥ sitaratnāmalāmbhasi /",
    "S03hjatm_pu:hjm_8.25_1": "rohītaḥ syām ahaṃ matsyo lokasya vyādhiśāntaye //",
    "S03hjatm_pu:hjm_8.26_0": "iti prajārthaṃ parivardhitodayāṃ dayāviśeṣānugatāṃ guṇātanum /",
    "S03hjatm_pu:hjm_8.26_1": "tanuṃ mumoca sphuritākulāmbarāṃ varāṇasāyāṃ sariti kṣitīśvaraḥ //",
    "S03hjatm_pu:hjm_8.27_0": "atha bhūpatiḥ sa virarāja payasi nipatan svamandirāt /",
    "S03hjatm_pu:hjm_8.27_1": "kalpatarur iva sumerutaṭāt tridaśeśvaradvipa[mahā]viṣāṇaghaṭṭitaḥ //",
    "S03hjatm_pu:hjm_8.28_0": "patite 'tha bhūbhuji samīralulitadhavalākulāmbare /",
    "S03hjatm_pu:hjm_8.28_1": "vāri calitaśapharīnivahaṃ (18a) calacakravākamudalaṅghayat taṭaṃ //",
    "S03hjatm_pu:hjm_8.29_0": "tasyāṃ sa nadyāṃ patitaḥ kṣaṇena samutthitāmbudhvanibhīṣaṇāyām /",
    "S03hjatm_pu:hjm_8.29_1": "himādrisānor anurūpakāyo rohītamatsyaḥ samabhūn narendraḥ //",
    "S03hjatm_pu:143_0": "sa ca mahātmā sitasikatāmanoharaṃ pulinam uttīrya yadi mām ayaṃ janakāyaḥ prāṇebhyo viyojayet tato duṣkṛtaphalena yukto durgatiparāyaṇaḥ syād iti /",
    "S03hjatm_pu:143_1": "tad idam atra prāptakālaṃ svayam eva sarvendriyanirodhaṃ kṛtvā jīvitaṃ parityakṣyāmīti vicintya prāṇān atyākṣīt /",
    "S03hjatm_pu:143_2": "atha kaluṣasalilābhiṣiktasitadviradakumbhākṛtāv astagiriśikharāvalambini śiśirāṃśau pratanupāṃsūpadigdhasphaṭikamaṇinibhāsu praviralībhavantīṣu tārāsu /",
    "S03hjatm_pu:143_3": "saṃmīlatsu kumudagahaneṣu vinidrībhavatsu kamalākareṣu haritālaraseneva bālātapena paricchuriteṣu giriśikhareṣu narapatiśūnyaṃ śayanaṃ śayanapālikājanād upalabhyāmātyāḥ /",
    "S03hjatm_pu:143_4": "kva punā rājā gataḥ syād iti bhavanasamīpajātam upavanam ālokya samantataḥ paribhramanto dadṛśur varāṇasāyāḥ samudrapatyāḥ puline muktārāśim iva dīrghīkṛtaṃ rohītamatsyam /",
    "S03hjatm_pu:143_5": "te ca śuśruvur adṛśyavapuṣo gaganasthasya divaukaso gambhīrāṃ bhāratīm //",
    "S03hjatm_pu:hjm_8.30_0": "ātaṅkaduḥkhavicchittyai janasyāsya sa bhūpatiḥ /",
    "S03hjatm_pu:hjm_8.30_1": "muktvātmānaṃ nadītoye gato rohītamatsyatām //",
    "S03hjatm_pu:144_0": "atha te 'mātyās tac chrutvā śokaduḥkhavyathitamanasa idam ūcuḥ /",
    "S03hjatm_pu:144_1": "aho karuṇayā rājānam ātmānaṃ sattvahitārtham eva parityājayantyā sakalā vasudheyam anāthīkṛteti bahuvidham iti vilapya śūnyamanasaḥ svān ālayān abhijagmuḥ /",
    "S03hjatm_pu:hjm_8.31_0": "upalabhya ca vṛttāntam amātyebhyas tam ākulā /",
    "S03hjatm_pu:hjm_8.31_1": "devī prasrutabāṣpākṣī vyalapat tasya bhūpateḥ //",
    "S03hjatm_pu:hjm_8.32_0": "śrute 'pi nāma tvayi lokabāndhave svayaṃ gato 'sāv iti bhūpatir divam /",
    "S03hjatm_pu:hjm_8.32_1": "tathāpi cāniṣṭhitiduḥkhabhāginīṃ jijīviṣā māṃ na vihātum icchati //",
    "S03hjatm_pu:hjm_8.33_0": "tavānukampāsukumāracetaso na jātu rūkṣaṃ hṛdayaṃ dviṣaty api /",
    "S03hjatm_pu:hjm_8.33_1": "imaṃ vihāyānugataṃ vināgasā gato 'si kasmād anurāgiṇaṃ janam //",
    "S03hjatm_pu:hjm_8.34_0": "vimuñca he caṇḍi ruṣaṃ mahīyasīm iti bruvāṇaḥ pramadājanāgrahaḥ /",
    "S03hjatm_pu:hjm_8.34_1": "akāraṇerṣyākupitām adhomukhīṃ prasādayiṣyaty upagamya ko 'dya mām //",
    "S03hjatm_pu:hjm_8.35_0": "vidhāya karṇe vikacam navotpalaṃ niveśya cārūn alakāṃs taraṅgiṇaḥ /",
    "S03hjatm_pu:hjm_8.35_1": "manoharam maṇḍanabhūmikāsthitaḥ krameṇa ko me tilakaṃ kariṣyati //",
    "S03hjatm_pu:hjm_8.36_0": "akāri yenāṅkaniveśalālitā priyeva yā rāgavatī priyeṇa me /",
    "S03hjatm_pu:hjm_8.36_1": "cirāya sā tena vinādya vallakī bhaviṣyati dhyānavatīva kukkuhā //",
    "S03hjatm_pu:hjm_8.37_0": "ya ūḍhavāṃs tasya mukhenduśobhayā sthitaikapadmasya jalasya tulyatām /",
    "S03hjatm_pu:hjm_8.37_1": "sa eva śokād iva hā bhaviṣyati prabhātacandrākṛtir esa darpaṇaḥ //",
    "S03hjatm_pu:hjm_8.38_0": "manoharaṃ pañjaramadhyavartine pradāya tubhyaṃ pariṇāmi jāmbavam /",
    "S03hjatm_pu:hjm_8.38_1": "śirīṣaniryūhanibhaṃ priyeṇa me vinādya kas tvāṃ śuka pāṭhayiṣyati //",
    "S03hjatm_pu:hjm_8.39_0": "apetasakhyaḥ sa gato mama priyo na keśapāśena punaḥ prayojanam /",
    "S03hjatm_pu:hjm_8.39_1": "cirāya vaidhavyavidhānaśaṃsinī mamādya veṇī kim iyaṃ na badhyate //",
    "S03hjatm_pu:hjm_8.40_0": "kṣaṇād athāntaḥpurasundarījano niśamya devyāḥ paridevanām iti /",
    "S03hjatm_pu:hjm_8.40_1": "visarjitādarśavilokanādaro manoharāṃ maṇḍana(18b)rasikāṃ jahau //",
    "S03hjatm_pu:hjm_8.41_0": "vihāya kā cin nayanāntasaṅginīṃ drutaṃ śalākāṃ nayanāñjanotsukā /",
    "S03hjatm_pu:hjm_8.41_1": "viṣādavaty ardhasamāptam aṅganā vyanīnijad bāṣpavatī viśeṣakam //",
    "S03hjatm_pu:hjm_8.42_0": "vikāsinīṃ kesarapuṣpamālikāṃ śiroruhebhyaḥ parimucya viklavā /",
    "S03hjatm_pu:hjm_8.42_1": "sugandhim anyā kaṇabhedapiñjarāṃ vyayukta kā cit sahakāramañjarīm //",
    "S03hjatm_pu:hjm_8.43_0": "vilolamālābharaṇākulāṃśukā nipetur anyāḥ kuṭilākulālakāḥ /",
    "S03hjatm_pu:hjm_8.43_1": "bhramaddvirephāḥ pralayānilāhatā manoharāḥ kalpalatā iva striyaḥ //",
    "S03hjatm_pu:hjm_8.44_0": "niśamya kāś cit paricārikājanāt sabāṣpanetrāḥ kṣitipasya pañcatām /",
    "S03hjatm_pu:hjm_8.44_1": "pradoṣapadminya ivānilākulā nipatya bhūmāu nimimīlur aṅganāḥ //",
    "S03hjatm_pu:hjm_8.45_0": "anyā śanaiḥ parijanena vilokyamānam ālikhya taṃ narapatiṃ vijitendukīrtim /",
    "S03hjatm_pu:hjm_8.45_1": "utsaṅgasaṃstham abalā rudatī viṣādāt tatyāja citraphalakaṃ saha vartakābhiḥ //",
    "S03hjatm_pu:hjm_8.46_0": "keśān vilucya surabhīn parilūnasūtraiḥ phullaiḥ kva cit praviralaiḥ kusumaiḥ parītān /",
    "S03hjatm_pu:hjm_8.46_1": "kāś cid vibhinnavalayaiḥ kamalābhitāmrair ājaghnire muhur urāṃsi karais taruṇyaḥ //",
    "S03hjatm_pu:145_0": "atha te 'mātyāḥ śokavaśād āgatabāṣpasalilabindunā karuṇavilāpena tena jyeṣṭhaputreṇa nivāpasalilāñjaliṃ dāpayitvā tad antaḥpuraṃ kathaṃ cid āśvāsya taṃ vyādhigrastaṃ janam ūcuḥ /",
    "S03hjatm_pu:145_1": "kriyatāṃ tasya rājño 'bhiprāyaḥ /",
    "S03hjatm_pu:145_2": "evaṃ hi sa pūjito bhaviṣyati /",
    "S03hjatm_pu:145_3": "atha sa janakāyaḥ śastraiś chittvā tasya rohītamatyasyasya māṃsam ānīya vaidyābhihitena krameṇopayujya tasmād vyādheḥ pramumuce /",
    "S03hjatm_pu:146_0": "tad evaṃ sa bhagavān bodhisattvabhūtaḥ sattvārthaṃ duṣkarāṇi kṛtavān iti ko nāma tasmin mahākāruṇike bhagavati buddhe sacetā jano bhaktimān na syād iti /",
    "S03hjatm_pu:147_0": "// padmakajātakam aṣṭamam //",
    "S03hjatm_pu:149_0": "...",
    "S03hjatm_pu:151_0": "11. Mṛga",
    "S03hjatm_pu:hjm_11.1_0": "tṛṇam iva jīvitam iṣṭaṃ karuṇānugatāḥ parārtham ujjhantaḥ /",
    "S03hjatm_pu:hjm_11.1_1": "kaṭhinamanasām api mano nayanti mṛdutāṃ mahātmānaḥ //",
    "S03hjatm_pu:152_0": "tadyathānuśrūyate",
    "S03hjatm_pu:152_1_0": "svacchasalilatayā candrikayeva dravībhūtayā mṛdupavanapreritataraṅgasaṃghātayā cakravākamithunopaśobhitapulinayā",
    "S03hjatm_pu:152_1_1": "varāṇasayā nimnagayābhyalaṃkṛtācalāntare vividhatarucchāyāpihitajalāśayajale sukumāraśādvalaharitabhūbhāge",
    "S03hjatm_pu:152_1_2": "kvacid araṇye bodhisattvo mṛgayūthādhipatir babhūva /",
    "S03hjatm_pu:hjm_11.2_0": "kṣīrodaphenadhavalena tanūdareṇa pṛṣṭhena ca bhramarasaṃhatimecakena /",
    "S03hjatm_pu:hjm_11.2_1": "tārāvilāsaśabalasphuritāgrapakṣmā reje kaṭākṣa iva yo gahanāntabhūmeḥ //",
    "S03hjatm_pu:153_0": "tasyaivaṃvidhasya bodhisattvasya kiṃcid rūpalāvaṇyapramāṇānukārī devadattas tatsamīpacārī nātimahato mṛgayūthasyādhipatyaṃ cakāra /",
    "S03hjatm_pu:hjm_11.3_0": "tābhyām adhipatibhyāṃ te pālite tṛṇam aśnatī /",
    "S03hjatm_pu:hjm_11.3_1": "śaṅkāviyogaviśrabdhaṃ mṛgayūthe viceratuḥ //",
    "S03hjatm_pu:154_0_0": "atha kadācit sātmībhūtamṛgayāvyasano brahmadatto nāma rājā nirgamya vārāṇasyās tiryaguraḥsthalaviniveśitadhanvā",
    "S03hjatm_pu:154_0_1": "vājivarādhirohī sadṛśānuyātras turagakhurasamuddhatapāṃsuparidhūsaranayanapakṣmā",
    "S03hjatm_pu:154_0_2": "divasakarasaṃtāpajanitasvedakaṇākrāntalalāṭadeśaḥ sasainyadhvanisaṃtrāsotpatitamayūratittiricakoravanakṛkavākūni",
    "S03hjatm_pu:154_0_3": "viṣamonnatāni nimnabhūmibhāgāni kvacitpadāticaraṇasaṃtrāsitahariṇakhuravinyāsacakitasphuritaśapharīkulavimuktasravantītaṭasalilāni",
    "S03hjatm_pu:154_0_4": "mattagajapatikapolanikaṣaṇasaṃkrāntamadādhivāsitataruskandhasamīpabhrāntamadhukaragaṇāni",
    "S03hjatm_pu:154_0_5": "taṭaviṭapiśākhāvalagnaśuṣkakakubhākṣaphalamadgubalākāpicchaparimiśrakāśakuśavaṃśataruparṇasaṃcayasūcyamānacirātikrāntagirisaritpūrāṇi",
    "S03hjatm_pu:154_0_6": "palvalapaṅkavinimagnavyāghrapadāni pakvodumbaragandhādhivāsitagahvarāṇi pavanacalitatanupatākākuṭilabhujagasṛtibhir",
    "S03hjatm_pu:154_0_7": "aṅkitamārgapāṃsūni vanāntarāṇi vilokayan kiṃcid atikramya tan mṛgayūthadvayaṃ viśrabdhasthitaṃ",
    "S03hjatm_pu:154_0_8": "sainyena pariveṣṭayāmāsa /",
    "S03hjatm_pu:hjm_11.4_0": "atha vilokya camūṃ dhṛtakārmukāṃ calakhalīnasamucchritanisvanām /",
    "S03hjatm_pu:hjm_11.4_1": "aśaraṇāḥ paribhinnakadambakā bhayavaśena mṛgāḥ paridudruvuḥ //",
    "S03hjatm_pu:hjm_11.5_0": "avalokya samantataḥ parītān nṛpasainyena mṛgān sa bodhisattvaḥ /",
    "S03hjatm_pu:hjm_11.5_1": "śaradheḥ śaram uddharantam ārād avanīśaṃ samupetya saṃbabhāṣe //",
    "S03hjatm_pu:hjm_11.6_0": "yugapan mṛgasaṃkṣayāya kasmād dhanur etat kriyate tvayā sabāṇam /",
    "S03hjatm_pu:hjm_11.6_1": "divase divase mahānasaṃ te mṛgam ekaikam ahaṃ visarjayiṣye //",
    "S03hjatm_pu:hjm_11.7_0": "nijagāda mahīpatis tatas taṃ yadi satyaṃ mṛga tat tathā kariṣye /",
    "S03hjatm_pu:hjm_11.7_1": "na kariṣyasi ced imāṃ vyavasthāṃ prahariṣyāmi tato mṛgeṣu bhūyaḥ //",
    "S03hjatm_pu:hjm_11.8_0": "pratipadya gate 'tha bhūmipāle dhavalacchattranivāritārkatāpe /",
    "S03hjatm_pu:hjm_11.8_1": "nijagāda sametya bodhisattvo hariṇāṃs tān punar ekatām upetān //",
    "S03hjatm_pu:hjm_11.9_0": "yugapat samupāgate vināśe yadi labhyeta punaḥ kramaḥ sa sādhuḥ /",
    "S03hjatm_pu:hjm_11.9_1": "kramam etya cirāya śāntihetuṃ bhavitā nāma kadācid anyad eva //",
    "S03hjatm_pu:hjm_11.10_0": "gajakumbhavibhedapaṇḍitānāṃ balināṃ kesariṇām api dviṣantaḥ /",
    "S03hjatm_pu:hjm_11.10_1": "kṣapayanti śarair asūn narendrāḥ kim u darbhāgrabhujāṃ vane mṛgāṇām //",
    "S03hjatm_pu:hjm_11.11_0": "sitamaṇiśucibhis tamo vibhindañ jagad avabhāsya marīcibhiḥ śaśāṅkaḥ /",
    "S03hjatm_pu:hjm_11.11_1": "patati vigatakāntir astaśailāt kṣaṇaviśarārava eva sarvabhāvāḥ //",
    "S03hjatm_pu:hjm_11.12_0": "salilam urutaraṅgaṃ raṃhasā kṣobhayitvā harati jaladhimadhyāt pannagaṃ vainateyaḥ /",
    "S03hjatm_pu:hjm_11.12_1": "atipatati na kaścit karmaṇāṃ kovido 'pi prathitagurubalo 'pi prāktanānāṃ vipākam //",
    "S03hjatm_pu:hjm_11.13_0": "iti karmagatiṃ jñātvā vijñānapaṭavo budhāḥ /",
    "S03hjatm_pu:hjm_11.13_1": "prāṇātyaye 'pi nāyānti viṣādaṃ dhīracetasaḥ //",
    "S03hjatm_pu:155_0": "atha yūthapatidvayasamādeśāt tābhyāṃ yūthābhyām ahany ahany ekaiko mṛgas tasya rājño bhojanapaktikāle mahānasam agāt /",
    "S03hjatm_pu:155_1": "evaṃ ca katipayeṣv ahaḥsv atikrānteṣu devadattayūthavartinyāḥ samāpannasattvāyā hariṇyāḥ prāpto gamanavāraḥ /",
    "S03hjatm_pu:155_2": "tataḥ sā svayūthapatim āgamyovāca /",
    "S03hjatm_pu:155_3": "svāmin niyataṃ śvaḥ prasavitrī bhavitāsmi /",
    "S03hjatm_pu:155_4": "tataḥ prasūya vane mṛgaśāvaṃ vinikṣipya gantāsmi /",
    "S03hjatm_pu:155_5": "mayā khalu tatra yuktaṃ martum /",
    "S03hjatm_pu:155_6": "naitena garbhasthena śāvakeneti /",
    "S03hjatm_pu:155_7": "devadatto yūthapatir uvāca / tat katamo 'nyo mṛgas tava vāre prāpte gamiṣyati /",
    "S03hjatm_pu:155_8": "sarvathā tvayaiva gantavyam anātmajñā bhavatī yā mamājñāṃ laṅghayatīti /",
    "S03hjatm_pu:155_9": "tena yūthapatinā nirbhartsitā sāpasṛtya mṛgī cintayāmāsa /",
    "S03hjatm_pu:155_10": "yo 'yaṃ dvitīyo yūthapatir ayam atikāruṇikas tasmād enam api tāvad abhyarthayiṣye /",
    "S03hjatm_pu:155_11": "gatvā ca bodhisattvam uvāca /",
    "S03hjatm_pu:hjm_11.14_0": "mama yūthapate vāraḥ prāpto gantuṃ nṛpālayam /",
    "S03hjatm_pu:hjm_11.14_1": "āsannaprasavā cāsmi tad enaṃ rakṣa śāvakam //",
    "S03hjatm_pu:hjm_11.15_0": "prasūtamātram ālīnam avalihya ca jihvayā /",
    "S03hjatm_pu:hjm_11.15_1": "stanaṃ ca pāyayitvāhaṃ śāvaṃ cañcalanetrakam //",
    "S03hjatm_pu:hjm_11.16_0": "vanānte śaṅkhaśakalacchāyair daśanakuḍmalaiḥ /",
    "S03hjatm_pu:hjm_11.16_1": "spṛśantaṃ śādvalaśikhāṃ vilokya ca puraḥsthitam //",
    "S03hjatm_pu:hjm_11.17_0": "mama yūthapate yūthe bhaginy asti kanīyasī /",
    "S03hjatm_pu:hjm_11.17_1": "gamiṣyāmi kṛtārthāhaṃ tasyāṃ nikṣipya putrakam //",
    "S03hjatm_pu:hjm_11.18_0": "iti putralālasāṃ tāṃ hariṇīm abhidhāyinīṃ samālokya /",
    "S03hjatm_pu:hjm_11.18_1": "yūthapater ārūḍhaṃ sutarām anukampayā hṛdayam //",
    "S03hjatm_pu:hjm_11.19_0": "aparicite 'py anukampā duḥkhini sutarāṃ vivardhate sādhoḥ /",
    "S03hjatm_pu:hjm_11.19_1": "jalasiktamūlajālā lateva vṛkṣaṃ samālambya //",
    "S03hjatm_pu:hjm_11.20_0": "yasyaivāsty anukampā dīnaṃ śaraṇāgataṃ samālokya /",
    "S03hjatm_pu:hjm_11.20_1": "tadvyasanabhaṅgahetuṃ sa eva kurute paraṃ yatnam //",
    "S03hjatm_pu:hjm_11.21_0": "tām ūcivān atha mṛgīṃ mṛgayūthanātho bhadre parityaja śucaṃ manasi sphurantīm /",
    "S03hjatm_pu:hjm_11.21_1": "tvaṃ tiṣṭha nirvṛtim upetya vane carantī yāsyāmy ahaṃ narapateḥ svayam eva veśma //",
    "S03hjatm_pu:hjm_11.22_0": "bālaṃ śirīṣaharitaṃ tṛṇam ādaśantaṃ candrāṃśujālavimalaṃ salilaṃ pibantam /",
    "S03hjatm_pu:hjm_11.22_1": "saṃkrīḍamānam iha putrakam eṇaśāvaiḥ sārdhaṃ ciraṃ samavalokaya cañcalākṣam //",
    "S03hjatm_pu:hjm_11.23_0": "āśvāsya tām iti mṛgīṃ sa jagāda dhīras trātā yathādya hariṇī maraṇān mayeyam /",
    "S03hjatm_pu:hjm_11.23_1": "duḥkhāt punarbhavakṛtāj janatāṃ tathaiva trāyeya mārajayinīṃ samavāpya bodhim //",
    "S03hjatm_pu:156_0_0": "ity uktvā sa yūthapatir udarākrāntibaddhoṣmaṇaḥ khurapuṭotkhātarajaskān mṛgaromanthanojjhitabadarāsthinicitaparyantād",
    "S03hjatm_pu:156_0_1": "vasatisthānāt prāg eva samutthāya vimanasā yūthenānugamyamāno vārāṇasīm abhitaḥ pratasthe /",
    "S03hjatm_pu:hjm_11.24_0": "vikośapuṣpās tam athākulākulāḥ kalair alīnāṃ virutair visāribhiḥ /",
    "S03hjatm_pu:hjm_11.24_1": "vidhūtaśākhāgrakarā nabhasvatā nivartayāmāsur ivācaladrumāḥ //",
    "S03hjatm_pu:hjm_11.25_0": "vimucyamānaṃ suhṛdeva tena tan mṛgeṇa vātāhatalolapallavam /",
    "S03hjatm_pu:hjm_11.25_1": "visāricīrīvirutaṃ samantato vanaṃ rurodeva samutsukotsukam //",
    "S03hjatm_pu:157_0": "atha bodhisattvo vārāṇasīsamīpam āgamya kiṃcid vilambya tan mṛgayūtham ity uvāca /",
    "S03hjatm_pu:157_1": "nivartyatām idānīm / sulabhaviyogāni hi lokasaṃgatāni /",
    "S03hjatm_pu:157_2": "suciram api vasantakālaramaṇīyam aravindavanam upāsya himasamayaparimlānapalāśakesarakarṇikam apagatagandham apahāya gacchaty eva prakṛticañcalā śrīḥ /",
    "S03hjatm_pu:157_3_0": "avabhāsya ca prāvṛṭkālajaladapaṭāvaguṇṭhitāni digvadhūmukhāni lāsyam iva ca darśayitvā",
    "S03hjatm_pu:157_3_1": "viraktā iva veśyāṅganāḥ śaratkālavigalitasalilalaghūn apagatavibhavān kāmukān iva",
    "S03hjatm_pu:157_3_2": "parityajanti jaladharān aciraprabhāḥ /",
    "S03hjatm_pu:157_4": "kṣaṇadāmukhaviśeṣakaḥ śiśirāṃśur api prabhātasamaye parityajyate sahajayā kāntyā /",
    "S03hjatm_pu:157_5": "sarvathā na tat kiṃcij jagati vidyate yan nānyonyaviyogi syād iti vicintya dharmaparāyaṇair yuṣmābhir bhūtvā samyag ātmā paripālanīya iti /",
    "S03hjatm_pu:157_6": "tac ca mṛgayūthaṃ sthitvā bodhisattvam ā cakṣurviṣayād gacchantam avalokya pitṛviyogād iva śokaśalyakṣatahṛdayaṃ śūnyam iva tad vanaṃ pratyājagāma /",
    "S03hjatm_pu:157_7_0": "bodhisattvo 'pi ca hariṇavarāhamahiṣājāsthinicaye lagnaśvagaṇakalahabhīṣaṇam utpatitāvalīnasaraghākulamāṃsapeśīkam",
    "S03hjatm_pu:157_7_1": "upanihitaniśātakartanīkaṃ mṛgāgamanapratīkṣibhir aurabhrikair ākīrṇasūnāsthānam āgamyāvatasthe /",
    "S03hjatm_pu:157_8": "te ca tadvadhādhikṛtāḥ puruṣā yūthapatim ādāya rājñe darśayāmāsuḥ /",
    "S03hjatm_pu:hjm_11.26_0": "athābhāṣata taṃ rājā hariṇaṃ hariṇekṣaṇaḥ /",
    "S03hjatm_pu:hjm_11.26_1": "aparikṣīṇayūthas tvaṃ vada kiṃ svayam āgataḥ //",
    "S03hjatm_pu:158_0": "bodhisattva uvāca /",
    "S03hjatm_pu:hjm_11.27_0": "garbhiṇī hariṇī deva śaraṇaṃ mām upāgatā /",
    "S03hjatm_pu:hjm_11.27_1": "putradarśanakāṅkṣiṇyās tasyā vāre 'ham āgataḥ //",
    "S03hjatm_pu:hjm_11.28_0": "putrakaṃ draṣṭum icchantyāḥ pūrayitvā manoratham /",
    "S03hjatm_pu:hjm_11.28_1": "eṇyās tasyāḥ paraṃ prīto manye 'haṃ mṛtyum utsavam //",
    "S03hjatm_pu:hjm_11.29_0": "hariṇīṃ hariṇaṃ cātra yātum ālokya mṛtyave /",
    "S03hjatm_pu:hjm_11.29_1": "yan me samabhavad duḥkhaṃ tad adya na bhaviṣyati //",
    "S03hjatm_pu:hjm_11.30_0": "tasmāt pramāpaya nareśvara mām idānīm aurabhrikaiḥ kathaya deva vilambase kim /",
    "S03hjatm_pu:hjm_11.30_1": "atyāyatena karuṇākavacena baddhaṃ ceto bhinatti na viṣādaśaro mamedam //",
    "S03hjatm_pu:159_0": "atha sa rājā tasya tāṃ parārthapratipattipaṭīyasīm anukampāṃ vicintya vismitamatir upālabdha iva lajjayā bodhisattvam uvāca /",
    "S03hjatm_pu:hjm_11.31_0": "parārthaniṣpattinibaddhacetā mṛgākṛtis tvaṃ puruṣapradhānaḥ /",
    "S03hjatm_pu:hjm_11.31_1": "paropaghātāya nibaddhayatnā vayaṃ khalu vyālamṛgaiḥ samānāḥ //",
    "S03hjatm_pu:160_0": "atha bodhisattvo vipratisāravantaṃ rājānam avetya jātaviśrambhamukham ity uvāca /",
    "S03hjatm_pu:hjm_11.32_0": "śaraṇam upagataṃ kṛtāparādhaṃ ripum api pāsi kila vyudasya kopam /",
    "S03hjatm_pu:hjm_11.32_1": "kathaya katham anāgasāṃ mṛgāṇām upari patanti taveṣavo niśātāḥ //",
    "S03hjatm_pu:hjm_11.33_0": "prahṛtaṃ na tvayā yuddhe dviṣaty api parāṅmukhe /",
    "S03hjatm_pu:hjm_11.33_1": "nihaṃsi bhayavitrastān hariṇān naśyataḥ katham //",
    "S03hjatm_pu:hjm_11.34_0": "jahīhi mṛgayākrīḍām asatsaṃkalpavardhitām /",
    "S03hjatm_pu:hjm_11.34_1": "narakāgneḥ sphuraddīpter bhavitrī yeyam āhutiḥ //",
    "S03hjatm_pu:161_0": "atha sa rājā pramuditamanās taṃ yūthapatiṃ mahati siṃhāsana āropya savinayaṃ nīcairāsanam adhiṣṭhāya proktavān /",
    "S03hjatm_pu:161_1": "aho subhāṣitaṃ kriyatāṃ me mohatimirāpanodinī dharmadeśaneti /",
    "S03hjatm_pu:161_2": "tato bodhisattvaḥ sakalayā rājaparṣadāvalokyamānas taṃ rājānaṃ saṃrādhayann ity uvāca /",
    "S03hjatm_pu:hjm_11.35_0": "subhāṣitaprītir anunnatiḥ śriyā parārthaniṣpattipaṭīyasī kriyā /",
    "S03hjatm_pu:hjm_11.35_1": "guṇeṣv atṛptir guṇavatsu cādaro virūḍham etac caritaṃ mahātmanām //",
    "S03hjatm_pu:hjm_11.36_0": "nitāntam āviṣkṛtatuṅgatejasī ubhe manuṣyasya manuṣyalakṣmaṇī /",
    "S03hjatm_pu:hjm_11.36_1": "adainyam āpatsv api cittagauravād apatrapā cāryapathaprakāśinī //",
    "S03hjatm_pu:hjm_11.37_0": "khalāḥ prakṛtyaiva malīmasāśayā vṛthā pareṣām ayaśaḥsu jāgrati /",
    "S03hjatm_pu:hjm_11.37_1": "svacittaśuddhau viniviṣṭabuddhayo budhāḥ punas teṣu bhṛśaṃ dayālavaḥ //",
    "S03hjatm_pu:hjm_11.38_0": "nareṣu tulyodayapauruṣeṣv api kriyā na sarvasya paropakāriṇī /",
    "S03hjatm_pu:hjm_11.38_1": "parisphurajjyotiṣi nirghane nabhasy agastya evāmbu karoti nirviṣam //",
    "S03hjatm_pu:hjm_11.39_0": "vicintyamāno 'pi karoti vismayaṃ visāriṇā saccaritena sajjanaḥ /",
    "S03hjatm_pu:hjm_11.39_1": "yadā tu cakṣuḥpatham eti dehināṃ tadāmṛteneva manāṃsi siñcati //",
    "S03hjatm_pu:hjm_11.40_0": "yasyāyāmi paropakārasalilasroto na vicchidyate dhīcakṣuś ca viyogi yasya tamasā dvāv eva tau jāgrataḥ /",
    "S03hjatm_pu:hjm_11.40_1": "anyeṣāṃ paśudharmaṇāṃ parahitavyāpāradurmedhasāṃ tulye rātryahanī pramattamanasām ajñānanidrāvatām /",
    "S03hjatm_pu:hjm_11.41_0": "saṃsāre bhramato mahāndhatamase saṃtiṣṭhamānasya vā sādhoḥ sādhuphale nitāntamahatī dve eva te māṃ prati /",
    "S03hjatm_pu:hjm_11.41_1": "yatra projjhya gṛhaṃ tapovanam abhiprasthīyate śreyase yasmin vā kriyate vivekapaṭubhiḥ sākaṃ kathā sūribhiḥ /",
    "S03hjatm_pu:hjm_11.42_0": "bhujyante svagṛhasthitā iva sukhaṃ yasyārthibhiḥ saṃpadaḥ paṭvī yasya ca dhīs tamaḥprahataye dvāv eva tau prāṇitaḥ /",
    "S03hjatm_pu:hjm_11.42_1": "yas tv ātmaṃbharir unnate 'pi vibhave hīnaś ca vidvattayā tasyālekhyamaṇer ivākṛtibhṛtaḥ sattāpy asattā nanu /",
    "S03hjatm_pu:hjm_11.43_0": "kṛcchrāl labdham api krameṇa bhavati prabhraṃśi bhūyaḥ sukhaṃ tadbhraṃśe paritāpam eti puruṣaś cittānalaṃ jvālayan /",
    "S03hjatm_pu:hjm_11.43_1": "duḥkhasyāsya bhavānubandhajananī hetuḥ śaṭhā jālinī te 'tyantaṃ sukhino manaḥsu nihitā yaiḥ samyag alpecchatā /",
    "S03hjatm_pu:hjm_11.44_0": "mohacchedi subhāṣitaṃ vinayati dravyaṃ vinaiva śramād adravye tu bhavanty api sphuṭapadā vyarthopadeśā giraḥ /",
    "S03hjatm_pu:hjm_11.44_1": "karmāreṇa paṭīyasāpi vighanavyomendranīlacchaviḥ śrīgarbhaḥ kriyate kalaṅkaparuṣād ghaṇṭīkṛtān nāyasaḥ /",
    "S03hjatm_pu:162_0": "iti guṇāguṇāntaravidā mahārājena satpathāśrayiṇā bhavitavyam iti /",
    "S03hjatm_pu:162_1": "atha sa rājā dharmakathāmṛtāsvādaprīṇitamanā dattamṛgābhayaḥ sabahumānam iti bodhisattvaṃ praśaśaṃsa /",
    "S03hjatm_pu:hjm_11.45_0": "utpāde sati loka eṣa maraṇavyādhiśramair bādhyate tṛṣṇātantunibandhanasya jagato bhūyas ta evādhayaḥ /",
    "S03hjatm_pu:hjm_11.45_1": "ity acchinnapunarbhavapratibhayaḥ saṃsāra ā nirvṛter yuṣmatsaṃgamahetur ity avamato nāyaṃ sadoṣo 'pi naḥ /",
    "S03hjatm_pu:163_0": "atha bodhisattvaḥ siṃhāsanād avatīrya rājānam āpapracche /",
    "S03hjatm_pu:hjm_11.46_0": "mayā vinā nṛvara viṣaṇṇamānasaṃ samākulaṃ hariṇakulaṃ bhaviṣyati /",
    "S03hjatm_pu:hjm_11.46_1": "akaṇṭakāṃ ciram anuśādhi medinīṃ vrajāmy ahaṃ tvaritapadaṃ tadantikam //",
    "S03hjatm_pu:164_0": "tataḥ sa yūthapatiḥ kṣitipālānumatas tad eva vanam ājagāma /",
    "S03hjatm_pu:hjm_11.47_0": "atha yūthapatiṃ vilokya dūrān muditaṃ tan mṛgayūtham utsukākṣam /",
    "S03hjatm_pu:hjm_11.47_1": "daśanāgragṛhītaśaṣpadarbhaṃ tvaritaṃ pratyudiyāya baddhapaṅkti //",
    "S03hjatm_pu:hjm_11.48_0": "vinimīlitalocaneva yāsīd dhariṇī yūthapatau gate vanāntāt /",
    "S03hjatm_pu:hjm_11.48_1": "samupeyuṣi saiva tatra dhīre punar unmīlitalocaneva jātā //",
    "S03hjatm_pu:hjm_11.49_0": "āgamya sātha hariṇī hariṇapradhānam itthaṃ jagāda muditā calitāyatākṣī /",
    "S03hjatm_pu:hjm_11.49_1": "prahlādayan mama manaḥ śiśur eṣa dāve saṃkrīḍate hariṇanātha tava prasādāt //",
    "S03hjatm_pu:165_0": "bodhisattvo 'pi ca tan mṛgayūthadvayam āśvāsya parāṃ prītim upajagāma /",
    "S03hjatm_pu:165_1": "tad evaṃ parahitaparāyaṇaḥ sa bhagavāṃs tiryagbhūto 'py āsīd iti vincintya tadupāropitaprasādā bhavata yūyam iti /",
    "S03hjatm_pu:166_0": "// mṛgajātakaṃ prathamam //",
    "S03hjatm_pu:168_0": "12. Mayūra",
    "S03hjatm_pu:hjm_12.1_0": "śīlaṃ paripālayatā trātāḥ sattvā mayūrabhūtena /",
    "S03hjatm_pu:hjm_12.1_1": "prāṇabhayād yena purā kas tatra na ropayed bhaktim //",
    "S03hjatm_pu:169_0": "tadyathānuśrūyate",
    "S03hjatm_pu:169_1_0": "surabhikamalavanacchannamahāvimalasalilena prahlāditasiddhajanamānasena mānasena",
    "S03hjatm_pu:169_1_1": "mahāsarasā sakalaśaśimaṇḍalabimbenevālaṃkṛtaikadeśe tripathagāsalilanipātakṣobhitabhūrjadevadārunameruvane",
    "S03hjatm_pu:169_1_2": "prasrutānekaprasravaṇe tuhinopacayasthūlataraśikharasahasratayā rajatastambhair ivoparisamākīrṇe",
    "S03hjatm_pu:169_1_3": "kesarisaṃtrāsaprasthitacamarayūthasphuritavālasaṃghātopavījyamānanikuñje nirjharasalilaprakṣālyamānaśilātale",
    "S03hjatm_pu:169_1_4": "kusumitalatāprāntabhrāntamukharamadhukaragaṇasaṃgīte sābhiṣeka iva rājamāne bhūdharavare",
    "S03hjatm_pu:169_1_5": "himavati dhautendranīlavimaladaṇḍākṛtiśirodharaḥ śaṅkhacchedāvadātāpāṅgadeśaḥ sphuṭitapāribhadrakakusumābhiraktatuṇḍo",
    "S03hjatm_pu:169_1_6": "vipulavicitrapakṣatir indīvarapalāśākīrṇataruṇaśirīṣakusumasaṃghātānurūpabṛhatkalāpaḥ",
    "S03hjatm_pu:169_1_7": "suvarṇāvabhāso nāma bodhisattvo mayūrādhipatir babhūva /",
    "S03hjatm_pu:hjm_12.2_0": "mayūravaram utpādya taṃ vicitratanūruham /",
    "S03hjatm_pu:hjm_12.2_1": "vismitā iva paśyanto babhūvuḥ karmaśilpinaḥ //",
    "S03hjatm_pu:hjm_12.3_0": "meghārambhe jātanṛtyānurāgaṃ paśyantīnāṃ taṃ mayūrādhirājam /",
    "S03hjatm_pu:hjm_12.3_1": "stokoddyotā hrīmatīnām ivāsan mandā vidyullāsikānāṃ vilāsāḥ //",
    "S03hjatm_pu:hjm_12.4_0": "mṛdaṅgavad dhvānini vārinirjhare dvirephavīṇāsu kalasvanāsu ca /",
    "S03hjatm_pu:hjm_12.4_1": "latāvanāntargṛhake manohare nanarta citraṃ sa mayūralāsakaḥ //",
    "S03hjatm_pu:hjm_12.5_0": "parisphuraccandrakaratnamaṇḍalas taṭāntam āruhya yadā nanarta saḥ /",
    "S03hjatm_pu:hjm_12.5_1": "samīraṇādhūtavano himācalas tadā vibhāti sma kirīṭavān iva //",
    "S03hjatm_pu:hjm_12.6_0": "kāntaṃ vitanvati kalāpam anaṅgavadhvā citre viśeṣaka ivālikhite dharitryām /",
    "S03hjatm_pu:hjm_12.6_1": "tatra sthitā śikhini siddhavilāsinīnāṃ gāḍhaṃ kutūhalavaśān na tatarpa dṛṣṭiḥ //",
    "S03hjatm_pu:hjm_12.7_0": "āpāṇḍumeghapaṭalāvṛtadiṅmukhānte muktāmalāmbhasi śaratsamaye 'bhyupete /",
    "S03hjatm_pu:hjm_12.7_1": "yasyāṃ sa candrakamaṇīn asṛjat kalāpī bhūr indranīlaśakalair iva sā babhāse //",
    "S03hjatm_pu:hjm_12.8_0": "kānte viceruṣi śanair apulākapakṣe yūthānuyātagamane kuśalaikapakṣe /",
    "S03hjatm_pu:hjm_12.8_1": "tasmin mahīdharavarasya mayūrarāja indrāyudhaiḥ śabaliteva mahī rarāja //",
    "S03hjatm_pu:170_0_0": "atha kadācid anilabalavibhidyamānakusumagandhādhivāsitadiṅmukheṣu bhramadalikulaśabaleṣu",
    "S03hjatm_pu:170_0_1": "kalabharadanaparipāṇḍuṣu rāmaṇīyakaṃ gateṣu ketakeṣu kuṭajakakubhanīpakadambakusumasurabhīkṛtanikuñjeṣv",
    "S03hjatm_pu:170_0_2": "indragopakābhyalaṃkṛtamarakataharitaśādvalaśyāmavanabhūmiṣu nayanaramyeṣu mahīdhareṣu",
    "S03hjatm_pu:170_0_3": "sphuritataḍidvalayalāñchitodareṣu darśitendrāyudheṣu dhārāśaranipātaprodvāsitanidāghavairiṣu",
    "S03hjatm_pu:170_0_4": "nabhaḥpidhāyiṣu jaladhareṣu śiśiraśīkarasparśāpanītadivasakarasaṃtāpeṣu parityajatsu",
    "S03hjatm_pu:170_0_5": "candanadrumān phaṇiṣu prathamapūrapriyatamataraṅgahastāvalucyamānaphenāvataṃsāsu",
    "S03hjatm_pu:170_0_6": "kaluṣasalilavasanapidhīyamānavipulapulinajaghanāsu mattāsv iva prāgalbhyam upagatāsu",
    "S03hjatm_pu:170_0_7": "saridaṅganāsu sabāṣpaproṣitabhartṛkājananayanāvalokyamāneṣu meghadhvanipramuditeṣu",
    "S03hjatm_pu:170_0_8": "vimuktamadhurārāveṣu gṛhamayūreṣu navajaladasalilakaṇanipātajanitakaṇakaṇāśabdeṣu",
    "S03hjatm_pu:170_0_9": "tālatālīnālikeravaneṣu sa mayūrarājaḥ prabhātasamaye tanujalakaṇagurukṛtakalāpaḥ",
    "S03hjatm_pu:170_0_10": "śrutihṛdayahāriṇīṃ kekāṃ vimuñcan nabhaḥśobhārtham ivotpatya vārāṇasīsamīpena prāgāt /",
    "S03hjatm_pu:170_1": "tasyāṃ ca puri brahmadattena rājñā saha suptaprativibuddhā parasparapariṣvaṅgāpahṛtavilepanā kiṃcitparipāṭalalocanotpalānupamā nāma tasya rājño devī papraccha /",
    "S03hjatm_pu:hjm_12.9_0": "vada kasya dhvanir ayaṃ tāras tārādhipānana /",
    "S03hjatm_pu:hjm_12.9_1": "yena pratāryamāṇena mama prahlāditaṃ manaḥ //",
    "S03hjatm_pu:171_0_0": "rājovaca / devi suvarṇāvabhāso nāma mānuṣālāpo mayūrarājo himavati kṛtādhivāsas tasyaiṣa",
    "S03hjatm_pu:171_0_1": "nabhasā saṃcaramāṇasya prakṛtimanoharaḥ kanakamarakatendranīlavaiḍūryarāśiprabhāsvarasya",
    "S03hjatm_pu:171_0_2": "svaraḥ /",
    "S03hjatm_pu:171_1": "punaḥ sakutūhalā devy uvāca /",
    "S03hjatm_pu:171_2": "kutaḥ punar asau mayūrādhipatir devasya śrutipatham āgata iti /",
    "S03hjatm_pu:hjm_12.10_0": "puruṣāṇāṃ tiraścāṃ vā guṇā eva prakāśakāḥ /",
    "S03hjatm_pu:hjm_12.10_1": "bhinnāndhakāranivahā maṇīnām iva raśmayaḥ //",
    "S03hjatm_pu:hjm_12.11_0": "mayūrākṛtim āsthāya ko 'pi kenāpi hetunā /",
    "S03hjatm_pu:hjm_12.11_1": "nayanotsavabhūto 'sau sthito gaurīguror vane //",
    "S03hjatm_pu:hjm_12.12_0": "śikhiyūthādhipatinā tenālaṃkṛtagahvaraḥ /",
    "S03hjatm_pu:hjm_12.12_1": "nāthavantam ivātmānaṃ manyate tuhinācalaḥ //",
    "S03hjatm_pu:hjm_12.13_0": "garjitena prayacchantaḥ sādhuvādam ivāmbudāḥ /",
    "S03hjatm_pu:hjm_12.13_1": "baddhanṛttaṃ tam īkṣante sphuradbhis taḍidīkṣaṇaiḥ //",
    "S03hjatm_pu:hjm_12.14_0": "ghanasamayanāṭakādāv āhūtā barhisūtradhāreṇa /",
    "S03hjatm_pu:hjm_12.14_1": "sahasā taḍid ātmānaṃ darśayati naṭīva savilāsam //",
    "S03hjatm_pu:172_0": "athānupamā tena tasya mayūrādhipateḥ śrutihāriṇā svareṇākṣiptahṛdayā mṛduhasitabhrūlatākṣepaparāvartanāvalokanakrīḍāparibṛṃhitair vilāsais taṃ rājānaṃ vaśīkṛtyovāca /",
    "S03hjatm_pu:172_1": "deva kriyatāṃ yatnas tasya mayūrādhipater grahaṇāya /",
    "S03hjatm_pu:172_2": "krīḍanako 'smākam antaḥpure bhaviṣyati /",
    "S03hjatm_pu:hjm_12.15_0": "antaḥpuramadhyagatasphuṭacandrakadhāriṇā mayūreṇa /",
    "S03hjatm_pu:hjm_12.15_1": "vividhamaṇikarṇapūreva tena no gṛhamahī bhavatu //",
    "S03hjatm_pu:173_0": "rājovāca / devi na kilāsau śakyate grahītum / devy uvāca /",
    "S03hjatm_pu:hjm_12.16_0": "sṛjataḥ surabhīn madāmbubindūn balino 'pi dviradān vaśaṃ nayanti /",
    "S03hjatm_pu:hjm_12.16_1": "puruṣāḥ paṭuvīryabuddhyupāyāḥ kim uta svalpabalodayān vihaṅgān //",
    "S03hjatm_pu:hjm_12.17_0": "hriyate baḍiśena vārimadhyāt pṛthuromā nayanādhvanaś cyuto 'pi /",
    "S03hjatm_pu:hjm_12.17_1": "kim upāyavatām asādhyam asti vyavasāye hi sati kriyāḥ phalanti //",
    "S03hjatm_pu:hjm_12.18_0": "bhavato 'sti matir viśeṣapaṭvī bahavaḥ santi vipaścitaḥ sahāyāḥ /",
    "S03hjatm_pu:hjm_12.18_1": "saphalīkriyate na cen mamecchā bhavatā snehaparāṅmukho 'si nūnam //",
    "S03hjatm_pu:hjm_12.19_0": "śāvān kulāyakagatān paripātukāmā nadyāḥ pragṛhya tanupakṣapuṭena toyam /",
    "S03hjatm_pu:hjm_12.19_1": "dāvānalaṃ kila siṣeca muhuḥ kapotī snigdho jano na khalu cintayati svapīḍām //",
    "S03hjatm_pu:174_0": "atha sa rājā mā devi krodhaṃ kārṣīr akāryam api tvadarthe kuryām /",
    "S03hjatm_pu:174_1": "ataḥ karomy ahaṃ tadgrahaṇāya yatnam ity uvāca /",
    "S03hjatm_pu:hjm_12.20_0": "vilāsinīnāṃ madanānukarṣiṇā vilāsapāśena nibaddhamānasaḥ /",
    "S03hjatm_pu:hjm_12.20_1": "śubhāśubhānveṣaṇasuptacetanaḥ prayāty anighno 'pi hi nighnatāṃ janaḥ //",
    "S03hjatm_pu:hjm_12.21_0": "amartyatejo'vayavān avāpya yā tilottameti prathitā surāṅganā /",
    "S03hjatm_pu:hjm_12.21_1": "trilokanātho 'pi tayātmaśobhayā caturmukhatvaṃ gamitas trilocanaḥ //",
    "S03hjatm_pu:hjm_12.22_0": "taponidhiṃ gādhisutaṃ tapovane mahādhiyaṃ menakayā hṛtendriyam /",
    "S03hjatm_pu:hjm_12.22_1": "avajñayākṛṣya mṛṇālakārmukaṃ śareṇa vivyādha hasan manobhavaḥ //",
    "S03hjatm_pu:hjm_12.23_0": "yad edhate lāghavahetur arthitā patanti yan mūrdhni nikārapāṃsavaḥ /",
    "S03hjatm_pu:hjm_12.23_1": "spṛśanty adhikṣepaśarāś ca yan manas tad aṅganābhiḥ kriyate śarīriṇām //",
    "S03hjatm_pu:hjm_12.24_0": "ābadhya vyavasāyavarma purato vinyasya tṛṣṇācamūm āropya prasabhaṃ nitāntakaṭhinaṃ nirvrīḍatākārmukam /",
    "S03hjatm_pu:hjm_12.24_1": "arthitvāhavamadhyam etya vivaśāḥ sīmantinībhiḥ kṛtā nīcebhyo 'pi sahanta eva puruṣā bhrūbhaṅgabāṇavraṇam /",
    "S03hjatm_pu:175_0": "atha sa rājā śākunikān āhūyāvocat /",
    "S03hjatm_pu:175_1": "asti suvarṇāvabhāso nāma himavati mayūrādhipatis taṃ bhavantaḥ śīghram ānayantu /",
    "S03hjatm_pu:175_2": "na ced āneṣyatha tataḥ sarvān eva bhavatas tīkṣṇena daṇḍenāntakasakāśaṃ praheṣyāmīti /",
    "S03hjatm_pu:175_3": "te ca maraṇabhītās tatheti pratiśrutya kaṃcin nipuṇataraṃ śākunikam abhyarthya visarjayāmāsuḥ /",
    "S03hjatm_pu:175_4": "sa ca śākunikaḥ krameṇa himācalam āgamya vijñāya tasya mayūrādhipater gocarabhūmiṃ viracayya pāśān ekānte 'vatasthe /",
    "S03hjatm_pu:hjm_12.25_0": "prāleyādres tuṅgasānor upaghne nyastaṃ yad yat tena śākuntikena /",
    "S03hjatm_pu:hjm_12.25_1": "tenātyarthaṃ barhiṇā dṛṣṭamātraṃ tat tad dūrāc cicchide pāśajālam //",
    "S03hjatm_pu:176_0": "atha himavati dūrasthā divyacakṣuṣo munayas taṃ bodhisattvaprabhāvam ālokya vismitamanasa evam ūcuḥ /",
    "S03hjatm_pu:hjm_12.26_0": "dṛṣṭyānena śrīmatā puṇyadhāmnā chinnāḥ pāśā gāḍhabandhā yatheme /",
    "S03hjatm_pu:hjm_12.26_1": "sādhor asya prāptabodhes tathaiva prajñāśastraṃ chetsyati kleśapāśān //",
    "S03hjatm_pu:177_0": "atha sa śākunikaḥ pāśacchedaviṣaṇṇamanāḥ samupagamya kṛtāñjalis tasmai mayūrādhipataye tāṃ krūrāṃ rājājñām ākhyāyābravīt /",
    "S03hjatm_pu:hjm_12.27_0": "prāṇavicchedabhītānāṃ śaraṇya śaraṇārthinām /",
    "S03hjatm_pu:hjm_12.27_1": "śvetāpāṅgapate bhūyās tvam eva śaraṇaṃ hi naḥ //",
    "S03hjatm_pu:hjm_12.28_0": "dṛṣṭyā cchinnās tvayā pāśāḥ śaṅkhacchedasitāntayā /",
    "S03hjatm_pu:hjm_12.28_1": "sa tvam īdṛkprabhāvaḥ san katham asmān na pāsyasi //",
    "S03hjatm_pu:hjm_12.29_0": "tam ālokayato dīnaṃ magnaṃ bandhum ivāpadi /",
    "S03hjatm_pu:hjm_12.29_1": "āpupūre manas tasya duḥkhena karuṇātmanaḥ //",
    "S03hjatm_pu:hjm_12.30_0": "na trāsyate kathaṃ sattvān dhīro 'yaṃ vyasanād iti /",
    "S03hjatm_pu:hjm_12.30_1": "śīlapāramitā tasmin niḥsaṃdigdheva tasthuṣī //",
    "S03hjatm_pu:hjm_12.31_0": "māṃ cen na saṃtyajasi bodhim avāptukāma etān mayūravara pāhi narendradaṇḍāt /",
    "S03hjatm_pu:hjm_12.31_1": "taṃ śīlapāramitayā janitaprasādam itthaṃ kṛpā śikhinam uktavatīva sādhvī //",
    "S03hjatm_pu:178_0": "atha bodhisattvas tān maraṇabhītān prati duḥkhāyamāna īdṛśam acintayat /",
    "S03hjatm_pu:hjm_12.32_0": "madhurasvaraḥ surucirāṅgaruho yadi nābhaviṣyam aham atra vane /",
    "S03hjatm_pu:hjm_12.32_1": "na nareśvarād akaruṇaprakṛter bhayam āgamiṣyad iti śākunikān //",
    "S03hjatm_pu:hjm_12.33_0": "iti mannimittam ayam ārtamanā vyasanaṃ na yāvad upayāti janaḥ /",
    "S03hjatm_pu:hjm_12.33_1": "paricoditaḥ kṣitibhujā maraṇāt paripālayāmi khalu tāvad imam //",
    "S03hjatm_pu:hjm_12.34_0": "akāraṇe vā sati vāpi kāraṇe sametya yan nāma paro vinaśyati /",
    "S03hjatm_pu:hjm_12.34_1": "anekadhigvādaśarakṣatātmanā kim īdṛśā tasya janasya janmanā //",
    "S03hjatm_pu:179_0": "iti bodhisattvaś cintayitvā tam uvāca /",
    "S03hjatm_pu:179_1": "gacchatu bhavān agratas tasmai rājñe nivedayituṃ mamāgamanam iti /",
    "S03hjatm_pu:179_2": "atha sa śākunikaḥ pramuditamanās tvaritam āgamya nyavedayad idānīm evāsmadanukampayā deva sa mayūrādhipatir āgacchatīti /",
    "S03hjatm_pu:179_3": "tataḥ sa rājā saha devyā paurajanena ca kutūhalavaśāt tadāgamanapratīkṣī punaḥ punar antarīkṣam ālokayāmāsa /",
    "S03hjatm_pu:179_4": "so 'pi ca mayūrarājaḥ samāśvāsya vinivartya cānugāminaṃ mayūragaṇam ambaratalam utpatya sahasaivopagamya prakṛtimadhurayā kekayā sakalaṃ vārāṇasījanam ānandayāmāsa /",
    "S03hjatm_pu:179_5_0": "tatas tasya tāṃ kekām ākarṇya niyamena sa mayūrādhipatir āgacchatīti vicintya pramuditamanaso",
    "S03hjatm_pu:179_5_1": "nūpuravirāvasaṃtrāsitakapotapālīnilīnapārāvatamithunāḥ drutataragamanavigalitakarṇāvataṃsakāḥ",
    "S03hjatm_pu:179_5_2": "kāścid anavasitaviśeṣakāṅkitalalāṭamadhyāḥ sindūrābhitāmrāṅgulayo drutagamanavighnakāriṇe",
    "S03hjatm_pu:179_5_3": "gurunitambabharāyātyasūyantyaḥ kiṃcid gatvā cāparā gurujanāvalokanavrīḍitāḥ punas",
    "S03hjatm_pu:179_5_4": "tvaritāṃ gatim avarundhānāḥ praharṣavikasannayanakuvalayapalāśaprāntaspṛṣṭaśravaṇāntāś",
    "S03hjatm_pu:179_5_5": "ca kāścid aparāḥ punar ardhālikhitaṃ citraphalakam apāsya kṣīṇaprāṇaprāyaprāntavartikāḥ",
    "S03hjatm_pu:179_5_6": "karaṇḍakeṣu vinikṣipya sitajaladatuhinakundamṛṇālasphaṭikarajatadhavalāni saudhatalāny",
    "S03hjatm_pu:179_5_7": "āruruhur aparāś ca striyo vātāyanāny abhijagmuḥ /",
    "S03hjatm_pu:hjm_12.35_0": "atha jālagavākṣavartinīnām abalānāṃ vadanair viśālanetraiḥ /",
    "S03hjatm_pu:hjm_12.35_1": "śikhidarśanajātasaṃbhramāṇāṃ bahucandreva bhṛśaṃ purī rarāja //",
    "S03hjatm_pu:hjm_12.36_0": "kautūhalād anilavellitakākapakṣā raṃhasvino hariṇaśāvamanoharākṣāḥ /",
    "S03hjatm_pu:hjm_12.36_1": "ālokitāḥ pramanasā jananījanena nirjagmur unnatamukhāḥ śiśavo gṛhebhyaḥ //",
    "S03hjatm_pu:hjm_12.37_0": "krīḍāṃ vihāya ca manoharakandukotthāṃ svedāvabaddhakaṇacārulalāṭadeśāḥ /",
    "S03hjatm_pu:hjm_12.37_1": "kiṃcitkucodgamasamunnamitottarīyā niścakramuḥ pratanubāhulatāḥ kumāryaḥ //",
    "S03hjatm_pu:hjm_12.38_0": "ayam ayam iti barhī darśanapronnatābhiḥ sphuṭanakhamaṇibhābhiḥ padmapattrāruṇābhiḥ /",
    "S03hjatm_pu:hjm_12.38_1": "smitaruciramukhīnāṃ rājasīmantinīnāṃ kisalayitam ivāsīd aṅgulībhiḥ puraṃ tat //",
    "S03hjatm_pu:180_0": "kṣaṇāc ca surāsurasaṃgrāmāt kṣurapranikṛttadaṇḍaḥ ketur iva vividhamaṇivicitras tasya rājño bhavanāntarālam alaṃkurvan sa mayūrarājo nipapāta /",
    "S03hjatm_pu:hjm_12.39_0": "yugapad atha janānāṃ vidrumākāratuṇḍe śikhini gurukalāpe dṛṣṭayas tatra petuḥ /",
    "S03hjatm_pu:hjm_12.39_1": "dadati dhanam udāre kṣipram āśāḥ samantād abhilaṣitaphalānām arthināṃ dātarīva //",
    "S03hjatm_pu:hjm_12.40_0": "rājā ca rājamahiṣī ca mayūrarājam ālokya taṃ tutuṣatuḥ samavāpya kāmam /",
    "S03hjatm_pu:hjm_12.40_1": "lokasya durlabham avāpya hi vastu kiṃcit khinnaṃ pramodamudam udvahatīva cetaḥ //",
    "S03hjatm_pu:181_0": "tataḥ pramuditamanāḥ sa rājā taṃ mayūrarājaṃ rājārhe radanapāde samupaveśyāsane paścād āsanam adhyatiṣṭhat /",
    "S03hjatm_pu:181_1": "atha bodhisattvo madhuragambhīreṇa svareṇa taṃ rājānam ity ābabhāṣe /",
    "S03hjatm_pu:hjm_12.41_0": "jitvendriyāṇi balavanti balena buddher yuñjan muhuḥ praṇayināṃ praṇayaṃ phalena /",
    "S03hjatm_pu:hjm_12.41_1": "etāṃ samudravasanāṃ vyasanāny apāsya bhupāla pālaya ciraṃ pṛthivīṃ nayena //",
    "S03hjatm_pu:hjm_12.42_0": "tava dharmamayāḥ kaccid edhante dharmasetavaḥ /",
    "S03hjatm_pu:hjm_12.42_1": "agādhaṃ duḥkhajaladhiṃ yān ālambyottariṣyasi //",
    "S03hjatm_pu:hjm_12.43_0": "randhrāvalokibhiḥ krūrair durgṛhītair ivāhibhiḥ /",
    "S03hjatm_pu:hjm_12.43_1": "kaccid dṛṣṭamahādoṣair viṣayair nātibādhyase //",
    "S03hjatm_pu:hjm_12.44_0": "bhṛtyeṣu ca vinīteṣu kalatreṣu suteṣu ca /",
    "S03hjatm_pu:hjm_12.44_1": "kaccit te kuśalaṃ rājan dehe cātra yaśonidhau //",
    "S03hjatm_pu:182_0": "rājovāca /",
    "S03hjatm_pu:hjm_12.45_0": "bhavaty akuśalaṃ tāvan mayūrādhipa dehinām /",
    "S03hjatm_pu:hjm_12.45_1": "parārthapaṭunā yāvat saṃgamo na bhavādṛśā //",
    "S03hjatm_pu:hjm_12.46_0": "saṃcaranmurajameghanisvanaṃ nartakītaḍidalaṃkṛtāntaram /",
    "S03hjatm_pu:hjm_12.46_1": "tvām avāpya śikhirāja mandiraṃ vārivāhasamayāyate mama //",
    "S03hjatm_pu:hjm_12.47_0": "kāntāmukhasya tilako nabhasaḥ śaśāṅkaḥ svacchaprabhasya maṇir ābharaṇasya śuddhaḥ /",
    "S03hjatm_pu:hjm_12.47_1": "jātaś cirābhilaṣito 'sya mayūranātha madveśmanaś ca mahatas tvam alaṃkariṣṇuḥ //",
    "S03hjatm_pu:183_0_0": "ity abhisaṃrādhya sa rājā dīpaprabhāvabhāsitabhavanāntarāle prācīvadhūgṛhītaśaśidarpaṇe",
    "S03hjatm_pu:183_0_1": "vibhāvyamānatārakākumudavanābhyalaṃkṛtanabhaḥsarasi prāpte ca kṣaṇadāmukhe surabhikusumapallavāstīrṇaṃ",
    "S03hjatm_pu:183_0_2": "mayūrādhipataye mṛdu śayanīyam ādideśa /",
    "S03hjatm_pu:183_1": "divase divase ca paripākasurabhimṛdūni phalāni prāyacchat /",
    "S03hjatm_pu:183_2_0": "atha kadācit kāle gacchati sa rājā kiṃcit karaṇīyam uddiśya bodhisattvam anupamāyā",
    "S03hjatm_pu:183_2_1": "devyā haste nikṣipya nātimahatā sainyenānugamyamānas turagakhurapuṭotkhātamārgapāṃsuparidhūsarakisalayakusumamañjarīkāṇi",
    "S03hjatm_pu:183_2_2": "vanāntarāṇi kurvann amalasalilavāhinītaṭavetasacchāyānilīnaniścalabakabalākāvalokyamānacakitaśapharīkulākulataṭapayaskāḥ",
    "S03hjatm_pu:183_2_3": "tvaritarathacaraṇadhvanisaṃtrāsarasitacakravākamithunaparityajyamānasitapulinās tās",
    "S03hjatm_pu:183_2_4": "tāḥ samudrapatnīr ālokayaṃs trastasāraṅgotpatanasācīkṛtāni caṭulabahunayanānīva digantarāṇi",
    "S03hjatm_pu:183_2_5": "paśyan prasṛtagokuladaśanacchidyamānaśaṣpāṅkurān ikṣuvaṇoparuddhān anekāṃś ca grāmasīmno",
    "S03hjatm_pu:183_2_6": "'tikramya kiṃcid deśāntaraṃ jagāma /",
    "S03hjatm_pu:hjm_12.48_0": "sātha kṣitīśamahiṣī mahiṣīviṣāṇadhūmrālakākulamukhī paripāṇḍurāṅgī /",
    "S03hjatm_pu:hjm_12.48_1": "vātāyanaprasṛtam āyatapakṣmalekhaṃ cakṣuś ciraṃ vrajati dhūrtaviṭe babandha //",
    "S03hjatm_pu:hjm_12.49_0": "dṛṣṭvā ca tāṃ sunayanāṃ nayanābhirāmāṃ bhitteḥ samīpam agamad viṭapuṅgavo 'sau /",
    "S03hjatm_pu:hjm_12.49_1": "pārśvāni vīkṣya cakitā ca punaḥ punaḥ sā karṇotpalaṃ surabhi tasya mumoca gātre //",
    "S03hjatm_pu:hjm_12.50_0": "ādāya tat kuvalayaṃ vikasatpalāśam āghrāya mūrdhni ca niveśya sa jṛmbhamāṇaḥ /",
    "S03hjatm_pu:hjm_12.50_1": "astaṃ vivasvati gate vivaśaḥ kathaṃcit tasyāḥ krameṇa nayanānugataḥ pratasthe //",
    "S03hjatm_pu:hjm_12.51_0": "gatvā tataḥ sa gaṇikābhavanaṃ vilāsī gāḍhaṃ vitānahṛdayaḥ śayane niviśya /",
    "S03hjatm_pu:hjm_12.51_1": "niśvāsasūcitamanobhavabāṇapātas tasyāḥ prakāmam udakaṇṭhata vītadhairyaḥ //",
    "S03hjatm_pu:hjm_12.52_0": "ūce viṭo gaṇikayā parihāsapūrvaṃ paśyāmi śūnyam iva sāṃpratam āryaputram /",
    "S03hjatm_pu:hjm_12.52_1": "dhūrtas tataḥ sa nijagāda nigūḍhabhāvo dyūte jito 'ham iti tena vitānatā me //",
    "S03hjatm_pu:184_0": "atha sa viṭas tāṃ varṣaśatopamāṃ rajanīṃ manyamānas tadgatamanāḥ samutthāya rahasi kasmaicit suhṛde taṃ vṛttāntam āvedayāmāsa /",
    "S03hjatm_pu:184_1": "śrūyatāṃ vayasya hyo mayā yad anubhūtam iti /",
    "S03hjatm_pu:184_2": "yeyaṃ rājño 'gramahiṣī nimeṣamātreṇa mānuṣīti loke varṇyate salīlam ālokayantyā karṇād ādāya /",
    "S03hjatm_pu:hjm_12.53_0": "vātāyanaṃ samavalambya vilāsavatyā hāsasphuraddaśanaratnamayūkhabhāsā /",
    "S03hjatm_pu:hjm_12.53_1": "nāmnā tayānupamayotpalam utpalākṣyā rūpeṇa cānupamayopari me vimuktam //",
    "S03hjatm_pu:hjm_12.54_0": "sā vātayānamukhasaṃgatacandravaktrā candraprabhāṃ daśanaratnarucā harantī /",
    "S03hjatm_pu:hjm_12.54_1": "bhrūkārmukeṇa savilāsam udīritena cakṣuḥśaraṃ mayi vimuktavatī kṛśāṅgī //",
    "S03hjatm_pu:185_0": "tac cintyatāṃ tāvat saṃgamopāya iti /",
    "S03hjatm_pu:185_1": "atha suhṛd vihasyovāca / kadācit kākatālīyam idaṃ bhavet tvaṃ ca nṛpatibhavanabhittisamīpam anuprāptas tasyāś ca katham api kim apy ālokayantyāḥ /",
    "S03hjatm_pu:185_2": "svayam eva tavopari karṇotpalaṃ patitaṃ syād ato mā bhavān gaṇikāviṭajanamadhyam āgamyātmānaṃ hāsyavastu kārṣīt /",
    "S03hjatm_pu:185_3": "tat parityajyatām ayam asadvikalpaḥ /",
    "S03hjatm_pu:185_4": "yady api ca kāmayamānayā rājamahiṣyā tavopari karṇotpalaṃ pātitaṃ syāt tathāpi na yujyata eveyam utkaṇṭhā /",
    "S03hjatm_pu:185_5": "durlabhakāminījanasamāgamopāyacintā hi puruṣasya mahatīm aratim utpādayati /",
    "S03hjatm_pu:185_6": "nidrām apaharaty aṅgāni durbalayati bhojanarucim apāsyati /",
    "S03hjatm_pu:185_7": "hitavādinām api suhṛdām upadeśaṃ nābhinandati pravṛddhanavasalilaughasarid iva taṭalatāṃ dharmasthitim unmūlayati ramyāṇy api dveṣṭi /",
    "S03hjatm_pu:185_8": "sajjanaguṇakathābhyasūyinī sarvathā pratisaṃkhyānabaleneyam abhāvaṃ śakyate netum iti /",
    "S03hjatm_pu:185_9": "viṭa uvāca / anekadehalīlaṅghanā jaghanasaṃparkaniṣṇātabuddhayo mādṛśā dhūrtapuruṣāḥ kathaṃ sakāmām akāmāṃ vā sīmantinīṃ na jñāsyanti /",
    "S03hjatm_pu:185_10": "śrūyatāṃ vayasya / śravaṇakaṇḍūyanastanaprakāśanalajjāparāvṛttāvalokanahasitādayo hi bhāvāḥ strīṇāṃ sakāmaṃ hṛdayam āviṣkurvantīti /",
    "S03hjatm_pu:185_11": "kim atra saṃdehena / suhṛd uvāca / yady evaṃ khagapatir iva prākāram api laṅghayitvā bhavān nṛpatibhavanaṃ rātrau praviśet /",
    "S03hjatm_pu:185_12": "kiṃ nv akṛtasaṃketā tatrabhavatī rājamahiṣī pratibodhyamānā tvayā /",
    "S03hjatm_pu:hjm_12.55_0": "vinītanidrākulalocanotpalā pravepitāṅgī jaghanacyutāmbarā /",
    "S03hjatm_pu:hjm_12.55_1": "sasādhvasā ko 'yam iti prabhāṣiṇī bhaviṣyati vyāghrabhayān mṛgīva sā //",
    "S03hjatm_pu:186_0": "tataḥ parijanakolāhalaprabuddhakāñcukīye rājakule nāyatikṣamam etat karma paśyāmi /",
    "S03hjatm_pu:186_1_0": "evaṃ ca tayor mitho vicārayator eva mṛdugamanacalitamukharanūpuramanoharacaraṇakamalayugalavinyāsenārcayantīva",
    "S03hjatm_pu:186_1_1": "vasudhātalam abhinayagatim iva darśayantī cakitahariṇanayanaspardhinā savilāsāvalokanadviguṇaśobhena",
    "S03hjatm_pu:186_1_2": "karṇasuhṛdā cakṣuṣā hrepitam iva kiṃcid avanataṃ karṇotpalaṃ niyacchantī sthūlamuktāhāramaṇiprabhoddyotitagurupayodharā",
    "S03hjatm_pu:186_1_3": "payodharavirahaprakāśaniśākarā niśeva mūrtimatī kiṃcid ātapajanitasvedakaṇajālakākrāntaviśeṣakāntā",
    "S03hjatm_pu:186_1_4": "viśeṣakāntabakulamālikāparipūritakeśahastā hastāvalambitaśithilamekhalākalāpā kalāpicandrakamadhyanīlam",
    "S03hjatm_pu:186_1_5": "uttarīyam udvahantī pratanumecakayā romarājyā vipulagambhīranābhinimnatām iva didṛkṣamāṇayopaśobhitatrivalītaraṅgaviṣamamadhyā",
    "S03hjatm_pu:186_1_6": "madhyāhnasamayadivasakarakiraṇāliṅgiteva kamalamālā gamanapariśramavaśād īṣatparimlānasukumāraśarīrayaṣṭiḥ",
    "S03hjatm_pu:186_1_7": "karpūrasurabhitāmbūlarāgāruṇādharā pariṇatalavalīphalābhipāṇḍukapolatalālikhitapattralekhā",
    "S03hjatm_pu:186_1_8": "vigrahavatīva lakṣmīr lakṣmīvatī nāmānupamarūpānupamayā devyā prahitā vacanakuśalā",
    "S03hjatm_pu:186_1_9": "kuśalaśilpighaṭiteva kanakapratimā dūtī /",
    "S03hjatm_pu:186_2": "samāgamyābhivādya ca tad viṭadvayam upaviśya vijñāya ca tayor niryantraṇasuhṛttāṃ viśrabdham eva rājamahiṣīvṛttāntam ācaṣṭe /",
    "S03hjatm_pu:hjm_12.56_0": "puṣpāyudhapratinidhe bhavanāntagāmī dṛṣṭo yadānupamayāsi narendrapatnyā /",
    "S03hjatm_pu:hjm_12.56_1": "sā me sakhī karatalārpitavaktrapadmā kārśyaṃ tadāprabhṛti pāṇḍuratāṃ ca dhatte //",
    "S03hjatm_pu:hjm_12.57_0": "tanutaram amṛṇālapaṅkapāṇḍu cyutadhṛti sāṃpratam aṅgam udvahantyāḥ /",
    "S03hjatm_pu:hjm_12.57_1": "manasi manasijaḥ śarān aśeṣān aviratam asyati me vayasya sakhyāḥ //",
    "S03hjatm_pu:hjm_12.58_0": "kusumaśayanam ūṣmaṇāṅgajena pratidivasaṃ vitapaty anaṅgatanvī /",
    "S03hjatm_pu:hjm_12.58_1": "upavanam api cāru vīkṣamāṇā na ca ramate hariṇīva yūthamuktā //",
    "S03hjatm_pu:hjm_12.59_0": "iti kusumadhanuḥśarāhatāṅgīm avirataniśvasitasphuratkapolām /",
    "S03hjatm_pu:hjm_12.59_1": "avanamitamukhīṃ hriyā sugātrāṃ ramaya sakhīṃ vacasāpi tāvad adya //",
    "S03hjatm_pu:187_0": "athāvasitavacanāyāṃ tasyāṃ dūtyāṃ sa tasya vayasyo vihasyāvocat /",
    "S03hjatm_pu:187_1": "avaśyam eva sphuṭitasahakāramañjarīko vasantasamayaḥ kokilayā saha yujyate /",
    "S03hjatm_pu:187_2": "siddhās te manorathā iti / viṭa uvāca / sarvathā kṛtārtho 'smi sakhi kathyatāṃ tāvat katamasmin pradeśe kasyāṃ vā velāyāṃ mayānupamā draṣṭavyeti /",
    "S03hjatm_pu:187_3_0": "dūty uvāca / kiṃcid āsanne prasuptajane niśīthe yo 'sau bahiḥprākārasamīparohī nyagrodhas",
    "S03hjatm_pu:187_3_1": "tam adhiruhya tasyaiva nṛpatibhavanabhittisaṃśliṣṭapramadavanopariprasṛtaśākhayāvatīrya",
    "S03hjatm_pu:187_3_2": "vayasyena tatra suvarṇāvabhāsāya mayūrādhipataye dīrghikātaṭacitraśālāvasthitāhārasalilopanayanacchalenānupamā",
    "S03hjatm_pu:187_3_3": "ciram ātmānaṃ vinodayantī samabhigamanīyeti /",
    "S03hjatm_pu:187_4": "viṭa uvāca / sakhi madvacanād evam anupamā vaktavyā /",
    "S03hjatm_pu:hjm_12.60_0": "upari mamotpalam asitaṃ karṇād ādāya yat tvayā muktam /",
    "S03hjatm_pu:hjm_12.60_1": "jīvitam iva tad dayitaṃ mlānam api na saṃtyajāmy etat //",
    "S03hjatm_pu:188_0_0": "tathāstv iti ca praṇamya gatāyāṃ tasyāṃ vacanahāryāṃ bahulapakṣāndhakāratiraskaraṇadurālakṣyeṣu",
    "S03hjatm_pu:188_0_1": "pathiṣu śrūyamāṇasuptagajaniśvāseṣv ālānasthāneṣu prathamayāmikajanaprotthāpyamānadvitīyajāgaraṇādhikṛteṣu",
    "S03hjatm_pu:188_0_2": "gulmakapuruṣeṣu niścalapatatrigaṇādhyāsitaśākhākulāyeṣu vitapiṣu sthāṇum apy ālokya",
    "S03hjatm_pu:188_0_3": "purataḥ puruṣa iti śaṅkamānaḥ surabhivarṇakānuliptaḥ sa viṭaḥ prathamajaladharanīlapaṭāvaguṇṭhitaśarīro",
    "S03hjatm_pu:188_0_4": "vāmakakṣāvalambitaniśitakaravālaḥ saha tena suhṛdā pratyāsanne 'rdharātre samupagamya",
    "S03hjatm_pu:188_0_5": "dūtyupadiṣṭenopāyena punardarśanāyeti suhṛdam āmantrya pramadavanaṃ prāviśat /",
    "S03hjatm_pu:188_1": "atha tam āgacchantam ālokya gṛhītasaviśeṣamaṇḍanānupamā cintayāmāsa /",
    "S03hjatm_pu:188_2": "niyatam avatarann ayam anayā vaṭaśākhayānena mayūreṇa dṛṣṭaḥ /",
    "S03hjatm_pu:188_3": "kadācid ayam imaṃ vṛttāntam āgatāya rājñe nivedayed iti /",
    "S03hjatm_pu:188_4": "tad enaṃ śikhinaṃ viṣasaṃpṛktenāhāreṇābhāvam eva neṣyāmīti vicintya /",
    "S03hjatm_pu:hjm_12.61_0": "śikhine viṣasaṃpṛktam āhāram udakaṃ ca sā /",
    "S03hjatm_pu:hjm_12.61_1": "dadāv asvavaśībhūtā rāgeṇa ca bhayena ca //",
    "S03hjatm_pu:hjm_12.62_0": "apetakaulīnabhayaḥ sukhāśayā vimohitaḥ puṇyasapatnabhūtayā /",
    "S03hjatm_pu:hjm_12.62_1": "anātmavān kiṃ na karoty asāṃprataṃ gatatrapo rāgaparāyaṇo janaḥ //",
    "S03hjatm_pu:189_0": "sa ca mayūrādhipatiḥ kiṃcit tiktam āhāram udakaṃ cāsvādya niyatam anupamayānena puruṣeṇa saha saṃgamam abhilaṣantyā jātaśaṅkayā mahyaṃ viṣaṃ dattaṃ /",
    "S03hjatm_pu:hjm_12.63_0": "etau strīpuṃsau jātarāgāndhabuddhī yāvad vādhūkyaṃ sāṃprataṃ nopayātaḥ /",
    "S03hjatm_pu:hjm_12.63_1": "dharmyāṃ kurvāṇaḥ saṃkathāṃ kāpathaghnīṃ tāvad vairāgyaṃ netum enau yatiṣye //",
    "S03hjatm_pu:190_0": "iti vicintya sa mahātmā taṃ viṭam ājuhāva /",
    "S03hjatm_pu:190_1": "mahātmann ihopaviśya matsaṃkathayā vinodyātmānaṃ yathābhipretam anuṣṭhāsyasīti /",
    "S03hjatm_pu:190_2": "sa ca viṭaḥ kutūhalavaśād upagamya mayūrādhipatisamīpe samupaviveśa /",
    "S03hjatm_pu:190_3": "sāpi ca rājñī kiṃcit tam ālokya sasādhvasā tūṣṇīm evāvatasthe /",
    "S03hjatm_pu:190_4": "tato bodhisattvas tayor upaviṣṭayoḥ purastād iti vairāgyasaṃbandhinīṃ kathām akarot /",
    "S03hjatm_pu:hjm_12.64_0": "aho hāsyajyotsnāparicayamanojño mukhaśaśī salīlaprasthānaṃ stanayugalam ucchrāyi subhagam /",
    "S03hjatm_pu:hjm_12.64_1": "narasyetthaṃ mohāt parayuvatirūpaṃ kalayataḥ prasaṃkhyānābhāvāt kusumadhanur antaḥ praviśati //",
    "S03hjatm_pu:hjm_12.65_0": "nirundhānā hastaṃ mama rahasi nīvīśithilinaṃ bhaviṣyaty evaṃ sā prathamataralajjānatamukhī /",
    "S03hjatm_pu:hjm_12.65_1": "iti strīsaṅgārthaṃ bahuvidhavikalpāndhamanasaḥ śarīraṃ randhrekṣī pratidinam anaṅgaḥ kraśayati //",
    "S03hjatm_pu:hjm_12.66_0": "āgacchet punar adya sā gurubhayāt tasyāḥ kuto 'bhyāgamaḥ śarvaryām athavāham eva cakitaṃ gacchāmi supte jane /",
    "S03hjatm_pu:hjm_12.66_1": "dūtyāpy adya ciraṃ kṛtaṃ kim u manas tasyā nivṛttaṃ bhaved ity ārūḍhavikalpanākuladhiyaḥ kiṃ tat sukhaṃ kāminaḥ /",
    "S03hjatm_pu:191_0": "saṃkalpāt",
    "S03hjatm_pu:hjm_12.67_0": "prabhavaty anaṅgadahanas tāpas tato jāyate saṃtāpād aratiḥ smṛteḥ pramathanī smṛtyā vinā hrīḥ kutaḥ /",
    "S03hjatm_pu:hjm_12.67_1": "hrībhaṅgād vacanīyatāparibhavaḥ kleśeṣuviddhātmanoḥ syātām ādhimatoḥ kadā nu sukhinī strīpuṃsayoś cetasī /",
    "S03hjatm_pu:hjm_12.68_0": "akṣāṇāṃ vaśam āgataḥ sukham iti vyāmohitaś cintayā kāmārtaḥ parayoṣite spṛhayati vrīḍāvihīno janaḥ /",
    "S03hjatm_pu:hjm_12.68_1": "śliṣyantīṃ striyam āyasīṃ hutavahajvālāsphuliṅgākulāṃ soḍhuṃ śakṣyati tāṃ kathaṃ nu narake prādurbhavadvepathuḥ /",
    "S03hjatm_pu:hjm_12.69_0": "iti paradārāsaṅgaṃ bahudoṣam avetya dhairyam ālambya /",
    "S03hjatm_pu:hjm_12.69_1": "bhaginīsaṃjñāṃ kṛtvā tasmāt prājño nivarteta //",
    "S03hjatm_pu:192_0": "tad evam alpasya nāma sukhasya hetor anekānalajvālāsahasrāliṅgyamānavikūṇitākṣāṇām aśubhakarmakāriṇām ārtanādakaruṇam tīkṣṇakrakacapāṭyamānaśirasāṃ cāpareṣāṃ",
    "S03hjatm_pu:192_1_0": "rudhiradhārokṣitajvalitabhūtalam krūrayamapuruṣodgūrṇalohamudgarābhighātavicūrṇyamānapuruṣaśarīrāsthidhvānabhīṣaṇam",
    "S03hjatm_pu:192_1_1": "ayaḥśālmalīkaṇṭakaparibhidyamānair aparaiś ca muhur abhinisvanadbhir upacitaparyantaṃ",
    "S03hjatm_pu:192_1_2": "narakam icchanty amedhasaḥ patitum ity aho mahad etad ajñānam /",
    "S03hjatm_pu:192_2": "athāsau viṭas tena mayūrādhipatinā narakakathāṃ varṇyamānām ākarṇya saṃvignamanā vinivartitaparadārābhilāṣa uvāca /",
    "S03hjatm_pu:hjm_12.70_0": "aho tvad enāṃ narakopavarṇanāṃ prakāmam ākarṇya muhur bhayaṃkarīm /",
    "S03hjatm_pu:hjm_12.70_1": "udarciṣaṃ nārakajātavedasaṃ vilokayāmīva samutthitadhvanim //",
    "S03hjatm_pu:hjm_12.71_0": "tad adyārabhya rāgāndhajanacittāpahāriṇe /",
    "S03hjatm_pu:hjm_12.71_1": "namo 'stu paradārāya sugatidvārarodhine //",
    "S03hjatm_pu:hjm_12.72_0": "śubhāśubhapathākhyānavyaktīkṛtaviniścayaḥ /",
    "S03hjatm_pu:hjm_12.72_1": "ācāryam iva paśyāmi bhavantam anuśāsakam //",
    "S03hjatm_pu:hjm_12.73_0": "imāṃ ca rājamahiṣīm akhaṇḍitapativratām /",
    "S03hjatm_pu:hjm_12.73_1": "apetarāgatimiro manye 'haṃ bhaginīm iva //",
    "S03hjatm_pu:193_0": "athānupamā tasya bhaginīti vacanam upaśrutya parāṃ vrīḍām upagatā tāṃ ca bodhisattvadharmadeśanām avadhārya saṃvignamatir idam uvāca /",
    "S03hjatm_pu:193_1": "mayā khalu mandabhāgyayā narakagāminyā kāmarāgavaśagayāsmai mayūrākṛtaye maharṣaye viṣasaṃpṛktam annam udakaṃ ca viśrāṇitaṃ tat katham idānīṃ kartavyam iti /",
    "S03hjatm_pu:193_2": "tāṃ ca vipratisāravatīm ālokya bodhisattvo dhīrayāmāsa /",
    "S03hjatm_pu:hjm_12.74_0": "maitrīmantreṇa me nityaṃ śarīram abhimantritam /",
    "S03hjatm_pu:hjm_12.74_1": "naiva hālāhalenāpi viṣenāyāti vikriyām //",
    "S03hjatm_pu:hjm_12.75_0": "devi mā sma gamaḥ śaṅkāṃ madapāyakṛtām iti /",
    "S03hjatm_pu:hjm_12.75_1": "na cāhaṃ kathayiṣyāmi kiṃcid īdṛṅ mahībhuje //",
    "S03hjatm_pu:194_0": "athānupamā tadvacanam ākarṇya paraṃ paritoṣam upajagāma /",
    "S03hjatm_pu:194_1": "so 'pi ca viṭas taṃ mayūrādhipatim abhivādya vinivṛttaparadāravyasanas tenaiva nyagrodhena svanilayam agāt /",
    "S03hjatm_pu:194_2": "atha prabhātasamaye brahmadattaḥ samāpayya svarājyakaraṇīyam āgamya praviśya ca svabhavanaṃ prāg eva mayūrādhipatim agāt /",
    "S03hjatm_pu:194_3": "parasparakuśalavārttāṃ ca nṛpatimayūrādhipatī papracchatuḥ /",
    "S03hjatm_pu:194_4": "athānyasminn ahani rājānaṃ śikhipatir evam uvāca /",
    "S03hjatm_pu:hjm_12.76_0": "mama virahaviṣādadīnacittaṃ na pibati vāri phalaṃ na cāpi bhuṅkte /",
    "S03hjatm_pu:hjm_12.76_1": "jaladharasamaye 'pi vītanṛttaṃ śikhikulam ākulatāṃ dhruvaṃ prayātam //",
    "S03hjatm_pu:hjm_12.77_0": "iti naravara pālaya tvam enāṃ bhuvam akhilāṃ vijitendriyārivargaḥ /",
    "S03hjatm_pu:hjm_12.77_1": "aham api himavantam indugauraṃ tvadanumataḥ śikhipālanāya yāmi //",
    "S03hjatm_pu:hjm_12.78_0": "iti tam abhidadhānam indranīlacchavigalam āyatacārubarhabhāram /",
    "S03hjatm_pu:hjm_12.78_1": "katham api gamanāya yūthanāthaṃ nagaravarād anumanyate sma rājā //",
    "S03hjatm_pu:hjm_12.79_0": "nṛpatinātha samutsukacetasā purajanena ca tena vilokitaḥ /",
    "S03hjatm_pu:hjm_12.79_1": "abhajatāmbaram ambudasaṃvṛtaṃ śikhivaraḥ śikhināṃ hitakāmyayā //",
    "S03hjatm_pu:hjm_12.80_0": "atha vilokya manoharam ambare śikhinam āyatabarhabharālasam /",
    "S03hjatm_pu:hjm_12.80_1": "amucad utsukatāṃ samupāgataṃ nayanavārikaṇān avarodhanam //",
    "S03hjatm_pu:hjm_12.81_0": "tīvre manodhṛtibhidi priyaviprayoge rūḍhaṃ yad aśru matilocanasaṃnirodhe /",
    "S03hjatm_pu:hjm_12.81_1": "tan mūrtiman niyatam ādhihutāśatāpād duḥkhaṃ dravībhavati saṅgavato janasya //",
    "S03hjatm_pu:hjm_12.82_0": "dṛṣṭvā tataś calakalāpaśirodharaṃ taṃ dūrān mayūravṛṣabhaṃ nabhasā vrajantam /",
    "S03hjatm_pu:hjm_12.82_1": "pratyudyayuś calitapakṣapuṭāḥ pratītāḥ kekāḥ kalāḥ kalagiraḥ śikhinaḥ sṛjantaḥ //",
    "S03hjatm_pu:hjm_12.83_0": "atha śikhini samete tatra bhūpālapārśvād guṇavati suhṛdīva prāptasarvābhilāṣe /",
    "S03hjatm_pu:hjm_12.83_1": "tuhinagirir udagraṃ prītim āviścakāra pravisṛtahimahāsaḥ śaṣparomodgamena //",
    "S03hjatm_pu:195_0": "bodhisattvo 'pi ca sametya tan mayūrayūthaṃ ciravirahaparyutsukaṃ pakṣābhyām āliṅgya samāśvāsayāmāsa /",
    "S03hjatm_pu:195_1_0": "tad evam ātmani nirapekṣeṇa tena bhagavatā bodhisattvabhūtena prāṇāḥ prāṇātyayāt",
    "S03hjatm_pu:195_1_1": "paripālitā iti vicintya sugatibhavanadvāraprakāśini pradīpabhūte śīle bhavadbhir",
    "S03hjatm_pu:195_1_2": "ādaraḥ karaṇīya iti /",
    "S03hjatm_pu:196_0": "// iti mayūrajātakam //",
    "S03hjatm_pu:198_0": "...",
    "S03hjatm_pu:200_0": "19. Hastin",
    "S03hjatm_pu:hjm_19.1_0": "jānāti kṣāntiphalaṃ ya eva rāgādiśāntim anvicchan /",
    "S03hjatm_pu:hjm_19.1_1": "kurute sa eva dhīraḥ praharaty api vairiṇi kṣāntim //",
    "S03hjatm_pu:201_0": "tadyathānuśrūyate",
    "S03hjatm_pu:202_0_0": "vividhatarukusumagandhādhivāsitadigantarāle revāsalilakṣālitavipulāntarīyaśilātale",
    "S03hjatm_pu:202_0_1": "pavanacalitaveṇuvanapalāśasalasalāśabdasaṃtrāsotkarṇacalitamṛgakule kvacid analaprasūtabhayotpatitaśakunigaṇe",
    "S03hjatm_pu:202_0_2": "kvacid ucchritaśikharasthitadhavalabalāhakacchāyāśyāmīkṛtanitambe kvacid ibhayūthabhajyamānaśallakīgandhasurabhīkṛtanikuñje",
    "S03hjatm_pu:202_0_3": "kvacit pulindījanasamuccīyamānapatitaviralamayūracandrake candrakiraṇavimalasalilaprasravaṇe",
    "S03hjatm_pu:202_0_4": "'nyatra tāpasakanyakāgaṇānīyamānalatākusumasamudbhrāntālikulopagīte śukaharitaśādvalaramaṇīyavasudhātale",
    "S03hjatm_pu:202_0_5": "vindhyabhūbhṛti śarajjaladharākṛtibṛhaddehaḥ śeṣabhujagānurūpakaraḥ kamalābhitāmrapuṣkaraḥ",
    "S03hjatm_pu:202_0_6": "kṣuṇṇābhinavamustāsurabhimadalekhāśyāmakapolaḥ susaṃsthitanakhapādaḥ kaladhautaracitakumbhākṛtikumbhaḥ",
    "S03hjatm_pu:202_0_7": "kṣamāṅkuśavinivāritāmārgaprasthitiḥ sthitir iva sarvaguṇānāṃ ṣaḍdanto gandhahastī",
    "S03hjatm_pu:202_0_8": "bodhisattvo gajayūthādhipatir babhūva /",
    "S03hjatm_pu:hjm_19.2_0": "reje sa yūthapatir indumarīcigauro muktāvipāṇḍuradanaḥ pṛthupīnakumbhaḥ /",
    "S03hjatm_pu:hjm_19.2_1": "puñjīkṛtaḥ paśupater iva nṛttakāle hāso mahān apahṛtakṣaṇadāndhakāraḥ //",
    "S03hjatm_pu:hjm_19.3_0": "vātāhatāni kusumāni samutsṛjantaḥ kiñjalkareṇuparipiñjarakesarāṇi /",
    "S03hjatm_pu:hjm_19.3_1": "taṃ śākhinas tuhinaśailasitaṃ gajendraṃ bhaktyābhituṣṭuvur iva bhramarasvareṇa //",
    "S03hjatm_pu:hjm_19.4_0": "vihāya dūrāt kusumāni śākhināṃ hasatpalāśāni kuśeśayāni ca /",
    "S03hjatm_pu:hjm_19.4_1": "kapolayos tasya madāmbudigdhayoḥ śanair alīyanta mudā śilīmukhāḥ //",
    "S03hjatm_pu:hjm_19.5_0": "nirantaraṃ pīnakapolaśobhitaṃ samantato vāsitadiṅmukhāntaram /",
    "S03hjatm_pu:hjm_19.5_1": "sa yūthabhartā pibataḥ śanair madaṃ na karṇatālair bhramarān avārayat //",
    "S03hjatm_pu:hjm_19.6_0": "manoharam avicchinnaṃ prājyaṃ yācanakā iva /",
    "S03hjatm_pu:hjm_19.6_1": "jagṛhuḥ ṣaṭpadās tasmād dānaṃ dānapater iva //",
    "S03hjatm_pu:203_0": "tena ca yūthapatinā samāśrito vindhyagiriḥ kanakagirer apy ātmānam abhyadhikam ivāmanyata /",
    "S03hjatm_pu:203_1": "tac ca gajayūthaṃ samyak tena paripālyamānaṃ rājanvad iva rājyam anudivasam avardhata /",
    "S03hjatm_pu:hjm_19.7_0": "tasya bhadrā subhadrā ca prakṛtyā bhadracetasaḥ /",
    "S03hjatm_pu:hjm_19.7_1": "dayite dayitakṣānter dve kareṇū babhūvatuḥ //",
    "S03hjatm_pu:204_0_0": "atha kadācid anilacalitapatākakuṭilavidyullatāparisphuraṇasaṃmīlitavipulākṣyāḥ salilabharagurujaladharagarjitasaṃtrāsapravepitāṅghryāḥ",
    "S03hjatm_pu:204_0_1": "tanubhujalatotkṣeponnatataragurupayodharāyāḥ khaḍgaprabhāvabhāsitadakṣiṇabhujaṃ kalpatarukusumam",
    "S03hjatm_pu:204_0_2": "ājighrantaṃ dayitam āliṅgantyāḥ patitakarṇotpalāyāḥ śithilakeśapāśacchannāṃsadeśāyāḥ",
    "S03hjatm_pu:204_0_3": "pavanacalitam uttarīyam avarundhatyāḥ sphuritābharaṇamaṇikiraṇāvabhāsitaśarīrayaṣṭer",
    "S03hjatm_pu:204_0_4": "nabhasā gacchantyā vidyādharyāḥ kisalayasukumārāt pāṇeḥ paribhraṣṭam abhinavam āmodādhivāsitadigantarālam",
    "S03hjatm_pu:204_0_5": "alikulaparigītaṃ kanakasūcīsadṛśakesaraṃ rathacakrapramāṇaṃ haritālakapilamakarandam",
    "S03hjatm_pu:204_0_6": "aravindaṃ mānasasaraḥsaṃbhūtaṃ tasya gajapater ekākinas tatrācalavare viharataḥ purastāt",
    "S03hjatm_pu:204_0_7": "papāta /",
    "S03hjatm_pu:204_1": "tac ca kamalam ādāya sa evam acintayat /",
    "S03hjatm_pu:204_2": "bhadrāyāḥ subhadrāyāś ca me patnyor yā prathamam āgamiṣyati tasyai prasādam ahaṃ dāsyāmi /",
    "S03hjatm_pu:hjm_19.8_0": "paribhramadbhṛṅgakulākulāntaraṃ sugandhikiñjalkavikīrṇakesaram /",
    "S03hjatm_pu:hjm_19.8_1": "idaṃ hasaccārupalāśasaṃcayaṃ mudā pradāsyāmi mahākuśeśayam //",
    "S03hjatm_pu:205_0": "atha subhadrāyai prathamam āgatāyai tat kanakamayam ambhoruhaṃ sa gajapatiḥ prāyacchat /",
    "S03hjatm_pu:205_1": "sāpi ca tad āghrāya sabahumānaṃ śirasi niveśayāmāsa /",
    "S03hjatm_pu:205_2_0": "paścāc ca bhadrā samupagamya tat subhadrāyāḥ kumbhamadhyāvasthitam aravindam ālokya",
    "S03hjatm_pu:205_2_1": "niyatam idam ambhoruham asyai sapatnyai mām avamanyānena yūthapatinā dattam iti vicintya",
    "S03hjatm_pu:205_2_2": "parām īrṣyām āgamya taṃ dviradapatim apahāyānyatra vijahāra /",
    "S03hjatm_pu:hjm_19.9_0": "sā yatra dṛṣṭam ahani dviradena tena dattaṃ sugandhi vikacaṃ kamalaṃ sapatnyai /",
    "S03hjatm_pu:hjm_19.9_1": "tatrerṣyayā parigatā na tṛṇaṃ jaghāsa nāmbhaḥ papau glapitamūrtir udanyayāpi //",
    "S03hjatm_pu:hjm_19.10_0": "asadvikalpanāhutyā ko nāma samanā janaḥ /",
    "S03hjatm_pu:hjm_19.10_1": "īrṣyāvahniśikhām iddhām ātmadāhāya vardhayet //",
    "S03hjatm_pu:hjm_19.11_0": "te sukhaṃ śerate dhīrā nāmārgeṇa prayānti te /",
    "S03hjatm_pu:hjm_19.11_1": "na manogṛham adhyāste yeṣām īrṣyābhujaṅgamī //",
    "S03hjatm_pu:206_0_0": "atha bhadrā vindhyaśilātale tarucchāyāpihitavinibaddhaparyaṅkadhyānaniścalanayanam",
    "S03hjatm_pu:206_0_1": "ālikhitam iva mattacakoravilocanaraktacīvaraprāvṛtāṅgaṃ pratyekabuddham ālokya sarasaḥ",
    "S03hjatm_pu:206_0_2": "kusumāny ānīyārcayāmāsa /",
    "S03hjatm_pu:hjm_19.12_0": "kṣiptābhir ūrdhvam atha vāśitayā sa bhāsvāṃs tābhir muniḥ kumudapaṅktibhir ābabhāse /",
    "S03hjatm_pu:hjm_19.12_1": "udbhāsinībhir aciradyutibhāsitāṅgaḥ saṃdhyāpayodhara ivopari tārakābhiḥ //",
    "S03hjatm_pu:207_0": "atha sā hastinī vindhyācalataṭam āruhya yad asmāt pratyekabuddhārcanakuśalamūlāt phalaṃ tenāham asya gandhahastino vadhāya rājamahiṣī syām iti vicintyātmānaṃ mumoca /",
    "S03hjatm_pu:207_1": "tasyāś ca śarīrabhāraparibhagnataruśākhāyāḥ patanaśabdam ākarṇya /",
    "S03hjatm_pu:hjm_19.13_0": "utpetuḥ pracalitacandrakā mayūrāḥ śārdūlo dṛśam udamīlayat prasuptaḥ /",
    "S03hjatm_pu:hjm_19.13_1": "saṃtrāsāt tṛṇakavalaṃ vihāya dūrād utkarṇaṃ mṛgakulam ākulaṃ babhūva //",
    "S03hjatm_pu:208_0": "sā ca kālaṃ kṛtvānyatarasya rājño jātismarā duhitā babhūva /",
    "S03hjatm_pu:208_1_0": "kiṃcidudbhidyamānastanamukulāṃ ca tāṃ trivalīsopānamālādhirohaṇajātakhedeneva navayauvanaśilpinā",
    "S03hjatm_pu:208_1_1": "samanmatham upacīyamānaśarīralāvaṇyāṃ prārabdhalajjāhasitavilāsām alikulaśyāmakeśapāśāṃ",
    "S03hjatm_pu:208_1_2": "kanakacchedāvadātāṃ śriyam iva mūrtimatīṃ pitā kasmaicid eva nṛpataye prāyacchat /",
    "S03hjatm_pu:208_2": "sā ca taṃ rājānam ananyastrīsadṛśair abalāguṇair apahṛtendriyaṃ kṛtvā kadācic candanānuliptastanagātrī niśvāsaparikuñcitādharapuṭā jvaritām ivātmānaṃ darśayāmāsa /",
    "S03hjatm_pu:208_3": "yadā ca bhiṣagbhiś cikitsyamānāpi tathaiva jvaracchadmanā pariceṣṭate sma tadā tasyā bhartā bhṛśam aratim ājagāma /",
    "S03hjatm_pu:hjm_19.14_0": "naiṣa jvaro me haricandanena jīmūtaśītena na mārutena /",
    "S03hjatm_pu:hjm_19.14_1": "prayāti śāntiṃ sphaṭikāmalena na cāṃśujālena niśākarasya //",
    "S03hjatm_pu:hjm_19.15_0": "vindhyācale 'sti dviradādhirājaḥ śvetāmbudābho guruṣaḍviṣāṇaḥ /",
    "S03hjatm_pu:hjm_19.15_1": "mṛṇālaśukleṣu mahatsu tasya danteṣu santi kṣitipāla muktāḥ //",
    "S03hjatm_pu:hjm_19.16_0": "lipyeta tābhir yadi me śarīraṃ piṣṭābhir ambhaḥkaṇanirmalābhiḥ /",
    "S03hjatm_pu:hjm_19.16_1": "taddantaśayyā yadi me kriyeta dāhajvarasyāsya tataḥ śamaḥ syāt //",
    "S03hjatm_pu:209_0": "atha sa rājā niyatam anayā devyā jātismarayā jātyantare śruto dṛṣṭo vā vindhyavanavāsī gandhahastīti niścayam upetya vyādham āhūyāvocat /",
    "S03hjatm_pu:209_1": "asti vindhyācale ṣaḍdanto gandhahastī /",
    "S03hjatm_pu:209_2": "yadi tasya dantān āneṣyasi tato 'haṃ bhavantaṃ mahatārthena yojayiṣyāmīti /",
    "S03hjatm_pu:209_3": "vyādha uvāca / yathā śakṣyāmi tathā kariṣyāmīti /",
    "S03hjatm_pu:209_4": "devy uvāca / aham upāyaṃ jānāmi yathāsau gandhahastī viśrambham āyātīti /",
    "S03hjatm_pu:hjm_19.17_0": "dṛṣṭvā pravrajitaṃ śāntaṃ kāṣāyāmbaradhāriṇam /",
    "S03hjatm_pu:hjm_19.17_1": "suśiṣya iva medhāvī praṇamyārcayati dvipaḥ //",
    "S03hjatm_pu:hjm_19.18_0": "paridhāya tataḥ samyak kāṣāye vāsasī tvayā /",
    "S03hjatm_pu:hjm_19.18_1": "āhantavyaḥ śareṇāsau viṣadigdhena marmaṇi //",
    "S03hjatm_pu:210_0": "sa ca tatheti pratiśrutya kāṣāyavasanasaṃbhṛtāṅgaḥ saśaraṃ dhanur ādāya vindhyācalam agamat /",
    "S03hjatm_pu:210_1": "atha tam acalavanāntare saṃcarantam ālokya tad gajayūthaṃ sāśaṅkam ibhādhipataye nivedayāmāsa /",
    "S03hjatm_pu:hjm_19.19_0": "kāṣāyavasanaḥ ko 'pi sphuliṅgakapilekṣaṇaḥ /",
    "S03hjatm_pu:hjm_19.19_1": "lohastambhavapuḥ sattvāṃs trāsayann iva lakṣyate //",
    "S03hjatm_pu:211_0": "bodhisattva uvāca / na khalu kāṣāyavāsaḥ śaṅkanīyam / paśyantu bhavantaḥ /",
    "S03hjatm_pu:hjm_19.20_0": "apatrapā śāntipathasya sūcakaṃ dhvajo munīnāṃ madabhaṅgakāraṇam /",
    "S03hjatm_pu:hjm_19.20_1": "kaṣāyaraktaṃ yadi dehabhūṣaṇaṃ janasya viśrambhanimittam ambaram //",
    "S03hjatm_pu:212_0": "atha tasya yūthasya nātidūre 'vasthitaḥ sa vyādhas taruṇātmānam āvṛtya dhanur āropayāmāsa /",
    "S03hjatm_pu:hjm_19.21_0": "taṃ saṃdadhānam ibharājavināśanāya jyāyāṃ śaraṃ śitaphalaṃ tucisāramayyām /",
    "S03hjatm_pu:hjm_19.21_1": "śākhākaraiḥ kisalayāṅgulibhis tarūṇāṃ vindhyo nyavārayad iva śvasanāvadhūtaiḥ //",
    "S03hjatm_pu:hjm_19.22_0": "madamukulitanetraṃ karṇavinyastahastaṃ viṭapini nikaṣantaṃ dānadigdhaṃ kapolam /",
    "S03hjatm_pu:hjm_19.22_1": "viditakuśalamārgaṃ mārgaṇena dvipendraṃ mṛgaripur upakaṇṭhaṃ vāyukumbhe jaghāna //",
    "S03hjatm_pu:hjm_19.23_0": "atha nipatitakārmukottarīyaṃ dviradagaṇena ruṣānugamyamānam /",
    "S03hjatm_pu:hjm_19.23_1": "gajapatir upagūḍhavān mṛgāriṃ sutam iva taṃ parisāntvayan bhayārtam //",
    "S03hjatm_pu:hjm_19.24_0": "kva ripur ayam aho kṛtāpakāro dviradapateḥ karuṇā kva cedṛśīyam /",
    "S03hjatm_pu:hjm_19.24_1": "kṣitidharagahanāntadevatānāṃ dhruvam iti cetasi vismayo babhūva //",
    "S03hjatm_pu:hjm_19.25_0": "niśitaśaravibhinne tatra mātaṅganāthe srutarudhiralavāṅkaṃ dhūnayaty āsyam īṣat /",
    "S03hjatm_pu:hjm_19.25_1": "tad amucad ibhayūthaṃ śallakīnāṃ sugandhīn upagataguruśokaṃ pallavān ardhadaṣṭān //",
    "S03hjatm_pu:hjm_19.26_0": "tam ujjahārātha śaraṃ gṛhītvā kareṇa kiṃcinnatapuṣkareṇa /",
    "S03hjatm_pu:hjm_19.26_1": "balāt subhadrā kariṇaḥ kareṇuḥ kopaṃ pateḥ kṣāntir iva sphurantam //",
    "S03hjatm_pu:hjm_19.27_0": "viṣādinī tasya gajādhipasya bāṇavraṇaṃ śoṇitaleśadigdham /",
    "S03hjatm_pu:hjm_19.27_1": "vicchinnamuktāguṇasaṃnibhena siṣeca sā puṣkaraśīkareṇa //",
    "S03hjatm_pu:hjm_19.28_0": "vigāhamānaḥ salilaṃ pipāsayā madena ko me surabhīkariṣyati /",
    "S03hjatm_pu:hjm_19.28_1": "iti sphuṭāvartataraṅganisvanā bhṛśaṃ vicukrośa śuceva narmadā //",
    "S03hjatm_pu:hjm_19.29_0": "tavādya kaccid viśikhakṣatodbhavā tanutvam āyāti gajendra vedanā /",
    "S03hjatm_pu:hjm_19.29_1": "iti bhramantyaś caṭulāḥ kapolayoḥ śanair apṛcchann iva bhṛṅgapaṅktayaḥ //",
    "S03hjatm_pu:hjm_19.30_0": "visārikālāgurudhūmadhūsarair vilolavidyudvalayāṅkitodaraiḥ /",
    "S03hjatm_pu:hjm_19.30_1": "ghanair lalāṭaṃtapam uṣṇadīdhitiṃ samāvṛṇot tasya sukhāya vāsavaḥ //",
    "S03hjatm_pu:hjm_19.31_0": "prasannarevājalasaṅgaśītalaḥ praphullanānākusumādhivāsitaḥ /",
    "S03hjatm_pu:hjm_19.31_1": "samāgato bandhur iva dvipādhipaṃ śareṇa viddhaṃ vyajati sma mārutaḥ //",
    "S03hjatm_pu:213_0": "atha gajapatir yadi kathaṃcid antakālaṃ kariṣyāmi tad idaṃ gajayūtham anāthatāṃ yāsyatīti vicintya satyādhiṣṭhānam iti cakāra /",
    "S03hjatm_pu:hjm_19.32_0": "apakāriṇy api prema yathāsmin mṛgalubdhake /",
    "S03hjatm_pu:hjm_19.32_1": "tathānenādya satyena kṣayam āyātu me viṣam //",
    "S03hjatm_pu:214_0": "atha satyādhiṣṭhānaprabhāvāt sadya evāpagataśaramūrcchāvedanaḥ sa gajapatir abhūt /",
    "S03hjatm_pu:214_1": "taṃ ca tathā svāsthyam āgatam ālokya sa vyādhaḥ praṇamya taṃ rājamahiṣīvṛttāntam ākhyāyābhyuvāca /",
    "S03hjatm_pu:hjm_19.33_0": "dantārthaṃ dantināṃ nātha krūreṇākrūramānasa /",
    "S03hjatm_pu:hjm_19.33_1": "āhato 'si hatadveṣa mayāpātreṇa pattriṇā //",
    "S03hjatm_pu:hjm_19.34_0": "iti śrutvā vacas tasya vyādhasya dviradādhipaḥ /",
    "S03hjatm_pu:hjm_19.34_1": "uccakhāna viṣāṇāni kareṇādāya nirvyathaḥ //",
    "S03hjatm_pu:hjm_19.35_0": "babhāra sa karas tasya nibaddharudhirasrutiḥ /",
    "S03hjatm_pu:hjm_19.35_1": "saktabandhūkamālāyāḥ puṇḍarīkasrajaḥ śriyam //",
    "S03hjatm_pu:hjm_19.36_0": "tenaiva satyavākyena tasya nāthasya dantinām /",
    "S03hjatm_pu:hjm_19.36_1": "utpedire kṣaṇād dantāḥ śaṅkhacchedārjunāḥ punaḥ //",
    "S03hjatm_pu:hjm_19.37_0": "atha punāradanodbhavavismitaḥ karipateḥ sitavāridharatviṣaḥ /",
    "S03hjatm_pu:hjm_19.37_1": "sa radanān upagṛhya vanāntarān mṛgaripuḥ kṣitipālagṛhaṃ yayau //",
    "S03hjatm_pu:215_0": "atha dantāvalokanapramuditamanāḥ sa rājā taṃ lubdhakaṃ yathāpratipannenārthena yojayāmāsa /",
    "S03hjatm_pu:215_1": "sāpi ca rājñī taṃ chadmajvaram apāsya tāni viṣāṇāni dṛṣṭvā jātapaścāttāpā tam īrṣyāvṛttāntam anyajanmānubhūtaṃ patye nivedya bāṣpasalilavyāptanayanotpalā tat tad vilalāpa /",
    "S03hjatm_pu:hjm_19.38_0": "aho dhig īrṣyāṃ guṇapakṣaghātinīṃ yayā mayā mohitamandacittayā /",
    "S03hjatm_pu:hjm_19.38_1": "vane vasaṃs tāpasaśāntamānasaḥ sa yūthabhartā gamito yamakṣayam //",
    "S03hjatm_pu:hjm_19.39_0": "mahātmanā yena cirāya pālitaṃ na śakyate smānyagajaiḥ prabādhitum /",
    "S03hjatm_pu:hjm_19.39_1": "samākulaṃ tena vinādya dantinā kathaṃ nu tan nāgakulaṃ bhaviṣyati //",
    "S03hjatm_pu:hjm_19.40_0": "nirantaraṃ yasya madaṃ pipāsavaḥ paribhramanti sma muhuḥ kapolayoḥ /",
    "S03hjatm_pu:hjm_19.40_1": "samākulās tena vinādya ṣaṭpadāś cirād upaiṣyanti mṛṇālinīvanam //",
    "S03hjatm_pu:hjm_19.41_0": "abhūn muhus tasya gajādhipasya yaḥ kapolakāṣeṇa parisphurattvacaḥ /",
    "S03hjatm_pu:hjm_19.41_1": "cirāya taṃ tanmadaleśavāsitaṃ dhruvaṃ subhadrā na jahāti śākhinam //",
    "S03hjatm_pu:hjm_19.42_0": "samudravelāraśanāvibhūṣite samucchvasatkomalaśādvalāṃśuke /",
    "S03hjatm_pu:hjm_19.42_1": "dadhāsi māṃ kiṃ patimukhyaghātinīṃ kṣite vidāraṃ na dadāsi kiṃ nu me //",
    "S03hjatm_pu:216_0": "atha tāṃ rājñīṃ tathā vilāpaparāṃ sa vyādho dhīrayāmāsa /",
    "S03hjatm_pu:216_1_0": "mā devi śokaṃ kārṣīḥ / satyādhiṣṭhānamāhātmyena sa mahātmā punarudbhūtamanoharamahāviṣāṇaḥ",
    "S03hjatm_pu:216_1_1": "samapagataśaraviṣavegaḥ sattvopakārāya prāṇān bibhrat karoty eva tasya mahato gajayūthasyādhipatyam",
    "S03hjatm_pu:216_1_2": "iti /",
    "S03hjatm_pu:hjm_19.43_0": "atha vacanam idaṃ niśamya tasmān nṛpamahiṣī pramanāḥ punar babhūva /",
    "S03hjatm_pu:hjm_19.43_1": "kṣitipatir api vismayaṃ jagāma dviradapateḥ karuṇāṃ muhur vicintya //",
    "S03hjatm_pu:217_0": "tad evaṃ kṣāntiphalam abhilaṣantaḥ karuṇātmakāḥ śastreṇāpi praharati vairiṇi satyām api śaktau kṣamanta eva mahātmāna ity avadhārya kṣamāyām ādaraḥ karaṇīya iti /",
    "S03hjatm_pu:218_0": "// hastijātakaṃ navamam //",
    "S03hjatm_pu:220_0": "20. Candra",
    "S03hjatm_pu:221_0": "apahṛtadaṃṣṭra ivāhiḥkṣāmyati śaktyā vinā saroṣo 'pi /",
    "S03hjatm_pu:221_1": "sati sāmarthye nojjhati yaḥ kṣāntiṃ sa kṣamī jñeyaḥ // HJm_20.1 /",
    "S03hjatm_pu:222_0": "tadyathānuśrūyate",
    "S03hjatm_pu:222_1_0": "parākramanītiprabhāvavijitānyarājasāmantaḥ prabhūtahastyaśvakośasaṃpadupetas tejasvī",
    "S03hjatm_pu:222_1_1": "dhīraḥ śuśrūṣādibhiḥ prajñāguṇair adhiṣṭhitas trivargānukūlaprakṛtiḥ prakṛtidakṣiṇo",
    "S03hjatm_pu:222_1_2": "dakṣiṇāpathādhipatiḥ kaliṅgarājo nāma rājā babhūva /",
    "S03hjatm_pu:hjm_20.2_0": "bhujavīryaparājitaṃ jitāreḥ paradeśaṃ balino balāni yasya /",
    "S03hjatm_pu:hjm_20.2_1": "abhisasrur udīrṇatuṅgavṛddheḥ salilānīva taṭāntam amburāśeḥ //",
    "S03hjatm_pu:hjm_20.3_0": "aparasparaḍiṇḍimaiḥ svanadbhiḥ kariṇo yasya vitanyamānakopāḥ /",
    "S03hjatm_pu:hjm_20.3_1": "vaśagāḥ paritaḥ prayāṇakāle katham apy aṅkuśadhāriṇāṃ babhūvuḥ //",
    "S03hjatm_pu:223_0": "tasyaivaṃvidhabalodayasya narapateḥ sapatnair akhaṇḍitamānasya khaṇḍadhāro nāma dvijātir amātyo babhūva /",
    "S03hjatm_pu:223_1": "sa ca rājā kulasaṃtativicchedabhīruḥ kadācid anekān devatāviśeṣāṃs tanayārtham upayācate sma /",
    "S03hjatm_pu:223_2": "tataḥ khaṇḍadhāras taṃ rājānam uvāca /",
    "S03hjatm_pu:223_3": "praviśatu devo 'ntaḥpuram ahaṃ devasya putrārthaṃ devatāṃ samupāsiṣye rājyaṃ ca pratipālayiṣyāmīti /",
    "S03hjatm_pu:223_4": "tatheti ca rājābhidhāyāntaḥpuraṃ praviśya viṣayaparāyaṇo babhūva /",
    "S03hjatm_pu:223_5": "khaṇḍadhāro 'pi ca svanāmāṅkaṃ sarvaparicchedajātaṃ rājyam anuśaśāsa /",
    "S03hjatm_pu:223_6": "kaliṅgarājo 'pi ca vividhanṛttagītāvalokanaśravaṇāpahṛtahṛdayaḥ surapatir ivāpsarogaṇaparivṛto 'varodhanajanamadhyagato vijahāra /",
    "S03hjatm_pu:hjm_20.4_0": "manoharāv ārdramadhūkapāṇḍū samudgirantāv iva kāntim indoḥ /",
    "S03hjatm_pu:hjm_20.4_1": "kasyāścid ādarśanibaddhadṛṣṭeḥ sapattralekhāv akarot kapolau //",
    "S03hjatm_pu:hjm_20.5_0": "apaśyad anyāṃ stimitāyatākṣīṃ smitena kiṃciccalitādharāgrām /",
    "S03hjatm_pu:hjm_20.5_1": "navotpalāvasthitam utpalena tirodadhānāṃ cakitaṃ dvirepham //",
    "S03hjatm_pu:hjm_20.6_0": "parāṅmukhīṃ kāṃcid adhiṣṭhitāsanāṃ manoharālekhyapaṭāvalokinīm /",
    "S03hjatm_pu:hjm_20.6_1": "upetya niḥśabdapadaṃ sa bhūpatiś cakāra hastadvayasaṃvṛtekṣaṇām //",
    "S03hjatm_pu:hjm_20.7_0": "vidhunvatīṃ pāṇim alaṃ mayeti bhiyāsvanām asphuritābhidhānām /",
    "S03hjatm_pu:hjm_20.7_1": "stanau dukūlena tirodadhānāṃ jagrāha dūtīm api vepitāṅgīm //",
    "S03hjatm_pu:hjm_20.8_0": "tvam eva me bhāvini jīvitaṃ paraṃ nidhehi dṛṣṭiṃ mayi valguhāsini /",
    "S03hjatm_pu:hjm_20.8_1": "iti bruvan kāṃcid avāṅmukhīṃ sthitāṃ prasādayāmāsa kathaṃcid aṅganām //",
    "S03hjatm_pu:hjm_20.9_0": "kiṃciccalanmukharanūpurabhūṣaṇena pādena kuṭṭimatalaṃ likhatīṃ salīlam /",
    "S03hjatm_pu:hjm_20.9_1": "karṇe jagāda kim api pramadāṃ hasantīṃ lakṣyīkṛto 'nyavanitānayaneṣupātaiḥ //",
    "S03hjatm_pu:224_0": "atha tasya narapater evam akhaṇḍaviṣayasukhānubhāvinas tāḥ śuddhāntamattakāśinyo",
    "S03hjatm_pu:224_1": "vividhamṛduhasitakathākrodherṣyābhrūbhaṅgamanoharair vilāsair atīva hṛdayam ācikṣipuḥ //",
    "S03hjatm_pu:hjm_20.10_0": "parihāsakālacalitonnatabhruvaḥ smitacandrikāparigatānanendavaḥ /",
    "S03hjatm_pu:hjm_20.10_1": "trivalīvijihmatanuromarājayo na mano haranti vada kasya yoṣitaḥ //",
    "S03hjatm_pu:hjm_20.11_0": "sphuritaprakāśadaśanāvalīrucaḥ paritaḥ kṣarantya iva kāntim aindavīm /",
    "S03hjatm_pu:hjm_20.11_1": "na haranti kaṃ nu lavalīsugandhayaḥ pramadājanasya madamaṇḍanā giraḥ //",
    "S03hjatm_pu:hjm_20.12_0": "vadanendavaḥ śravaṇaruddhadṛṣṭayaḥ parapuṣṭakaṇṭharucayaḥ śiroruhāḥ /",
    "S03hjatm_pu:hjm_20.12_1": "pariṇāmitālaphalasaṃnibhāḥ stanā na manoharaṃ kim iva nāma yoṣitām //",
    "S03hjatm_pu:hjm_20.13_0": "na gatās ta eva laghutāṃ jagattraye sukhinas ta eva sudhiyas ta eva ca /",
    "S03hjatm_pu:hjm_20.13_1": "bahudoṣasarpanicitāni saṃśritā na vilāsinīviṣalatāvanāni ye //",
    "S03hjatm_pu:225_0": "atha kāle gacchati devy āpannasattvā babhūva /",
    "S03hjatm_pu:hjm_20.14_0": "tasyā guṇanidhau vṛddhiṃ yāte garbhe dine dine /",
    "S03hjatm_pu:hjm_20.14_1": "agrayoḥ saṃbhṛtakṣīrau jagmatuḥ śyāmatāṃ stanau //",
    "S03hjatm_pu:hjm_20.15_0": "jānunor upari nyasya pāṇī pallavakomalau /",
    "S03hjatm_pu:hjm_20.15_1": "dṛṣṭvā bhartāram uttasthau sā kathaṃcid ivāsanāt //",
    "S03hjatm_pu:hjm_20.16_0": "adya prasavinī syān nu śvo veti sakutūhalaḥ /",
    "S03hjatm_pu:hjm_20.16_1": "putrārthī bhūpatiḥ snigdhaṃ tām apaśyat punaḥ punaḥ //",
    "S03hjatm_pu:226_0": "atha viśuddhe 'hani sākṣṇāṃ nidhim iva svaprabhayāvabhāsitanṛpatibhavanāntaram amarakumārākāram akhilabhuvanālaṃkārabhūtaṃ tanayam asūta /",
    "S03hjatm_pu:hjm_20.17_0": "śarīraprabhayā cāndrīṃ sa jahāra yataḥ prabhām /",
    "S03hjatm_pu:hjm_20.17_1": "tasyākāri tato nāma candra ity eva bandhubhiḥ //",
    "S03hjatm_pu:227_0": "anyāsām api triṃśanmātrāṇāṃ rājñīnāṃ tanayā jajñire /",
    "S03hjatm_pu:227_1": "athāṣṭavarṣadeśīyāṃś candreṇa kumāreṇa saha kumārān kṣatravidyāgrahaṇāya kasmaicid gurave nivedayāmāsa /",
    "S03hjatm_pu:227_2": "sarvāṃś ca tān kumārān mṛgayādivyasanaparāyaṇān anekaiḥ kalāguṇais tejasā bhujabalena ca candraḥ kumāro 'tiśiṣye /",
    "S03hjatm_pu:hjm_20.18_0": "jāyante guṇabāndhavāḥ sumatayaḥ ślāghyaṃ garimṇāṃ padaṃ rūḍhaṃ lāghavadoṣa eva mahatāṃ keṣāṃcid ā janmanaḥ /",
    "S03hjatm_pu:hjm_20.18_1": "dṛśyante hi narā mahaty api kule jātāḥ samānāḥ śunā kiṃ nodanvata iddharatnanicayāc chambūka utpadyate /",
    "S03hjatm_pu:hjm_20.19_0": "samānā nīlatā satyaṃ śikhicandrendranīlayoḥ /",
    "S03hjatm_pu:hjm_20.19_1": "sā tu ratnagatā ślāghyā kalyāṇaṃ hi sadāśrayaḥ //",
    "S03hjatm_pu:hjm_20.20_0": "vidyante na guṇāḥ puṃsi kvacid ākṛtimaty api /",
    "S03hjatm_pu:hjm_20.20_1": "indranīlākṛtiṃ kāco vahann api na tadguṇaḥ //",
    "S03hjatm_pu:228_0": "atha sa rājā bodhisattvaṃ yauvarājye 'bhiṣicya tebhyo 'pi ca kumārebhyaḥ kiṃcid deśam adāt /",
    "S03hjatm_pu:228_1": "atha ca candro manujādhipānumataḥ saha bhrātṛbhiḥ svadeśaṃ gatvā khaṇḍadhāranāmāṅkāni dṛṣṭvovāca /",
    "S03hjatm_pu:228_2": "sarvathā nāmamātreṇāsmatpitā rājā khaṇḍadhāra evātrādhipatir iti /",
    "S03hjatm_pu:228_3": "kumārā ūcuḥ / nanv apanīyedaṃ khaṇḍadhāranāma svāni svāni svadeśe nāmāni vayaṃ sarvopakaraṇeṣu lekhayāmaḥ /",
    "S03hjatm_pu:228_4": "tatheti ca pratipanne candreṇa prathamaṃ candranāmāropya paścād ātmīyāni nāmāni te lekhayāmāsuḥ /",
    "S03hjatm_pu:228_5": "tac ca tathā nirvṛttaṃ vijñāya khaṇḍadhāraḥ paraṃ kopam āgamya brāhmaṇān saṃnipātya rahasy avocat /",
    "S03hjatm_pu:228_6": "apahṛtam anena me rājaputreṇādhipatyam /",
    "S03hjatm_pu:228_7": "tad idam atra prāptakālaṃ kenacid upāṃśunā candraḥ prāṇair viyojanīya iti /",
    "S03hjatm_pu:hjm_20.21_0": "laghīyaḥ prājyaṃ vā phalam abhimataṃ prāptumanasā nirīheṇa sthātuṃ kṣaṇam api na yuktaṃ matimatā /",
    "S03hjatm_pu:hjm_20.21_1": "kulālo daṇḍena bhramayati na cec cakram aniśaṃ śarāvaḥ kumbho vā na hi bhavati satyām api mṛdi //",
    "S03hjatm_pu:229_0": "brāhmaṇā ūcuḥ / tvam evopāyam atra vastuni śakto 'dhigantum iti /",
    "S03hjatm_pu:229_1": "khaṇḍadhāra uvāca / yady evaṃ tato yadi kathaṃcid ayaṃ rājā svapnaṃ bhavatām agrato nivedayet tato yuṣmābhir vaktavyaṃ deva khaṇḍadhāraḥ svapnaphalābhijñaḥ /",
    "S03hjatm_pu:229_2": "sa eṣa praṣṭavya iti / tatheti ca brāhmaṇāḥ pratipedire /",
    "S03hjatm_pu:229_3": "atha kadācit sa rājā svapnadarśanodvignahṛdayas tebhyo brāhmaṇebhyaḥ svapnaṃ nivedayāmāsa /",
    "S03hjatm_pu:229_4": "brāhmaṇaiś ca khaṇḍadhāraḥ svapnādhyāyavedīti nirdiṣṭaḥ /",
    "S03hjatm_pu:229_5": "tataḥ sa rājā khaṇḍadhāram āhūya svapnam iti nivedayāmāsa /",
    "S03hjatm_pu:hjm_20.22_0": "svapne kilādya puram etad aśeṣam antrair āveṣṭitaṃ parividhūsaradīnalokam /",
    "S03hjatm_pu:hjm_20.22_1": "baddhvā nipīḍitatanuḥ kunayena cāhaṃ kṣiptaś citābhuvi kaḍevarasaṃkulāyām //",
    "S03hjatm_pu:230_0": "tad asya tāvat svapnasya guravaḥ phalam ākhyātum arhantīti /",
    "S03hjatm_pu:230_1": "khaṇḍadhāra uvāca / deva kaṣṭaḥ khalu svapnasya vipāko dṛśyate /",
    "S03hjatm_pu:hjm_20.23_0": "rājyād vā mahato bhraṃśaṃ svapnas tat sūcayaty ayam /",
    "S03hjatm_pu:hjm_20.23_1": "māsadvayena gantavyaṃ diṣṭāntam athavā tvayā //",
    "S03hjatm_pu:hjm_20.24_0": "śrutvā vacas tasya sa bhūmipālo viprasya viproṣitakāntiśobhaḥ /",
    "S03hjatm_pu:hjm_20.24_1": "martavyam ity āgatasādhvasatvān nodyānabhūmau na gṛhe 'bhireme //",
    "S03hjatm_pu:hjm_20.25_0": "vicintyamānaṃ maraṇaṃ prakṛtyā karoti dūre 'pi manoviṣādam /",
    "S03hjatm_pu:hjm_20.25_1": "samutphaṇāśīviṣadurnirīkṣyaṃ śarīriṇāṃ kiṃ punar atyupoḍham //",
    "S03hjatm_pu:231_0": "atha sa rājā khaṇḍadhāram uvāca /",
    "S03hjatm_pu:231_1": "bhavet punaḥ kaścid upāyo yenāhaṃ rājyaparibhraṃśaṃ na prāpnuyām akālamaraṇaṃ veti /",
    "S03hjatm_pu:231_2": "khaṇḍadhāra uvāca / tena khalu devaḥ śrotum arhaty upāyam iti /",
    "S03hjatm_pu:231_3": "saha candreṇa kumāreṇa sarvakumārā yajñakarmaṇy ālabdhavyā anye ca catuṣpadāḥ prāṇinaḥ /",
    "S03hjatm_pu:hjm_20.26_0": "tallohitasya śukatuṇḍavilohitasya pūrṇāṃ vitānabhuvi puṣkariṇīṃ viśālām /",
    "S03hjatm_pu:hjm_20.26_1": "bhūpāla yady avatariṣyasi tan na rājyād bhraṃśaṃ gamiṣyasi paretapater vaśaṃ vā //",
    "S03hjatm_pu:232_0": "atha sa rājā punar api me jīvataḥ putrā guṇavattarā bhaviṣyantīti vicintya tān kumārān nigaḍabaddhān ānīya khaṇḍadhāram uvāca /",
    "S03hjatm_pu:232_1": "prārabhyatām ādhvaraṃ karmeti /",
    "S03hjatm_pu:hjm_20.27_0": "tataḥ kumāreṣu bhṛśaṃ viṣādiṣu pravartite karmaṇi sāptatantave /",
    "S03hjatm_pu:hjm_20.27_1": "mahībhujo jyeṣṭhasutād vinākulaḥ sa mantridhūrto nijagāda pārthivam //",
    "S03hjatm_pu:hjm_20.28_0": "nṛcandra candraḥ sa bhavaccharīrajo balāvalipto yadi nāgamiṣyati /",
    "S03hjatm_pu:hjm_20.28_1": "tadā śubhadhvaṃsi vidhānam ādhvaraṃ bhaviṣyatīdaṃ na phalāya bhūyase //",
    "S03hjatm_pu:233_0": "rājovāca / gurujanabhaktaḥ khalu candraḥ kumāras tan na mamājñāṃ laṅghayiṣyati /",
    "S03hjatm_pu:233_1": "dūtam asmai praheṣyāmīti / tatheti ca pratipanne khaṇḍadhāreṇa sa rājā dūtam āhūyovāca /",
    "S03hjatm_pu:233_2": "gaccha yatra tatrāvasthitaṃ candraṃ brūhi śīghraṃ bhavatā matsakāśam āgantavyam iti /",
    "S03hjatm_pu:233_3": "tatheti sa ca dūtaḥ parigṛhītarājaśāsano bodhisattvasakāśam ājagāma /",
    "S03hjatm_pu:233_4_0": "sa ca mahātmā saparijanaḥ surabhimāsaprārabdhasahakāramañjarīkam atimuktakāśokatilakagandhādhivāsitalatāmaṇḍapam",
    "S03hjatm_pu:233_4_1": "akhaṇḍaśobhaṃ vilāsavasatim iva vasantalakṣmyāḥ kiṃcid udyānaṃ praviśyātmānaṃ vinodayāmāsa /",
    "S03hjatm_pu:233_5_0": "pratīhāranivedito 'bhyanujñātapraveśaś ca dūtaḥ pratatabāṣpakaṇavarṣiṇā mukhena praṇamya",
    "S03hjatm_pu:233_5_1": "candraṃ katham api tam anekasattvavināśāyopacaritam adhvaravṛttāntam ākhyāya tāṃ",
    "S03hjatm_pu:233_5_2": "rājājñāṃ nivedayāmāsa /",
    "S03hjatm_pu:233_6": "tato bodhisattvaṃ suhṛdo bāndhavāś caivam ūcuḥ /",
    "S03hjatm_pu:233_7": "sarvam idaṃ tava nāśāya durātmanaḥ khaṇḍadhārasya cchandaviceṣṭitam /",
    "S03hjatm_pu:233_8": "mahādhūrtasya yater iva śāntā ca śarīrakriyā rākṣasasyeva cāśuddham antaḥkaraṇam /",
    "S03hjatm_pu:233_9": "aho durātmanāṃ caritāni sarvathā /",
    "S03hjatm_pu:hjm_20.29_0": "praśāntaveṣe 'pi virūkṣamānase na durjane viśvasanīyam aṇv api /",
    "S03hjatm_pu:hjm_20.29_1": "bako hi tiṣṭhann api niścalas taṭe parisphurantīṃ śapharīṃ na hanti kim //",
    "S03hjatm_pu:hjm_20.30_0": "upanayati viṣādaṃ dhairyam apy āśritānāṃ janayati parimohaṃ tāpam antar vidhatte /",
    "S03hjatm_pu:hjm_20.30_1": "ahiviṣam iva daṃśaprāptam ekāntatīvraṃ caritam abhajanīyaṃ duḥsahaṃ durjanasya //",
    "S03hjatm_pu:234_0": "tad ājñāpayatu kumāro yāvad enaṃ durātmānaṃ rakṣovṛttim aphalabrāhmaṇanāmānaṃ khaṇḍadhārakaṃ baddhvānayāmaḥ paretanāthavaśaṃ vā prāpayāma iti /",
    "S03hjatm_pu:234_1": "bodhisattva uvāca / satyaṃ mamāpi khaṇḍadhāraṃ prati kiṃcid abhyutthitaḥ kopa āsīt /",
    "S03hjatm_pu:234_2": "sa tu me hutavaha iva saliladhārayā kṣamayopaśāntiṃ nītaḥ /",
    "S03hjatm_pu:234_3": "yadi cāsmatprāṇair guravaś cirajīvino bhavanti nanu kṛtārthā vayam iti tad alam atrabhavatāṃ khaṇḍadhāraṃ prati kopena yāsyāmy evāham /",
    "S03hjatm_pu:234_4": "atha sa dūto vismayād ity avocat /",
    "S03hjatm_pu:234_5": "aho mahad āścaryaṃ sarvathā kumāraḥ paramārthakṣamī /",
    "S03hjatm_pu:hjm_20.31_0": "uttiṣṭhantaṃ yasya vairikṣayāya krodhavyālaṃ kṣāntividyā ruṇaddhi /",
    "S03hjatm_pu:hjm_20.31_1": "śreyaḥprāpto baddhaśuddhāśayānāṃ labdhālokaḥ so 'graṇīḥ kṣāntibhājām //",
    "S03hjatm_pu:235_0": "atha bodhisattvo bāṣpasalilakaṇamucā svaparijanenānugamyamāno rathavaram āruhya yajñamadhyagataṃ pitaram āgamya covāca /",
    "S03hjatm_pu:hjm_20.32_0": "tyakto 'smi yadi tātena svajīvitagaveṣiṇā /",
    "S03hjatm_pu:hjm_20.32_1": "mama deham imaṃ yajñapaśutām upakalpaya //",
    "S03hjatm_pu:hjm_20.33_0": "mayā tyakto 'si putreti bruvāṇasya mahīpateḥ /",
    "S03hjatm_pu:hjm_20.33_1": "candrasyopari duḥkhena nipetur bāṣpabindavaḥ //",
    "S03hjatm_pu:hjm_20.34_0": "yadā ciram api sthitvā gantavyaṃ mṛtyugocaram /",
    "S03hjatm_pu:hjm_20.34_1": "tadā paravināśena ko vāñched āyuṣaḥ sthitim //",
    "S03hjatm_pu:hjm_20.35_0": "atha khaṇḍadhāras tān ṛtvija uvāca /",
    "S03hjatm_pu:hjm_20.35_1": "śṛṇvantūpādhyāyāḥ prathamāhutau pātyamānāyāṃ candraḥ kumāraḥ prāg ānaddhavyaḥ paścād ime kumārā iti /",
    "S03hjatm_pu:hjm_20.35_2": "iti bruvāṇam udgrīvāḥ khaṇḍadhāraṃ vyalokayan /",
    "S03hjatm_pu:hjm_20.35_3": "kumārāḥ sukumārāṅgāḥ śārdūlaṃ hariṇā iva //",
    "S03hjatm_pu:236_0": "atha te kumārāḥ kṛtāñjalayo bodhisattvam iti vijñāpayāmāsuḥ /",
    "S03hjatm_pu:hjm_20.36_0": "tvayi sthite bhrātari lokavatsale mahātmani jyāyasi tuṅgacetasi /",
    "S03hjatm_pu:hjm_20.36_1": "paśūn ivāsmān katham eṣa nirghṛṇo yamakṣayaṃ neṣyati khaṇdadhārakaḥ //",
    "S03hjatm_pu:237_0": "atha teṣāṃ bhrātṝṇāṃ vacanam ākarṇya duḥkhāyamānahṛdayo bodhisattvo maitrīsamanvitaṃ samādhim ālalambe /",
    "S03hjatm_pu:hjm_20.37_0": "samādhinā tasya viśuddhacetasaḥ samāhatānām ca samāhitātmanaḥ /",
    "S03hjatm_pu:hjm_20.37_1": "bhujaṅganīlāni savismayātmanāṃ nṛpātmajānāṃ nigaḍāni pusphuṭuḥ //",
    "S03hjatm_pu:238_0": "nigaḍasphuṭanavismite ca tasmin rājani kim idam iti ca jātavimarśe tatra khaṇḍadhārake /",
    "S03hjatm_pu:hjm_20.38_0": "udiyāya payoguruḥ payodaḥ pidadhad dyāṃ śitikaṇṭhakaṇṭhanīlaḥ /",
    "S03hjatm_pu:hjm_20.38_1": "sphuritaprabhayā taḍidbhṛkuṭyā kupito rākṣasavaj jagarja coccaiḥ //",
    "S03hjatm_pu:hjm_20.39_0": "khagamuktavibhagnapādapāni dhvanimanti pracalacchilātalāni /",
    "S03hjatm_pu:hjm_20.39_1": "śikharāṇi nipātayan girīṇāṃ pravavau vahnisakhaḥ pracaṇḍavegaḥ //",
    "S03hjatm_pu:hjm_20.40_0": "pramumoca tato ghanāghanaṃ tad ghanajālaṃ ghanam aśmanāṃ samūham /",
    "S03hjatm_pu:hjm_20.40_1": "bhṛśam ākulacetasāṃ dvijānāṃ makhamadhye praṇavadhvaniḥ śaśāma //",
    "S03hjatm_pu:hjm_20.41_0": "paripāṭalayan payodharāṇām udarāṇi prabhayā payogurūṇi /",
    "S03hjatm_pu:hjm_20.41_1": "drutam astam iyāya pārthivasya vyasanaṃ draṣṭum aśaknuvann ivārkaḥ //",
    "S03hjatm_pu:hjm_20.42_0": "kupitair iva śātakumbhakumbhāḥ kratubhūmau nihitāḥ pratāḍyamānāḥ /",
    "S03hjatm_pu:hjm_20.42_1": "upalais tvaritaṃ divaḥ patadbhiḥ kṛtabhaṅgāḥ paricakvaṇuś calantaḥ //",
    "S03hjatm_pu:hjm_20.43_0": "praśaśāma bhayād ivādhvarāgniḥ paritaḥ prasphuritākulasphuliṅgaḥ /",
    "S03hjatm_pu:hjm_20.43_1": "galitaślathapāṇḍudhūmajālo gaganād aśmabhir āhataḥ patadbhiḥ //",
    "S03hjatm_pu:hjm_20.44_0": "kariṇāṃ gurulohakośabaddhā radanāḥ śliṣṭamṛdas taṭābhighātāt /",
    "S03hjatm_pu:hjm_20.44_1": "upalābhihatāḥ parikvaṇanto mumucuḥ prasphuritatviṣaḥ sphuliṅgān //",
    "S03hjatm_pu:hjm_20.45_0": "nipapāta śikhī nivāsayaṣṭeḥ kṛkavākur virasaṃ rarāsa bhītaḥ /",
    "S03hjatm_pu:hjm_20.45_1": "upalābhihatāś ca lolanetrā viviśuś chekamṛgā gṛhodarāṇi //",
    "S03hjatm_pu:hjm_20.46_0": "śiśiraṃ jaladānilaṃ pipāsuḥ pṛthuvalmīkavinirgatārdhabhogaḥ /",
    "S03hjatm_pu:hjm_20.46_1": "phaṇam āśu saphūtkṛtaṃ vitanya praviveśāśmabhir āhato bhujaṅgaḥ //",
    "S03hjatm_pu:hjm_20.47_0": "parihṛtya tu bodhisattvam ārāt sakumāraṃ nipatatsu vegavatsu /",
    "S03hjatm_pu:hjm_20.47_1": "upaleṣu nṛpaḥ sakhaṇḍadhāro bhavanaṃ bhītajanākulaṃ pratasthe //",
    "S03hjatm_pu:hjm_20.48_0": "sacivasya mahīpateś ca yātos taḍiduddyotavibhāvite 'rdhamārge /",
    "S03hjatm_pu:hjm_20.48_1": "aśaniḥ śirasī bibheda bhedacyutamastiṣkalavopadigdhakeśe //",
    "S03hjatm_pu:hjm_20.49_0": "mṛtam aśrumatī janān niśamya kṣitipālaṃ kṣitipālapūjitājñam /",
    "S03hjatm_pu:hjm_20.49_1": "mṛducittatayātiduḥkhabhārāt sahasā jīvitam utsasarja devī //",
    "S03hjatm_pu:hjm_20.50_0": "atha bhītajanojjhitāntarālaṃ bhavanaṃ bhūmipateḥ sphuṭatkapāṭam /",
    "S03hjatm_pu:hjm_20.50_1": "upalābhihataṃ papāta sadyaḥ kanakastambhavibhaṅgajātanādam //",
    "S03hjatm_pu:hjm_20.51_0": "mṛtau bhavetām atha kiṃ nu jīvitau śaṭhāśayau pārthivakhaṇḍadhārakau /",
    "S03hjatm_pu:hjm_20.51_1": "iti sphuradbhiḥ paritaḥ payodharā ruṣeva vidyunnayanair vyalokayan //",
    "S03hjatm_pu:239_0_0": "atha prabhātasamaye bodhisattvaḥ pitror agnisaṃskāraṃ kṛtvā dattanivāpasalilāñjaliḥ",
    "S03hjatm_pu:239_0_1": "saṃvignamatir aho sūktam idaṃ buddhānāṃ bhagavatām utpannapradhvaṃsinaḥ sarvabhāvā",
    "S03hjatm_pu:239_0_2": "iti vicintya tān bhrātṝn uvāca /",
    "S03hjatm_pu:hjm_20.52_0": "māṃ putravṛkṣaṃ saṃvṛddhyai sā siktvā snehavāriṇā /",
    "S03hjatm_pu:hjm_20.52_1": "anavāptaphalā mattaḥ kva yātā jananī mama //",
    "S03hjatm_pu:hjm_20.53_0": "pṛthivīṃ pṛthivīpālaḥ pālayitvā pitā mama /",
    "S03hjatm_pu:hjm_20.53_1": "kva yātaḥ khaṇḍadhāreṇa saha khaṇḍitadharmaṇā //",
    "S03hjatm_pu:hjm_20.54_0": "smaraṇīyavibhūtīdaṃ patitastambhatoraṇam /",
    "S03hjatm_pu:hjm_20.54_1": "śocantīva guroḥ sadma vicyutāḥ śālabhañjikāḥ //",
    "S03hjatm_pu:hjm_20.55_0": "imā viṣamasaṃpātasphuṭitā galiteṣṭakāḥ /",
    "S03hjatm_pu:hjm_20.55_1": "ātmānam iva śocanti dhūsarāś citrabhittayaḥ //",
    "S03hjatm_pu:hjm_20.56_0": "kiṃ nu saṃgītaśāleyam uta vāsagṛhaṃ bhavet /",
    "S03hjatm_pu:hjm_20.56_1": "kṛcchrād ity anumīyante bhāgā bhagnasya veśmanaḥ //",
    "S03hjatm_pu:hjm_20.57_0": "āsīd iha gṛhaṃ sthāne śrīmat tasya mahīpateḥ /",
    "S03hjatm_pu:hjm_20.57_1": "ity utsuko janaḥ śokād anyebhyaḥ kathayiṣyati //",
    "S03hjatm_pu:hjm_20.58_0": "niḥśrīkam upalāghātaparetaśukakokilam /",
    "S03hjatm_pu:hjm_20.58_1": "idaṃ ca bhavanodyānaṃ dhyāyatīva mahīpateḥ //",
    "S03hjatm_pu:hjm_20.59_0": "aniṣṭhitasukhāśānāṃ vipattiṃ pratipālayan /",
    "S03hjatm_pu:hjm_20.59_1": "itiśabdaḥ samāptyarthaḥ sotkaṇṭha iva tiṣṭhati //",
    "S03hjatm_pu:hjm_20.60_0": "puṃsām acchinnakṛtyānāṃ kariṣyati karoti ca /",
    "S03hjatm_pu:hjm_20.60_1": "cakāra ca samāptyartham itiśabdam anityatā //",
    "S03hjatm_pu:hjm_20.61_0": "sthitāyāṃ mayy api vyoma nityam ity abhidhīyate /",
    "S03hjatm_pu:hjm_20.61_1": "ity ūrdhvam iva paśyantī krodhāt tiṣṭhaty anityatā //",
    "S03hjatm_pu:hjm_20.62_0": "aparādhīnavṛttitvād upalabdhamanaḥśamāḥ /",
    "S03hjatm_pu:hjm_20.62_1": "apāstabāndhavasnehā niḥsaṅgāḥ sukham āsate //",
    "S03hjatm_pu:hjm_20.63_0": "saṃkalpād viṣayābhilāṣiṇi jane tṛṣṇā karoty āspadaṃ tṛṣṇābaddhamanā nikāramalinaṃ badhnāti sevāñjalim /",
    "S03hjatm_pu:hjm_20.63_1": "sevārtaḥ param ārirādhayiṣayā nighno bhavaty andhavan nighno duḥkhaparamparāparibhavakleśair adhiṣṭhīyate /",
    "S03hjatm_pu:hjm_20.64_0": "kṛcchrāl labdham api krameṇa bhavati prabhraṃśi bhūyaḥ sukhaṃ tadbhraṃśe paritāpam eti puruṣaś cittānalaṃ jvālayan /",
    "S03hjatm_pu:hjm_20.64_1": "duḥkhasyāsya bhavānubandhajananī hetuḥ śaṭhā jālinī te 'tyantaṃ sukhino manaḥsu nihitā yaiḥ samyag alpecchatā /",
    "S03hjatm_pu:hjm_20.65_0": "tato 'haṃ rājyam utsṛjya bahuvyasanakaṇṭakam /",
    "S03hjatm_pu:hjm_20.65_1": "śāntyai śāntipathasthānaṃ gamiṣyāmi tapovanam //",
    "S03hjatm_pu:hjm_20.66_0": "athābhiṣicyānujam āhitakriyaṃ dvijātibhir bhrātaram udyatāśiṣam /",
    "S03hjatm_pu:hjm_20.66_1": "vihāya lakṣmīṃ tapaso vivṛddhaye vanāya vavrāja sa dhīramānasaḥ //",
    "S03hjatm_pu:240_0": "tad evaṃ tena bhagavatā bodhisattvabhūtenāpakāriṇy api kṣamā na śithilīkṛteti vicintya śreyogaveṣibhiḥ kṣāntibalair bhavitavyam iti /",
    "S03hjatm_pu:241_0": "// candrajātakaṃ daśamam //",
    "S03hjatm_pu:243_0": "...",
    "S03hjatm_pu:245_0": "22. Mṛga",
    "S03hjatm_pu:hjm_22.1_0": "na vinā vīryāt tanv api phalam īpsitam āpyate jagadbhūtyai /",
    "S03hjatm_pu:hjm_22.1_1": "iti khedam agaṇayitvā vyāyacchante mahābhāgāḥ //",
    "S03hjatm_pu:246_0": "tadyathānuśrūyate",
    "S03hjatm_pu:246_1_0": "kvacid amalasalilavāhinyā vetasapaṅktiśyāmatīralekhayā madgukulānugamyamānacakitamīnakulākulāmbhastalayā",
    "S03hjatm_pu:246_1_1": "prasāritadukūladhavalapulinayā nimnagayā parikṣiptabhūdharapārśve kvacid dāvānalārdhadagdhapariṇatāmalakākṣabadarākīrṇavasudhātale",
    "S03hjatm_pu:246_1_2": "marakatasūcīharitadarbhāṅkuropacite kvacid varāhāvataraṇasaṃtrāsapariplutadarduraparimucyamānapalvalataṭānte",
    "S03hjatm_pu:246_1_3": "'nyatra mṛgapiśitādhmātaprasuptaśārdūlādhyāsitaguhāmukhe vividhavallīvalayapariveṣṭitanimnakuṭilalekhāṅkitataruskandhe",
    "S03hjatm_pu:246_1_4": "ghanapalāśavaṃśīvanarodhāndhakāranikuñje gahanāntare bodhisattvo mṛgayūthādhipatir",
    "S03hjatm_pu:246_1_5": "babhūva /",
    "S03hjatm_pu:246_2": "tena ca mahātmanā rājyam iva sadvṛttena narapatinānupālyamānaṃ hariṇayūtham akutobhayaṃ mahatīṃ vṛddhim agamat /",
    "S03hjatm_pu:hjm_22.2_0": "hariṇaṃ harakaṇṭhanīlapṛṣṭhaṃ harisattvaṃ haritaṃ tṛṇaṃ daśantam /",
    "S03hjatm_pu:hjm_22.2_1": "sadasatpathavedinaṃ mṛgās te tam upādhyāyam ivānvaguḥ suśiṣyāḥ //",
    "S03hjatm_pu:247_0": "atha kadācit priyamṛgayasya tan mṛgayūthaṃ vyādhasakāśāt kasyacid avanipateḥ śrutipatham ājagāma /",
    "S03hjatm_pu:247_1": "sa ca rājā gṛhītadhanvā turagavarādhirohī sainyaparivṛtas tad vanam āgamya dūrāt taṃ mṛgayūtham ālokayāmāsa /",
    "S03hjatm_pu:hjm_22.3_0": "vihāya romanthanam unmukhasthiraḥ sa kṛṣṇasāraḥ śarapātaśaṅkitān /",
    "S03hjatm_pu:hjm_22.3_1": "mṛgān ninīṣuṃ śaragocaraṃ nṛpaṃ vilokayāmāsa camūpuraḥsaram //",
    "S03hjatm_pu:hjm_22.4_0": "vilokya saṃbhūtakhalīnanisvanaṃ jighāṃsu tat sainyam adhijyakārmukam /",
    "S03hjatm_pu:hjm_22.4_1": "mṛgaiḥ parīto bhayaloladṛṣṭibhiḥ sa yūthabhartedam acintayad dhruvam //",
    "S03hjatm_pu:hjm_22.5_0": "mahīpatiḥ pāti sukhaṃ sukhārthinīṃ prajām anutpannabhayāṃ śubhāśrayāt /",
    "S03hjatm_pu:hjm_22.5_1": "acintayitvātmagataṃ pariśramaṃ sa rakṣitā yo vyasane 'pi rakṣati //",
    "S03hjatm_pu:hjm_22.6_0": "amūn bhayabhrāntavilolalocanān parisravacchoṇitasiktabhūtalān /",
    "S03hjatm_pu:hjm_22.6_1": "mṛgān purastāt patataḥ sphurattanūn vilokayiṣyāmi kathaṃ śarāhatān //",
    "S03hjatm_pu:hjm_22.7_0": "mṛgāṃs tad enān mṛgayāvinodino na yāvad āghnanti śitaiḥ śilīmukhaiḥ /",
    "S03hjatm_pu:hjm_22.7_1": "balena tāvad bhayalolacakṣuṣāṃ prayatnam eṣāṃ karavāṇi rakṣaṇe //",
    "S03hjatm_pu:248_0": "idam vanam anena sainyena sarvataḥ parikṣiptaṃ tat katamayā diśā mṛgayūthaṃ nirvāhayāmīti samantato 'valokyācintayat /",
    "S03hjatm_pu:248_1": "bhavatu labdha upāyaḥ / imāṃ girisaritam ullaṅghya svasti mṛgebhyaḥ syād iti tarkayāmi /",
    "S03hjatm_pu:248_2": "na caikena krameṇaite hariṇāḥ śakyanta etāṃ śīghrasalilavāhinīṃ samudrapatnīṃ ullaṅghitum iti /",
    "S03hjatm_pu:248_3_0": "tad idam atra prāptam asyāḥ sarito madhyāvasthitasya mama pṛṣṭhe kramaṃ dattvā sukham",
    "S03hjatm_pu:248_3_1": "ete mṛgā yāsyantīti vicintya kvacit taṭataruśikhāpraskhalitasalilāyāḥ paribhramadāvartamadhyabhrāntaviśīrṇaphenasaṅghāyās",
    "S03hjatm_pu:248_3_2": "tasyāḥ kṣitidharasarito madhyam avagāhya sthirayitvātmānaṃ sa mahātmā tān mṛgān uvāca /",
    "S03hjatm_pu:hjm_22.8_0": "pariplutya taṭād asmād dattvā pṛṣṭhe kramaṃ mama /",
    "S03hjatm_pu:hjm_22.8_1": "yāta yātabhayāḥ śīghraṃ svayūthyāḥ saṃkaṭād itaḥ //",
    "S03hjatm_pu:hjm_22.9_0": "śarīraṃ viśarārutvād dharmābhāvāc ca phalgu me /",
    "S03hjatm_pu:hjm_22.9_1": "yuṣmannirvāhaṇāt sāraṃ lapsyate sucirād idam //",
    "S03hjatm_pu:hjm_22.10_0": "paropakāravimukho yadā kāyaḥ kalis tadā /",
    "S03hjatm_pu:hjm_22.10_1": "yadā tv anyaddhitālambī kāyaratnam idaṃ tadā //",
    "S03hjatm_pu:hjm_22.11_0": "paripātum ahaṃ bhayāt samartho yadi yuṣmān nṛpasainikānubaddhān /",
    "S03hjatm_pu:hjm_22.11_1": "saphalo 'dya bhavet tataḥ pṛthivyāṃ mama yūthādhipatitvaśabda eṣaḥ //",
    "S03hjatm_pu:hjm_22.12_0": "āgamyatāṃ tad adhunā nanu tāvad eva yuṣmāsu yāvad iṣavo na patanti śātāḥ /",
    "S03hjatm_pu:hjm_22.12_1": "pṛṣṭhaṃ mamācalasarijjalasetubhūtam āruhya nistarata sainyabhayād amuṣmāt //",
    "S03hjatm_pu:249_0": "atha te hariṇā maraṇabhītā yūthapatipṛṣṭhe kramaṃ dattvā nadīsalilam ullaṅghya dvitīyaṃ kūlam upagantum ārebhire /",
    "S03hjatm_pu:hjm_22.13_0": "yathā yathā tasya bhṛśaṃ nipetuḥ pṛṣṭhe mṛgās trāsavilolanetrāḥ /",
    "S03hjatm_pu:hjm_22.13_1": "tathā tathāsau mṛgayūthabhartā khurān sthiratvaṃ prasabhaṃ nināya //",
    "S03hjatm_pu:hjm_22.14_0": "rudhiram atha mṛgāṇāṃ patyur utkhātamāṃsāt khurapuṭaparibhinnāt tasya cakṣāra pṛṣṭhāt /",
    "S03hjatm_pu:hjm_22.14_1": "mṛgakulam acalāntaṃ gacchad ālokya cārāt sa rujam agaṇayitvā prītim evālalambe //",
    "S03hjatm_pu:hjm_22.15_0": "paripālitasattvānām upāyena balena vā /",
    "S03hjatm_pu:hjm_22.15_1": "ruṇaddhi mahatāṃ duḥkhaṃ antaḥprītiparamparā //",
    "S03hjatm_pu:250_0": "atha sa rājā hariṇanistaraṇāya saritsalilamadhyasaṃkramībhūtātmānaṃ yūthapatim ālokya vismayam āgamya śarāsaneṣu śarān saṃdadhānaṃ senājanam uvāca /",
    "S03hjatm_pu:250_1": "yaḥ khalu kaścin mṛgam āhanyāt so 'smaddrohīti /",
    "S03hjatm_pu:hjm_22.16_0": "athāvavādam ākarṇya sa janas tasya bhūpateḥ /",
    "S03hjatm_pu:hjm_22.16_1": "bāṇaviśleṣiṇaḥ sadyaś cakāra dhanuṣo guṇān //",
    "S03hjatm_pu:251_0_0": "bodhisattvo 'pi ca kiṃ nu nistīrṇāḥ sarve mṛgāḥ syur na veti paścād ālokayann apaśyad",
    "S03hjatm_pu:251_0_1": "ekam atīva bhayacañcalākṣam atikrāntaṃ yūtham ālokayantam asāmarthyād anutsahamāṇaṃ",
    "S03hjatm_pu:251_0_2": "kramaṃ dātuṃ katamayā diśā gacchāmīti dolāyamānahṛdayaṃ hariṇaśāvakam ālokya ca paramāṃ",
    "S03hjatm_pu:251_0_3": "karuṇām ālalambe /",
    "S03hjatm_pu:hjm_22.17_0": "jahīhi śaṅkāṃ na hi bodhisattvo bhavantam utsrakṣyati bālam ekam /",
    "S03hjatm_pu:hjm_22.17_1": "dvirephaśabdair iti puṣpavanta āśvāsayāmāsur iva drumās tam //",
    "S03hjatm_pu:252_0": "atha yūthapatiḥ pratyuttīrya tasmāt salilāt taṃ mṛgaśāvakam uvāca /",
    "S03hjatm_pu:hjm_22.18_0": "aṅgādhiruhya matpṛṣṭhaṃ vimuñca maraṇavyathām /",
    "S03hjatm_pu:hjm_22.18_1": "bhavantaṃ saritaḥ pāraṃ neṣyāmy aham itas taṭāt //",
    "S03hjatm_pu:hjm_22.19_0": "uddhartuṃ vīryam ārabdhaṃ yena lokaṃ bhavārṇavāt /",
    "S03hjatm_pu:hjm_22.19_1": "sa tvāṃ nottārayiṣyāmi katham ekaṃ nadījalāt //",
    "S03hjatm_pu:hjm_22.20_0": "atha tenādhirūḍho 'sau mṛgaśāvena vīryavān /",
    "S03hjatm_pu:hjm_22.20_1": "jagāhe karuṇālambī saritaṃ vīcimālinīm //",
    "S03hjatm_pu:hjm_22.21_0": "amūni pṛṣṭhe tava vikṣatāni rujaṃ na gāḍhāṃ janayanti kaccit /",
    "S03hjatm_pu:hjm_22.21_1": "iti bruvāṇeva samuttarantaṃ parāmṛśat tam sarid ūrmihastaiḥ //",
    "S03hjatm_pu:253_0": "atha yūthādhipatis taṃ mṛgaśāvakam uttārya tasyāḥ saritaḥ praharṣaviśālalocanayā mātrā saṃyojayāmāsa /",
    "S03hjatm_pu:hjm_22.22_0": "kṛtvātha jānunī bhūmau mṛgaśāvaḥ pipāsitaḥ /",
    "S03hjatm_pu:hjm_22.22_1": "jagrāha tvaritaṃ mātuḥ saṃbhūtaprasrutī stanau //",
    "S03hjatm_pu:hjm_22.23_0": "sā cainaṃ parivṛttāsyā stanyapānacalānanam /",
    "S03hjatm_pu:hjm_22.23_1": "ālileha muhuḥ snehāj jihvayā calitāgrayā //",
    "S03hjatm_pu:254_0": "atha bodhisattvaḥ pariśramavaśāt khurakṣatavedanayā cāvasannaśarīraprayatnaḥ /",
    "S03hjatm_pu:hjm_22.24_0": "kathaṃcid anviṣya khurāṅkaśādvalāṃ śanair mṛgāṇāṃ padavīṃ samākulaḥ /",
    "S03hjatm_pu:hjm_22.24_1": "niviśya mandaṃ rudhirokṣitaḥ kṣitau kṣaṇaṃ viśaśrāma sa saṃbhṛtaśramaḥ //",
    "S03hjatm_pu:hjm_22.25_0": "imāṃ daśāṃ nirghṛṇayādya vatsa satyā jananyāpi mayāsi nītaḥ /",
    "S03hjatm_pu:hjm_22.25_1": "iti kṣatāṅgaṃ karuṇānutāpād bhṛśaṃ rurodeva tam īkṣamāṇā //",
    "S03hjatm_pu:255_0": "sa ca rājā tāṃ saritam uttīrya saparijanas turagād avatīrya vismitamanās taṃ mahātmānam upasasāda /",
    "S03hjatm_pu:255_1": "sa yūthādhipatī rājānam ālokyābravīt /",
    "S03hjatm_pu:hjm_22.26_0": "abhyutthānārham ālokya yat tvāṃ nāhaṃ samutthitaḥ /",
    "S03hjatm_pu:hjm_22.26_1": "nādākṣiṇyaṃ tad etan me śrameṇāsmy avasāditaḥ //",
    "S03hjatm_pu:256_0": "atha sa rājā savismayam upaviśya kuśalaṃ pṛṣṭvā yūthapatim iti saṃrādhayann uvāca /",
    "S03hjatm_pu:hjm_22.27_0": "nirvrīḍaiḥ param upahantum udyatāstrair bhogecchātimiraniruddhabuddhinetraiḥ /",
    "S03hjatm_pu:hjm_22.27_1": "dharmajño hariṇamuniḥ kṛpāsahāyo mādṛkṣair narapaśubhis tvam arcanīyaḥ //",
    "S03hjatm_pu:hjm_22.28_0": "bibharti bhṛtyān nṛpa ātmarakṣaṇaṃ vidhitsur āyodhanakālanirbhayān /",
    "S03hjatm_pu:hjm_22.28_1": "svayūtharakṣāpaṭunā tu sarvathā nayena te bhūmibhujāṃ jito nayaḥ //",
    "S03hjatm_pu:hjm_22.29_0": "citraṃ kim atra bahavo yadi bhūmipālaṃ bhṛtyā raṇāntaragataṃ paripālayanti /",
    "S03hjatm_pu:hjm_22.29_1": "ekena nāma hariṇā bahavas tvayāmī yat pālitāḥ khalu tad adbhutam etad atra //",
    "S03hjatm_pu:hjm_22.30_0": "bahuguṇakaruṇānvitā taveyaṃ guṇavikalāṃ karuṇāviyogalaghvīm /",
    "S03hjatm_pu:hjm_22.30_1": "hariṇa hariṇatā viśeṣalābhād avahasatīva manuṣyatāṃ mamaitām //",
    "S03hjatm_pu:257_0": "ity abhisaṃrādhya sa rājā yūthapatim apṛcchat /",
    "S03hjatm_pu:257_1": "kīdṛśaṃ punar anena paropakārapaṭunā vīryeṇa bhavān padam abhilaṣati /",
    "S03hjatm_pu:hjm_22.31_0": "buddhatvam adhigantuṃ me vīryaṃ vīryavatāṃ vara /",
    "S03hjatm_pu:hjm_22.31_1": "yathāśakti mṛgatve 'pi satīdaṃ nāvasīdati //",
    "S03hjatm_pu:hjm_22.32_0": "yathā mayāmī hariṇā bhayākulāḥ pratāritā bhīmarayān nadījalāt /",
    "S03hjatm_pu:hjm_22.32_1": "tathā bahukleśasamākulaṃ jagat pratārayeyaṃ bhavaduḥkhatoyadheḥ //",
    "S03hjatm_pu:258_0": "na ca mahārāja śakyate vīryaparāṅmukhena balavatāpy abhilaṣitaṃ padam abhigantum / paśya /",
    "S03hjatm_pu:hjm_22.33_0": "ālasyāt sasahāyo 'pi na gacchaty udayaṃ janaḥ /",
    "S03hjatm_pu:hjm_22.33_1": "hastāgrāt skhalito bhūmau toyārdra iva kandukaḥ //",
    "S03hjatm_pu:259_0": "api ca /",
    "S03hjatm_pu:hjm_22.34_0": "vipaścitāpy alasadhiyā sukhāśrayaṃ na śakyate padam abhigantum ucchritam /",
    "S03hjatm_pu:hjm_22.34_1": "avāhitaṃ vahanam aritradhāribhiś cirād api vrajati na pāram ambudheḥ //",
    "S03hjatm_pu:260_0": "rājovāca / samyag abhihitaṃ mṛgayūthādhipatinā / kutaḥ /",
    "S03hjatm_pu:hjm_22.35_0": "jātasyāpi kule viśuddhayaśasi prakhyātabhogodaye prāptasyāpi sabhāsu paṇḍitadhurām agryāṃ vipaścittayā /",
    "S03hjatm_pu:hjm_22.35_1": "ālasyān na manorathaḥ sakṛd api prāpnoti puṃsaḥ phalaṃ lakṣyaṃ naiti guṇārpito 'pi viśikhaḥ kṣeptuḥ prayatnād vinā /",
    "S03hjatm_pu:261_0": "tad itthaṃ vīryāvalambinā bhavatā śakyam adhigantuṃ bauddhaṃ padam iti /",
    "S03hjatm_pu:hjm_22.36_0": "ye śāntaṃ padam ārurukṣava iha kleśair abhinnāśayās tvattaḥ prāk kṛtinaḥ kṛtapraṇidhayo bodhau ghaṭante janāḥ /",
    "S03hjatm_pu:hjm_22.36_1": "teṣāṃ vartmani vājinām iva pariśrāntyā śanair dhāvatām ājāneya ivojjhitaśramabhayo bhāvī bhavān agrimaḥ /",
    "S03hjatm_pu:hjm_22.37_0": "bibhrāṇaṃ pariveṣiṇīṃ vitamasāṃ dehatviṣāṃ saṃhatiṃ dharmaṃ dharmakathābhilāṣiṇi muhuḥ prakhyāpayantaṃ jane /",
    "S03hjatm_pu:hjm_22.37_1": "chinnakleśanibandhanaṃ guṇadhanair abhyarcitaṃ sūribhis tvāṃ buddhatvam upāgataṃ gatabhavaṃ drakṣyanti dhanyā janāḥ /",
    "S03hjatm_pu:hjm_22.38_0": "iti sa rājā bodhisattvam abhisaṃrādhyovāca /",
    "S03hjatm_pu:hjm_22.38_1": "aho bhavantam evaṃ dharmābhimukham ālokya mamāpi dharmābhilāṣa utpannaḥ /",
    "S03hjatm_pu:hjm_22.38_2": "tad ācakṣva mahābuddhe dharmaṃ dharmavidāṃ vara /",
    "S03hjatm_pu:hjm_22.38_3": "sevyamānena śuddhena yena yāyāṃ na durgatim //",
    "S03hjatm_pu:262_0": "bodhisattva uvāca / yady evam ataḥ śrotum arhati mahārājaḥ /",
    "S03hjatm_pu:hjm_22.39_0": "avadyād vinivṛttiś ca pravṛttiś ca śubhāśraye /",
    "S03hjatm_pu:hjm_22.39_1": "dharmatattvam idaṃ samyag ākhyātaṃ khyātabuddhibhiḥ //",
    "S03hjatm_pu:hjm_22.40_0": "sphuṭīkṛte 'pi tattve 'smin prakāśitaśubhāśubhe /",
    "S03hjatm_pu:hjm_22.40_1": "yo gacchati vimārgeṇa so 'ndhaḥ saty api cakṣuṣi //",
    "S03hjatm_pu:hjm_22.41_0": "iti prajñāpradīpena vilokitamahāpathaḥ /",
    "S03hjatm_pu:hjm_22.41_1": "bhajasva bhajamānāni karmāṇi kleśahānaye //",
    "S03hjatm_pu:hjm_22.42_0": "kṣitīśa kṣapitājñāna kṣitiṃ dharmeṇa pālaya /",
    "S03hjatm_pu:hjm_22.42_1": "tīkṣṇadaṇḍād bhūmipālān nityam udvijate janaḥ //",
    "S03hjatm_pu:hjm_22.43_0": "yadi yaśasi mṛṇālabhaṅgaśukle jagadavabhāsini te 'sti kācid icchā /",
    "S03hjatm_pu:hjm_22.43_1": "phalam abhimatam āptukāmatā vā bibhṛhi guṇābharaṇaṃ tato viśuddham //",
    "S03hjatm_pu:263_0": "atha sa narapatir aho bhavato 'nayā dharmadeśanayā prahlāditam idaṃ me hṛdayam ity abhidhāya parāṃ prītim ājagāma /",
    "S03hjatm_pu:hjm_22.44_0": "tato yūthapates tasya khurakṣatasamutthayā /",
    "S03hjatm_pu:hjm_22.44_1": "āviṣṭasya rujā gurvyā nimimīlatur akṣiṇī //",
    "S03hjatm_pu:hjm_22.45_0": "tasyātha nṛpatiḥ kṛtvācitāṃ candanadārubhiḥ /",
    "S03hjatm_pu:hjm_22.45_1": "agnisaṃskāram akarot kṛtinaḥ puṇyajanmanaḥ //",
    "S03hjatm_pu:hjm_22.46_0": "atha tatra gate suhṛdīva divaṃ hariṇe karuṇāvimalaprakṛtau /",
    "S03hjatm_pu:hjm_22.46_1": "anuśocya ciraṃ vasudhādhipatiḥ puram āgamad āśu vitānamanāḥ //",
    "S03hjatm_pu:hjm_22.47_0": "tasmin mṛge mṛgavadhūsadṛśekṣaṇābhiḥ sattvopakārakuśale kuśalānvitābhiḥ /",
    "S03hjatm_pu:hjm_22.47_1": "jñātāv iva vyuparate viratakriyābhir acchinnam aśru mumuce vanadevatābhiḥ //",
    "S03hjatm_pu:hjm_22.48_0": "prāvepatātha vasudhā calitādriśṛṅgā vātānilena parivardhitasāgarormiḥ /",
    "S03hjatm_pu:hjm_22.48_1": "bhrāntadvirephaśabalaś ca vikīrṇagandho mandārapuṣpanikaro nabhasaḥ papāta //",
    "S03hjatm_pu:264_0": "nirvāṇakāle ca bhagavatā bhikṣūnāṃ purastād idaṃ jātakam abhyadhāyi /",
    "S03hjatm_pu:hjm_22.49_0": "mṛgayūthādhipas tatra vane 'bhūvam ahaṃ tadā /",
    "S03hjatm_pu:hjm_22.49_1": "parivrāṭ ca subhadro 'yaṃ babhūva mṛgaśāvakaḥ //",
    "S03hjatm_pu:265_0": "bhagavataś ca prāk parinirvṛte tatra subhadre parivrājake bhikṣavaḥ papracchuḥ /",
    "S03hjatm_pu:265_1": "kāni punaḥ karmāṇi subhadreṇa kṛtāni yat sarvaśrāvakebhyaḥ paścād arhatphalaṃ prāpya prathamam eva ca bhagavataḥ parinirvṛta iti /",
    "S03hjatm_pu:hjm_22.50_0": "kāśyapo nāma buddho 'bhūj jñeyasāgarapāragaḥ /",
    "S03hjatm_pu:hjm_22.50_1": "nāmnāśoko 'bhavad bhikṣuḥ svasrīyas tasya tāyinaḥ //",
    "S03hjatm_pu:hjm_22.51_0": "sulabhaṃ me paraṃ jyotir mātule sugate sati /",
    "S03hjatm_pu:hjm_22.51_1": "aśokaḥ paricintyeti na vyāyacchata muktaye //",
    "S03hjatm_pu:hjm_22.52_0": "deśāntaram aśoke 'tha gate gatapunarbhavaḥ /",
    "S03hjatm_pu:hjm_22.52_1": "kāśyapo nirvṛtau cetaḥ kṛtavān kṛtiṇāṃ varaḥ //",
    "S03hjatm_pu:hjm_22.53_0": "tataḥ sthite 'śokataror adhastād aśokabhikṣau vinibaddhaśokā /",
    "S03hjatm_pu:hjm_22.53_1": "mahīruhe tatra kṛtādhivāsā mumoca muktādyuti devatāśru //",
    "S03hjatm_pu:hjm_22.54_0": "bhaviṣyatīty adya vicintayantyā jinasya nirvāṇam anirvṛtāyāḥ /",
    "S03hjatm_pu:hjm_22.54_1": "papāta pārāśariṇaḥ śarīre tasyāsram uṣṇaṃ vanadevatāyāḥ //",
    "S03hjatm_pu:hjm_22.55_0": "nirabhram etad gaganaṃ kuto nu mamedam ambhaḥ patitaṃ śarīre /",
    "S03hjatm_pu:hjm_22.55_1": "iti bruvann unmukham īkṣamāṇaḥ sa devatāṃ tāṃ rudatīm apaśyat //",
    "S03hjatm_pu:hjm_22.56_0": "papraccha caināṃ paridīnadīnāṃ kiṃ devate rodiṣi jātaśokā /",
    "S03hjatm_pu:hjm_22.56_1": "sā cāsya kaṇṭhaskhalitābhidhānā bhikṣoḥ kathaṃcit kathayāṃ babhūva //",
    "S03hjatm_pu:hjm_22.57_0": "mahāmuniḥ kāruṇiko jagaddhitaṃ vihāya dagdhānuśayendhano vaśī /",
    "S03hjatm_pu:hjm_22.57_1": "pradāya nirvāsyati kāśyapo 'dhunā janāya śokaṃ kṛpaṇeti rodimi //",
    "S03hjatm_pu:hjm_22.58_0": "akampite vādivacaḥpataṅgakaiḥ pariprakāśīkṛtasatpathāpathe /",
    "S03hjatm_pu:hjm_22.58_1": "munipradīpe parinirvṛtiṃ gate jagattrayavyāpi tamo bhaviṣyati //",
    "S03hjatm_pu:hjm_22.59_0": "niśamya cedaṃ vanadevatāvacaḥ sa marmaṇīvābhihataḥ śiteṣuṇā /",
    "S03hjatm_pu:hjm_22.59_1": "papāta bhūmau vinimīlitekṣaṇaś cirāt samutthāya ca paryadevata //",
    "S03hjatm_pu:hjm_22.60_0": "apṛcchad enaṃ vanadevatotsukā pracakṣva bhikṣo kim iti prarudyate /",
    "S03hjatm_pu:hjm_22.60_1": "sa mātulo me bhagavān iti vyathāṃ kathaṃ na yāsyāmi sa cedam abravīt //",
    "S03hjatm_pu:hjm_22.61_0": "manoharaṃ vākkusumaṃ jinadrumād gṛhītam atyalpam idaṃ pramādinā /",
    "S03hjatm_pu:hjm_22.61_1": "jagattrayakleśaparaṃparāharaṃ mayā na labdhaṃ phalam alpabuddhinā //",
    "S03hjatm_pu:hjm_22.62_0": "idam manaḥsadmani me kṛtāśrayaṃ nirodhakaṃ muktipathasya dāruṇam /",
    "S03hjatm_pu:hjm_22.62_1": "vibhidya kasmān na gato 'si nirvṛtiṃ tathāgatendor vacanāṃśubhis tamaḥ //",
    "S03hjatm_pu:266_0": "atha sā devatā taṃ bhikṣum idam avocat /",
    "S03hjatm_pu:266_1": "alam alam ativiṣādena / yāvan na nirvāṇam upagacchati sa bhagavāṃs tāvad eva bhavantaṃ mantraprabhāvād ākāśena neṣyāmīti /",
    "S03hjatm_pu:266_2_0": "anukampitaḥ syām ahaṃ bhavatyety uktavati tatra tathāgatabhāgineye sā devatā tasmād",
    "S03hjatm_pu:266_2_1": "aśokān mantraparijaptāni kusumāny ādāya mamainam aśokakusumāñjalim īkṣamāṇo nabhasā",
    "S03hjatm_pu:266_2_2": "gacchantīm mām anugacchety uvāca /",
    "S03hjatm_pu:hjm_22.63_0": "athānvagāt tāṃ nabhasā sa devatām aśokapuṣpāñjalibaddhalocanaḥ /",
    "S03hjatm_pu:hjm_22.63_1": "kṣaṇena cāgamya tathāgatāntikaṃ jagāda bāṣpaṃ visṛjan muhur muhuḥ //",
    "S03hjatm_pu:hjm_22.64_0": "pramādinaṃ bālam apetadhīplavaṃ nimagnam ajñānamahāpayonidhau /",
    "S03hjatm_pu:hjm_22.64_1": "munīndra māṃ duḥkhamahormipīḍitaṃ kṣaṇād anuttārya kathaṃ nu gacchasi //",
    "S03hjatm_pu:hjm_22.65_0": "iti bruvāṇaṃ parigadgadākṣaraṃ kṣarantam asraṃ kaluṣīkṛtekṣaṇam /",
    "S03hjatm_pu:hjm_22.65_1": "kṣaṇād vimokṣāya nivartya kāpathāt pathā viśuddhena nināya taṃ jinaḥ //",
    "S03hjatm_pu:267_0": "athārhatphalabhāginaṃ bhāgineyaṃ kṛtvā sakalaṃ ca lokaṃ vacanāṃśubhiḥ prakāśya kāśyapaḥ samyaksaṃbuddhaḥ parinirvavau /",
    "S03hjatm_pu:267_1": "parinirvṛte ca tatra bhagavati śokavaśīkṛteṣu surāsurakinnaramahoragayakṣamanuṣyeṣu nabhasaḥ paripatati mandārakusumavarṣe sā devatā śokavaśād iti tat tad vilapitum ārebhe /",
    "S03hjatm_pu:hjm_22.66_0": "siṃhāsanopaviṣṭasya vākpuṣpāni vimuñcataḥ /",
    "S03hjatm_pu:hjm_22.66_1": "kasya śroṣyati loko 'yaṃ dharmārthī dharmadeśanām //",
    "S03hjatm_pu:hjm_22.67_0": "tvayi nātha paraṃ jyotiḥ prāpte 'stam iva bhāskare /",
    "S03hjatm_pu:hjm_22.67_1": "tamasā durnivāreṇa nimīlitam idaṃ jagat //",
    "S03hjatm_pu:hjm_22.68_0": "adya tvayi gate śāntim aśāntena manobhuvā /",
    "S03hjatm_pu:hjm_22.68_1": "jagan mohayituṃ nūnaṃ punar āropitaṃ dhanuḥ //",
    "S03hjatm_pu:hjm_22.69_0": "gate munau śāntim anāśrayā vayaṃ kva viśramiṣyāma udīrṇamanyavaḥ /",
    "S03hjatm_pu:hjm_22.69_1": "guṇair iti jñeyapathānugāminā munīndra vikruṣṭam iva tvayā vinā //",
    "S03hjatm_pu:hjm_22.70_0": "bhavantaṃ bodhāya praṇidhim avalambya tribhuvane bhramantaṃ sattvārthaṃ sthiradhiyam ahaṃ nojjhitavatī /",
    "S03hjatm_pu:hjm_22.70_1": "parityajya tvaṃ māṃ kim iti jananīṃ vatsala gataḥ prayāte tvayy evaṃ ruditam iva dīnaṃ karuṇayā //",
    "S03hjatm_pu:268_0": "atha sa bhikṣur abhyadhāt / alam alaṃ devate viṣādena na kvacid iyam anityatā na praharati yatredṛśasyāpi bhagavato vajragurusārasyābhāva",
    "S03hjatm_pu:268_1": "iti / atha sā devatā kathaṃcid ātmānaṃ dhīrayitvā praṇidhim iti cakāra /",
    "S03hjatm_pu:hjm_22.71_0": "mām āgamya yathānena bhikṣuṇāsāditaṃ phalam /",
    "S03hjatm_pu:hjm_22.71_1": "tathā śākyamuneḥ śiṣyaḥ paścimaḥ syām ahaṃ tadā //",
    "S03hjatm_pu:hjm_22.72_0": "arhatphalaṃ samāsādya nirvāṇasamaye muneḥ /",
    "S03hjatm_pu:hjm_22.72_1": "tasmāt prāk parinirvāyāṃ soḍhuṃ śokam aśaknuvan //",
    "S03hjatm_pu:269_0": "atha bhagavāṃs teṣāṃ bhikṣūṇāṃ purastād idaṃ varṇayitvā punar uvāca /",
    "S03hjatm_pu:hjm_22.73_0": "yāsāv aśokanilayā babhūva vanadevatā /",
    "S03hjatm_pu:hjm_22.73_1": "sa parivrāṭ subhadro 'yaṃ bhadracetā mahāmatiḥ //",
    "S03hjatm_pu:hjm_22.74_0": "praṇidhānavaśād eṣa mama śrāvakatāṃ gataḥ /",
    "S03hjatm_pu:hjm_22.74_1": "prathamaṃ mama nirvāṇāt tasmād eva ca nirvṛtaḥ //",
    "S03hjatm_pu:hjm_22.75_0": "iti jātakam etad adbhutaṃ vidhivac chākyamuniprakāśitam /",
    "S03hjatm_pu:hjm_22.75_1": "viduṣāṃ manasaḥ praśāntaye prathanīyaṃ madhurābhidhāyinā //",
    "S03hjatm_pu:hjm_22.76_0": "parahitakaraṇārthaṃ khyāpitātipratijñair api vipadi na mukto vīryasaṃnāhabandhaḥ /",
    "S03hjatm_pu:hjm_22.76_1": "iti parivigaṇayya prāptum atyantaniṣṭhāṃ bhuvanahitavidhāne mā sma gātālasatvam //",
    "S03hjatm_pu:270_0": "// iti mṛgajātakam //",
    "S03hjatm_pu:272_0": "...",
    "S03hjatm_pu:274_0": "24. Mūlikajātakam",
    "S03hjatm_pu:hjm_24.1_0": "ripum api nopekṣante karuṇāmṛducetaso gadagrastam /",
    "S03hjatm_pu:hjm_24.1_1": "lokasya bandhubhūtāḥ kiṃ punar acchinnajanmānam //",
    "S03hjatm_pu:275_0": "tadyathānuśrūyate",
    "S03hjatm_pu:275_1": "samadhigatavedavedāṅgatihāsaḥ paramārthajñaḥ paramārthābhilāṣī sarvasattvānukampī mūliko nāma brāḥmaṇo bodhisattvo babhūva /",
    "S03hjatm_pu:275_2": "sa ca mahātmā vyādhimatāṃ vyādhipraśamanāya himavanmandarapariyātrasahyavindhyavanāntarāṇy oṣadhinimittaṃ vicacāra /",
    "S03hjatm_pu:hjm_24.2_0": "ālokayann atha bhujaṅgamaveṣṭitāni sāndrāṇi candanavanāni nidāghakāle /",
    "S03hjatm_pu:hjm_24.2_1": "śṛṅgāgraviskhalanajarjaritāgrajālaṃ babhrāma siddhanilayaṃ malayaṃ kadā cit //",
    "S03hjatm_pu:hjm_24.3_0": "hārītatuṇḍaparikhaṇḍitavidyutāni paśyan navāni maricāni darīmukheṣu /",
    "S03hjatm_pu:hjm_24.3_1": "jighran samīracalitaṃ kusumādhivāsam adhyāsta khedavigamāya śilāṃ sa dhīraḥ //",
    "S03hjatm_pu:276_0": "kṛtapariśramavinodaś ca samutthāya mahauṣadhīnāṃ khanitreṇa mūlāni cakhāna /",
    "S03hjatm_pu:276_1_0": "baddhvā ca mahāntam auṣadhabhāraṃ gacchāmy adhunāuṣadhapradānena janam anāmayaṃ kariṣyāmīti",
    "S03hjatm_pu:276_1_1": "vicintya malayāt pratiṣṭhamāno gāḍhaglāniparipāṇḍutanuśarīram upāntanihitakamaṇḍalupātraṃ",
    "S03hjatm_pu:276_1_2": "pariṇatatṛṇasaṃstaropaviṣṭam agratoniṣaṇṇahariṇamithunam abhinavasaṃdhyāsadṛśacīvaraprāvṛtāṅgam",
    "S03hjatm_pu:276_1_3": "upaśāntendriyaṃ pratyekabuddham adrākṣīt /",
    "S03hjatm_pu:hjm_24.4_0": "ālokya śāntam atha taṃ vinayāvalambī skandhān mahāntam avatārya sa mūlabhāram /",
    "S03hjatm_pu:hjm_24.4_1": "bhaktiprasādabharam udgirateva dūrād ālagnabhūmirajasā śirasā vavande //",
    "S03hjatm_pu:277_0": ".... .... .... .... HJm_24.5",
    "S03hjatm_pu:hjm_24.6_0": "sa brāhmaṇaś cainam apṛcchad evaṃ paśyāmy ahaṃ glānaśarīram āryam /",
    "S03hjatm_pu:hjm_24.6_1": "ārūḍharogābhibhavapratanvyā pratyekabuddhas tam uvāca vācā //",
    "S03hjatm_pu:hjm_24.7_0": "idaṃ ca valmīkasamaṃ śarīraṃ utpāditaṃ karmaparaṃparābhiḥ /",
    "S03hjatm_pu:hjm_24.7_1": "kurvvadbhir ādhiṃ jagatām anekair adhyāsitaṃ vyādhibhujaṅgamaiś ca //",
    "S03hjatm_pu:hjm_24.8_0": "iyaṃ jarākeśariṇī yadā ca śarīram ākrāmati mānakasya /",
    "S03hjatm_pu:hjm_24.8_1": "madaṃ viṣādād vigatendriyārthas tadāsya cittadvirado jahāti //",
    "S03hjatm_pu:hjm_24.9_0": "tato paro mṛtyur akāraṇāriḥ kuṭīrakaṃ dehamayaṃ bhanakti /",
    "S03hjatm_pu:hjm_24.9_1": "bhagne hi yasmin bhavati kṣaṇena sarvakriyāṇāṃ viratir janasya //",
    "S03hjatm_pu:hjm_24.10_0": "imais tribhir mṛtyujarāgadāribhiḥ prabādhyate karmasamīritair janaḥ /",
    "S03hjatm_pu:hjm_24.10_1": "anantarakleśahutāśasambhavo bhavo yam āryair ata eva neṣyate //",
    "S03hjatm_pu:hjm_24.11_0": "iti vicārya vicārapaṭur bhavān pratibhayān bhujagapratimān bhavān /",
    "S03hjatm_pu:hjm_24.11_1": "śamapathe viniveśya manorathaṃ samadhirohatu vīryamayaṃ rathaṃ //",
    "S03hjatm_pu:278_0": "atha bodhisattvaḥ aho subhāṣitam ity abhidhāya taṃ pratyekajinam abhimantryābravīt /",
    "S03hjatm_pu:hjm_24.12_0": "subhāṣitamaṇeḥ prāptir avidyātimiracchidaḥ /",
    "S03hjatm_pu:hjm_24.12_1": "nānyatra svacchagambhīradhītoyān sādhusāgarāt //",
    "S03hjatm_pu:hjm_24.13_0": "supuruṣaparicoditasya dharme paṭutaratāṃ puruṣasya yāti vīryaṃ /",
    "S03hjatm_pu:hjm_24.13_1": "vahanam iva samīraṇapraṇunnaṃ salilanidhau sthitadakṣakarṇadhāraṃ //",
    "S03hjatm_pu:279_0_0": "tato 'haṃ bhadantaṃ tāvat paricariṣyāmi yāvad asmād glānyān mahākāntārād iva samuttīrṇa",
    "S03hjatm_pu:279_0_1": "ity abhidhāya gaganamadhyapratyāsanne sphuradaṅśumaṇḍale vivasvati tarucchāyānilīneṣu",
    "S03hjatm_pu:279_0_2": "śvāsavaśaparisphuratprakāśajihvātāluṣu śvetāpāṅgeṣu palvalasalilāvataraṇasamutsukeṣu",
    "S03hjatm_pu:279_0_3": "sajalajaladharanīleṣu vanamahiṣayūtheṣu surabhiśiśiracandanataruviṭapān sutarāṃ pariveṣṭayatsu",
    "S03hjatm_pu:279_0_4": "bhujageṣu tīkṣṇatarātapāliṅganasaṃtaptapāṃsunikareṣu pathikajanavimucyamāneṣv adhvasu",
    "S03hjatm_pu:279_0_5": "malayatarugṛhapativiśrāṇitaṃ paripākamṛdusurabhivividhaphalapiṇḍapātam ānīya /",
    "S03hjatm_pu:hjm_24.14_0": "sa palāśaiḥ palāśasya mahad ātapavāraṇam /",
    "S03hjatm_pu:hjm_24.14_1": "kṛtvā pratyekabuddhasya dadhārātapaśāntaye //",
    "S03hjatm_pu:hjm_24.15_0": "na cintayati yaḥ khedam upāyakuśalo vaṇik /",
    "S03hjatm_pu:hjm_24.15_1": "labhate vipulaṃ lābhaṃ catasraḥ saṃbhraman diśaḥ //",
    "S03hjatm_pu:hjm_24.16_0": "bodhisattvo vicintyeti tasya kartum upāsanām /",
    "S03hjatm_pu:hjm_24.16_1": "na kṣudhaṃ nātapaṃ tīvraṃ na ca khedam ajīgaṇat //",
    "S03hjatm_pu:hjm_24.17_0": "budhān upāsīta na cej jagadgurūn āvāpnuyān naiva janaḥ subhāṣitam /",
    "S03hjatm_pu:hjm_24.17_1": "dhanāya yo gacchati ratnamedinīṃ sa yujyate ratnaviśeṣasampadā //",
    "S03hjatm_pu:hjm_24.18_0": "iti sa paricaraṃs tam āryavṛttaṃ kuśalaphalopacayāya dhīrasattvaḥ /",
    "S03hjatm_pu:hjm_24.18_1": "pratidivasam upācitaprasādaḥ saphalam amanyata sādhv ajanmalābham //",
    "S03hjatm_pu:280_0": "atha sa pratyekajino bodhisattvasya dviguṇataraprasādajananārtham ambaratalam utpatya tat tat prātihāryam adarśayat /",
    "S03hjatm_pu:hjm_24.19_0": "parivisphuradaṅśuparītatanuḥ payasīva tatāna nabhasy amale /",
    "S03hjatm_pu:hjm_24.19_1": "śuśubhe ca suvarṇagiripratimaḥ kamalāsanamadhyagataḥ sa vaśī //",
    "S03hjatm_pu:hjm_24.20_0": "praviveśa muhuḥ paribhidya mahīm udiyāya śanaiḥ saviteva punaḥ /",
    "S03hjatm_pu:hjm_24.20_1": "anayac ca sa yogabalād bahutāṃ yugapad bhujayoḥ salilajvalanau //",
    "S03hjatm_pu:hjm_24.21_0": "spṛśati sma vilolanakhadyutinā kamalapratimena kareṇa ravim /",
    "S03hjatm_pu:hjm_24.21_1": "bahutām agamad gatajanmabhayas salileṣv iva śuddhavapus tapanaḥ //",
    "S03hjatm_pu:hjm_24.22_0": "tam iti prasamīkṣya maharddhibalaṃ dyutimantam anuṣṇamarīcim iva /",
    "S03hjatm_pu:hjm_24.22_1": "suciraṃ stimitīkṛtanetrayugo dvijamukhyatamaḥ sa jagāda mudam //",
    "S03hjatm_pu:hjm_24.23_0": "taṃ prātihāryaramaṇīyataraprabhāvaṃ pratyekabuddham avalokya dṛḍhaprasādaiḥ /",
    "S03hjatm_pu:hjm_24.23_1": "vidyādharair mumucire nabhasā vrajadbhiḥ puṣpāṇi keśararajaḥkapiśodarāṇi //",
    "S03hjatm_pu:281_0": "atha bodhisattvaḥ kṣititalavinihitajānuḥ pramodāpūryamāṇahṛdayaḥ śirasi viniveśitāñjalis taṃ pratyekajinaṃ prabhāsvarair vacanamaṇibhir abhyarcayām āsa /",
    "S03hjatm_pu:hjm_24.24_0": "imām ālokya bhavataḥ prātihāryavatīṃ tanum /",
    "S03hjatm_pu:hjm_24.24_1": "brahmāpi vismayaṃ yāyān mādṛk kim u pṛthagjanaḥ //",
    "S03hjatm_pu:hjm_24.25_0": "darśitaprātihāryeṇa bhavatā dīptatejasā /",
    "S03hjatm_pu:hjm_24.25_1": "idam adhyāsitaṃ vyoma dvisūryam iva lakṣyate //",
    "S03hjatm_pu:hjm_24.26_0": "yogināṃ tvādṛśām etad ṛddhimāhātmyam adbhutam /",
    "S03hjatm_pu:hjm_24.26_1": "parānugrahaniṣpattipaṭūnāṃ vyaktim archati //",
    "S03hjatm_pu:hjm_24.27_0": "ātmārthaṃ bhāsate nenduḥ prācīmukhaviśeṣakaḥ /",
    "S03hjatm_pu:hjm_24.27_1": "parārthā eva mahatām udayāḥ śuddhacetasām //",
    "S03hjatm_pu:hjm_24.28_0": "yadi nāham upāgamiṣyam enaṃ malayaṃ candanapādapāndhakāram /",
    "S03hjatm_pu:hjm_24.28_1": "na bhavatsamupāsanāsamutthaṃ kuśalaṃ muktipathasya bījam āpsyam //",
    "S03hjatm_pu:hjm_24.29_0": "madanugrahakāmyayā dadhānas tanum etām atanuprabhāvagurvvīm /",
    "S03hjatm_pu:hjm_24.29_1": "malayādrivanāntare sthito 'si kṣapitakleśa gadacchalena nūnam //",
    "S03hjatm_pu:hjm_24.30_0": "dadhatīddharuco maṇiṃ samudrāḥ sphaṭikacchedasitaṃ payaḥ payodāḥ /",
    "S03hjatm_pu:hjm_24.30_1": "mahatīṃ phalasampadaṃ ca vṛkṣāś ciram āyuś ca bhavādṛśāḥ parārtham //",
    "S03hjatm_pu:hjm_24.31_0": "vāktantubhis tava guṇastutipuṣpamālāṃ saṃgranthya yat kuśalamūlaphalaṃ mayāptam /",
    "S03hjatm_pu:hjm_24.31_1": "prajñāspadaṃ daśabalatvam avāpya tena bhūyāsam asya jagato bhavabhaṅgahetuḥ //",
    "S03hjatm_pu:282_0": "atha sa pratyekabuddhaḥ tasya brāhamaṇasya buddhatvāya praṇidhim ākarṇya pramuditamanās tatraivāntaradhīyata /",
    "S03hjatm_pu:282_1": "bodhisattvo 'pi ca mahāntam iva lābham adhigamya",
    "S03hjatm_pu:hjm_24.32_0": "pratyekabuddhapadapāṃsum asau niveśya mūrdhni prasādasamudīritaromakūpaḥ /",
    "S03hjatm_pu:hjm_24.32_1": "āttauṣadhir malayaśailavanāntarālāl lokasya rogam apanetum agāj janāntam //",
    "S03hjatm_pu:283_0_0": "tad evaṃ sa bhagavān bodhisattvabhūtaḥ sakalalokasya kleśavyādhim apahartukāmaḥ karuṇāprotsāhitavīryabalaḥ",
    "S03hjatm_pu:283_0_1": "svakhedam agaṇayitvā glānam pratyekabuddhaṃ paricacārety ataḥ kuśalaphalam abhilaṣatā",
    "S03hjatm_pu:283_0_2": "kulaputreṇa glānaparicaryāyān nānādareṇa bhavitavyam iti /",
    "S03hjatm_pu:284_0": "// mūlikajātakaṃ caturthaṃ //",
    "S03hjatm_pu:286_0": "...",
    "S03hjatm_pu:288_0": "26. Jājvalijātakam",
    "S03hjatm_pu:hjm_26.1_0": "dhyānapradīpabhāsā labdhāloko 'pi naiti nirvāṇam /",
    "S03hjatm_pu:hjm_26.1_1": "yad bodhiṃ prāptumanās tat sattvahitānubandhāya //",
    "S03hjatm_pu:289_0": "tadyathānuśrūyate /",
    "S03hjatm_pu:289_1_0": "samadhigatavedatattvo vividhaśāstrābhyāsavimalamatir anekāsu vidvatsadaḥsu prasṛtakīrtiḥ",
    "S03hjatm_pu:289_1_1": "svasamayavyāpāraparāyaṇo gṛhāśramam adhyāvasan kadā cit bodhisattvo jājvalī nāma",
    "S03hjatm_pu:289_1_2": "brāhmaṇo babhūva /",
    "S03hjatm_pu:289_2": "sa ca mahātmā viditagārhasthyadoṣaḥ praśamasukhābhilāṣī paripūrṇavibhave 'pi bhavane ratim alabhamānaḥ kadā cid evam acintayat /",
    "S03hjatm_pu:hjm_26.2_0": "vibhave sati jāyate madaḥ sati tasmin praśamaḥ kuto bhavet /",
    "S03hjatm_pu:hjm_26.2_1": "asati praśame gatatrapo malinaṃ karma samīhate janaḥ //",
    "S03hjatm_pu:hjm_26.3_0": "muhur apriyasaṃprayogaduḥkhaṃ muhur ādhiḥ priyaviprayogakāle /",
    "S03hjatm_pu:hjm_26.3_1": "draviṇārjanakhinnamānasānāṃ yadi vāñchā viphalā tato viṣādaḥ //",
    "S03hjatm_pu:hjm_26.4_0": "gṛhiṇām iti nityam ākulānāṃ svajanasnehanibaddhamānasānām /",
    "S03hjatm_pu:hjm_26.4_1": "sukham ity aphalābhimānabhājāṃ tanur apy asti na nirvṛtir gṛheṣu //",
    "S03hjatm_pu:hjm_26.5_0": "gṛhasaṃjñakam ity apāsya kaṣṭaṃ tvaritaṃ bandhanam etad ātmakāmaḥ /",
    "S03hjatm_pu:hjm_26.5_1": "tapasām abhivṛddhaye vanāntaṃ praśamasthānam ahaṃ tataḥ śrayiṣye //",
    "S03hjatm_pu:290_0_0": "iti sa cintayitvā mahātmā parityajya gṛhavāsaṃ stimitasalilavāhinyā kusumitataṭataruśobhitayā",
    "S03hjatm_pu:290_0_1": "śāstrābhyāsanirmalayeva prajñayā nimnagayālaṅkṛtabhūdharaikadeśe visrabdhahariṇagaṇadaśanadaṣṭaśādvalaramaṇīye",
    "S03hjatm_pu:290_0_2": "nalinīvananilīnakalahaṃsakādambacakravākopaśobhite yogimano'nukūle kva cid atimahati",
    "S03hjatm_pu:290_0_3": "vanāntare kṛṣṇājinaśabalīkṛtavakṣaḥsthalaḥ sthānaviśeṣalābhaparituṣṭayeva brāhmyā",
    "S03hjatm_pu:290_0_4": "śriyāliṅgitamūrtir mūrtimān iva saṃtoṣaḥ kaṃ cid viṭapinam āśritya yogābaddhamanās",
    "S03hjatm_pu:290_0_5": "tapaś caritum ārebhe /",
    "S03hjatm_pu:hjm_26.6_0": "dhyānaikatānamanasā vijitendriyeṇa saṃtoṣalābhasukhinā karuṇānvitena /",
    "S03hjatm_pu:hjm_26.6_1": "yas tena saṃśrita udāradhiyā dvijena mene mudeva sa tarus tarutāṃ kṛtārthām //",
    "S03hjatm_pu:hjm_26.7_0": "tṛṇāstaraṇam āstīrya nāsāprāhitalocanaḥ /",
    "S03hjatm_pu:hjm_26.7_1": "dadhyau sa dhyāyinām agryo dhyeyam ekāgramānasaḥ //",
    "S03hjatm_pu:hjm_26.8_0": "vīryapāramitāmārgavāhanopacitaśramam /",
    "S03hjatm_pu:hjm_26.8_1": "dhyānapāramitā dhīraṃ vyaśiśramad ivātha tam //",
    "S03hjatm_pu:hjm_26.9_0": "kāmebhyo 'kuśalebhyaś ca dharmebhyo 'vasthitaṃ pṛthak /",
    "S03hjatm_pu:hjm_26.9_1": "savitarkavicāraṃ ca viśuddhātmā vivekajam //",
    "S03hjatm_pu:hjm_26.10_0": "kṛtaprītisukhāsvādam āsvāditaśamāmṛtaḥ /",
    "S03hjatm_pu:hjm_26.10_1": "sa lebhe prathamaṃ dhyānaṃ dhyātā mārgasya labdhaye //",
    "S03hjatm_pu:hjm_26.11_0": "avitarkāvicāraṃ ca vicārakuśalas tataḥ /",
    "S03hjatm_pu:hjm_26.11_1": "so 'dhyātmasaṃprasādāc ca dvitīyaṃ dhyānam ādade //",
    "S03hjatm_pu:hjm_26.12_0": "virajya ca śanaiḥ prīteḥ smṛtimān samupekṣakaḥ /",
    "S03hjatm_pu:hjm_26.12_1": "dhīraḥ kāyasukhāsvādī tṛtīyaṃ dhyānam āpa saḥ //",
    "S03hjatm_pu:hjm_26.13_0": "upekṣāpariśuddhaṃ ca prahāṇāt sukhaduḥkhayoḥ /",
    "S03hjatm_pu:hjm_26.13_1": "virāgāc ca tataḥ prīteś caturthaṃ dhyānam āyayau //",
    "S03hjatm_pu:291_0": "evam asāv utpāditacaturdhyāno mūrtivatyeva karuṇayāliṅgitamūrtir upaśamaparāyaṇas tatra vane tiraścām api bandhur iva viśrambhahetur āsīt /",
    "S03hjatm_pu:hjm_26.14_0": "mṛgāḥ kapotāḥ śikhinaś cakorāḥ bhadrāśayā vyālamṛgāś ca te te /",
    "S03hjatm_pu:hjm_26.14_1": "vihṛtya śiṣyā iva kānanānte viśaśramus tasya samīpam etya //",
    "S03hjatm_pu:292_0_0": "atha tasya mahātmanaḥ kadā cid ābaddhaparyaṅkasya caraṇasamīpāvasthitamṛgamithunasya",
    "S03hjatm_pu:292_0_1": "dhyānaniścalanayanasya pratyāsannaprasavā kapotī tṛṇāni tanūni ca dāruśakalāni cañcvādāya",
    "S03hjatm_pu:292_0_2": "vinibaddhajaṭākalāpamaulau śirasi nilīya kiñcinnimnamadhyakulāyaṃ racayitvā tatrāṇḍāni",
    "S03hjatm_pu:292_0_3": "muktvā tṛṇabījāśvatthaphalādyāhārakāṅkṣiṇī nabhaḥ samutpatya vanāntareṣu vihṛtya",
    "S03hjatm_pu:292_0_4": "punaḥ punar āgamya ca tāny aṇḍāny avaṣṭabhyāvatasthe /",
    "S03hjatm_pu:hjm_26.15_0": "tataḥ kapotītanupiñchasaṃkule tadaṅgasaṃpīḍanasaṃbhṛtoṣmaṇi /",
    "S03hjatm_pu:hjm_26.15_1": "kulāyake 'ṇḍāni vipāṭalāṅgakāḥ kapotapotāḥ paribhidya niryayuḥ //",
    "S03hjatm_pu:hjm_26.16_0": "vilokya śāvān atha tān kapotikā muhur jighatsāvivṛtāgratuṇḍakān /",
    "S03hjatm_pu:hjm_26.16_1": "acintayitvā mahatīṃ nijāṃ kṣudhaṃ priyaṅgunīvāraphalaiḥ pupoṣa sā //",
    "S03hjatm_pu:hjm_26.17_0": "kapotakās te prabhavattanūruhā gṛhītabījām avalokya mātaram /",
    "S03hjatm_pu:hjm_26.17_1": "muhur mukhāni praca(2)lāgrapakṣakāḥ prasārayām āsur udīritasvarāḥ //",
    "S03hjatm_pu:hjm_26.18_0": "dhyānāvasānasamaye 'tha samitphalārthaṃ śāntendriyo jigamiṣuḥ sa munir vanāntam /",
    "S03hjatm_pu:hjm_26.18_1": "dṛṣṭvā gṛhītatṛṇavṛkṣaphalāṃ kapotīṃ tasthau kulāyavati mūrdhni nilīyamānām //",
    "S03hjatm_pu:293_0": "atha bodhisattvo niyatam atra mama jaṭābhāre viracitatṛṇakāṣṭhaśakalālayā prasūteyaṃ kapotī /",
    "S03hjatm_pu:293_1": "yadi cāham utthāya samidhāṃ kandamūlaphalānāṃ cāharaṇāya gamiṣyāmi tato niyatam eṣā tapasvinī sthānam idam āgamya /",
    "S03hjatm_pu:hjm_26.19_0": "anīkṣamāṇādya kapotapotakān imān prakāśīkṛtatāmratālukān /",
    "S03hjatm_pu:hjm_26.19_1": "nilīya vṛkṣeṣu śucā muhur muhur nabhaḥ samutpatya paribhramiṣyati //",
    "S03hjatm_pu:hjm_26.20_0": "aho janmaśatabhrāntivāsanaiṣānuvartate /",
    "S03hjatm_pu:hjm_26.20_1": "tiraścām apy apatyeṣu saṃrūḍho yad apahnavaḥ //",
    "S03hjatm_pu:hjm_26.21_0": "yadi na syur apatyāni mitraṃ vā bandhur eva vā /",
    "S03hjatm_pu:hjm_26.21_1": "svatākṣaḥ syāt svatābhāvān nirbījo 'pahnavaḥ kutaḥ //",
    "S03hjatm_pu:hjm_26.22_0": "asaty apahnave cetaḥ parivṛṇvanti nādhayaḥ /",
    "S03hjatm_pu:hjm_26.22_1": "asatsv ādhiṣu niḥsaṅgaḥ sukham āste śamānvitaḥ //",
    "S03hjatm_pu:hjm_26.23_0": "utpādyāpatyasaṃjñāni duḥkhāni kleśamohitaḥ /",
    "S03hjatm_pu:hjm_26.23_1": "khedam eti jano mūḍhaḥ paścāttāpena tāpitaḥ //",
    "S03hjatm_pu:hjm_26.24_0": "anasy anicchann api gaur balīyasā yathā balāc chākaṭikena yojyate /",
    "S03hjatm_pu:hjm_26.24_1": "śubhāśubhenaiṣa kubuddhir asyate tathā bhavodanvati karmaṇā janaḥ //",
    "S03hjatm_pu:hjm_26.25_0": "tasmāt kapotaśiśavo na bhavanti yāvad asmajjaṭālayagatāḥ pravirūḍhapakṣāḥ /",
    "S03hjatm_pu:hjm_26.25_1": "dhyānāmṛtopacitacittaśarīratuṣṭiḥ tiṣṭhāmi tāvad iha niścalamūrtir eva //",
    "S03hjatm_pu:294_0": "iti vicintya bodhisattvaḥ kapotaśāvakānukampayā kṣudham avigaṇayya punaḥ paryaṅkam ābadhya dhyānasukhenātmānaṃ prīṇayām āsa /",
    "S03hjatm_pu:294_1_0": "pravirūḍhapakṣeṣu kapotaśāvakeṣu mātrā saha gaganaṃ utplutya gateṣu tatsamīpanivāsinī",
    "S03hjatm_pu:294_1_1": "devatā samupagamya bodhisattvam ālokya vismayasamadhyāsitamatir aho mahātmano 'sya",
    "S03hjatm_pu:294_1_2": "maharṣeḥ sattveṣv anukampā yat prāktanāt dhyānād utthāya kapotakaparirakṣaṇāya punar",
    "S03hjatm_pu:294_1_3": "api dhyānenātmānaṃ niścalīkṛtyāyam avasthitaḥ /",
    "S03hjatm_pu:294_2": "/ na caiṣa mahātmā gateṣv apy eteṣu kapotakeṣu kulāyam imaṃ śirastaḥ samapaneṣyati /",
    "S03hjatm_pu:294_3": "tad aham evāsya jaṭāmukuṭaviracitam enaṃ kapotālayam apaneṣyāmīti vicintya //",
    "S03hjatm_pu:hjm_26.26_0": "vikīrṇam antaḥ kva cid aṇḍakhaṇḍaiḥ sā taṃ kulāyaṃ munisattamasya /",
    "S03hjatm_pu:hjm_26.26_1": "śanaiḥ śanaiḥ pallavakomalena karadvayenāpanināya mūrdhnaḥ //",
    "S03hjatm_pu:295_0": "gatāyām ca tasyāṃ devatāyāṃ bodhisattvo dhyānāc cittam apanīya śiraso laghutvam avetyaivaṃ cintayām āsa /",
    "S03hjatm_pu:hjm_26.27_0": "prarūḍhapakṣeṣu kapotakeṣu gateṣu mātrā saha kānanāntam /",
    "S03hjatm_pu:hjm_26.27_1": "kenāpi bhaktipravaṇena nūnaṃ tadālayo me śiraso 'panītaḥ //",
    "S03hjatm_pu:296_0": "iti vicintyotthāya sa mahātmā samitkuśakusumaphalāny ānīya kṛtābhiṣekaḥ //",
    "S03hjatm_pu:hjm_26.28_0": "hutvāgniṃ sphuraduditārciṣaṃ dinārdhe vyāpaṅkaṃ phalam upayujya baddhagandham /",
    "S03hjatm_pu:hjm_26.28_1": "nāsāgrasthitanayanas taror adhastād ārebhe punar api yogam ekacittaḥ //",
    "S03hjatm_pu:297_0_0": "tad evam dhyānavilokitatattvaḥ kṣamo 'pi nirvāṇam upagantuṃ sa bhagavān bodhisattvabhūto",
    "S03hjatm_pu:297_0_1": "lokahitāya bahūpadrave 'pi saṃsāre paribhrāntavān iti vicintya buddhe bhagavati paraḥ",
    "S03hjatm_pu:297_0_2": "prasāda utpādanīya iti /",
    "S03hjatm_pu:298_0": "// jājvalijātakaṃ ṣaṣṭham //",
    "S03hjatm_pu:300_0": "...",
    "S03hjatm_pu:302_0": "32. Siṃha",
    "S03hjatm_pu:hjm_32.1_0": "tṛṇam api rakṣanti budhā yatnena mahīyasānyanikṣiptam /",
    "S03hjatm_pu:hjm_32.1_1": "prajñāguravaḥ kiṃ punar aśrāntāḥ prāṇinikṣepam //",
    "S03hjatm_pu:303_0": "tadyathānuśrūyate",
    "S03hjatm_pu:303_1_0": "dhautarajatastambhānurūpasatuhinaśikharāgraskhalanaparijarjarīkṛtajaladharasya muktācūrṇanikaradhavalaprāleyoparivyādhagaṇānusṛtacamarakhuramārgasya",
    "S03hjatm_pu:303_1_1": "haravṛṣabhaviṣāṇollekhaviṣamīkṛtavividhakukṣer anekabhūrjasaraladevadārunamerupadmakavanaśyāmanikuñjasya",
    "S03hjatm_pu:303_1_2": "prasṛtanirjharasalilakṣālitamūlabhūmeḥ kṣaṇadāsamayajvalitamahauṣadhitvāt kṛtapradīpasahasrasyeva",
    "S03hjatm_pu:303_1_3": "vidyādharamithunaparibhogasurabhīkṛtamānasasarastīraparyantalatāgṛhakāntarasya kvacit",
    "S03hjatm_pu:303_1_4": "kesaritalaprahāravinipātitabhītaprasphuritanyaṅkucaraṇakṣepotkhātatṛṇasya kvacid",
    "S03hjatm_pu:303_1_5": "umācaraṇatalālaktakāṇkitaśādvalaśyāmabhūmer anyatra śakunituṇḍakhaṇḍitapariṇatataruphalākīrṇopavanāntarasya",
    "S03hjatm_pu:303_1_6": "pavanavitanyamānoccāvacakusumagandhasurabheḥ surabhimāsaprārabdhaviṭapimukulāṅkurasya",
    "S03hjatm_pu:303_1_7": "kuraravinipātaśabdabhītaśakunikulavimucyamānagaṅgātīrasalilasya salīlakinnaramithunagītaśravaṇaniścalamṛgakulasya",
    "S03hjatm_pu:303_1_8": "tuṅgaśikharatayā kṣīrasāgarasyevoccatām upagatasya himagirer ekadeśe sādaram iva",
    "S03hjatm_pu:303_1_9": "tarubhiḥ kusumārcitadvāraśilātalāṃ",
    "S03hjatm_pu:303_2_0": "haritatṛṇāṅkurodbhedaśyāmaparyantāṃ vikacakamalena sarasābhyalaṃkṛtasamīpām anatimahatīṃ",
    "S03hjatm_pu:303_2_1": "guhām adhyāvasann atibahalaharidrāsalilābhiṣiktadukūlasūtraparipiṅgakesaraniruddhakandharaḥ",
    "S03hjatm_pu:303_2_2": "kisalayasukumāralolatarajihvaḥ kiṃcitparimlānātimuktakakusumarāśiparipāṇḍuvigrahaḥ",
    "S03hjatm_pu:303_2_3": "śaśikalākoṭikuṭilatīkṣṇadaṃṣṭraḥ pṛthūraskaḥ pīvaraprakoṣṭhaḥ pratanumadhyaḥ sphuritakhadirāṅgārakapilanayanayugalaḥ",
    "S03hjatm_pu:303_2_4": "śyenatuṇḍavṛjinanakhāṅkuraḥ śyāmaprāntavāladhir alaṃkāra iva tuhinagirer aninditāṅgo",
    "S03hjatm_pu:303_2_5": "nāma kadācid anuttrāsitadviradamṛgo mṛgādhipatir bodhisattvo babhūva /",
    "S03hjatm_pu:hjm_32.2_0": "avetya tasyātha nisargabhadratāṃ muner iva prāṇiṣu bhadracetasaḥ /",
    "S03hjatm_pu:hjm_32.2_1": "svabhāvabhadrāḥ kamanīyalocanā mudā mṛgā bandhum ivainam anvayuḥ //",
    "S03hjatm_pu:hjm_32.3_0": "śamānvitaḥ kesaravalkalākulo mṛgānuyāto mṛgarājatāpasaḥ /",
    "S03hjatm_pu:hjm_32.3_1": "śanaiḥ sa niṣkramya guhoṭajāntarāc cakhāda pakvāni phalāni śākhinām //",
    "S03hjatm_pu:hjm_32.4_0": "phalopayogāya vanāntare caran sa khelagāmī calacārukesaraḥ /",
    "S03hjatm_pu:hjm_32.4_1": "mahāgṛhasthair atithipriyair iva pratīkṣyate smātithivan mahīruhaiḥ //",
    "S03hjatm_pu:hjm_32.5_0": "guhāntarān niṣpatato himātyaye prakāśatālor atimātrajṛmbhaṇāt /",
    "S03hjatm_pu:hjm_32.5_1": "tatāna tasyāṅgasukhaṃ puraḥ śanair divākaraḥ prābhṛtavan navātapam //",
    "S03hjatm_pu:hjm_32.6_0": "ayaṃ mṛgāṇāṃ patir atra bhūdhare patatriṇāṃ tārkṣa ivoruvikramaḥ /",
    "S03hjatm_pu:hjm_32.6_1": "itīva tasyopari jātasaṃbhramā niśākaracchattram adhārayan niśā //",
    "S03hjatm_pu:hjm_32.7_0": "papau sa yasyāṃ sariti kṣapākaraprasannam ambhaḥ śiśiraṃ taṭasthitaḥ /",
    "S03hjatm_pu:hjm_32.7_1": "kṛtārtham ātmānam amanyateva sā sphuṭaṃ jahāseva ca phenapaṅktibhiḥ //",
    "S03hjatm_pu:hjm_32.8_0": "himācalas tena viśuddhacetasā mahātmanā kesariṇā samāśritaḥ /",
    "S03hjatm_pu:hjm_32.8_1": "mahāntam ātmānam atīva bhāsato mudeva mene kanakācalād api //",
    "S03hjatm_pu:hjm_32.9_0": "kva ca bhuvanabhayaṃkaraṃ haritvaṃ kva ca karuṇāsya garīyasī mṛgeṣu /",
    "S03hjatm_pu:hjm_32.9_1": "iti munim iva taṃ sthitaṃ himādrau mṛgaripavo 'pi mṛgādhipaṃ praṇemuḥ //",
    "S03hjatm_pu:304_0_0": "atha kadācit tasya mṛgapater avanipater iva salīlam āsannakusumitalatānartakīkisalayāṅgulisamāhanyamānamadhukaraśreṇivīṇāśabdaramaṇīye",
    "S03hjatm_pu:304_0_1": "prasṛtanirjharamṛdaṅgadhvanipravartitamayūralāsake guhādvāre samupaviṣṭasya purastān",
    "S03hjatm_pu:304_0_2": "niṣpīditālaktakagulikāparipāṭalamukham abhinavāmalakīphalānurūpanayanam āttapariṇatodumbarābhyāṃ",
    "S03hjatm_pu:304_0_3": "śāvakābhyām adhyāsitaskandhaṃ phalarasārdramalinakarāṅgulīkaṃ vānaramithunam abhipraṇamyovāca /",
    "S03hjatm_pu:hjm_32.10_0": "aninditam aho karma tava vākkāyacetasām /",
    "S03hjatm_pu:hjm_32.10_1": "aninditāṅga ity etat tvannāmānuguṇaṃ smṛtam //",
    "S03hjatm_pu:hjm_32.11_0": "aho tyāgakṣamāvīryagāmbhīryakaruṇādayaḥ /",
    "S03hjatm_pu:hjm_32.11_1": "tvadguṇāḥ guṇināṃ śreṣṭha munīn apy atiśerate //",
    "S03hjatm_pu:hjm_32.12_0": "aho vṛttena śuddhena bhavataḥ śuddhacetasaḥ /",
    "S03hjatm_pu:hjm_32.12_1": "paraṃ mārdavam ānītaṃ krūrāṇām api mānasam //",
    "S03hjatm_pu:hjm_32.13_0": "dhanyo 'yaṃ dhanyahimavān himacchannaśilātalaḥ /",
    "S03hjatm_pu:hjm_32.13_1": "iti dhīrasvabhāvena yas tvayā samupāśritaḥ //",
    "S03hjatm_pu:hjm_32.14_0": "tasmād imau śiśū bhīmavyāladarśanabhīrukau /",
    "S03hjatm_pu:hjm_32.14_1": "nikṣipya tvayi gacchāvo vanam āvāṃ phalārthinau //",
    "S03hjatm_pu:hjm_32.15_0": "upādāya phalaṃ yāvad āvrajāvo vanāntarāt /",
    "S03hjatm_pu:hjm_32.15_1": "rakṣaṇīyau tvayā tāvad etau capalagātrakau //",
    "S03hjatm_pu:hjm_32.16_0": "kāpeyaṃ capalatvaṃ ca tulyakālam idaṃ dvayam /",
    "S03hjatm_pu:hjm_32.16_1": "tasmād ābhyāṃ kṛtā bādhā soḍhavyā bhavatā kṣaṇam //",
    "S03hjatm_pu:hjm_32.17_0": "duḥkhāny api garīyāṃsi parārthapratipattaye /",
    "S03hjatm_pu:hjm_32.17_1": "sahanta eva dhīmanta ātmasaukhyānapekṣiṇaḥ //",
    "S03hjatm_pu:hjm_32.18_0": "bhayam icchati yo hartum atyantam bhīrucetasām /",
    "S03hjatm_pu:hjm_32.18_1": "manaḥsaṃtāpinīṃ pīḍāṃ sa kathaṃ na sahiṣyate //",
    "S03hjatm_pu:hjm_32.19_0": "iti samabhihitaḥ sa tena siṃhaḥ kapimithunena sutābhirakṣaṇāya /",
    "S03hjatm_pu:hjm_32.19_1": "nṛpa iva pararakṣaṇakṣamo 'pi kṣaṇam idam ākulatāṃ gataḥ pradadhyau //",
    "S03hjatm_pu:305_0": "śakyate hi mahān api kanakarāśir anyanikṣipto 'bhirakṣitum /",
    "S03hjatm_pu:305_1": "katham imau capalaprakṛtī vānaraśiśū rakṣaṇīyāv iti /",
    "S03hjatm_pu:305_2_0": "atha vā yena mayā sakalam eva saṃsārabhayāj jagat paripālanīyaṃ so 'ham etau na paripālayiṣyāmīti",
    "S03hjatm_pu:305_2_1": "na tu yuktam idaṃ mayā vitarkayitum iti sa mahātmā viniścitya tat pravaṅgamithunam",
    "S03hjatm_pu:305_2_2": "uvāca /",
    "S03hjatm_pu:hjm_32.20_0": "tad gacchataṃ tuhinaśailam imaṃ vigāhya tuṅgaiḥ snubhir gaganamadhyam ivollikhantam /",
    "S03hjatm_pu:hjm_32.20_1": "svādūni śīghrataram ānayataṃ phalāni premṇā śiśudvayam idaṃ paripālayāmi //",
    "S03hjatm_pu:306_0": "atha tat kapimithunaṃ bodhisattvasamīpe tat putrakadvayaṃ vinikṣipya sāntvayitvā ca tvaritataragamanaṃ phalopanayanāya himavadvanāntarāṇi paribabhrāma /",
    "S03hjatm_pu:306_1": "aciragatayoś ca tayoḥ kapyos tasmin mahātmani kesariṇi pitarīva tau kapiśāvau premābabandhatuḥ /",
    "S03hjatm_pu:306_2": "aninditāṇgaś ca tābhyāṃ pariṇatisvādūni śithiladaśanaprāntagṛhītāni phalāni prāyacchat /",
    "S03hjatm_pu:306_3": "tau ca prakṛticapalatayā tasya mahātmanas tāṃ tāṃ viheṭhanāṃ cakratuḥ /",
    "S03hjatm_pu:hjm_32.21_0": "guhājiropāntavane manohare hareḥ suṣupsoḥ sukhaśītamārute /",
    "S03hjatm_pu:hjm_32.21_1": "rutena tau vānaraśāvakau muhur muhūrtanidrāsukham asya jaghnatuḥ //",
    "S03hjatm_pu:hjm_32.22_0": "nidrānimīlite kiṃcit punas tasya vilocane /",
    "S03hjatm_pu:hjm_32.22_1": "aṅgulibhyāṃ tutudatuḥ sphuliṅgāpiṅgatārake //",
    "S03hjatm_pu:hjm_32.23_0": "sukhaṃ tasyopaviṣṭasya sthitvācakitam antike /",
    "S03hjatm_pu:hjm_32.23_1": "prānte lāṅgūlam ādāya samācakṛṣatur muhuḥ //",
    "S03hjatm_pu:hjm_32.24_0": "saṭāṃ vyālambya pṛṣṭhaṃ ca tasyāruhya punaḥ punaḥ /",
    "S03hjatm_pu:hjm_32.24_1": "sahajāc cāpalād dūram utpatyotpatya petatuḥ //",
    "S03hjatm_pu:hjm_32.25_0": "vidyamāneṣv api puraḥ prabhūteṣu phaleṣu tau /",
    "S03hjatm_pu:hjm_32.25_1": "jighatsor ānanāt tasya samācikṣipatuḥ phalam //",
    "S03hjatm_pu:hjm_32.26_0": "iti duśceṣṭitaṃ tat tat tayor vānaraśāvayoḥ /",
    "S03hjatm_pu:hjm_32.26_1": "karuṇābhadracittatvāt sa sehe putrayor iva //",
    "S03hjatm_pu:hjm_32.27_0": "sarvatra samacittānāṃ sukhaduḥkhānapekṣiṇām /",
    "S03hjatm_pu:hjm_32.27_1": "satāṃ sarvadhurīṇānāṃ na kvacit khidyate manaḥ //",
    "S03hjatm_pu:307_0_0": "atha kadācid atiparuṣavipulapakṣasaṃghātaḥ kuṭilakarkaśanakhāgraḥ prakṛtiraudranayanaḥ",
    "S03hjatm_pu:307_0_1": "kvacid alabdhapiśitāhāraḥ paribhramya gaganatalaṃ niśātakṣuratīkṣṇatuṇḍaḥ kṣurako",
    "S03hjatm_pu:307_0_2": "nāma gṛdhraḥ saśabdavegaḥ sahasāvapatya tau bodhisattvasamīpavartinau phalāsvādena",
    "S03hjatm_pu:307_0_3": "calitadhavalatanudantapaṅktī vānaraśiśū bhayavivṛtavikṛtamukhakau virasataravyāhṛtī",
    "S03hjatm_pu:307_0_4": "caraṇābhyām ādāya tvaritataram antarīkṣam utpatya himagiriśikhare vyalīyata /",
    "S03hjatm_pu:307_1": "bodhisattvo 'pi ca kaṣṭaṃ kaṣṭam ity abhidhāya yady aham enaṃ gṛdhraṃ parākrameṇābhidraveyaṃ punar ayam utpatyānyatra viṣamatare śikhare nilīya pravagaśiśudvayam idam vipādayet /",
    "S03hjatm_pu:307_2": "sarvathā nedaṃ kapiśiśudvayaṃ mayā śakyate draṣṭum /",
    "S03hjatm_pu:hjm_32.28_0": "abhivardhitavedanākulākṣaṃ virasavyāhṛtilakṣyatālurandhram /",
    "S03hjatm_pu:hjm_32.28_1": "udarasrutaśonitārdraroma kṣudhitaśyenavilupyamānamāṃsam //",
    "S03hjatm_pu:hjm_32.29_0": "anena gṛdhreṇa viluptamāṃsake prakāmam asmin kapiśāvakadvaye /",
    "S03hjatm_pu:hjm_32.29_1": "phalāny upādāya tayor upetayoḥ kim adya śakṣyāmy abhidhātum agrataḥ //",
    "S03hjatm_pu:hjm_32.30_0": "pātuṃ gatau capalakau saraso jalaṃ nu vṛkṣaṃ phalārtham abhiruhya nu kiṃ niviṣṭau /",
    "S03hjatm_pu:hjm_32.30_1": "syātām imāṃ kim atha vādriguhāṃ praviṣṭau vyālena kenacid utātra vipāditau tau //",
    "S03hjatm_pu:hjm_32.31_0": "tūṣṇīṃ sthito mṛgapate kim adhomukhas tvam ācakṣva tāv iha śiśū kva gatau bhavetām /",
    "S03hjatm_pu:hjm_32.31_1": "itthaṃ tayoḥ pravagayoḥ paridīnadṛṣṭyoḥ śroṣyāmi vihvalapadāni kathaṃ vacāṃsi //",
    "S03hjatm_pu:hjm_32.32_0": "upalabhya cirāt tayor abhāvaṃ sutayoḥ kundavipāṇḍudantapaṅktyoḥ /",
    "S03hjatm_pu:hjm_32.32_1": "samupetya śucā kariṣyatas tau baḍiśottāritamīnavepanāni //",
    "S03hjatm_pu:308_0": "tad idam atra prāptakālaṃ manye /",
    "S03hjatm_pu:hjm_32.33_0": "yāvad vyāghranakhāṅkurākṛtibhṛtā cañcvā vibhidyodare gṛdhro 'yaṃ kapiśāvayor bhayavator antrāṇi nākarṣati /",
    "S03hjatm_pu:hjm_32.33_1": "gatvā tāvad ahaṃ himādriśikharaprāntaṃ niveśyonmukhaḥ sāntvenainam upāyapūrvakam ahaṃ neṣyāmi dharmyāṃ sthitim /",
    "S03hjatm_pu:309_0": "iti vicintya sa mahātmā gṛdhrasamīpam āgamyovāca /",
    "S03hjatm_pu:309_1": "bho śakunivara mama haste pitṛbhyām etau śāvakau nikṣiptau tan na yuktaṃ bhavato vivṛtadaśanadīnamukhakau virasasvarau vipādayitum enāv iti /",
    "S03hjatm_pu:hjm_32.34_0": "nūnaṃ tavāpy apatyāni bhūtapūrvāṇi santi vā /",
    "S03hjatm_pu:hjm_32.34_1": "yādṛśo bhavatas teṣu sneho 'nyasyāpi tādṛśaḥ //",
    "S03hjatm_pu:hjm_32.35_0": "iti kāruṇyam ālambya mā vadhīḥ kapiśāvakau /",
    "S03hjatm_pu:hjm_32.35_1": "tṛptir ātyantikī nāsti bhuktvāpy enau tavāturau //",
    "S03hjatm_pu:hjm_32.36_0": "dhig aho jīvitaṃ tasya dhig ātmasneham īdṛśam /",
    "S03hjatm_pu:hjm_32.36_1": "yaḥ śarīrakaleḥ puṣṭiṃ karoti parahiṃsayā //",
    "S03hjatm_pu:hjm_32.37_0": "ajñānāj jāyate snehaḥ sadoṣe 'pi śarīrake /",
    "S03hjatm_pu:hjm_32.37_1": "tatpuṣṭaye karoty ajño nimittakarma durgateḥ //",
    "S03hjatm_pu:hjm_32.38_0": "ātmātmīyavinābhāvād yaḥ śūnyaṃ sarvam īkṣate /",
    "S03hjatm_pu:hjm_32.38_1": "tasyābhūtavikalpotthaṃ na ruṇaddhi manas tamaḥ //",
    "S03hjatm_pu:hjm_32.39_0": "tamo'bhāvād yadā tattvam āsādayati kovidaḥ /",
    "S03hjatm_pu:hjm_32.39_1": "tadā bhavati mokṣāya śubhāśubhaparāṅmukhaḥ //",
    "S03hjatm_pu:hjm_32.40_0": "siṃhān nānyo māṃsabhuk kaścid asti krūro veti spaṣṭam etat pṛthivyām /",
    "S03hjatm_pu:hjm_32.40_1": "saiṃhīṃ kaṣṭāṃ yonim apy āśrito 'haṃ necchāmy etāṃ prāṇihiṃsām adharmyām //",
    "S03hjatm_pu:hjm_32.41_0": "mṛgam iha gahane mṛgendrajuṣṭe mṛgaripuṇābhihataṃ svayaṃ mṛtaṃ vā /",
    "S03hjatm_pu:hjm_32.41_1": "khagavara nabhasi bhraman nirīkṣya drutagatir atsyasi tasya māṃsam etya //",
    "S03hjatm_pu:hjm_32.42_0": "kṣudham api mahatīṃ tato 'dhivāsya jvalanaśikhām iva deham uttapantīm /",
    "S03hjatm_pu:hjm_32.42_1": "narakanipatanāya mā sma kārṣīr akuśalam īdṛśam ujjhitāpramādaḥ //",
    "S03hjatm_pu:hjm_32.43_0": "antaḥsattvāsthisaṃdhisphuṭanataṭataṭāśabdahuṃkārabhīmāḥ saṃtanvantaḥ sphuliṅgānikaram uruśikhālohitadhyāmabhīmāḥ /",
    "S03hjatm_pu:hjm_32.43_1": "lolajvālākalāpā narakahutabhujaḥ sūribhiḥ kathyamānāḥ kurvanty ādhiṃ janasya śravaṇam api gatāḥ kiṃ punaḥ saṃspṛśantaḥ /",
    "S03hjatm_pu:hjm_32.44_0": "āyasyāṃ kūṇitākṣaṃ jvalitahutavahasparśasaṃtāpitāyāṃ kumbhyāṃ gāḍhaṃ nadantaṃ kvathitaparicalattailapūrṇāsyakaṇṭham /",
    "S03hjatm_pu:hjm_32.44_1": "ālokyālekhyabhittau likhitam api naraṃ nārakaṃ pacyamānaṃ hiṃsro 'pi krūrabhāvāt ka iva na viramed durgatiprāptihetoḥ /",
    "S03hjatm_pu:hjm_32.45_0": "śrutvā durgatiduḥkhāni viramaty aśubhān na yaḥ /",
    "S03hjatm_pu:hjm_32.45_1": "so 'naddhāpuruṣākāraḥ pāṣāṇahṛdayo 'pi vā //",
    "S03hjatm_pu:310_0": "atha sa gṛdhro bodhisattvadharmadeśanāprasāditamatir abhipraṇamyovāca /",
    "S03hjatm_pu:310_1": "mṛgapate prakāśitam idam bhavatā bālalakṣaṇam /",
    "S03hjatm_pu:310_2": "paṇḍitalakṣaṇam idānīṃ vyākhyātum arhasīti /",
    "S03hjatm_pu:310_3": "atha bodhisattvaḥ prasannamanasam enam avetyovāca /",
    "S03hjatm_pu:310_4": "yady evam ataḥ śrūyatāṃ paṇḍitalakṣaṇam iti /",
    "S03hjatm_pu:hjm_32.46_0": "alābhe lābhe vā suhṛdi hitavāci dviṣati vā stutau nindāyāṃ vā mahati vibhave vā vipadi vā /",
    "S03hjatm_pu:hjm_32.46_1": "vikāraṃ yo nāyāty upaśamaviśuddhena manasā sthitaḥ sa prājñānām upari saviteva dyutimatām //",
    "S03hjatm_pu:311_0": "athavā kim anena bhavataḥ paṇḍitalakṣaṇaśravaṇena /",
    "S03hjatm_pu:311_1": "vimucyetām etau kapiśāvakāv ātmānam evāhaṃ te pradāsyāmīti /",
    "S03hjatm_pu:hjm_32.47_0": "tvam addhi māṃsaṃ piba śoṇitaṃ ca mamākṣiṇī coddhara niścalasya /",
    "S03hjatm_pu:hjm_32.47_1": "itīdam uktvā vinimīlitekṣaṇaś ciraṃ viniṣkampatanur babhūva saḥ //",
    "S03hjatm_pu:hjm_32.48_0": "dadhvāna dundubhir atha dhvaninā digantān āpūrayan surapateḥ puramadhyavartī /",
    "S03hjatm_pu:hjm_32.48_1": "gṛdhrāya dattatanum ānamitaiḥ śirobhiḥ siṃhaṃ sthitā nabhasi tuṣṭuvire ca siddhāḥ //",
    "S03hjatm_pu:hjm_32.49_0": "cacāla bhūś calitasuvarṇabhūdharā visismiye tridaśagaṇaḥ savāsavaḥ /",
    "S03hjatm_pu:hjm_32.49_1": "udīritastutibhir ahīśvarair api prapātitās tadupari puṣpavṛṣṭayaḥ //",
    "S03hjatm_pu:hjm_32.50_0": "atha kesariṇo guhāntike nidadhau vānaraśāvakau khagaḥ /",
    "S03hjatm_pu:hjm_32.50_1": "nakhabhinnatanū viniścalau bhayamūrcchāvinimīlitekṣaṇau //",
    "S03hjatm_pu:hjm_32.51_0": "śanair upāgamya ca bodhisattvam utthāpayāmāsa sa gṛdhravaryaḥ /",
    "S03hjatm_pu:hjm_32.51_1": "sthito 'gratas tasya vinītabhāvo jagāda bhaktyā stutim īdṛśīṃ ca //",
    "S03hjatm_pu:hjm_32.52_0": "dayālutā kveyam aho tavocchritā kva siṃhateyaṃ jagato bhayaṃkarī /",
    "S03hjatm_pu:hjm_32.52_1": "cirāya kenāpi viśeṣahetunā bhavān muniḥ ko 'pi mṛgādhipāyate //",
    "S03hjatm_pu:hjm_32.53_0": "prajñāvalambi yasyaiva samaduḥkhasukhaṃ manaḥ /",
    "S03hjatm_pu:hjm_32.53_1": "sa eva prāṇamūlyena krīṇāty āpadgataṃ param //",
    "S03hjatm_pu:hjm_32.54_0": "tvādṛśā na bhaveyuś cet sthirāḥ sajjanasetavaḥ /",
    "S03hjatm_pu:hjm_32.54_1": "duḥkhodanvati majjeyur agādhe mahati prajāḥ //",
    "S03hjatm_pu:hjm_32.55_0": "imām ākarṇya kalyāṇīṃ bhavato dharmadeśanām /",
    "S03hjatm_pu:hjm_32.55_1": "adyārabhya kariṣyāmi vairiṣv api dayām aham //",
    "S03hjatm_pu:312_0": "pṛcchāmi ca bhavantaṃ kiṃ punar anena tapasā padam abhilaṣasīti / bodhisattva uvāca /",
    "S03hjatm_pu:hjm_32.56_0": "anādisaṃsāravivartanaśramaprabādhanāduḥkhaparaṃparāhatam /",
    "S03hjatm_pu:hjm_32.56_1": "jagat samuddhartum idaṃ bhavodadhes tathāgatatvāya mamāyam ādaraḥ //",
    "S03hjatm_pu:313_0": "gṛdhra uvāca / īdṛṅ mahāprajñasya bhavato na durlabhaṃ bauddhaṃ padaṃ sarvathā /",
    "S03hjatm_pu:hjm_32.57_0": "gambhīrair adurāsadaiḥ sadasatāṃ vijñātṛbhiḥ karmaṇāṃ śāstrāviṣkṛtabuddhibhiḥ parahitavyāpārasaktātmabhiḥ /",
    "S03hjatm_pu:hjm_32.57_1": "sādhvīnām avagantṛbhir bhavabhidāṃ tāthāgatīnāṃ girāṃ mohacchedi bhave bhave bhavatu no yuṣmadvidhaiḥ saṃgatam /",
    "S03hjatm_pu:hjm_32.58_0": "guhāntike mayā tatra sthāpitau kapiśāvakau /",
    "S03hjatm_pu:hjm_32.58_1": "tasmān mām adhunā sādho visarjayitum arhasi //",
    "S03hjatm_pu:314_0": "bodhisattva uvāca / aho paṭuvijñāno 'si yat tvayāyam asmadupadeśo gṛhītaḥ /",
    "S03hjatm_pu:hjm_32.59_0": "bodhyaṃ bandhugirā sphuṭīkṛtam api sthūlaṃ na gṛhṇāti yaḥ sūkṣme vastuni tasya śāstraviṣaye vyarthaṃ matiḥ khidyate /",
    "S03hjatm_pu:hjm_32.59_1": "draṣṭuṃ yasya na śaktir asti bhavanadvāraṃ prakāśe sati cchidraṃ sūkṣmataraṃ sa jātatimiraḥ sūcyāḥ kathaṃ drakṣyati /",
    "S03hjatm_pu:hjm_32.60_0": "upadeṣṭari saty api pramādī na hi bālo mativāmatāṃ jahāti /",
    "S03hjatm_pu:hjm_32.60_1": "ṛjutām upanītam apy abhīkṣṇaṃ punar āgacchati vakratāṃ śvapuccham //",
    "S03hjatm_pu:hjm_32.61_0": "upadiṣṭapathaḥ prasannaśāstrair anavācīnamatir na yāty amārgam /",
    "S03hjatm_pu:hjm_32.61_1": "paṭubhadramanāḥ parītadehaḥ paṭubhir veṇudharair iva dvipendraḥ //",
    "S03hjatm_pu:hjm_32.62_0": "ayam akṣagaṇaḥ susaṃyato na vikāraṃ kurute vipaścitaḥ /",
    "S03hjatm_pu:hjm_32.62_1": "sugṛhītaphaṇo bhujaṅgamo na hi śaknoty aparāddhum aṇv api //",
    "S03hjatm_pu:hjm_32.63_0": "apakāraphalaṃ janasya gāḍhaṃ padam aiśvaryam asajjane tanoti /",
    "S03hjatm_pu:hjm_32.63_1": "haritālam aher niṣiktam antar vadane tīvrataraṃ viṣaṃ karoti //",
    "S03hjatm_pu:hjm_32.64_0": "jitam indriyavairibhiḥ pramādāj janam icchā vinipātayaty anarthe /",
    "S03hjatm_pu:hjm_32.64_1": "pravilīnasuvarṇadarśanīyā śalabhaṃ dīptir iva sphurantam agnau //",
    "S03hjatm_pu:hjm_32.65_0": "avipaścitam indriyārthasaktiḥ puruṣaṃ pātayati svadharmamārgāt /",
    "S03hjatm_pu:hjm_32.65_1": "ślathabandhanaruddhanābhimūlaṃ phalam agrād iva pādapasya paktiḥ //",
    "S03hjatm_pu:hjm_32.66_0": "na ced bhaveyuḥ prakṛtiprabādhanā viṣadrumāśīviṣaśastravahnayaḥ /",
    "S03hjatm_pu:hjm_32.66_1": "asajjanasyāvilatīkṣṇacetasaḥ samā bhavet kena punaḥ sahopamā //",
    "S03hjatm_pu:hjm_32.67_0": "akāraṇakrodhaka uṣṇabhāṣaṇaḥ khalo bhṛkuṭyā viṣamīkṛtekṣaṇaḥ /",
    "S03hjatm_pu:hjm_32.67_1": "anekarandhrotthitabhīmapannagaḥ karoti valmīka ivādhikaṃ bhayam //",
    "S03hjatm_pu:hjm_32.68_0": "niśātayā roṣaśilātale dṛḍhaṃ paropaghātāya mudābhyudīrṇayā /",
    "S03hjatm_pu:hjm_32.68_1": "dunoti kaṃ nāma na gocaraṃ gataṃ gatatrapo vāgasidhārayā khalaḥ //",
    "S03hjatm_pu:hjm_32.69_0": "śaṭhatvasaṃnāhabhṛtaḥ khalāś ciraṃ durāvarāś cendriyasainyamadhyagāḥ /",
    "S03hjatm_pu:hjm_32.69_1": "aruṃtudāḥ sādhujane 'pi niṣkṛpāḥ kṛpāṇadhārām iva pātayanti gām //",
    "S03hjatm_pu:hjm_32.70_0": "budho na viśvāsam iyād asajjane vinītaveṣe 'pi manojñavācy api /",
    "S03hjatm_pu:hjm_32.70_1": "surūpadeho 'pi kalasvano 'pi san na kiṃ mayūraḥ sphurato 'tti pannagān //",
    "S03hjatm_pu:hjm_32.71_0": "yadīṣyate cittakuṭumbapoṣaṇaṃ cirāya vā dhīmahiṣīvivardhanam /",
    "S03hjatm_pu:hjm_32.71_1": "ato vipaścijjaladodaye sati prakīryatāṃ sadguṇabījam ātmani //",
    "S03hjatm_pu:hjm_32.72_0": "cirāya satsaṃgataśuddhamānaso na yāty asatsaṃgatam ātmavān naraḥ /",
    "S03hjatm_pu:hjm_32.72_1": "manoharendīvarapuṣpagocaro na jātu bhṛṅgaḥ kuṇape nilīyate //",
    "S03hjatm_pu:hjm_32.73_0": "raṇagatasya yathā ratir udbhavaty anaparāddhaśarasya dhanuṣmataḥ /",
    "S03hjatm_pu:hjm_32.73_1": "guṇaśarair atidūranipātibhiḥ prahatadoṣaripoḥ sudhiyas tathā //",
    "S03hjatm_pu:hjm_32.74_0": "ativiśuddham ahāryam akṛtrimaṃ guṇavibhūṣaṇam āryajanārcitam /",
    "S03hjatm_pu:hjm_32.74_1": "samupalabhya narasya na jāyate suravarābharaṇeṣv api vismayaḥ //",
    "S03hjatm_pu:hjm_32.75_0": "sukham atyantam anvicchan guṇānāṃ vā samudbhavam /",
    "S03hjatm_pu:hjm_32.75_1": "asajjanam atas tyaktvā kalyāṇaṃ mitram āśrayet //",
    "S03hjatm_pu:hjm_32.76_0": "na jātu prītaye sādhor anāryajanasaṃgatam /",
    "S03hjatm_pu:hjm_32.76_1": "snātasya tīrthasalilaiḥ śukletaram ivāmbaram //",
    "S03hjatm_pu:hjm_32.77_0": "saṃparkeṇa tamobhidām jagadaghapradhvaṃsināṃ dhīmatāṃ krūro 'pi prakṛtiṃ vihāya malinām ālambate bhadratām /",
    "S03hjatm_pu:hjm_32.77_1": "yat tṛṣṇāglapito 'pi necchati janaḥ pātuṃ tad eva kṣaṇād ujjhaty ambudharodarasthitam apāṃ patyuḥ payaḥ kṣāratām /",
    "S03hjatm_pu:315_0_0": "tad gamyatām yathāsukham iti bodhisattvenābhihitaḥ sa pakṣī taṃ mahātmānaṃ pradakṣiṇīkṛtya",
    "S03hjatm_pu:315_0_1": "gaganatalam utpatya paribhraman dadarśa rudhirābhiraktanakhamukhaśmaśruṇā vyāghreṇopayujyamānamāṃsam",
    "S03hjatm_pu:315_0_2": "upacitamedaḥpīvaraskandham abhinavamustāsvādanasurabhīkṛtavadanāntarālam avanitalotkiraṇamalinakuṭiladaṃṣṭrādvayam",
    "S03hjatm_pu:315_0_3": "īṣatpaṅkopadigdhaśarīram anatidūrāvasthitagṛdhramaṇḍalaparivṛtam upāntatarunilīnamukharavāyasagaṇāvalokyamānaṃ",
    "S03hjatm_pu:315_0_4": "varāhataruṇam /",
    "S03hjatm_pu:315_1": "ālokya caivam acintayad yāvad ayaṃ vyāghraḥ kṛtāhāraparyāptir bhūtvā svanilayaṃ gacchati tāvad aham ekānte tiṣṭhāmīti sthitvā ca krameṇa /",
    "S03hjatm_pu:hjm_32.78_0": "śārdūle pramanasi tatra labdhatṛptau saṃgatyā svavasatim āgate salīlam /",
    "S03hjatm_pu:hjm_32.78_1": "vārāhaṃ palam upayujya baddhamedaḥ śyeno 'pi svanilayam ājagāma tūrṇam //",
    "S03hjatm_pu:hjm_32.79_0": "mṛgapatir api bhānau kiṃśukottaṃsarāge sthitavati kanakādrer mūrdhni bhāsvanmayūkhe /",
    "S03hjatm_pu:hjm_32.79_1": "taruviṭapakulāyālīnacañcadvihaṅgacalitamṛdusaṭāntaḥ svaṃ nivāsaṃ jagāma //",
    "S03hjatm_pu:316_0": "dṛṣṭvā ca tau kṣurakanakhavibhinnatanū tanūbhūtaceṣṭau mūrcchāvaśavinimīlitanayanau kapiśiśū duḥkhāyamānahṛdayo bhavatu salilābhiṣekeṇānayor mūrcchāpanodaṃ kariṣyāmīti vicintya /",
    "S03hjatm_pu:hjm_32.80_0": "niruddham ambhastaṭasevibhir vibhir nirantaram pallavavidrumair drumaiḥ /",
    "S03hjatm_pu:hjm_32.80_1": "śanair upetāli kuśeśayāśayā vyagāhatāpiñjarakesaraḥ saraḥ //",
    "S03hjatm_pu:hjm_32.81_0": "avagāhya ca tat saro mahad drutam uttīrya vilambikesaraḥ /",
    "S03hjatm_pu:hjm_32.81_1": "sa guhāntikam āgaman muhuś caraṇanyāsavibhugnaśādvalam //",
    "S03hjatm_pu:hjm_32.82_0": "śitagṛdhranakhakṣatāṅgayor atha śākhāmṛgaśāvayos tayoḥ /",
    "S03hjatm_pu:hjm_32.82_1": "upari tvaritaṃ sa kesaraṃ salilasrāvi dudhāva kesarī //",
    "S03hjatm_pu:hjm_32.83_0": "harikesaravārisicyamānau gurumūrcchāpagamād upetasaṃjñau /",
    "S03hjatm_pu:hjm_32.83_1": "udamīlayatāṃ vilocanāni sphuritottānamukhau pravaṅgaśāvau //",
    "S03hjatm_pu:hjm_32.84_0": "gṛdhrātibhītaparivepitakātarāṅgau tau tasthatur mṛgapateś caraṇāntam etya /",
    "S03hjatm_pu:hjm_32.84_1": "ālolapallavamanoharayātha so 'pi snehena tau rasanayā muhur ālileha //",
    "S03hjatm_pu:hjm_32.85_0": "vṛntacyutaṃ pariṇataṃ phalam ādayitvā premṇā muhuḥ svatanayāv iva sāntvayitvā /",
    "S03hjatm_pu:hjm_32.85_1": "khadyotadīpataralāṃ svaguhāṃ praviśya suṣvāpa tau sa parirabhya sukhaṃ niśāyām //",
    "S03hjatm_pu:317_0_0": "krameṇa ca parimlānamālatīkusumaśekharaparidhūsaraniśākaraparimucyamānapaścimadigbhāgāyāṃ",
    "S03hjatm_pu:317_0_1": "svavasatisthānotthitamātrahariṇadaśanādaśyamānatṛṇāṅkurāyāṃ pūrvasaṃdhyāsaṃrajyamānasāgarasalilāyāṃ",
    "S03hjatm_pu:317_0_2": "praviralībhavannakṣatragaṇāyāṃ kamalavanaprabodharamaṇīyatarasalilāśayāyāṃ taruviṭapāvataraṇacalitaśikhikalāpamanoharataravanāntarāyām",
    "S03hjatm_pu:317_0_3": "apagatāyāṃ rātrau guhāsamīpatarulatākusumaparyantasaṃcāriṇībhir alikulāvalībhiḥ sādaram",
    "S03hjatm_pu:317_0_4": "upagīyamāna ivāninditakarmāninditāṅgaḥ /",
    "S03hjatm_pu:hjm_32.86_0": "tapane tapanīyakumbhavad diśam ākrāmati śātamanyavīm /",
    "S03hjatm_pu:hjm_32.86_1": "śanakaiḥ kapiśāvakānvitaḥ sphuritālambisaṭo viniryayau //",
    "S03hjatm_pu:hjm_32.87_0": "atha gṛhītaphalaṃ phalalubdhakau svatanayāv avalokayituṃ mudā /",
    "S03hjatm_pu:hjm_32.87_1": "mṛgapater vasatiṃ drutam utsukaṃ pravagayor mithunaṃ drutam āgamat //",
    "S03hjatm_pu:hjm_32.88_0": "upagataṃ gatamānamadodayo mṛdupadaṃ mṛduvāk karuṇānvitam /",
    "S03hjatm_pu:hjm_32.88_1": "kṛtanamaskṛti tan mithunaṃ hariḥ kuśalapūrvam abhāṣata lokavit //",
    "S03hjatm_pu:hjm_32.89_0": "kapiśāvakayoḥ sarvam yathāvṛttam anukramāt /",
    "S03hjatm_pu:hjm_32.89_1": "tataś caramam ācakhyau gṛdhrāpaharaṇaṃ tayoḥ //",
    "S03hjatm_pu:hjm_32.90_0": "atikrāntām atha śrutvā vyāpadaṃ putrayoḥ śucā /",
    "S03hjatm_pu:hjm_32.90_1": "gṛdhrakṣatāni gātrāṇi tayoḥ paspṛśatuḥ kapī //",
    "S03hjatm_pu:hjm_32.91_0": "ūcatuś cedam ārdrārdraṃ stutiyuktaṃ mṛgādhipam /",
    "S03hjatm_pu:hjm_32.91_1": "bhavatā rakṣatā putrāv āvām api surakṣitau //",
    "S03hjatm_pu:hjm_32.92_0": "tanvan dharmakathāgaṅgāṃ cihnito guṇasānubhiḥ /",
    "S03hjatm_pu:hjm_32.92_1": "yaśastuhinasaṃchanno jaṅgamas tvaṃ himācalaḥ //",
    "S03hjatm_pu:hjm_32.93_0": "ye na mānti tanor antar asaṃkhyā bhavato guṇāḥ /",
    "S03hjatm_pu:hjm_32.93_1": "manye kesaratāṃ prāpya te 'mī bahir avasthitāḥ //",
    "S03hjatm_pu:hjm_32.94_0": "stimitam udadheḥ kṣubhṇāty ambhaḥ patatripatiḥ patañ jaladapaṭalacchannasyendoḥ prasarpati na dyutiḥ /",
    "S03hjatm_pu:hjm_32.94_1": "tava punar aghavyucchedinyāṃ sthitau sthitam anyatāṃ na tu gamayituṃ cetaḥ śuddhaṃ rajastamasī kṣame /",
    "S03hjatm_pu:hjm_32.95_0": "pālayitvā sutāv etāv āvayor yac chubhaṃ tvayā /",
    "S03hjatm_pu:hjm_32.95_1": "prāptaṃ tenātimahatā labhasva prārthitaṃ phalam //",
    "S03hjatm_pu:hjm_32.96_0": "tad imāv upagṛhya putrakau bhavatā yatnavatābhipālitau /",
    "S03hjatm_pu:hjm_32.96_1": "bahubandhuparītagahvarāṃ vasatiṃ yāva vanāntare nijām //",
    "S03hjatm_pu:hjm_32.97_0": "tena proktau yātam ity utsukau tau kṛtvā bhaktyā vandanāṃ tasya sādhoḥ /",
    "S03hjatm_pu:hjm_32.97_1": "śāntasthānāt putrakārūḍhapṛṣṭhau mandaṃ mandaṃ jagmatuḥ kānanāntam //",
    "S03hjatm_pu:hjm_32.98_0": "yātoḥ pitroḥ pṛṣṭhamadhyādhirūḍhau lagnau gāḍhaṃ skandharomṇāṃ samūhe /",
    "S03hjatm_pu:hjm_32.98_1": "vyāvartyeṣal locanāny utsukau tau bhūyo bhūyo dṛṣṭavantau mṛgendram //",
    "S03hjatm_pu:hjm_32.99_0": "taṃ nikṣepaṃ sarvanikṣepasāraṃ sāraprajñāgocaraḥ so 'rpayitvā /",
    "S03hjatm_pu:hjm_32.99_1": "skandhād bhāraṃ sthāpayitveva bhūmau khedacchedād bhūyasīṃ prītim āpa //",
    "S03hjatm_pu:hjm_32.100_0": "nānyat kaṣṭataraṃ kiṃcit prāṇinikṣepadhāraṇāt /",
    "S03hjatm_pu:hjm_32.100_1": "pratyarpaṇāc ca tasyaiva nānyad asti sukham nṛṇām //",
    "S03hjatm_pu:318_0": "tad evaṃ tena bhagavatā tiryaggatāv api vartamānena suciram abhirakṣitaḥ prāṇinikṣepaḥ /",
    "S03hjatm_pu:318_1": "tadavasthenāpi ca prajñāparicayaḥ kṛta iti vicintya",
    "S03hjatm_pu:hjm_32.101_0": "yas tena dharmanikṣepo nikṣiptaḥ sādhu tāyinā /",
    "S03hjatm_pu:hjm_32.101_1": "pālanīyaḥ sa yuṣmābhir atyantaṃ sukham icchubhiḥ //",
    "S03hjatm_pu:319_0": "// iti siṃhajātakam //",
    "S03hjatm_pu:321_0": "...",
    "S03hjatm_pu:323_0": "35. Śākyasiṃha",
    "S03hjatm_pu:hjm_35.1_0": "vijahati divyam api sukhaṃ tribhuvanahitakāmyayā mahātmānaḥ /",
    "S03hjatm_pu:hjm_35.1_1": "paraduḥkhaṃ hi garīyo duḥkhayati dayāvatāṃ cetaḥ //",
    "S03hjatm_pu:324_0": "tadyathānuśrūyate",
    "S03hjatm_pu:324_1": "sakalapāramitādhigamāt pratyāsannabodhiḥ svaprabhayāvabhāsitāṅgaḥ kadācid bodhisattvas tuṣitabhavane samudapādi /",
    "S03hjatm_pu:324_2": "sa ca mahātmā tannivāsināṃ devānāṃ dharmyayā kathayā sanmārgam abhiprakāśyaivam acintayat /",
    "S03hjatm_pu:324_3": "kṛtayuge hi dharmaparāyaṇo lokaḥ sukham avatāryate satpatham /",
    "S03hjatm_pu:324_4": "asmiṃs tu kaliyuge madamānalobharāgadveṣamohavaśīkṛtāḥ prāṇinaḥ sukhalavamohitātmāno durgatiparāyaṇāḥ /",
    "S03hjatm_pu:324_5": "tan mayā yuktaṃ bodhim avagamya saṃsārāj jagad uddhartum iti /",
    "S03hjatm_pu:324_6": "madhyadeśe ca śraddhāviśuddhamanā lokaḥ /",
    "S03hjatm_pu:324_7": "yaś caiṣa śuddhodanaḥ kapilavastuni mahānagare narapatir ayam atīva saccaritena maharṣīn apy atiśete /",
    "S03hjatm_pu:324_8": "tad asyaivāgramahiṣyā māyāyāḥ kukṣau janmaparigrahaṃ kariṣyāmīti vicintya niśi suptāyāḥ svapne /",
    "S03hjatm_pu:hjm_35.2_0": "kṛtvā himādridhavalaṃ guruṣaḍviṣāṇaṃ dānādhivāsitamukhaṃ dviradasya rūpam /",
    "S03hjatm_pu:hjm_35.2_1": "śuddhodanasya vasudhādhipater mahiṣyāḥ kukṣiṃ viveśa sa jagadvyasanakṣayāya //",
    "S03hjatm_pu:325_0": "atha devī mahāmāyā rājñe taṃ svapnaṃ nivedayāmāsa /",
    "S03hjatm_pu:325_1": "deva svapne kila mamādya śaradambudharāvadātaḥ ṣaḍdanto gajendro dakṣiṇaṃ kukṣiṃ bhittvodaraṃ praviṣṭa iti /",
    "S03hjatm_pu:325_2": "tataḥ sa rājā taṃ svapnaṃ svapnaphalavidāṃ dvijātīnāṃ purastād varṇayāmāsa /",
    "S03hjatm_pu:325_3": "te ca brāhmaṇās tam ūcuḥ / mahārāja cakravartī te putro bhaviṣyatīti /",
    "S03hjatm_pu:325_4": "sa ca rājā pratītamanās tān dvijātīn satkṛtya visasarja /",
    "S03hjatm_pu:hjm_35.3_0": "sāntaḥpurajanā devī kadācid atha lumbinīm /",
    "S03hjatm_pu:hjm_35.3_1": "jagāmānumate rājñaḥ saṃbhūtottamadohadā //",
    "S03hjatm_pu:hjm_35.4_0": "śākhām ālambamānāyāḥ puṣpabhārāvalambinīm /",
    "S03hjatm_pu:hjm_35.4_1": "devyāḥ kukṣiṃ vibhidyāśu bodhisattvo viniryayau //",
    "S03hjatm_pu:hjm_35.5_0": "taṃ jātamātram atha kāñcanayūpagauraḥ prītaḥ sahasranayanaḥ śanakair agṛhṇāt /",
    "S03hjatm_pu:hjm_35.5_1": "māndārapuṣpanikaraiḥ saha tasya mūrdhni khān nirmale ca vinipetatur ambudhāre //",
    "S03hjatm_pu:hjm_35.6_0": "saṃsthāpito balabhidā jagadekanātho dhīraḥ krameṇa bhuvi saptapadāni gatvā /",
    "S03hjatm_pu:hjm_35.6_1": "atyadbhutāṃ giram imāṃ nijagāda śāntāṃ janmedam antyam iti me tamasām abhāvāt //",
    "S03hjatm_pu:hjm_35.7_0": "tasya prabhātha muṣitāśiśirāṃśudīptiḥ śāntātmano vasumatīm avabhāsayantī /",
    "S03hjatm_pu:hjm_35.7_1": "iddhaiḥ pataṅgaśaśinoḥ kiraṇair abhedyaṃ bhīmāndhakāranarakeṣu tamo bibheda //",
    "S03hjatm_pu:326_0": "ayam ayam mahātmā dharmarājo 'bhiṣikta iti pramuditamanobhir amaraiś cāmbaratale dundubhayo 'bhijaghnire /",
    "S03hjatm_pu:326_1": "śibikām cādhiruhya devī bodhisattvam ādāya svabhavanam agamat /",
    "S03hjatm_pu:326_2_0": "athātyadbhutavismitamanāḥ śuddhodanaḥ sarvabandhanamokṣaṃ kārayitvā samucchritadhvajapatākavicitravipaṇimārgam",
    "S03hjatm_pu:326_2_1": "atisurabhigandhodakokṣitavasudhātalam abhinavakusumopahāraśabalarathyāntaraṃ kapilavastunagaram",
    "S03hjatm_pu:326_2_2": "akārayat /",
    "S03hjatm_pu:hjm_35.8_0": "śabalahariṇakṛtticchāditaskandhadeśaṃ nicayam analabhāsām udvahantam jaṭānām /",
    "S03hjatm_pu:hjm_35.8_1": "asitam anasitānāṃ karmaṇām saṃnidhānaṃ kṣitipatir aśṛṇot khād āpatantaṃ janebhyaḥ //",
    "S03hjatm_pu:327_0_0": "atha sa rājābhyutthāya taṃ maharṣiṃ viditabodhisattvajanmānaṃ praviśantam abhigamyābhivādyārghapradānādinā",
    "S03hjatm_pu:327_0_1": "ca satkāreṇa satkṛtya kṛtāsanaparigrahaṃ cainaṃ kuśalaṃ pṛṣṭvā dhātryaṅkagataṃ bodhisattvaṃ",
    "S03hjatm_pu:327_0_2": "darśayann uvāca /",
    "S03hjatm_pu:327_1": "bhagavan dṛśyatāṃ tāvad ayaṃ me tanayaḥ kiṃ dīrghāyuḥ syād iti /",
    "S03hjatm_pu:327_2": "athāsito bodhisattvam ālokya caivam acintayat /",
    "S03hjatm_pu:hjm_35.9_0": "yathāyaṃ lakṣaṇaiḥ spaṣṭair bhūṣaṇair iva bhūṣitaḥ /",
    "S03hjatm_pu:hjm_35.9_1": "jagadduḥkhāpanodāya tathā buddho bhaviṣyati //",
    "S03hjatm_pu:hjm_35.10_0": "yadāyaṃ bhavitā buddho yāsyāmi maraṇaṃ tadā /",
    "S03hjatm_pu:hjm_35.10_1": "śroṣyanty asmāt kathāṃ dharmyāṃ ye te dhanyāḥ śarīriṇaḥ //",
    "S03hjatm_pu:hjm_35.11_0": "iti cintayatas tasya maharṣeḥ śuddhacetasaḥ /",
    "S03hjatm_pu:hjm_35.11_1": "nayane natapakṣmāgre babhūvatur udaśruṇī //",
    "S03hjatm_pu:328_0": "atha śuddhodanaḥ sāśrunayanam asitam avalokya sasaṃbhramam uvā-",
    "S03hjatm_pu:328_1": "ca / niyatam ayam alpāyuḥ / tena bhagavān sāśrulocanaḥ samvṛttaḥ /",
    "S03hjatm_pu:328_2": "kaṣṭam avikasitam eva me tanayakamalam idam antakadviradapatir unmūlayiṣyati /",
    "S03hjatm_pu:328_3_0": "asito 'bravīt / alam alaṃ mahārāja śokena / aham ātmānam anuśocāmi / yadāyaṃ viṣayān",
    "S03hjatm_pu:328_3_1": "utsṛjya jarāmaraṇagrastān dehino 'valokya saṃvignamanās tapovanaṃ gatvā buddho bhaviṣyati",
    "S03hjatm_pu:328_3_2": "tadāhaṃ pañcatvam upayāsyāmīty ato mama śokena sāśrum idaṃ cakṣuḥ kṛtam ity abhidhāya",
    "S03hjatm_pu:328_3_3": "gate tasmin maharṣau siddhārtha iti nāma bodhisattvasya kṛtvācireṇaiva kālena gurusakāśād",
    "S03hjatm_pu:328_3_4": "adhigatasarvavijñānasya tasya sadṛśāt kulād yaśodharāṃ nāma varayitvā vadhūm ānināya /",
    "S03hjatm_pu:328_4_0": "katham ayaṃ jarāmaraṇarogānabhijña eva me tanayaḥ syād iti vicintya śuddhodano 'ntarbhavana",
    "S03hjatm_pu:328_4_1": "evāntaḥpuramadhyavartinam avicchinnanṛttagītāvalokanaśravaṇaparāyaṇaṃ bodhisattvaṃ",
    "S03hjatm_pu:328_4_2": "kārayāmāsa /",
    "S03hjatm_pu:328_5_0": "sa ca yaśodharāyāṃ rāhulaṃ nāma tanayaṃ janayitvā kadācid gītopanibaddhāni pramadavanāni",
    "S03hjatm_pu:328_5_1": "śrutvā bahirniṣkramaṇāya buddhiṃ kṛtvā pitrābhyanujñāto rathavaram adhiruhya kṛtaśobhāṃ",
    "S03hjatm_pu:328_5_2": "kapilavastuvīthīm ālokayan paricacāra /",
    "S03hjatm_pu:hjm_35.12_0": "śrutvātha taṃ parijanān nayanābhirāmaṃ sākṣān manobhavam iva śravaṇāyatākṣam /",
    "S03hjatm_pu:hjm_35.12_1": "taddarśanaṃ prati samutsukamānasānāṃ ceṣṭā babhūva vividhā nagarāṅganānām //",
    "S03hjatm_pu:329_0_0": "atha kācid asamāptamaṇḍanārdratilakābhyalaṃkṛtalalāṭamadhyā śravaṇaparicyutakuvalayotthāyāñjitaikavilocanā",
    "S03hjatm_pu:329_0_1": "gṛhītaśalākena kamalānukāriṇā hastena paśyainam anaṅgānukāriṇam kumāraṃ gacchantam",
    "S03hjatm_pu:329_0_2": "iti sakhyai darśayāmāsa /",
    "S03hjatm_pu:329_1": "kācit punar aho bhāgyavatī yaśodharā yāsya dharmacāriṇīti vicintya ciram enaṃ stimitanayanāpaśyat /",
    "S03hjatm_pu:329_2": "aparā punaḥ karadvayāvalambitagavākṣastambhaśālabhañjikeva bhṛśam aśobhata /",
    "S03hjatm_pu:329_3": "kim evaṃ rājaputradarśanakutūhalād atitvaritaṃ gacchasi /",
    "S03hjatm_pu:329_4": "samutkṣipainam ardhabaddhaṃ stanataṭāt patantaṃ hāram ayaṃ tvam aho capaleti bruvāṇaḥ kupito gurujanaḥ paśyati /",
    "S03hjatm_pu:329_5": "kim iti nirvrīḍāsīti kācid aparām upālabdhavatī /",
    "S03hjatm_pu:329_6": "kācit punar gurupayodharaikadeśe saṃsparśenārdhāpāvṛtaṃ kapāṭam anujagrāheva /",
    "S03hjatm_pu:329_7": "naikākinyās tavaiva kumāradarśanakutūhalaṃ dīyatām tāvad antaram aham api kutūhalavatī rājaputraṃ draṣṭukāmā kācid ity abhāṣata /",
    "S03hjatm_pu:hjm_35.13_0": "kumāraṃ draṣṭukāmānāṃ tāsām iti visarpaṇāt /",
    "S03hjatm_pu:hjm_35.13_1": "mekhalānūpuradhvāno bhavaneṣu vyatanyata //",
    "S03hjatm_pu:hjm_35.14_0": "gacchan narendratanayo 'tha pathi krameṇa daṇḍārpitapracalapāṇim apetakāntim /",
    "S03hjatm_pu:hjm_35.14_1": "vṛddhaṃ vyalokayad atīva sitottamāṅgaṃ śuddhādhivāsaparinirmitam ānatāṅgam //",
    "S03hjatm_pu:330_0": "atha bodhisattvaḥ sārathim apṛcchat kathaya tāvat kaḥ punar ayam āropitadhanurānataparidurbalāṅgaḥ pariṇatakāśakusumasitaśirasijaḥ śiraḥprakampeṇa kim api pralayann ivālokyate /",
    "S03hjatm_pu:330_1": "sārathir uvāca / kumāra jarā nāma sarvalokavyāpinī śarīrendriyapāṭavahāriṇī madanakathātiraskaraṇī kupiteva yūnām yauvanamadam utsārayati yayaiṣa imām avasthāṃ nīta iti /",
    "S03hjatm_pu:330_2": "atha sa mahātmā punar uvāca /",
    "S03hjatm_pu:330_3": "yadi jarā tāruṇyam evaṃ vināśayati kā nāma ratir asmin pariṇāmini dehe /",
    "S03hjatm_pu:330_4": "sūta uvāca / kumāra na kevalaṃ jarā vyādhir api dhātukṣobhasaṃbhūto dehināṃ mahān anarthaḥ /",
    "S03hjatm_pu:330_5": "tato 'paro mṛtyur nāma sarvakriyāpaharaṇapaṭur anarthataro yaḥ paricintyamāno 'pi śarīriṇāṃ mahad duḥkham utpādayati /",
    "S03hjatm_pu:hjm_35.15_0": "tribhir imair anubaddham aho jagan maraṇarogajarāribhir anvaham /",
    "S03hjatm_pu:hjm_35.15_1": "mahati nāma bhaye sati dāruṇe katham idam viṣayaikaparāyaṇam //",
    "S03hjatm_pu:hjm_35.16_0": "iti nivartaya sūta rathaṃ laghu vraja gṛhāya punaḥ kim ihāsyate /",
    "S03hjatm_pu:hjm_35.16_1": "maraṇarogajarāpariśaṅkino mama bhaviṣyati nopavane ratiḥ //",
    "S03hjatm_pu:331_0": "atha rājā saṃvignamanasaṃ bodhisattvaṃ śrutvā tāṃ cāsitasya vācam anusmṛtya bhaviṣyattanayaviyogāśaṅkitamanāḥ sārathaye saṃdideśa /",
    "S03hjatm_pu:331_1": "pramadavanam eva kumāro netavya iti /",
    "S03hjatm_pu:331_2": "sa ca sārathiḥ prasabham enam upavanam eva praviśyābhihitavān /",
    "S03hjatm_pu:331_3": "draṣṭum arhaty āyuṣmān iha hi /",
    "S03hjatm_pu:hjm_35.17_0": "kiṃcit kiṃcit kusumahasitavyaktiśobhāvatīnāṃ mandaṃ mandaṃ malayamarutā sarpatā nartitānām /",
    "S03hjatm_pu:hjm_35.17_1": "ābhānty āsām upavanalatākanyakānāṃ vijihmāḥ paryanteṣu bhramadalikulaśreṇiveṇyaḥ kvaṇantyaḥ //",
    "S03hjatm_pu:332_0": "atha bodhisattvo rathād avatīrya jarāmaraṇarogacintāparyākulamatir antaḥśalya iva dviradapatir ity abravīt /",
    "S03hjatm_pu:332_1": "dhairyacchidas",
    "S03hjatm_pu:hjm_35.18_0": "tanudhiyām virasāvasānāḥ śāntātmabhiḥ parihṛtā bhujagā ivogrāḥ /",
    "S03hjatm_pu:hjm_35.18_1": "yūno 'pi manmathaparasya jagatsapatnāḥ paryākulaṃ na hi mano viṣayā haranti //",
    "S03hjatm_pu:333_0": "atha sa rājā nṛttagītakuśalāḥ prakāśāṅganā bodhisattvahṛdayāpakarṣaṇāya tad upavanam prāhiṇot /",
    "S03hjatm_pu:333_1": "tāś ca kumāram abhigamya madajanitaprāgalbhyās tāṃ tāṃ ceṣṭām āviścakruḥ /",
    "S03hjatm_pu:333_2": "atha kācid enam uktavatī paśya kumāra /",
    "S03hjatm_pu:333_3": "vānty",
    "S03hjatm_pu:hjm_35.19_0": "ete malayānilāḥ surabhayaḥ puṣpadrumākampinaś cūtasya bhramaraḥ pradakṣiṇayati prodbhedinīṃ mañjarīm /",
    "S03hjatm_pu:hjm_35.19_1": "cāpāropaṇadīrghasūtrakam imaṃ svasthaṃ tvayā sthīyate śaṅke codayatīti puṣpadhanuṣaṃ tāradhvaniḥ kokilaḥ /",
    "S03hjatm_pu:hjm_35.20_0": "api ca /",
    "S03hjatm_pu:hjm_35.20_1": "svarajaḥkṛtāṅgarāgā bālā sahakāramañjarīkanyā /",
    "S03hjatm_pu:hjm_35.20_2": "bhramaravareṇa bhramatā kṣaṇam iva parihīyate tanvī //",
    "S03hjatm_pu:334_0": "aparā punar enam uvāca /",
    "S03hjatm_pu:hjm_35.21_0": "śilīmukhaṃ bhuktalatāvadhūjanaṃ vilokya tatpuṣparajovidhūsaram /",
    "S03hjatm_pu:hjm_35.21_1": "samīraṇākampitabālapaṅkajā muhur muhus tarjayatīva padminī //",
    "S03hjatm_pu:335_0": "kācit tv enam abravīt /",
    "S03hjatm_pu:hjm_35.22_0": "gacchāmy ahaṃ tava kṛte kusumāni yāvad etāni sūkṣmamakarandanirantarāṇi /",
    "S03hjatm_pu:hjm_35.22_1": "maddṛṣṭibādhinam aśāntagatidvirephaṃ dūrāt kumāra vinivāraya tāvad eva //",
    "S03hjatm_pu:336_0": "aparā punaḥ sahāsam abhitaḥ sthitvainam abhyadhāt /",
    "S03hjatm_pu:hjm_35.23_0": "ādhūtaṃ bakulajyayā madhukaravyādhūtakiñjalkayā vinyasyorasi śaṅkhabhaṅgadhavalacchāyaṃ dhanuḥ kausumam /",
    "S03hjatm_pu:hjm_35.23_1": "gāmbhīryād avadhīrayantam abalās tvām ājighāṃsuḥ smaraḥ pauṣpaṃ bāṇam ṛjūkaroti niyataṃ saṃmīlitaikekṣaṇaḥ /",
    "S03hjatm_pu:337_0": "bodhisattva uvāca / alam alaṃ bhaginya ebhir asatpralāpaiḥ /",
    "S03hjatm_pu:337_1": "na khalu mama saṃvigne manasi saliladhārā iva hutabhuji śṛṅgārakathāḥ samavakāśam adhunā labhante /",
    "S03hjatm_pu:hjm_35.24_0": "bhaginya iti tat tasya niśamya vacanaṃ striyaḥ /",
    "S03hjatm_pu:hjm_35.24_1": "mukhāni namayāmāsus trapayā tyaktavibhramāḥ //",
    "S03hjatm_pu:hjm_35.25_0": "hrītaṃ tad yuvatikadambakaṃ viditvā saṃvignaṃ nṛpatanayaṃ ca śuddhabuddhim /",
    "S03hjatm_pu:hjm_35.25_1": "tūṇīre niyatam iṣūn nidhāya pauṣpān savrīḍaṃ dhanur avatāritaṃ smareṇa //",
    "S03hjatm_pu:338_0": "atha bodhisattvas tatra pramadavane ratim alabhamāno 'stam upeyuṣi savitari rathavaram adhiruhya tāś cāṅganā bhavanam ājagmuḥ /",
    "S03hjatm_pu:338_1": "tato bodhisattvaḥ śṛṅgārakathām avamanyamānaḥ śayanatale viniviśya jarāmaraṇarogān eva manasi nidhāya cintāparo babhūva /",
    "S03hjatm_pu:338_2": "tataḥ śuddhāvāsais tasya mahātmanaḥ saṃvejanāya śayanapālikānām sadya eva nidrāvaktavyatā kriyate sma /",
    "S03hjatm_pu:338_3": "tatra ca kāsāṃcid aviralaśabdaśvāsavaśaprakāśadaśanāni vigalitalālālavavyāptaparyantāni vadanāny abhūvan /",
    "S03hjatm_pu:338_4": "anparāsāṃ ca kuṭṭimatalaparyastāni praśithilavigalitadukūlatayā pravyaktorūṇi payodharoparivyavakīrṇahārāṇi nikṣiptaviṣamabhujalatāni mṛtānām iva śarīrāṇy āsan /",
    "S03hjatm_pu:338_5": "aparā ca murajapuṣkaraviniveśitadviguṇabāhūpadhānavinihitānanā viṣṭarād vinipatya tathaiva śiṣye /",
    "S03hjatm_pu:338_6": "kasyāścin nidrāpahṛtāṅguliyatnāt karād adharaviśliṣṭaprathamarandhraḥ pramadānayanatārakānīlo vaṃśaḥ papāta /",
    "S03hjatm_pu:338_7": "dviradaviloḍitānām iva kamalinīnāṃ vividhāvasthaṃ tāsāṃ ca rūpam ālokya hasitam iva yaṣṭipradīpaiḥ /",
    "S03hjatm_pu:338_8": "atha bodhisattvas tāsām yuvatīnāṃ nindāṃ kṛtvābhyutthāya niṣkramya cchandakam utthāpyovāca /",
    "S03hjatm_pu:hjm_35.26_0": "imaṃ samuttartumanā bhavārṇavaṃ tapovanaṃ gantum ahaṃ samudyataḥ /",
    "S03hjatm_pu:hjm_35.26_1": "atas tvam asmadvyavasāyasiddhaye mahājavaṃ kanthakam aśvam ānaya //",
    "S03hjatm_pu:339_0": "chandakaś ca śuddhādhivāsaiś codyamānas tad rājaśāsanam anādṛtya tatheti pratiśrutya vāmakakṣyāvinihitāsiḥ kanthakam aśvavaram āninā-",
    "S03hjatm_pu:339_1_0": "ya / bodhisattvādhirūḍhaṃ tam aśvaṃ paścād vadhryāvalambinā cchandakena saha yakṣakumārāḥ",
    "S03hjatm_pu:339_1_1": "karatalavinihitakhuraṃ prabhātasamaye nabhasā maharṣer arāḍasyāśramasamīpam avatārayāmāsur",
    "S03hjatm_pu:339_1_2": "iti /",
    "S03hjatm_pu:hjm_35.27_0": "atha vyudasyābharaṇāni vigrahāt sa bhāsitāni sphuṭaratnatejasā /",
    "S03hjatm_pu:hjm_35.27_1": "taraṅginaḥ kokilakaṇṭhamecakāṃś cakarta khaḍgena śanaiḥ śiroruhān //",
    "S03hjatm_pu:hjm_35.28_0": "taṃ chandakaḥ samavalokya nirastabhūṣaṃ svacchaṃ jalāśayam ivāpahṛtāravindam /",
    "S03hjatm_pu:hjm_35.28_1": "saṃtāpitaḥ prabalaśokahutāśanena muktānibhān nayanavārikaṇān mumoca //",
    "S03hjatm_pu:340_0": "bodhisattva uvāca / na khalu dharmonmukhe suhṛdi svajane vā tapovanābhiprasthite viṣādaṃ kartum arhati sajjanaḥ /",
    "S03hjatm_pu:340_1": "tad gaccha mama gurujanam evaṃ brūhi /",
    "S03hjatm_pu:hjm_35.29_0": "athaveyam tanuḥ kṣīṇā tīvreṇa tapasā mama /",
    "S03hjatm_pu:hjm_35.29_1": "mayā vā tat padaṃ labdhaṃ yad dṛṣṭaṃ tattvadarśibhiḥ //",
    "S03hjatm_pu:341_0": "chandakaś ca tatheti bodhisattvam abhipraṇamyāśvam ābharaṇāni cādāya krameṇa nagaram āgamya taṃ bodhisattvasaṃdeśaṃ narapataye nivedayāmāsa /",
    "S03hjatm_pu:341_1": "śrutvā ca tasya viniścayaṃ sahāntaḥpureṇa śuddhodano bahuvidhaṃ vilalāpa /",
    "S03hjatm_pu:341_2": "bodhisattvaś ca lubdhakarūpadhāriṇo devaputrāt svena śaśikiraṇarucinā vasanayugena kāṣāye vāsasī krītvā paridhāya śanaiḥ śanair arāḍasyāśramaṃ jagāma /",
    "S03hjatm_pu:341_3": "dṛṣṭvā ca bodhisattvam āgacchantam arāḍaḥ svāgataṃ svāgatam ity abhidhāya svam uṭajam ānīya vetrāsane samupaveśya kuśalapūrvakam ālāpaṃ cakāra /",
    "S03hjatm_pu:341_4": "tato bodhisattvas tam apṛcchat /",
    "S03hjatm_pu:hjm_35.30_0": "kīdṛśo bhavatām dharmaḥ katham vā so 'dhigamyate /",
    "S03hjatm_pu:hjm_35.30_1": "tattvaṃ me draṣṭukāmāya vaktum arhati sattamaḥ //",
    "S03hjatm_pu:342_0": "arāḍa uvāca / śrotum arhati mahābhāga iti /",
    "S03hjatm_pu:342_1": "prakṛtivikārayor janmajarāmṛtyavas tattvam ity abhihitam /",
    "S03hjatm_pu:342_2": "prakṛtiś ca pañca mahābhūtāny ahaṃkāro vyaktaṃ ceti /",
    "S03hjatm_pu:342_3": "vikāraś cendriyāṇi tadarthāś ca pāṇipādavākpāyūpasthaṃ mana ity asya kṣetraṃ vijānāti /",
    "S03hjatm_pu:342_4": "tat kṣetrajña ity abhidhīyate /",
    "S03hjatm_pu:342_5": "kṣetrajñaṃ cātmānam avacakṣate tattvavidaḥ /",
    "S03hjatm_pu:342_6": "yac cotpādāvasānān maraṇadharmātmakaṃ tad vyaktam iti boddhavyam avyaktam etadviparyayād iti /",
    "S03hjatm_pu:342_7": "ajñānaṃ karma tṛṣṇā ca saṃsārahetavo vijñeyāḥ /",
    "S03hjatm_pu:342_8": "tritaye cāvasthito jantur na sattvam atikramya vartate /",
    "S03hjatm_pu:342_9": "vipratyayāhaṃkārasaṃdehābhisaṃplavāviśeṣānupāyasaṅgābhyavapātāḥ /",
    "S03hjatm_pu:342_10": "vipratyayo nāma viparītapravartanam /",
    "S03hjatm_pu:342_11": "aham abhidadhāmy ahaṃ vedmīty evamādy ahaṃkāraḥ /",
    "S03hjatm_pu:342_12": "yas tv asaṃdigdhān api bhāvān mṛtpiṇḍavad ekībhāvena paśyati sa saṃdeha iti mantavyaḥ /",
    "S03hjatm_pu:342_13": "yad eva cāhaṃ tāny evāmūni manobuddhikarmāṇi /",
    "S03hjatm_pu:342_14": "yaś caiṣa gaṇaḥ so 'ham ity abhisaṃplavam udāharanti /",
    "S03hjatm_pu:342_15": "aviśeṣaḥ punaḥ pratibuddhāpratibuddhayor aviśeṣajñatā prakṛtīnāṃ ca so 'viśeṣa iti boddhavyaḥ /",
    "S03hjatm_pu:342_16": "svāhākāravaṣaṭkāraprokṣaṇābhyukṣaṇādayo hy anupāya iti boddhavyaḥ /",
    "S03hjatm_pu:342_17": "yatra vastuni saktim upety amedhā manovāgbuddhikarmabhiḥ so 'bhiṣvaṅga ity abhidhīyate /",
    "S03hjatm_pu:342_18": "mamedam asyāham iti yad duḥkham abhimanyate so 'bhyavapātaḥ /",
    "S03hjatm_pu:342_19": "prāṇināṃ saṃsārahetur ālasyaṃ nāma /",
    "S03hjatm_pu:342_20": "tamo moho mṛtyujanmanī / mahāmohaḥ kāma iti saṃjñitaḥ /",
    "S03hjatm_pu:342_21": "tāmisraṃ ca krodha ity avagamyatām /",
    "S03hjatm_pu:342_22": "viṣādaḥ punar andhatāmisram abhidhīyate /",
    "S03hjatm_pu:342_23": "anayāvidyayā pañcaparvayā bāliśo baddhamanā jātyādau mahati duḥkhe punaḥ punar āvartate /",
    "S03hjatm_pu:342_24": "tatra cāhaṃ draṣṭā śrotā mantā kāryakāraṇaṃ cety evam avagamya saṃsāre paribhramati /",
    "S03hjatm_pu:342_25": "ebhiś ca hetubhir janmasrotaḥpravṛttir dṛṣṭā hetvabhāvāj janmābhāva iti /",
    "S03hjatm_pu:342_26": "tatra ca mokṣakāmaḥ pratibuddhāpratibuddhau vyaktāvyakte ca jānīyāt /",
    "S03hjatm_pu:342_27": "etac catuṣṭayam avagamya kṣetrajñaḥ sarvaduḥkhanirmuktaḥ padam akṣaram avāpnotīti /",
    "S03hjatm_pu:hjm_35.31_0": "tyaktvādito bhavanibandhanam ādibījam ādāya liṅgam apavṛttasukhābhilāṣaḥ /",
    "S03hjatm_pu:hjm_35.31_1": "saṃtoṣavān padam anuttamam āptukāmaḥ śīlaṃ viśuddham upagṛhya vased vanānte //",
    "S03hjatm_pu:343_0_0": "paścāc ca rāgavairāgyaprabhave bhayakṣeme viditvā nigṛhya sarvendriyagrāmaṃ manaḥśamam",
    "S03hjatm_pu:343_0_1": "ālambya tataḥ kāmebhyo viviktaṃ vyāpādādibhyaś ca vivekajaṃ prathamaṃ dhyānaṃ savitarkam",
    "S03hjatm_pu:343_0_2": "āpnoti /",
    "S03hjatm_pu:343_1": "sa caivaṃvidhena kāmadveṣavigarhiṇā śamenānvito brahmalokam adhigacchati /",
    "S03hjatm_pu:343_2": "tāṃś ca vitarkān manaḥsaṃkṣobhakarān avetya tadvirahitaṃ prītisukhātmakaṃ dvitīyaṃ dhyānam āsādayati /",
    "S03hjatm_pu:343_3": "tayā ca prītyā hriyamāṇamanā deveṣv ābhāsvareṣūpapadyate /",
    "S03hjatm_pu:343_4": "yaḥ punas tasmāt prītisukhāc cittam uccālayati sa tṛtīyaṃ sukhaprītirahitaṃ dhyānam āpnoti /",
    "S03hjatm_pu:343_5": "tat tṛtīyadhyānanimagnamanāś ca śubhakṛtsneṣv amareṣu janma pratilabhate /",
    "S03hjatm_pu:343_6": "tādṛśaṃ ca sukham āsādya yo vyapekṣāṃ karoti sa caturthaṃ sukhaduḥkhavirahitaṃ dhyānam upalabhate /",
    "S03hjatm_pu:343_7": "tac ca dīrghatvād āyuṣaḥ kecin muktim evādhyavasyanti /",
    "S03hjatm_pu:343_8": "kasmāt sukhaduḥkhavicchedāc cetasaś cāvyāpārāt /",
    "S03hjatm_pu:343_9": "asya ca dhyānasya bṛhatphalair devaiḥ sāmānyaṃ phalam ācakṣate vidvāṃsaḥ /",
    "S03hjatm_pu:343_10": "tasmāc ca samādher vyutthitaḥ śarīriṇāṃ doṣān ālokya śarīravinivṛttihetor jñānam adhigacchati /",
    "S03hjatm_pu:343_11": "tad api ca dhyānam apahāya viśeṣakāṅkṣī rūpād api virajyate /",
    "S03hjatm_pu:343_12": "yāni cāsmin duḥkhāni śarīre vidyante tāny ādau buddhyā samavalokayaṃs tato ghaneṣv api dravyeṣv ākāśādhimuktim utpādayati /",
    "S03hjatm_pu:343_13_0": "ākāśagataṃ cātmānam abhisaṃkṣipyānantam ākāśam ālokayan viśeṣād adhigamād ātmakauśalād",
    "S03hjatm_pu:343_13_1": "ātmānam ātmani saṃkṣipya kiṃcin nāstīty ākiṃcanya iti saṃjñām upagataḥ śarīravirahān",
    "S03hjatm_pu:343_13_2": "mukta ity abhidhīyate /",
    "S03hjatm_pu:hjm_35.32_0": "yadi cetayitāsty eva kuto muktir bhaviṣyati /",
    "S03hjatm_pu:hjm_35.32_1": "tasmin sati pravartante kuśalākuśalakriyāḥ //",
    "S03hjatm_pu:344_0": "yathā ca salilabhūmivirahān na bījaṃ kenacit pravirūḍham ālokitaṃ tatpratyayāc ca dṛṣṭaṃ virohad evam ātmāpi gṛhītavyaḥ /",
    "S03hjatm_pu:344_1": "karmājñānatṛṣṇātyāgāc ca yo niścīyate mokṣaḥ sati cātmani tatparityāgam nopalabhāmahe /",
    "S03hjatm_pu:344_2": "tadaparityāgāc ca kuto mokṣa ity ahaṃkāraparityāgaś ca saty ātmani kuto bhavet /",
    "S03hjatm_pu:344_3": "sati cāhaṃkāre sthitam evedaṃ janmasrotasīty abhidhāya /",
    "S03hjatm_pu:hjm_35.33_0": "arāḍasyāśramāt tasmān niṣkramya sa mahāmatiḥ /",
    "S03hjatm_pu:hjm_35.33_1": "tapobhir duṣkarais tīvraiḥ śoṣayāmāsa vigraham //",
    "S03hjatm_pu:345_0_0": "nānena tapasā tattvādhigamo bhavatīti ca matvotthāya paridurbalaśarīro bodhisattvo",
    "S03hjatm_pu:345_0_1": "nairañjanāyāṃ sariti snātvā sunandāpratipāditaṃ piṇḍam abhyavahṛtya kālena bhujagarājenābhiṣṭutaḥ /",
    "S03hjatm_pu:hjm_35.34_0": "sa cāṣapaṅktyātatanīlapakṣayā parītadehaḥ paripāṭalāṅgayā /",
    "S03hjatm_pu:hjm_35.34_1": "saroruhāṇāṃ pracalatpalāśayā srajeva nīlotpalapattramiśrayā //",
    "S03hjatm_pu:hjm_35.35_0": "atha mandapadaṃ gatvā dhīmān hemācaladyutiḥ /",
    "S03hjatm_pu:hjm_35.35_1": "adhastād bodhivṛkṣasya niṣasāda sa bodhaye //",
    "S03hjatm_pu:hjm_35.36_0": "tato duhitṛbhiḥ sārdhaṃ cāpam ādāya kausumam /",
    "S03hjatm_pu:hjm_35.36_1": "ājagāma manoyonis tasya kṣobhayituṃ manaḥ //",
    "S03hjatm_pu:hjm_35.37_0": "ājighrantī puras tasya mālatīkusumaṃ navam /",
    "S03hjatm_pu:hjm_35.37_1": "kācin nyamīlayat kāṃcid dṛṣṭim ālolatārakām //",
    "S03hjatm_pu:hjm_35.38_0": "sakhīkarṇe 'bhidhāyānyā kim api smitapūrvakam /",
    "S03hjatm_pu:hjm_35.38_1": "tatra līlāvatī rāmā kāśayantī mukhaṃ yayau //",
    "S03hjatm_pu:hjm_35.39_0": "sakāmā darśayanty anyā jagādeti jinarṣabham /",
    "S03hjatm_pu:hjm_35.39_1": "rāmāyāḥ ślathakāñcīkaṃ nitambasrastam aṃśukam //",
    "S03hjatm_pu:hjm_35.40_0": "kva ca yauvanam etad indukāntaṃ kva ca te tapase mano'bhilāṣaḥ /",
    "S03hjatm_pu:hjm_35.40_1": "bhaja kāmam ato nivartayasva vada kiṃ tapasaḥ phalaṃ tvayāptum //",
    "S03hjatm_pu:hjm_35.41_0": "hitakāmyatayā bruve bhavantaṃ kim ataḥ param āptum icchasi tvam /",
    "S03hjatm_pu:hjm_35.41_1": "gṛhidharmam abādhinaṃ mahāntaṃ na vihāya kim anyad asti puṇyam //",
    "S03hjatm_pu:hjm_35.42_0": "tvadadhigamasamutsukāsu dhīman kim iyam adayitā manoharāsv apīti /",
    "S03hjatm_pu:hjm_35.42_1": "mukhalavadantī kāminī kāmukāṃ vadanakamalāni nakhena khaṇḍayantī //",
    "S03hjatm_pu:346_0": "yadā ca tāsu bodhisattvaḥ sāvajñam api dṛṣṭiviṣāṇi vikṣipatsv api nānāceṣṭāni darśayatsu dhyānastimitākṣa eva tasthau tadā māraḥ pravyājahāra /",
    "S03hjatm_pu:346_1": "bhīṣayitvainam utthāpayateti /",
    "S03hjatm_pu:hjm_35.43_0": "tataḥ siṃhamukhaḥ kaścit phūtkāreṇa punaḥ punaḥ /",
    "S03hjatm_pu:hjm_35.43_1": "bodhisattvasya trāsārthaṃ vahneḥ kaṇān vyasarjayat //",
    "S03hjatm_pu:hjm_35.44_0": "te kṛśānukaṇās tasya kiṃkarasya mukhojjhitāḥ /",
    "S03hjatm_pu:hjm_35.44_1": "nipatantaḥ kṣaṇāj jagmuḥ praphullapuṣpatām muneḥ //",
    "S03hjatm_pu:hjm_35.45_0": "śatavaktreṇa tīkṣṇāgrāṃ kṣeptā śaktiṃ yadākṣipat /",
    "S03hjatm_pu:hjm_35.45_1": "vikasatkesaravyūho babhūvotpalaśekharaḥ //",
    "S03hjatm_pu:hjm_35.46_0": "daṃṣṭrādhareṇa cānyena vidyudāpiṅgalatviṣā /",
    "S03hjatm_pu:hjm_35.46_1": "kṣiptāny ayoguḍoṣṇāni puṣpāṇi babhūvuḥ kṣaṇāt //",
    "S03hjatm_pu:hjm_35.47_0": "anyenābhyudyato bāhuḥ sakhaḍgaḥ piṅgacakṣuṣā /",
    "S03hjatm_pu:hjm_35.47_1": "lohastambhasamucchrāyaḥ kṣaṇān niścalatāṃ yayau //",
    "S03hjatm_pu:hjm_35.48_0": "atha madanavijetuḥ siddhamantrānilena jaladhitaṭagavahniḥ kiṃkarāṇāṃ samūhaḥ /",
    "S03hjatm_pu:hjm_35.48_1": "asitagatisakhena preryamāṇaḥ samantād iva virasavikīrṇaḥ kṣīṇarociḥśato 'bhūt //",
    "S03hjatm_pu:347_0": "tataḥ sainyabhagnād viṣādavati kusumaketau bhagavāṃś caturthadhyānād vyutthāyedam acintayat /",
    "S03hjatm_pu:hjm_35.49_0": "ātmanaś cet sukhād duḥkhāt puṇyaṃ pāpaṃ prasūyate /",
    "S03hjatm_pu:hjm_35.49_1": "kathaṃ na bhadratā nityaṃ dharmābhāve ca dehinām //",
    "S03hjatm_pu:hjm_35.50_0": "rūpasaubhāgyabhāgyādibhedaḥ katham iheṣyate /",
    "S03hjatm_pu:hjm_35.50_1": "yadi pūrvakṛtaṃ nāsti katham atra śubhāśubhau //",
    "S03hjatm_pu:hjm_35.51_0": "karmaṇāṃ hetukaṃ karma cet sārādi na kalpayet /",
    "S03hjatm_pu:hjm_35.51_1": "ahetukaṃ jagat syāc cet kaḥ karmasvakatāṃ vadet //",
    "S03hjatm_pu:hjm_35.52_0": "sukhahetuḥ sukham syāc ced duḥkhaṃ duḥkhasya hetukam /",
    "S03hjatm_pu:hjm_35.52_1": "tapasā duṣkareṇaivaṃ kathaṃ muktir bhaviṣyati //",
    "S03hjatm_pu:hjm_35.53_0": "īśvaraḥ kāraṇaṃ kecid abudhāḥ saṃpracakṣate /",
    "S03hjatm_pu:hjm_35.53_1": "kathaṃ na samatā loke samavartīśvaro hi saḥ //",
    "S03hjatm_pu:hjm_35.54_0": "ity evam abudhāḥ kecid astināstipravādinaḥ /",
    "S03hjatm_pu:hjm_35.54_1": "kudṛṣṭikarmato hīnā jāyante narakeṣv api //",
    "S03hjatm_pu:hjm_35.55_0": "sudṛṣṭikarmato bhadrā āryajñānapravedinaḥ /",
    "S03hjatm_pu:hjm_35.55_1": "svargalokaṃ gatāḥ kecit kāyavākcittasaṃyamāt //",
    "S03hjatm_pu:hjm_35.56_0": "aho bhavarato lokaḥ kleśasaṃghair vihanyate /",
    "S03hjatm_pu:hjm_35.56_1": "jarāvyādhivipannaś ca mṛtaḥ punaḥ prajāyate //",
    "S03hjatm_pu:348_0": "atha bodhisattvasyaivam abhavat /",
    "S03hjatm_pu:348_1": "kasmin sati jarāmaraṇaṃ bhavati kiṃ ca pratyayāt /",
    "S03hjatm_pu:348_2_0": "punar evam abhavat / yad utāvidyāpratyayāḥ saṃskārāḥ saṃskārapratyayaṃ vijñānaṃ vijñānapratyayaṃ",
    "S03hjatm_pu:348_2_1": "nāmarūpaṃ nāmarūpapratyayaṃ ṣaḍāyatanaṃ ṣaḍāyatanapratyayaḥ sparśaḥ sparśapratyayā",
    "S03hjatm_pu:348_2_2": "vedanā vedanāpratyayā tṛṣṇā tṛṣṇāpratyayam upādānam upādānapratyayo bhavo bhavapratyayā",
    "S03hjatm_pu:348_2_3": "jātir jātipratyayā jarāmaraṇaśokaparidevaduḥkhadaurmanasyopāyāsāḥ saṃbhavanty evam",
    "S03hjatm_pu:348_2_4": "asya kevalasya mahato duḥkhaskandhasya samudayo bhavati /",
    "S03hjatm_pu:348_3_0": "avidyānirodhāt saṃskāranirodhaḥ saṃskāranirodhād vijñānanirodho vijñānanirodhān nāmarūpanirodho",
    "S03hjatm_pu:348_3_1": "nāmarūpanirodhāt ṣaḍāyatananirodhaḥ ṣaḍāyatananirodhāt sparśanirodhaḥ sparśanirodhād",
    "S03hjatm_pu:348_3_2": "vedanānirodho vedanānirodhāt tṛṣṇānirodhas tṛṣṇānirodhād upādānanirodha upādānanirodhād",
    "S03hjatm_pu:348_3_3": "bhavanirodho bhavanirodhāj jātinirodho jātinirodhāj jarāmaraṇaśokaparidevaduḥkhadaurmanasyopāyāsā",
    "S03hjatm_pu:348_3_4": "nirudhyante /",
    "S03hjatm_pu:348_4": "evam asya kevalasya mahato duḥkhaskandhasya nirodho bhavati /",
    "S03hjatm_pu:348_5": "ity evaṃ bodhisattvasya prajñācakṣur udapādi /",
    "S03hjatm_pu:hjm_35.57_0": "athāsau bhagavān buddhaḥ prajñālokaprakāśakaḥ /",
    "S03hjatm_pu:hjm_35.57_1": "vaihāyasaṃ samudgamya siṃhanādaṃ nanāda ca //",
    "S03hjatm_pu:hjm_35.58_0": "siṃho 'haṃ vādijantūnāṃ virajasko nirāsravaḥ /",
    "S03hjatm_pu:hjm_35.58_1": "duḥkhasyāntaṃ kariṣyāmi sattvānāṃ nirahaṃkṛtiḥ //",
    "S03hjatm_pu:hjm_35.59_0": "tataś cakampe sadharādharā dharā velām vyatītya prasasāra sāgaraḥ /",
    "S03hjatm_pu:hjm_35.59_1": "saṃsaktamandrāśayasaumyanisvanāḥ divaukasāṃ dundubhayaḥ prasasvanuḥ //",
    "S03hjatm_pu:hjm_35.60_0": "diśaḥ prasannābharaṇāś cakāśire mārtaṇḍacandrau śaradīva rejatuḥ /",
    "S03hjatm_pu:hjm_35.60_1": "paribhramac candanacūrṇarañjitaṃ papāta puṣpaṃ nabhasaḥ sugandhimat //",
    "S03hjatm_pu:hjm_35.61_0": "samāyayur vismayaphullalocanā divaukasas tatra sahāpsarogaṇaiḥ /",
    "S03hjatm_pu:hjm_35.61_1": "vavau manojñātmaguṇaḥ samīraṇo manaḥsu harṣo jagatāṃ vyajṛmbhata //",
    "S03hjatm_pu:hjm_35.62_0": "udīritā harṣaparītamānasair mahadbhir bhūtagaṇaiḥ savismayaiḥ /",
    "S03hjatm_pu:hjm_35.62_1": "buddhasya dharmātiśayastavāśrayāḥ samantataḥ śuśruvire giraḥ śubhāḥ //",
    "S03hjatm_pu:hjm_35.63_0": "aho bataudāryam aho subuddhitā viśuddhitām paśya yathāsya cetasaḥ /",
    "S03hjatm_pu:hjm_35.63_1": "aho svasaukhyeṣu nisaṅgatā mater namo 'stu te 'tyadbhutadhairyavikrama //",
    "S03hjatm_pu:hjm_35.64_0": "sanāthatāṃ sādhu jagad gataṃ tvayā punarvibuddhekṣaṇapaṅkajaśriyā /",
    "S03hjatm_pu:hjm_35.64_1": "amogharūpā bata puṇyasaṃcayāś cirasya dharmeṇa khalūrjitaṃ jitam //",
    "S03hjatm_pu:hjm_35.65_0": "sarvabuddhāś ca buddhāya vadantaḥ sādhu sādhv iti /",
    "S03hjatm_pu:hjm_35.65_1": "sauvarṇaratnacchattrāṇi prayacchanti sma suśriye //",
    "S03hjatm_pu:349_0_0": "atha sarvadevagaṇā bodhisattvaṃ bodhimaṇḍaniṣaṇṇaṃ prāptābhijñaṃ jitamārabalaṃ jayodgatacchattradhvajapatākaṃ",
    "S03hjatm_pu:349_0_1": "puruṣavaidyaṃ vigatabhayasiṃhaṃ sudāntanāgaṃ traividyaprāptam daśabalavikramaṃ pūrvapraṇidhibodhiprāptaṃ",
    "S03hjatm_pu:349_0_2": "viditvābhisaṃpūjayanta iti prārthayāmāsuḥ /",
    "S03hjatm_pu:hjm_35.66_0": "nāthodya jagatāṃ dhīra mārahantar jinarṣabha /",
    "S03hjatm_pu:hjm_35.66_1": "andhabhūte jagaty evaṃ prajñādīpaṃ prakāśaya //",
    "S03hjatm_pu:hjm_35.67_0": "kṣutpipāsāhate loke durdṛṣṭivikalāśaye /",
    "S03hjatm_pu:hjm_35.67_1": "sarvapāramitāmeghair dharmāmṛtaṃ pravarṣaya //",
    "S03hjatm_pu:350_0": "iti tuṣṭāḥ sarve ca devagaṇāḥ prāñjalayas tatraiva tasthuḥ /",
    "S03hjatm_pu:hjm_35.68_0": "tato 'tra kāmāvacarāḥ suvaktrāḥ sugandhapuṣpākṣatalājatoyaiḥ /",
    "S03hjatm_pu:hjm_35.68_1": "sauvarṇakumbhaiś ca sagītavādyais tasyābhiṣekaṃ saphalaṃ pracakruḥ //",
    "S03hjatm_pu:351_0": "atha tathāgato mahānandaḥ sarvasattvānāṃ dharmaṃ deśayāmīti tataḥ samutthāya carituṃ pracakrāma /",
    "S03hjatm_pu:351_1": "atha māro bhagavantaṃ sametyovāca /",
    "S03hjatm_pu:hjm_35.69_0": "parinirvātu buddhaḥ saṃś cittasaṃkalpavarjitaḥ /",
    "S03hjatm_pu:hjm_35.69_1": "mahānto munayaḥ prājñā nirvāṇaṃ hi yayur vrataiḥ //",
    "S03hjatm_pu:hjm_35.70_0": "evam ukte 'tha māre 'smin bhagavāṃs tam uvāca saḥ /",
    "S03hjatm_pu:hjm_35.70_1": "ahaṃ tāvan na pāpīyann āgamiṣyāmi nirvṛtim //",
    "S03hjatm_pu:hjm_35.71_0": "yāvan na bhikṣavo dhīrā dāntāḥ prājñā viśāradāḥ /",
    "S03hjatm_pu:hjm_35.71_1": "āryajñānaprasaṃbodhā bhaviṣyanti bahuśrutāḥ //",
    "S03hjatm_pu:hjm_35.72_0": "yāvan na trīṇi ratnāni loke saṃprathitāni ca /",
    "S03hjatm_pu:hjm_35.72_1": "dānapārādibhiḥ śaktā bodhisattvā jitārthinaḥ //",
    "S03hjatm_pu:hjm_35.73_0": "bhaviṣyanti na me yāvad bodhiprāptā jitārayaḥ /",
    "S03hjatm_pu:hjm_35.73_1": "tāvat pāpiṣṭha yāsyāmi nirvāṇaṃ na kṣayāntakṛt //",
    "S03hjatm_pu:hjm_35.74_0": "evam ukte 'tha śākyendre 'dhomukhaḥ kusumāyudhaḥ /",
    "S03hjatm_pu:hjm_35.74_1": "hato 'ham iti kāṣṭhena viṣasāda mahīṃ likhan //",
    "S03hjatm_pu:352_0": "atha mārakanyakāḥ pitaraṃ viṣādavantaṃ dṛṣṭvā sahasaitya pratyabhāṣanta /",
    "S03hjatm_pu:hjm_35.75_0": "durmanāsi kathaṃ tāta procyatāṃ yady asau naraḥ /",
    "S03hjatm_pu:hjm_35.75_1": "rāgapāśena taṃ baddhvā kuñjaraṃ vānayāmahe //",
    "S03hjatm_pu:hjm_35.76_0": "ānayitvā ca taṃ śīghraṃ kariṣyāmi vaśaṃ tava /",
    "S03hjatm_pu:hjm_35.76_1": "tāta mā gā viṣādaṃ taṃ naro 'yaṃ kim ato bhayam //",
    "S03hjatm_pu:hjm_35.77_0": "māra āha /",
    "S03hjatm_pu:hjm_35.77_1": "arhan sa sugato loke na rāgasya vaśaṃ vrajet /",
    "S03hjatm_pu:hjm_35.77_2": "viṣayaṃ me vyatikrāntaṃ tasmāc chocāmy ahaṃ bhṛśam //",
    "S03hjatm_pu:353_0": "tatas tāḥ strīcāpalyād aviditaprabhāvā bodhisattvasya prabhūtayauvanamattakāśinyaḥ pitur vacanam anuśrutya bodhisattvam upasaṃkrāntās tanmanaḥ saṃkṣobhayituṃ pracakramire /",
    "S03hjatm_pu:hjm_35.78_0": "babhāṣa śakyendram aninditādharā vilāsinī taṃ madhurapralāpinī /",
    "S03hjatm_pu:hjm_35.78_1": "stanau prakāśya dvipakumbhanirjitau mukhena candraṃ kamalaṃ ca hāsinī //",
    "S03hjatm_pu:hjm_35.79_0": "ekātapatraṃ jagataḥ prabhutvaṃ navaṃ vayaḥ saumyavapuś ca kāntam /",
    "S03hjatm_pu:hjm_35.79_1": "etāṃś ca hitvā tapasā kimarthaṃ ramasva kāmaṃ mama kāmyadehe //",
    "S03hjatm_pu:hjm_35.80_0": "anyā surāmā mṛgaśāvakākṣī śanaiḥ śanais taṃ madavihvalāṅgī /",
    "S03hjatm_pu:hjm_35.80_1": "gatyā jayantī gajarājahaṃsau kiṃcid vihasyātha muniṃ babhāṣe //",
    "S03hjatm_pu:hjm_35.81_0": "sauvarṇamuktābharaṇāṅgabhūṣaṃ tvadartham eveha bibharmi rājan /",
    "S03hjatm_pu:hjm_35.81_1": "prabhuṅkṣva kāmaṃ tapasaḥ phalaṃ tat kāme prasaktā munayo hy aṭante //",
    "S03hjatm_pu:hjm_35.82_0": "ācchādya vastreṇa mukhārdhabhāgaṃ nibadhya dṛṣṭiṃ munivaṃśaketau /",
    "S03hjatm_pu:hjm_35.82_1": "tasthau tadagre kim api pravaktuṃ vikāśayantī kamalaṃ salīlā //",
    "S03hjatm_pu:hjm_35.83_0": "lokānukampā tava cen mataṃ syād vihāya mātāpitarau ca mitrān /",
    "S03hjatm_pu:hjm_35.83_1": "vane vasaṃs tvaṃ kam ivoddhariṣyer iti pragalbhaṃ manasīva tasyāḥ //",
    "S03hjatm_pu:hjm_35.84_0": "kurvanti bhāvāni muniṃ vijetuṃ yathā yathā tāḥ sma vilāsavatyaḥ /",
    "S03hjatm_pu:hjm_35.84_1": "tasthau nirīhe nirahaṃkṛtau ca tathā tathāsau stimitāyatākṣaḥ //",
    "S03hjatm_pu:hjm_35.85_0": "etā muner bhāvavidarśayantyo mano 'tha hartuṃ na ca śaknuvantyaḥ /",
    "S03hjatm_pu:hjm_35.85_1": "tapo'parādhāj jarasā nipītaṃ vapur virūpaṃ tamasābhijagmuḥ //",
    "S03hjatm_pu:354_0": "tatas tāḥ pitur antikaṃ gatvaivam āhuḥ /",
    "S03hjatm_pu:hjm_35.86_0": "satyaṃ vadasi nas tāta na rāgeṇa sa nīyate /",
    "S03hjatm_pu:hjm_35.86_1": "viṣayaṃ no vyatikrāntaṃ vayaṃ śocāmahe 'pi tat //",
    "S03hjatm_pu:355_0": "tat sādhu nas tātedam jarājarjaraśarīram antardhāpaya / māra āha /",
    "S03hjatm_pu:hjm_35.87_0": "nāhaṃ paśyāmi taṃ loke puruṣaṃ sacarācare /",
    "S03hjatm_pu:hjm_35.87_1": "buddhasya yo hy adhiṣṭhānaṃ śaknuyāt kartum anyathā //",
    "S03hjatm_pu:hjm_35.88_0": "taṃ gatvā tvaritaṃ yūyaṃ prārthayadhvaṃ guṇāmbudhim /",
    "S03hjatm_pu:hjm_35.88_1": "sa vaḥ paurāṇakaṃ kāyaṃ kariṣyati yathāmatam //",
    "S03hjatm_pu:356_0": "tatas tās tathāgataṃ prārthayitvā labdhapaurāṇādhikasundaradehāḥ svabhavanaṃ yayuḥ /",
    "S03hjatm_pu:356_1_0": "atha durdine saṃjāte mucilindanāgarājaḥ svabhavanān niṣkramya bhagavataḥ kāye śītārtaṃ",
    "S03hjatm_pu:356_1_1": "mā bhūd iti saptabhiḥ phaṇair ācchādya durdine vyatikrānte tathāgataṃ praṇamya svabhavanaṃ",
    "S03hjatm_pu:356_1_2": "jagāma /",
    "S03hjatm_pu:356_2": "tataś carakaparivrājakavṛddhaśrāvakagautamanirgranthājīvikādayas taṃ tathāgataṃ nyagrodhamūlasthaṃ praṇipatyocuḥ /",
    "S03hjatm_pu:356_3": "api bhagavatā gautamenaitat saptāhadurdinaṃ samyak sukhena vyatināmitam iti /",
    "S03hjatm_pu:hjm_35.89_0": "sukhaṃ vivekatuṣṭasya sadā śāntau sthitasya ca /",
    "S03hjatm_pu:hjm_35.89_1": "sukhaṃ virāgato loke pāpānāṃ samatikramāt //",
    "S03hjatm_pu:357_0": "tatas tathāgato dhyānasukhavedī tārāyaṇamūle tasthau /",
    "S03hjatm_pu:357_1_0": "tanmuhūrte trapuṣabhallikau vaṇijau vividhapaṇyaṃ gṛhītvā dakṣiṇāpathād uttarāpathaṃ",
    "S03hjatm_pu:357_1_1": "gacchantau kāṣāyasaṃvṛtaśāntadehaṃ tathāgataṃ paśyantau praharṣajātau tatpādau śirasābhivandya",
    "S03hjatm_pu:357_1_2": "madhupāyasapūrṇapiṇḍapātraṃ tasmai pradadatuḥ /",
    "S03hjatm_pu:357_2": "atha tathāgatasya bhojanakālaṃ jñātvā catvāro mahārājānaḥ saparivārāḥ puṣpadhūpagandhamālyavilepanatūryatāḍāvacarasaṃgītakaiḥ pūjāṃ kṛtvā sarpimaṇḍapātrāṇi prayacchanti sma /",
    "S03hjatm_pu:357_3": "atha bhagavāṃs tāni pātrāṇi pratigṛhya maṅgalavākyapūrvaṃ tān uvāca /",
    "S03hjatm_pu:hjm_35.90_0": "śrīr vo 'stu dakṣiṇe haste śrīr vo vāmakare sthitā /",
    "S03hjatm_pu:hjm_35.90_1": "śrīr vo 'stu sarvalokeṣu māleva śirasi sthitā //",
    "S03hjatm_pu:hjm_35.91_0": "svasti kurvantu vo devās tiṣṭhatāṃ gacchatāṃ pathi /",
    "S03hjatm_pu:hjm_35.91_1": "matir dharme sadā bhūyāt pāpe ma bhūt kadā cana //",
    "S03hjatm_pu:hjm_35.92_0": "labdhārthāḥ satataṃ yūyaṃ nīrogāḥ paramāyuṣaḥ /",
    "S03hjatm_pu:hjm_35.92_1": "anena karmaṇā bauddhā bhavantu sugatātmajāḥ //",
    "S03hjatm_pu:hjm_35.93_0": "iti śrutvā muner vākyaṃ cittapadmaprakāśikāḥ /",
    "S03hjatm_pu:hjm_35.93_1": "buddhe dharme ca saṃghe ca te nityam śaraṇaṃ yayuḥ //",
    "S03hjatm_pu:358_0": "atha tathāgatasyaitad abhavat /",
    "S03hjatm_pu:hjm_35.94_0": "duṣkareṇa mayā bodhiḥ prāpteyaṃ paramārthataḥ /",
    "S03hjatm_pu:hjm_35.94_1": "deśayeyaṃ parebhyaś cen na te jānanty alaṃ tataḥ //",
    "S03hjatm_pu:hjm_35.95_0": "iti niścitya sārajñas tūṣṇībhāvaṃ yayau muniḥ /",
    "S03hjatm_pu:hjm_35.95_1": "mūrkhānāṃ maṇḍale saṃstho maunatvād vipraśobhate //",
    "S03hjatm_pu:359_0": "atha khalu śikhī brāhmaṇas tathāgataraśmisaṃcoditaḥ sārdhaṃ śakrādidevagaṇai rātrau divyāvabhāsenāvabhāsya tathāgatam abhivandya ca dharmadeśanatāyai prārthayāmāsa /",
    "S03hjatm_pu:hjm_35.96_0": "mohāndhe bhagavāṃl loke prajñādīpaṃ pradīpaya /",
    "S03hjatm_pu:hjm_35.96_1": "kṣutpipāsāhate loke dharmāmṛtaṃ pravarṣaya //",
    "S03hjatm_pu:hjm_35.97_0": "yato bodhiṃ samāsādya duṣkareṇaiva tāpasā /",
    "S03hjatm_pu:hjm_35.97_1": "dhyānasukheṣu līno 'si loko 'yam pralayaṃ vrajet //",
    "S03hjatm_pu:360_0": "atha tathāgatas tam śikhinaṃ brāhmaṇaṃ tūṣṇībhāvenādhivāsayati sma /",
    "S03hjatm_pu:360_1": "tasminn eva samaye māgadhānāṃ pāpācāratvān mahotpātam udapādi /",
    "S03hjatm_pu:360_2": "punar api śikhī brāhmaṇas tathāgatam etad avocat /",
    "S03hjatm_pu:hjm_35.98_0": "bhagavan magadhe deśe mahotpātasamākulāḥ /",
    "S03hjatm_pu:hjm_35.98_1": "bhavanti vikalā lokā bhūtayakṣair upadrutāḥ //",
    "S03hjatm_pu:hjm_35.99_0": "teṣāṃ pāpāgniśāntaye dharmāmṛtaṃ pravarṣaya /",
    "S03hjatm_pu:hjm_35.99_1": "yathāpūrvaṃ pratijñātaṃ sāphalyaṃ kuru sāṃpratam //",
    "S03hjatm_pu:361_0_0": "atha bhagavāṃs taṃ sarvāvantaṃ lokadhātuṃ buddhacakṣuṣāvalokayann adhamottamamadhyamāṃ",
    "S03hjatm_pu:361_0_1": "lokasthitiṃ dṛṣṭvā deśayeyaṃ vā na veti vicintayan karuṇayā saṃcoditaḥ śikhine brāhmaṇāya",
    "S03hjatm_pu:361_0_2": "dharmadeśanatayā",
    "S03hjatm_pu:361_1": "svīkṛtavān dharmaṃ deśayiṣyāmīti /",
    "S03hjatm_pu:361_2": "tataḥ śikhī brāhmaṇaḥ pramuditamanā muneś caraṇau vanditvā svabhavanaṃ yayau /",
    "S03hjatm_pu:361_3": "atha bodhivṛkṣadevatā praṇamyaivam āha /",
    "S03hjatm_pu:361_4": "kva bhagavan dharmacakraṃ pravartayiṣyasīti /",
    "S03hjatm_pu:hjm_35.100_0": "kāśī puṇyavatī bhūmiḥ subhikṣā sujanāśrayā /",
    "S03hjatm_pu:hjm_35.100_1": "yatra devāḥ sadā santy apy amarā martum icchayā //",
    "S03hjatm_pu:362_0": "api ca /",
    "S03hjatm_pu:hjm_35.101_0": "tatra pravartitaṃ cakraṃ pūrvabuddhais tathāgataiḥ /",
    "S03hjatm_pu:hjm_35.101_1": "anāgatāś ca tatraiva vartayiṣyanti dharmakam //",
    "S03hjatm_pu:363_0": "tato vārāṇasīṃ gamiṣyāmīti prasthitaṃ tathāgatam ājīvako dṛṣṭvā praṇāmaṃ kṛtavān /",
    "S03hjatm_pu:363_1": "tenaiva sārdhaṃ vividhāṃ saṃmodanāṃ kathāṃ kṛtvā bhagavataḥ kva gamanābhiprāyam ity abhyanuyuktas tathagataś cainam avocat /",
    "S03hjatm_pu:hjm_35.102_0": "vārāṇasīṃ gamiṣyāmi gatvā vai yogināṃ purim /",
    "S03hjatm_pu:hjm_35.102_1": "andhabhūtasya lokasya dharmolkāṃ saṃprakāśaye //",
    "S03hjatm_pu:364_0": "gaccha gautamety utthāya sa ājīvako dakṣiṇābhimukhaḥ prakrāntaḥ /",
    "S03hjatm_pu:364_1": "tathāgato 'pi vārāṇasīm abhigacchan gaṅgāmahānadīṃ vihāyasā tīrtvānupūrveṇa janapadacārikāṃ caran pātracīvaram ādāya vārāṇasīṃ mahānagarīṃ piṇḍāya prāvikṣat /",
    "S03hjatm_pu:364_2": "tasyāṃ piṇḍāya caritvā kṛtabhakta ṛṣipatane mṛgadāve devatābhiḥ prajñaptaratnasiṃhāsane paryaṅkam ābhujya samādhistimitavigrahas tasthau /",
    "S03hjatm_pu:364_3": "tataḥ pañcakā bhadravargīyā bhikṣavas tathāgatasya pādau śirobhir vandya prāñjalayo niṣeduḥ /",
    "S03hjatm_pu:364_4": "atha tathāgatadehād raśmir niścaran sarvāvantaṃ lokadhātum avabhāsya saṃcodayati sma /",
    "S03hjatm_pu:hjm_35.103_0": "mānuṣaṃ durlabhaṃ prāpya kṣaṇasaṃpat sudurlabhā /",
    "S03hjatm_pu:hjm_35.103_1": "tathāgatasya cotpattir udumbarasudurlabhā //",
    "S03hjatm_pu:hjm_35.104_0": "adya kāśīṃ gato buddho lokānāṃ duḥkhaśāntaye /",
    "S03hjatm_pu:hjm_35.104_1": "tad vo dharme matiḥ kāryā samāyātātra satvaram //",
    "S03hjatm_pu:365_0": "tataḥ samantād digbhyaḥ pūrvapraṇidhānasamanvāgatā bodhisattvagaṇāḥ",
    "S03hjatm_pu:365_1_0": "śakrabrahmādilokapālāḥ surāsurayakṣagandharvagaruḍakinnaramahoraganāgarājamanuṣyāś",
    "S03hjatm_pu:365_1_1": "ca svasvabhavanād āgatya tathāgatasya mahatīṃ pūjāṃ prakurvantaś caraṇayor nipatya",
    "S03hjatm_pu:365_1_2": "bhagavantam abhisaṃmukhās tatraiva tasthuḥ /",
    "S03hjatm_pu:365_2_0": "tato dharmacakrapravartano nāma bodhisattvo bhagavantaṃ pradakṣiṇīkṛtya praṇamya",
    "S03hjatm_pu:365_2_1": "sarvaratnamayaṃ sahasrāraṃ nānāsugandhipuṣpadāmasaṃyuktaṃ tathāgatapūjārtham upanāmayya",
    "S03hjatm_pu:365_2_2": "kṛtāñjalipuṭo dharmacakrapravartanāyainaṃ prārthayāmāsa /",
    "S03hjatm_pu:hjm_35.105_0": "bhagavan muniśārdūla jitamāra jinarṣabha /",
    "S03hjatm_pu:hjm_35.105_1": "pūraya dharmaśaṅkhāṃ ca kutīrthamṛgabhītaye //",
    "S03hjatm_pu:hjm_35.106_0": "yas tvaṃ pūrvādibhiḥ pūrvaṃ praṇidhiṃ kṛtavān iti /",
    "S03hjatm_pu:hjm_35.106_1": "buddho bhaveyaṃ lokeṣu sattvaduḥkhapraśāntaye //",
    "S03hjatm_pu:hjm_35.107_0": "tat kuru bhagavan nātha pratijñāyāś ca pūraṇam /",
    "S03hjatm_pu:hjm_35.107_1": "no ced bhagavāṃś chāstā bhavaduḥkhākulaṃ jagat //",
    "S03hjatm_pu:hjm_35.108_0": "dīpaṃkaraprasādena buddho bhavasi sāṃpratam /",
    "S03hjatm_pu:hjm_35.108_1": "duḥkhāgnidīpitaṃ lokaṃ dṛṣṭvāmṛtaṃ pravarṣaya //",
    "S03hjatm_pu:hjm_35.109_0": "brahmādyā lokapālāś ca śrotukāmāḥ samāgatāḥ /",
    "S03hjatm_pu:hjm_35.109_1": "duḥkhamūlaprahāṇāya dharmacakraṃ pravartaya //",
    "S03hjatm_pu:hjm_35.110_0": "athāvocan mahābauddhaḥ śākyasiṃho dayodadhiḥ /",
    "S03hjatm_pu:hjm_35.110_1": "parṣadaṃ ca samālokya bhikṣūn ālabhya pañcakān //",
    "S03hjatm_pu:hjm_35.111_0": "avidyābījasaṃbhūtaḥ skandhāṅkuraḥ prarohati /",
    "S03hjatm_pu:hjm_35.111_1": "puṇyapāparasaṃ pītvā bhavavṛkṣo mahān bhavet //",
    "S03hjatm_pu:hjm_35.112_0": "tasya phalaṃ mahat svādu pariṇāmaṃ viṣāyate /",
    "S03hjatm_pu:hjm_35.112_1": "tad evaṃ viṣaphalaṃ jñātvā tyaktavyaṃ dūrato budhaiḥ //",
    "S03hjatm_pu:hjm_35.113_0": "viṣavṛkṣāṅkuraṃ dagdhuṃ bījam eva pradahyatām /",
    "S03hjatm_pu:hjm_35.113_1": "avidyābījadagdhena bhavān muktir bhaved dhruvam //",
    "S03hjatm_pu:hjm_35.114_0": "ity evaṃ bhagavān buddhaḥ puruṣadamyasārathiḥ /",
    "S03hjatm_pu:hjm_35.114_1": "dharmacakraṃ pravartyātha punar dharmaṃ dideśa saḥ //",
    "S03hjatm_pu:hjm_35.115_0": "śrāvakāṇāṃ catuḥsatyam āryam aṣṭāṅgamārgikam /",
    "S03hjatm_pu:hjm_35.115_1": "ādāv ante ca madhye ca kalyāṇaṃ brahmacaryakam //",
    "S03hjatm_pu:hjm_35.116_0": "tataḥ praharṣād iva sācalācalā mahī cakampe nibhṛtārṇavāṃśukā /",
    "S03hjatm_pu:hjm_35.116_1": "vitastanuḥ khe suradundubhisvanā diśaḥ prasādābharaṇāś cakāśire //",
    "S03hjatm_pu:hjm_35.117_0": "prasaktamandastanitāḥ prahāsinas taḍitpinaddhāś ca ghanāḥ samantataḥ /",
    "S03hjatm_pu:hjm_35.117_1": "parasparāśleṣavikīrṇareṇubhiḥ prasaktam enaṃ kusumair avākiran //",
    "S03hjatm_pu:hjm_35.118_0": "samudvahan dhīragatiḥ samīraṇaḥ sugandhi nānādrumapuṣpajaṃ rajaḥ /",
    "S03hjatm_pu:hjm_35.118_1": "mudā pravṛttair avibhaktabhaktibhis tam arcayāmāsa kṛśāṃśukair iva //",
    "S03hjatm_pu:hjm_35.119_0": "atha sarvāvate dhātau babhūvur brahmacāriṇaḥ /",
    "S03hjatm_pu:hjm_35.119_1": "buddhasya vacanaṃ śrutvā buddhadharmaparāyaṇāḥ //",
    "S03hjatm_pu:hjm_35.120_0": "tataḥ sarve samutthāya pujāṃ kṛtvā jagadguroḥ /",
    "S03hjatm_pu:hjm_35.120_1": "sanāthaṃ syāj jagac cādya iti proktā yayur mudā //",
    "S03hjatm_pu:366_0": "bhagavān api sakalasattvoddhāraṃ kariṣyāmīti samutthāya janapadacārikāṃ pracarati sma /",
    "S03hjatm_pu:366_1": "tad evam ayaṃ bhagavāṃs tribhuvanahitakāmyayā divyasukham api vijahya duṣkaraṃ kṛtavān iti buddhe paraḥ prasādaḥ karaṇīyaḥ /",
    "S03hjatm_pu:366_2": "satkṛtya ca taddharmaṃ śrotavyam evaṃ duṣkareṇa bodhiprāptavān iti /",
    "S03hjatm_pu:366_3_0": "eṣa rājakumāro rājyasukhatṛpto divyastrīparibhogavirataḥ sakalarājyabhogyāni tṛṇavad",
    "S03hjatm_pu:366_3_1": "vijahya paraduḥkhena duḥkhī duṣkaracaryāṃ caran balavantaṃ māraṃ vijitvā samyaksaṃbodhim",
    "S03hjatm_pu:366_3_2": "api prāpto buddho babhūva /",
    "S03hjatm_pu:366_4": "ayam eva bhagavāñ chākyasiṃhas tribhuvananātha iti bodhigaveṣiṇā puruṣeṇa rājyasukham api viramaṇīyam /",
    "S03hjatm_pu:366_5": "duṣkareṇāpi bhavitavyaṃ māram api jetavyam iti bodhisattvena bodhivāñchayā bhavitavyam iti /",
    "S03hjatm_pu:367_0": "// iti śākyasiṃhatathāgatajātakaṃ samāptam //"
}