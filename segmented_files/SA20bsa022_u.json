{
  "SA20bsa022_u:0": "Viṃśikāvṛttiḥ (Vvṛ)",
  "SA20bsa022_u:1": "vijñaptimātramevedamasadarthāvabhāsanāt /",
  "SA20bsa022_u:2": "yadvat taimirikasyāsatkeśoṇḍrakādidarśanaṃ // Vvṛ_1 //",
  "SA20bsa022_u:3": "na deśakālaniyamaḥ santānāniyamo na ca /",
  "SA20bsa022_u:4": "na ca kṛtyakriyā yuktā vijñaptiryadi nārthataḥ // Vvṛ_2 //",
  "SA20bsa022_u:5": "deśādiniyamaḥ siddhaḥ svapnavat pretavatpunaḥ /",
  "SA20bsa022_u:6": "santānāniyamaḥ sarvaiḥ pūyanadyādidarśane // Vvṛ_3 //",
  "SA20bsa022_u:7": "svapnopaghātavatkṛtyakriyā narakavatpunaḥ /",
  "SA20bsa022_u:8": "sarvaṃ narakapālādidarśane taiśca bādhane // Vvṛ_4 //",
  "SA20bsa022_u:9": "tiraścāṃ sambhavaḥ svarge yathā ca narake tathā /",
  "SA20bsa022_u:10": "na pretānāṃ yatastajjaṃ duḥkhaṃ nānubhavanti te // Vvṛ_5 //",
  "SA20bsa022_u:11": "yadi tatkarmabhistatra bhūtānāṃ sambhavastathā",
  "SA20bsa022_u:12": "iṣyate pariṇāmaśca kiṃ vijñānasya neṣyate // Vvṛ_6 //",
  "SA20bsa022_u:13": "karmaṇo vāsanānyatra phalamanyatra kalpyate /",
  "SA20bsa022_u:14": "tatraiva neṣyate yatra vāsanā kiṃ nu kāraṇaṃ // Vvṛ_7 //",
  "SA20bsa022_u:15": "rūpādyāyatanāstitvaṃ tadvineyajanaṃ prati /",
  "SA20bsa022_u:16": "abhiprāyavaśāduktamupapādukasattvavat // Vvṛ_8 //",
  "SA20bsa022_u:17": "nāstīha satva ātmā vā dharmāstvete sahetukāḥ",
  "SA20bsa022_u:18": "yataḥ svabījādvijñaptiryadābhāsā pravartate /",
  "SA20bsa022_u:19": "dvividhāyatanatvena te tasyā munirabravīt // Vvṛ_9 //",
  "SA20bsa022_u:20": "tathā pudgalanairātmyapraveśo hi anyathā punaḥ /",
  "SA20bsa022_u:21": "deśanā dharmanairātmyapraveśaḥ kalpitātmanā // Vvṛ_10 //",
  "SA20bsa022_u:22": "na tadekaṃ na cānekaṃ viṣayaḥ paramāṇuśaḥ /",
  "SA20bsa022_u:23": "na ca te saṃhatā yasmātparamāṇurna sidhyati // Vvṛ_11 //",
  "SA20bsa022_u:24": "ṣaṭkena yugapadyogātparamāṇoḥ ṣaḍaṃśatā /",
  "SA20bsa022_u:25": "ṣaṇṇāṃ samānadeśatvātpiṇḍaḥ syādaṇumātrakaḥ // Vvṛ_12 //",
  "SA20bsa022_u:26": "paramāṇorasaṃyoge tatsaṅghāte 'sti kasya saḥ /",
  "SA20bsa022_u:27": "na cānavayavatvena tatsaṃyogād na sidhyati // Vvṛ_13 //",
  "SA20bsa022_u:28": "dibhāgabhedo yasyāsti tasyaikatvaṃ na yujyate /",
  "SA20bsa022_u:29": "chāyāvṛtī kathaṃ vā anyo na piṇḍaścenna tasya te // Vvṛ_14 //",
  "SA20bsa022_u:30": "ekatve na krameṇetiryugapanna grahāgrahau /",
  "SA20bsa022_u:31": "vicchinnānekavṛttiśca sūkṣmānīkṣā ca no bhavet // Vvṛ_15 //",
  "SA20bsa022_u:32": "pratyakṣabuddhiḥ svapnādau yathā sa ca yadā tadā /",
  "SA20bsa022_u:33": "na so 'rtho dṛśyate tasya pratyakṣatvaṃ kathaṃ mataṃ // Vvṛ_16 //",
  "SA20bsa022_u:34": "uktaṃ yathā tadābhāsā vijñaptiḥ smaraṇaṃ tataḥ /",
  "SA20bsa022_u:35": "svapnadṛgviṣayābhāvaṃ nāprabuddho 'vagacchati // Vvṛ_17 //",
  "SA20bsa022_u:36": "anyonyādhipatitvena vijñaptiniyamo mithaḥ /",
  "SA20bsa022_u:37": "middhenopahataṃ cittaṃ svapne tenāsamaṃ phalaṃ // Vvṛ_18 //",
  "SA20bsa022_u:38": "maraṇaṃ paravijñaptiviśeṣādvikriyā yathā /",
  "SA20bsa022_u:39": "smṛtilopādikānyeṣāṃ piśācādimanovaśāt // Vvṛ_19 //",
  "SA20bsa022_u:40": "kathaṃ vā daṇḍakāraṇyaśūnyatvamṛṣikopataḥ /",
  "SA20bsa022_u:41": "manodaṇḍo mahāvadyaḥ kathaṃ vā tena sidhyati // Vvṛ_20 //",
  "SA20bsa022_u:42": "paracittavidāṃ jñānamayathārthaṃ kathaṃ yathā",
  "SA20bsa022_u:43": "svacittajñānam ajñānādyathā buddhasya gocaraḥ // Vvṛ_21 //",
  "SA20bsa022_u:44": "vijñaptimātratāsiddhiḥ svaśaktisadṛśī mayā /",
  "SA20bsa022_u:45": "kṛteyaṃ sarvathā sā tu na cintyā buddhagocaraḥ // Vvṛ_22 //",
  "SA20bsa022_u:46": "viṃśatikā vijñaptimātratāsiddhiḥ /",
  "SA20bsa022_u:47": "kṛtiriyamācāryavasubandhoḥ /"
}