{
  "GR13sivup_pu:0": "śivopaniṣad",
  "GR13sivup_pu:1": "kailāsaśikharāsīnam aśeṣāmarapūjitam /",
  "GR13sivup_pu:2": "kālaghnaṃ śrīmahākālam īśvaraṃ jñānapāragam // 1.1 //",
  "GR13sivup_pu:3": "saṃpūjya vidhivad bhaktyā ṛṣyātreyaḥ susaṃyataḥ /",
  "GR13sivup_pu:4": "sarvabhūtahitārthāya papracchedaṃ mahāmuniḥ // 1.2 //",
  "GR13sivup_pu:5": "jñānayogaṃ na vindanti ye narā mandabuddhayaḥ /",
  "GR13sivup_pu:6": "te mucyante kathaṃ ghorād bhagavan bhavasāgarāt // 1.3 //",
  "GR13sivup_pu:7": "evaṃ pṛṣṭaḥ prasannātmā ṛṣy ātreyeṇa dhīmatā /",
  "GR13sivup_pu:8": "mandabuddhivimuktyarthaṃ mahākālaḥ prabhāṣate // 1.4 //",
  "GR13sivup_pu:9": "mahādeva uvāca",
  "GR13sivup_pu:10": "purā rudreṇa gaditāḥ śivadharmāḥ sanātanāḥ /",
  "GR13sivup_pu:11": "devyāḥ sarvagaṇānāṃ ca saṃkṣepād granthakoṭibhiḥ // 1.5 //",
  "GR13sivup_pu:12": "āyuḥ prajñāṃ tathā śaktiṃ prasamīkṣya nṝṇām iha /",
  "GR13sivup_pu:13": "tāpatrayaprapīḍāṃ ca bhogatṛṣṇāvimohinīm // 1.6 //",
  "GR13sivup_pu:14": "te dharmāḥ skandanandibhyām anyaiś ca munisattamaiḥ /",
  "GR13sivup_pu:15": "sāramādāya nirdiṣṭāḥ samyakprakaraṇāntaraiḥ // 1.7 //",
  "GR13sivup_pu:16": "sārād api mahāsāraṃ śivopaniṣadaṃ param /",
  "GR13sivup_pu:17": "alpagranthaṃ mahārthaṃ ca pravakṣyāmi jagaddhitam // 1.8 //",
  "GR13sivup_pu:18": "śivaḥ śiva ime śānta- nāma cādyaṃ muhurmuhuḥ /",
  "GR13sivup_pu:19": "uccārayanti tad bhaktyā te śivā nātra saṃśayaḥ // 1.9 //",
  "GR13sivup_pu:20": "aśivāḥ pāśasaṃyuktāḥ paśavaḥ sarvacetanāḥ /",
  "GR13sivup_pu:21": "yasmād vilakṣaṇās tebhyas tasmād īśaḥ śivaḥ smṛtaḥ // 1.10 //",
  "GR13sivup_pu:22": "guṇo buddhir ahaṃkāras tanmātrāṇīndriyāni ca /",
  "GR13sivup_pu:23": "bhūtāni ca caturviṃśad iti pāśāḥ prakīrtitāḥ // 1.11 //",
  "GR13sivup_pu:24": "pañcaviṃśakam ajñānaṃ sahajaṃ sarvadehinām /",
  "GR13sivup_pu:25": "pāśājālasya tan mūlaṃ prakṛtiḥ kāraṇāya naḥ // 1.12 //",
  "GR13sivup_pu:26": "satyajñāne nibadhyante puruṣāḥ pāśabandhanaiḥ /",
  "GR13sivup_pu:27": "madbhāvāc ca vimucyante jñāninaḥ pāśapañjarāt // 1.13 //",
  "GR13sivup_pu:28": "ṣaḍviṃśakaś ca puruṣaḥ paśur ajñaḥ śivāgame /",
  "GR13sivup_pu:29": "saptaviṃśa iti proktaḥ śivaḥ sarvajagatpatiḥ // 1.14 //",
  "GR13sivup_pu:30": "yasmāc chivaḥ susaṃpūrṇaḥ sarvajñaḥ sarvagaḥ prabhuḥ /",
  "GR13sivup_pu:31": "tasmāt sa pāśaharitaḥ sa viśuddhaḥ svabhāvataḥ // 1.15 //",
  "GR13sivup_pu:32": "paśupāśaparaḥ śāntaḥ paramajñānadeśikaḥ /",
  "GR13sivup_pu:33": "śivaḥ śivāya bhūtānāṃ taṃ vijñāya vimucyate // 1.16 //",
  "GR13sivup_pu:34": "etad eva paraṃ jñānaṃ śiva ity akṣaradvayam /",
  "GR13sivup_pu:35": "vicārād yāti vistāraṃ tailabindur ivāmbhasi // 1.17 //",
  "GR13sivup_pu:36": "sakṛd uccāritaṃ yena śiva ity akṣaradvayam /",
  "GR13sivup_pu:37": "baddhaḥ parikaras tena mokṣopagamanaṃ prati // 1.18 //",
  "GR13sivup_pu:38": "dvyakṣaraḥ śivamantro 'yaṃ śivopaniṣadi smṛtaḥ /",
  "GR13sivup_pu:39": "ekākṣaraḥ punaś cāyam om ity evaṃ vyavasthitaḥ // 1.19 //",
  "GR13sivup_pu:40": "nāmasaṃkīrtaṇād eva śivasyāśeṣapātakaiḥ /",
  "GR13sivup_pu:41": "yataḥ pramucyate kṣipraṃ mantro 'yaṃ dvyakṣaraḥ paraḥ // 1.20 //",
  "GR13sivup_pu:42": "yaḥ śivaṃ śivam ity evaṃ dvyakṣaraṃ mantram abhyaset /",
  "GR13sivup_pu:43": "ekākṣaraṃ vā satataṃ sa yāti paramaṃ padam // 1.21 //",
  "GR13sivup_pu:44": "mitrasvajanabandhūnāṃ kuryān nāma śivātmakam /",
  "GR13sivup_pu:45": "api tat kīrtanād yāti pāpamuktaḥ śivaṃ puram // 1.22 //",
  "GR13sivup_pu:46": "vijñeyaḥ sa śivaḥ śānto naras tadbhāvabhāvitaḥ /",
  "GR13sivup_pu:47": "āste sadā nirudvignaḥ sa dehānte vimucyate // 1.23 //",
  "GR13sivup_pu:48": "hṛdy antaḥkaraṇaṃ jñeyaṃ śivasya āyatanaṃ param /",
  "GR13sivup_pu:49": "hṛtpadmaṃ vedikā tatra liṅgam oṃkāram iṣyate // 1.24 //",
  "GR13sivup_pu:50": "puruṣaḥ sthāpako jñeyaḥ satyaṃ saṃmārjanaṃ smṛtam /",
  "GR13sivup_pu:51": "ahiṃsā gomayaṃ proktaṃ śāntiś ca salilaṃ param // 1.25 //",
  "GR13sivup_pu:52": "kuryāt saṃmārjanaṃ prājño vairāgyaṃ candanaṃ smṛtam /",
  "GR13sivup_pu:53": "pūjayed dhyānayogena saṃtoṣaiḥ kusumaiḥ sitaiḥ // 1.26 //",
  "GR13sivup_pu:54": "dhūpaś ca guggulur deyaḥ prāṇāyāmasamudbhavaḥ /",
  "GR13sivup_pu:55": "pratyāhāraś ca naivedyam asteyaṃ ca pradakṣiṇam // 1.27 //",
  "GR13sivup_pu:56": "iti divyopacāraiś ca saṃpūjya paramaṃ śivam /",
  "GR13sivup_pu:57": "japed dhyāyec ca muktyarthaṃ sarvasaṅgavivarjitaḥ // 1.28 //",
  "GR13sivup_pu:58": "jñānayogavinirmuktaḥ karmayogasamāvṛttaḥ /",
  "GR13sivup_pu:59": "mṛtaḥ śivapuraṃ gacchet sa tena śivakarmaṇā // 1.29 //",
  "GR13sivup_pu:60": "tatra bhuktvā mahābhogān pralaye sarvadehinām /",
  "GR13sivup_pu:61": "śivadharmāc chivajñānaṃ prāpya muktim avāpnuyāt // 1.30 //",
  "GR13sivup_pu:62": "jñānayogena mucyante dehapātād anantaram /",
  "GR13sivup_pu:63": "bhogān bhuktvā ca mucyante pralaye karmayoginaḥ // 1.31 //",
  "GR13sivup_pu:64": "tasmāj jñānavido yogāt tathājñāḥ karmayoginaḥ /",
  "GR13sivup_pu:65": "sarva eva vimucyante ye narāḥ śivam āśritāḥ // 1.32 //",
  "GR13sivup_pu:66": "sa bhogaḥ śivavidyārthaṃ yeṣāṃ karmāsti nirmalam /",
  "GR13sivup_pu:67": "te bhogān prāpya mucyante pralaye śivavidyayā // 1.33 //",
  "GR13sivup_pu:68": "vidyā saṃkīrtanīyā hi yeṣāṃ karma na vidyate /",
  "GR13sivup_pu:69": "te cāvartya vimucyante yāvat karma na tad bhavet // 1.34 //",
  "GR13sivup_pu:70": "śivajñānavidaṃ tasmāt pūjayed vibhavair gurum /",
  "GR13sivup_pu:71": "vidyādānaṃ ca kurvīta bhogamokṣajigīṣayā // 1.35 //",
  "GR13sivup_pu:72": "śivayogī śivajñānī śivajāpī tapo'dhikaḥ /",
  "GR13sivup_pu:73": "kramaśaḥ karmayogī ca pañcaite muktibhājanāḥ // 1.36 //",
  "GR13sivup_pu:74": "karmayogasya yan mūlaṃ tad vakṣyāmi samāsataḥ /",
  "GR13sivup_pu:75": "liṅgam āyatanaṃ ceti tatra karma pravartate // 1.37 //",
  "GR13sivup_pu:76": "// iti śivopaniṣadi muktinirdeśādhyāyaḥ prathamaḥ //",
  "GR13sivup_pu:77": "atha pūrvasthito liṅge garbhaḥ sa triguṇo bhavet /",
  "GR13sivup_pu:78": "garbhād vāpi vibhāgena sthāpya liṅgaṃ śivālaye // 2.1 //",
  "GR13sivup_pu:79": "yāval liṅgasya dairghyaṃ syāt tāvad vedyāś ca vistaraḥ /",
  "GR13sivup_pu:80": "liṅgatṛtīyabhāgena bhaved vedyāḥ samucchrayaḥ // 2.2 //",
  "GR13sivup_pu:81": "bhāgam ekaṃ nyased bhūmau dvitīyaṃ vedimadhyataḥ /",
  "GR13sivup_pu:82": "tṛtīyabhāge pūjā svād iti liṅgaṃ tridhā sthitam // 2.3 //",
  "GR13sivup_pu:83": "bhūmisthaṃ caturaśraṃ svād aṣṭāśraṃ vedimadhyataḥ /",
  "GR13sivup_pu:84": "pūjārthaṃ vartulaṃ kāryaṃ dairghyāt triguṇavistaram // 2.4 //",
  "GR13sivup_pu:85": "adhobhāge sthitaḥ skandaḥ sthitā devī ca madhyataḥ /",
  "GR13sivup_pu:86": "ūrdhvaṃ rudraḥ kramād vāpi brahmaviṣṇumaheśvarāḥ // 2.5 //",
  "GR13sivup_pu:87": "eta eva trayo lokā eta eva trayo guṇāḥ /",
  "GR13sivup_pu:88": "eta eva trayo vedā etac cānyat sthitaṃ tridhā // 2.6 //",
  "GR13sivup_pu:89": "navahastaḥ smṛto jyeṣṭhaḥ ṣaḍḍhastaś cāpi madhyamaḥ /",
  "GR13sivup_pu:90": "vidyāt kanīyas traihastaṃ liṅgamānam idaṃ smṛtam // 2.7 //",
  "GR13sivup_pu:91": "garbhasyānataḥ pravistāras tadūnaś ca na śasyate /",
  "GR13sivup_pu:92": "garbhasyānataḥ pravistārād tadupary api saṃsthitam // 2.8 //",
  "GR13sivup_pu:93": "prāsādaṃ kalpayec chrīmān vibhajeta tridhā punaḥ /",
  "GR13sivup_pu:94": "bhāga eko bhavej jaṅghā dvau bhāgau mañjarī smṛtā // 2.9 //",
  "GR13sivup_pu:95": "mañjaryā ardhabhāgasthaṃ śukanāsaṃ prakalpayet /",
  "GR13sivup_pu:96": "garbhād ardhena vistāram āyāmaṃ ca suśobhanam // 2.10 //",
  "GR13sivup_pu:97": "garbhād vāpi tribhāgena śukanāsaṃ prakalpayet /",
  "GR13sivup_pu:98": "garbhād ardhena vistīrṇā garbhāc ca dviguṇāyatā // 2.11 //",
  "GR13sivup_pu:99": "jaṅghābhiś ca bhavet kāryā mañjaryaṅgularāśinā /",
  "GR13sivup_pu:100": "prāsādārdhena vijñeyo maṇḍapas tasya vāmataḥ // 2.12 //",
  "GR13sivup_pu:101": "maṇḍapāt pādavistīrṇā jagatī tāvaducchritā /",
  "GR13sivup_pu:102": "prāsādasya pramāṇena jagatyā sārdham aṅgaṇam // 2.13 //",
  "GR13sivup_pu:103": "prākāraṃ tatsamantāc ca gupurād ālabhūṣitam /",
  "GR13sivup_pu:104": "prākārāntaḥ sthitaṃ kāryaṃ vṛṣasthānaṃ samucchritam // 2.14 //",
  "GR13sivup_pu:105": "nandīśvaramahākālau dvāraśākhāvyavasthitau /",
  "GR13sivup_pu:106": "prākārād dakṣiṇe kāryaṃ sarvopakaraṇānvitam // 2.15 //",
  "GR13sivup_pu:107": "pañcabhaumaṃ tribhaumaṃ vā yogīndrāvasathaṃ mahat /",
  "GR13sivup_pu:108": "prākāraguptaṃ tat kāryaṃ maitrasthānasamanvitam // 2.16 //",
  "GR13sivup_pu:109": "sthānād daśasamāyuktaṃ bhavyavṛkṣajalānvitam /",
  "GR13sivup_pu:110": "tan mahānasam āgneyyāṃ pūrvataḥ sattramaṇḍapam // 2.17 //",
  "GR13sivup_pu:111": "sthānaṃ caṇḍeśam aiśānyāṃ puṣpārāmaṃ tathottaram /",
  "GR13sivup_pu:112": "koṣṭhāgāraṃ ca vāyavyāṃ vāruṇyāṃ varuṇālayam // 2.18 //",
  "GR13sivup_pu:113": "śamīndhanakuśasthānam āyudhānāṃ ca nairṛtam /",
  "GR13sivup_pu:114": "sarvalokopakārāya nagarasthaṃ prakalpayet // 2.19 //",
  "GR13sivup_pu:115": "śrīmadāyatanaṃ śambhor yogināṃ vijane vane /",
  "GR13sivup_pu:116": "śivasyāyatane yāvat sametāḥ paramāṇavaḥ // 2.20 //",
  "GR13sivup_pu:117": "manvantarāṇi tāvanti kartur bhogāḥ śive pure /",
  "GR13sivup_pu:118": "mahāpratimaliṅgāni mahānty āyatanāni ca // 2.21 //",
  "GR13sivup_pu:119": "kṛtvāpnoti mahābhogān ante muktiṃ ca śāśvatīm /",
  "GR13sivup_pu:120": "liṅgapratiṣṭhāṃ kurvīta yadā tallakṣaṇaṃ kṛtī // 2.22 //",
  "GR13sivup_pu:121": "pañcagavyena saṃśodhya pūjayitvādhivāsayet /",
  "GR13sivup_pu:122": "pālāśodumbarāśvattha- pṛṣadājyatilair yavaiḥ // 2.23 //",
  "GR13sivup_pu:123": "agnikāryaṃ prakurvīta dadyāt pūrṇāhutitrayam /",
  "GR13sivup_pu:124": "śivasyāṣṭaśataṃ hutvā liṅgamūlaṃ spṛśed budhaḥ // 2.24 //",
  "GR13sivup_pu:125": "evaṃ madhye 'vasāne tan mūrtimantraiś ca mūrtiṣu /",
  "GR13sivup_pu:126": "aṣṭau mūrtīśvarāḥ kāryāḥ navamaḥ sthāpakaḥ smṛtaḥ // 2.25 //",
  "GR13sivup_pu:127": "prātaḥ saṃsthāpayel liṅgaṃ mantrais tu navabhiḥ kramāt /",
  "GR13sivup_pu:128": "mahāsnāpanapūjāṃ ca sthāpya liṅgaṃ prapūjayet // 2.26 //",
  "GR13sivup_pu:129": "guror mūrtidharāṇāṃ ca dadyād uttamadakṣiṇām /",
  "GR13sivup_pu:130": "yatīnāṃ ca samastānāṃ dadyān madhyamadakṣiṇām // 2.27 //",
  "GR13sivup_pu:131": "dīnāndhakṛpaṇebhyaś ca sarvāsām upakalpayet /",
  "GR13sivup_pu:132": "sarvabhakṣyānnapānādyair aniṣiddhaṃ ca bhojanam // 2.28 //",
  "GR13sivup_pu:133": "kalpayed āgatānāṃ ca bhūtebhyaś ca baliṃ haret /",
  "GR13sivup_pu:134": "rātrau mātṛgaṇānāṃ ca baliṃ dadyād viśeṣataḥ // 2.29 //",
  "GR13sivup_pu:135": "evaṃ yaḥ sthāpayel liṅgaṃ tasya puṇyaphalaṃ śṛṇu /",
  "GR13sivup_pu:136": "kulatriṃśakam uddhṛtya bhṛtyaiś ca parivāritaḥ // 2.30 //",
  "GR13sivup_pu:137": "kalatraputramitrādyaiḥ sahitaḥ sarvabāndhavaiḥ /",
  "GR13sivup_pu:138": "vimucya pāpakalilaṃ śivalokaṃ vrajen naraḥ /",
  "GR13sivup_pu:139": "tatra bhuktvā mahābhogān pralaye muktim āpnuyāt // 2.31 //",
  "GR13sivup_pu:140": "// iti śivopaniṣadi liṅgāyatanādhyāyo dvitīyaḥ //",
  "GR13sivup_pu:141": "athānyair alpavittaiś ca nṛpaiś ca śivabhāvitaiḥ /",
  "GR13sivup_pu:142": "śaktitaḥ svāśrame kāryaṃ śivaśāntigṛhadvayam // 3.1 //",
  "GR13sivup_pu:143": "gṛhasyeśānadigbhāge kāryam uttarato 'pi vā /",
  "GR13sivup_pu:144": "khātvā bhūmiṃ samuddhṛtya śalyān ākoṭya yatnataḥ // 3.2 //",
  "GR13sivup_pu:145": "śivadevagṛhaṃ kāryam aṣṭahastapramāṇataḥ /",
  "GR13sivup_pu:146": "dakṣiṇottaradigbhāge kiṃcic dīrghaṃ prakalpayet // 3.3 //",
  "GR13sivup_pu:147": "hastamātrapramāṇaṃ ca dṛḍhapaṭṭacatuṣṭayam /",
  "GR13sivup_pu:148": "catuṣkoṇeṣu saṃyojyam arghyapātrādisaṃśrayam // 3.4 //",
  "GR13sivup_pu:149": "garbhamadhye prakurvīta śivavediṃ suśobhanām /",
  "GR13sivup_pu:150": "udagarvāk cchritāṃ(?) kiṃcic catuḥśīrṣakasaṃyutām // 3.5 //",
  "GR13sivup_pu:151": "trihastāyām avistārām ṣoḍaśāṅgulam ucchritām /",
  "GR13sivup_pu:152": "tacchīrṣāṇīva hastārdham āyāmād vistareṇa ca // 3.6 //",
  "GR13sivup_pu:153": "śivasthaṇḍilam ity etac caturhastaṃ samaṃ śiraḥ /",
  "GR13sivup_pu:154": "mūrtinaivedyadīpānāṃ vinyāsārthaṃ prakalpayet // 3.7 //",
  "GR13sivup_pu:155": "śaivaliṅgena kāryaṃ syāt kāryaṃ maṇijapārthivaiḥ /",
  "GR13sivup_pu:156": "sthaṇḍilārdhe ca kurvanti vedim anyāṃ savartulām // 3.8 //",
  "GR13sivup_pu:157": "ṣoḍaśāṅgulam utsedhāṃ vistīrṇāṃ dviguṇena ca /",
  "GR13sivup_pu:158": "gṛhe na sthāpayec chailaṃ liṅgaṃ maṇijam arcayet // 3.9 //",
  "GR13sivup_pu:159": "trisaṃdhyaṃ pārthivaṃ vāpi kuryād anyad dinedine /",
  "GR13sivup_pu:160": "sarveṣām eva varṇānāṃ sphāṭikaṃ sarvakāmadam // 3.10 //",
  "GR13sivup_pu:161": "sarvadoṣavinirmuktam anyathā doṣam āvahet /",
  "GR13sivup_pu:162": "āyuṣmān balavāñ śrīmān putravān dhanavān sukhī // 3.11 //",
  "GR13sivup_pu:163": "varam iṣṭaṃ ca labhate liṅgaṃ pārthivam arcayan /",
  "GR13sivup_pu:164": "tasmād dhi pārthivaṃ liṅgaṃ jñeyaṃ sarvārthasādhakam // 3.12 //",
  "GR13sivup_pu:165": "nirdoṣaṃ sulabhaṃ caiva pūjayet satataṃ budhaḥ /",
  "GR13sivup_pu:166": "yathā yathā mahāliṅgaṃ pūjā śraddhā yathā yathā // 3.13 //",
  "GR13sivup_pu:167": "tathā tathā mahat puṇyaṃ vijñeyam anurūpataḥ /",
  "GR13sivup_pu:168": "pratimāliṅgavedīṣu yāvantaḥ paramāṇavaḥ /",
  "GR13sivup_pu:169": "tāvatkalpān mahābhogas tatkartāste śive pure // 3.14 //",
  "GR13sivup_pu:170": "// iti śivopaniṣadi śivagṛhādhyāyas tṛtīyaḥ //",
  "GR13sivup_pu:171": "athaikabhinnāvicchinnaṃ purataḥ śāntimaṇḍapam /",
  "GR13sivup_pu:172": "pūrvāparāṣṭahastaṃ syād dvādaśottaradakṣiṇe // 4.1 //",
  "GR13sivup_pu:173": "tad dvārabhittisaṃbaddhaṃ kapicchukasamāvṛtam /",
  "GR13sivup_pu:174": "paṭadvayaṃ bhavet sthāpya sruvādyāvārahetunā // 4.2 //",
  "GR13sivup_pu:175": "dvāraṃ triśākhaṃ vijñeyaṃ navatyaṅgulam ucchritam /",
  "GR13sivup_pu:176": "tadardhena ca vistīrṇaṃ satkavāṭaṃ śivālaye // 4.3 //",
  "GR13sivup_pu:177": "dīrghaṃ pañcanavatyā ca pañcaśākhāsuśobhitam /",
  "GR13sivup_pu:178": "satkavāṭadvayopetaṃ śrīmad vāhanamaṇṭapam // 4.4 //",
  "GR13sivup_pu:179": "dvāraṃ paścānmukhaṃ jñeyam aśeṣārthaprasādhakam /",
  "GR13sivup_pu:180": "abhāve prāṅmukhaṃ kāryam udagdakṣiṇato na ca // 4.5 //",
  "GR13sivup_pu:181": "gavākṣakadvayaṃ kāryam apidhānaṃ suśobhanam /",
  "GR13sivup_pu:182": "dhūmanirgamanārthāya dakṣiṇottarakuḍyayoḥ // 4.6 //",
  "GR13sivup_pu:183": "āgneyabhāgāt paritaḥ kāryā jālagavākṣakāḥ /",
  "GR13sivup_pu:184": "ūrdhvastūpikayā yuktā īṣacchidrapidhānayā // 4.7 //",
  "GR13sivup_pu:185": "śivāgnihotrakuṇḍaṃ ca vṛttaṃ hastapramāṇataḥ /",
  "GR13sivup_pu:186": "caturaśravedi(kā) śrīman mekhalātrayabhūṣitam // 4.8 //",
  "GR13sivup_pu:187": "kuḍyaṃ dvihastavistīṛṇaṃ pañcahastasamucchritam /",
  "GR13sivup_pu:188": "śivāgnihotraśaraṇaṃ kartavyam atiśobhanam // 4.9 //",
  "GR13sivup_pu:189": "jagatīstambhapaṭṭādyaṃ saptasaṃkhyaṃ ca kalpayet /",
  "GR13sivup_pu:190": "bandhayogavinirmuktaṃ tulyasthānapadāntaram // 4.10 //",
  "GR13sivup_pu:191": "aiṣṭakaṃ kalpayed yatnāc chivāgnyāyatanaṃ mahat /",
  "GR13sivup_pu:192": "catuḥpregīvakopetam(?) ekapregīvakena vā(?) // 4.11 //",
  "GR13sivup_pu:193": "sudhāpraliptaṃ kartavyaṃ pañcāṇḍakabibhūṣitam /",
  "GR13sivup_pu:194": "śivāgnihotraśaraṇaṃ caturaṇḍakasaṃyutam // 4.12 //",
  "GR13sivup_pu:195": "bahis tad eva jagatī trihastā vā sukuṭṭimā /",
  "GR13sivup_pu:196": "tāvad eva ca vistīrṇā mekhalādivibhūṣitā // 4.13 //",
  "GR13sivup_pu:197": "kartavyā cātra jagatī tasyāś cādhaḥ samantataḥ /",
  "GR13sivup_pu:198": "dvihastamātravistīrṇā tadardhārdhasamucchritā // 4.14 //",
  "GR13sivup_pu:199": "anyā vṛttā prakartavyā rudravedī suśobhanā /",
  "GR13sivup_pu:200": "daśahastapramāṇā ca caturaṅgulam ucchritā // 4.15 //",
  "GR13sivup_pu:201": "rudramātṛgaṇānāṃ ca dikpatīnāṃ ca sarvadā /",
  "GR13sivup_pu:202": "sarvāgrapākasaṃyuktaṃ tāsu nityabaliṃ haret // 4.16 //",
  "GR13sivup_pu:203": "vedy anyā sarvabhūtānāṃ bahiḥ kāryā dvihastikā /",
  "GR13sivup_pu:204": "vṛṣasthānaṃ ca kartavyaṃ śivālokanasaṃmukham // 4.17 //",
  "GR13sivup_pu:205": "agrārṣasavitur vyoma vṛṣaḥ kāryaś ca paścime /",
  "GR13sivup_pu:206": "vyomnaś cādhas trigarbhaṃ syāt pitṛtarpaṇavedikā // 4.18 //",
  "GR13sivup_pu:207": "prākārāntarbahiḥ kāryaṃ śrīmad gopurabhūṣitam /",
  "GR13sivup_pu:208": "puṣpārāmajalopetaṃ prākārāntaṃ ca kārayet // 4.19 //",
  "GR13sivup_pu:209": "mṛddārujaṃ tṛṇacchannaṃ prakurvīta śivālayam /",
  "GR13sivup_pu:210": "bhūmikādvayavinyāsād utkṣiptaṃ kalpayed budhaḥ // 4.20 //",
  "GR13sivup_pu:211": "śivadakṣiṇataḥ kāryaṃ tabhukter yogyam ālayam /",
  "GR13sivup_pu:212": "śayyāsanasamāyuktaṃ vāstuvidyāvinirmitam // 4.21 //",
  "GR13sivup_pu:213": "dhvajasiṃhau vṛṣagajau catvāraḥ śobhanāḥ smṛtāḥ /",
  "GR13sivup_pu:214": "dhūmaśvagardabhadhvāṅkṣāś catvāraś cārthanāśakāḥ // 4.22 //",
  "GR13sivup_pu:215": "gṛhasyāyāmavistāraṃ kṛtvā triguṇam āditaḥ /",
  "GR13sivup_pu:216": "aṣṭabhiḥ śodhayed āpaiḥ śeṣaś ca gṛham ādiśet // 4.23 //",
  "GR13sivup_pu:217": "iti śāntigṛhaṃ kṛtvā rudrāgniṃ yaḥ pravartayet /",
  "GR13sivup_pu:218": "apy ekaṃ divasaṃ bhaktyā tasya puṇyaphalaṃ śṛṇu // 4.24 //",
  "GR13sivup_pu:219": "kalatraputramitrādyaiḥ sa bhṛtyaiḥ parivāritaḥ /",
  "GR13sivup_pu:220": "kulaikaviṃśad uttārya devalokam avāpnuyāt // 4.25 //",
  "GR13sivup_pu:221": "nīlotpaladalaśyāmāḥ pīnavṛttapayodharāḥ /",
  "GR13sivup_pu:222": "hemavarṇāḥ striyaś cānyāḥ sundaryaḥ priyadarśanāḥ // 4.26 //",
  "GR13sivup_pu:223": "tābhiḥ sārdhaṃ mahābhogair vimānaiḥ sārvakāmikaiḥ /",
  "GR13sivup_pu:224": "icchayā krīḍate tāvad yāvad ābhūtasaṃplavam // 4.27 //",
  "GR13sivup_pu:225": "tataḥ kalpāgninā sārdhaṃ dahyamānaṃ suvihvalam /",
  "GR13sivup_pu:226": "dṛṣṭvā virajyate bhūyo bhavabhogamahārṇavāt // 4.28 //",
  "GR13sivup_pu:227": "tataḥ saṃpṛcchate rudrāṃs tatrasthān jñānapāragān /",
  "GR13sivup_pu:228": "tebhyaḥ prāpya śivajñānaṃ śāntaṃ nirvāṇam āpnuyāt // 4.29 //",
  "GR13sivup_pu:229": "aviraktaś ca bhogebhyaḥ sapta janmāni jāyate /",
  "GR13sivup_pu:230": "pṛthivyadhipatiḥ śrīmān icchayā vā dvijottamaḥ // 4.30 //",
  "GR13sivup_pu:231": "saptamāj janmanaś cānte śivajñānam anāpnuyāt /",
  "GR13sivup_pu:232": "jñānād viraktaḥ saṃsārāc chuddhaḥ khāny adhitiṣṭhati // 4.31 //",
  "GR13sivup_pu:233": "ity etad akhilaṃ kāryaṃ phalam uktaṃ samāsataḥ /",
  "GR13sivup_pu:234": "utsave ca punar brūmaḥ pratyekaṃ dravyajaṃ phalam // 4.32 //",
  "GR13sivup_pu:235": "sadgandhaguṭikām ekāṃ lākṣāṃ prāṇyaṅgavarjitām /",
  "GR13sivup_pu:236": "karpāsāsthipramāṇaṃ ca hutvāgnau śṛṇuyāt phalam // 4.33 //",
  "GR13sivup_pu:237": "yāvat satgandhaguṭikā śivāgnau saṃkhyayā hutā /",
  "GR13sivup_pu:238": "tāvatkoṭyas tu varṣāṇi bhogān bhuṅkte śive pure // 4.34 //",
  "GR13sivup_pu:239": "ekāṅgulapramāṇena hutvāgnau candanāhutim /",
  "GR13sivup_pu:240": "varṣakoṭidvayaṃ bhogair divyaiḥ śivapure vaset // 4.35 //",
  "GR13sivup_pu:241": "yāvatkesarasaṃkhyānaṃ kusumasyānale hutam /",
  "GR13sivup_pu:242": "tāvadyugasahasrāṇi śivaloke mahīyate // 4.36 //",
  "GR13sivup_pu:243": "nāgakesarapuṣpaṃ tu kuṅkumārdhena kīrtitam /",
  "GR13sivup_pu:244": "yat phalaṃ candanasyoktam uśīrasya tadardhakam // 4.37 //",
  "GR13sivup_pu:245": "yat puṣpadhūpabhaṣyānna- dadhikṣīraghṛtādibhiḥ /",
  "GR13sivup_pu:246": "puṇyaliṅgārcane proktaṃ tad dhomasya daśādhikam // 4.38 //",
  "GR13sivup_pu:247": "hutvāgnau samidhas tisrau śivomāskandanāmabhiḥ /",
  "GR13sivup_pu:248": "paścād dadyāt tilānnāni homayīta yathākramam // 4.39 //",
  "GR13sivup_pu:249": "palāśāaṅkurajāriṣṭa- pālālyaḥ(?) samidhaḥ śubhāḥ /",
  "GR13sivup_pu:250": "pṛṣadājyaplutā hutvā śṛṇu yat phalam āpnuyāt // 4.40 //",
  "GR13sivup_pu:251": "palāśāṅkurasaṃkhyānāṃ yāvad agnau hutaṃ bhavet /",
  "GR13sivup_pu:252": "tāvatkalpān mahābhogaiḥ śivaloke mahīyate // 4.41 //",
  "GR13sivup_pu:253": "tallakṣyamadhyasaṃbhūtaṃ hutvāgnau samidhaḥ śubhāḥ /",
  "GR13sivup_pu:254": "kalpārdhasaṃmitaṃ kālaṃ bhogān bhuṅkte śive pure // 4.42 //",
  "GR13sivup_pu:255": "śamīsamitphalaṃ deyam abdān api ca lakṣakam /",
  "GR13sivup_pu:256": "śamyardhaphalavaccheṣāḥ samidhaḥ kṣīravṛkṣajāḥ // 4.43 //",
  "GR13sivup_pu:257": "tilasaṃkhyāṃs tilān hutvā hy ājyāktā(?) yāvatī bhavet /",
  "GR13sivup_pu:258": "tāvat sa varṣalakṣāṃs tu bhogān bhuṅkte śive pure // 4.44 //",
  "GR13sivup_pu:259": "yāvat surauṣadhīrajñas(?) tilatulyaphalaṃ smṛtam /",
  "GR13sivup_pu:260": "itarebhyas tilebhyaś ca kṛṣṇānāṃ dviguṇaṃ phalam // 4.45 //",
  "GR13sivup_pu:261": "lājākṣatāḥ sagodhūmāḥ varṣalakṣaphalapradāḥ /",
  "GR13sivup_pu:262": "daśasāhasrikā jñeyāḥ śeṣāḥ syur bījajātayaḥ // 4.46 //",
  "GR13sivup_pu:263": "palāśendhanaje vahnau homasya dviguṇaṃ phalam /",
  "GR13sivup_pu:264": "kṣīravṛkṣasamṛddhe 'gnau phalaṃ sārdhārdhikaṃ bhavet // 4.47 //",
  "GR13sivup_pu:265": "asamiddhe sadhūme ca homakarma nirarthakam /",
  "GR13sivup_pu:266": "andhaś ca jāyamānaḥ syād dāridryopahatas tathā // 4.48 //",
  "GR13sivup_pu:267": "na ca kaṇṭakibhir vṛkṣair agniṃ prajvālya homayet /",
  "GR13sivup_pu:268": "śuṣkair navaiḥ praśastaiś ca kāṣṭhair agniṃ samindhayet // 4.49 //",
  "GR13sivup_pu:269": "evam ājyāhutiṃ hutvā śivalokam avāpnuyāt /",
  "GR13sivup_pu:270": "tatra kalpaśataṃ bhogān bhuṅkte divyān yathepsitān // 4.50 //",
  "GR13sivup_pu:271": "srucaikāhitamātreṇa vratasyāpūritena ca /",
  "GR13sivup_pu:272": "yāhutir dīyate vahnau sā pūrṇāhutir ucyate // 4.51 //",
  "GR13sivup_pu:273": "ekāṃ pūrṇāhutiṃ hutvā śivena śivabhāvitaḥ /",
  "GR13sivup_pu:274": "sarvakāmam avāpnoti śivaloke vyavasthitaḥ // 4.52 //",
  "GR13sivup_pu:275": "aśeṣakulajair sārdhaṃ sa bhṛtyaiḥ parivāritaḥ /",
  "GR13sivup_pu:276": "ābhūtasaṃplavaṃ yāvad bhogān bhuṅkte yathepsitān // 4.53 //",
  "GR13sivup_pu:277": "tataś ca pralaye prāpte saṃprāpya jñānam uttamam /",
  "GR13sivup_pu:278": "prasādād īśvarasyaiva mucyate bhavasāgarāt // 4.54 //",
  "GR13sivup_pu:279": "śivapūrṇāhutiṃ vahnau patantīṃ yaḥ prapaśyati /",
  "GR13sivup_pu:280": "so 'pi pāpari naraḥ sarvair muktaḥ śivapuraṃ vrajet // 4.55 //",
  "GR13sivup_pu:281": "śivāgnidhūmasaṃspṛṣṭā jīvāḥ sarve carācarāḥ /",
  "GR13sivup_pu:282": "te 'pi pāpavinirmuktāḥ svargaṃ yānti na saṃśayaḥ // 4.56 //",
  "GR13sivup_pu:283": "śivayajñamahāvedyā jāyate ye na santi vā /",
  "GR13sivup_pu:284": "te 'pi yānti śivasthānaṃ jīvāḥ sthāvarajaṅgamāḥ // 4.57 //",
  "GR13sivup_pu:285": "pūrṇāhutiṃ ghṛtābhāve kṣīratailena kalpayet /",
  "GR13sivup_pu:286": "homayed atasītailaṃ tilatailaṃ vinā naraḥ // 4.58 //",
  "GR13sivup_pu:287": "sarṣapeṅguḍikāśāmra- karañjamadhukākṣajam /",
  "GR13sivup_pu:288": "priyaṅgubilvapaippalya- nālikerasamudbhavam(?) // 4.59 //",
  "GR13sivup_pu:289": "ity evam ādikaṃ tailam ājyābhāve prakalpayet /",
  "GR13sivup_pu:290": "dūrvayā bilvapattrair vā samidhaḥ saṃprakīrtitāḥ // 4.60 //",
  "GR13sivup_pu:291": "annārthaṃ homayet kṣīraṃ dadhi mūlaphalāni vā /",
  "GR13sivup_pu:292": "tilārthaṃ taṇḍulaiḥ kuryād darbhārthaṃ haritais tṛṇaiḥ // 4.61 //",
  "GR13sivup_pu:293": "paridhīnām abhāvena śarair vaṃśaiś ca kalpayet /",
  "GR13sivup_pu:294": "indhanānām abhāvena dīpayet tṛṇagomayaiḥ // 4.62 //",
  "GR13sivup_pu:295": "gomayānām abhāvena mahaty ambhasi homayet /",
  "GR13sivup_pu:296": "apām asaṃbhave homaṃ bhūmibhāge manohare // 4.63 //",
  "GR13sivup_pu:297": "viprasya dakṣiṇe pāṇāv aśvatthe tadabhāvataḥ /",
  "GR13sivup_pu:298": "chāgasya dakṣiṇe karṇe kuśamūle ca homayet // 4.64 //",
  "GR13sivup_pu:299": "svātmāgnau homayet prājñaḥ sarvāgnīnām asaṃbhave /",
  "GR13sivup_pu:300": "abhāve na tyajet karma karmayogavidhau sthitaḥ // 4.65 //",
  "GR13sivup_pu:301": "āpatkāle 'pi yaḥ kuryāc chivāgner manasārcanam /",
  "GR13sivup_pu:302": "sa mohakañcukaṃ tyaktvā parāṃ śāntim avāpnuyāt // 4.66 //",
  "GR13sivup_pu:303": "prāṇāgnihotraṃ kurvanti paramaṃ śivayoginaḥ /",
  "GR13sivup_pu:304": "bāhyakarmavinirmuktā jñānadhyānasamākulāḥ // 4.67 //",
  "GR13sivup_pu:305": "// iti śivopaniṣadi śāntigṛhāgnikāryādhyāyaś caturthaḥ //",
  "GR13sivup_pu:306": "athāgneyaṃ mahāsnānam alakṣmīmalanāśanam /",
  "GR13sivup_pu:307": "sarvapāpaharaṃ divyaṃ tapaḥ śrīkīrtivardhanam // 5.1//",
  "GR13sivup_pu:308": "agnirūpeṇa rudreṇa svatejaḥ paramaṃ balam /",
  "GR13sivup_pu:309": "bhūtirūpaṃ samudgīrṇaṃ viśuddhaṃ duritāpaham // 5.2//",
  "GR13sivup_pu:310": "yakṣarakṣaḥpiśācānāṃ dhvaṃsanaṃ mantrasatkṛtam /",
  "GR13sivup_pu:311": "rakṣārthaṃ bālarūpāṇāṃ sūtikānāṃ gṛheṣu ca // 5.3//",
  "GR13sivup_pu:312": "yaś ca bhuṅkte dvijaḥ kṛtvā annasya vā paridhitrayam(?) /",
  "GR13sivup_pu:313": "api śūdrasya paṅktisthaḥ paṅktidoṣair na lipyate // 5.4//",
  "GR13sivup_pu:314": "āhāram ardhabhuktaṃ ca kīṭakeśādidūṣitam /",
  "GR13sivup_pu:315": "tāvanmātraṃ samuddhṛtya bhūtispṛṣṭaṃ viśuddhyati // 5.5//",
  "GR13sivup_pu:316": "āraṇyaṃ gomayakṛtaṃ karīṣaṃ vā praśasyate /",
  "GR13sivup_pu:317": "śarkarāpāṃsunirmuktam abhāve kāṣṭhabhasmanā // 5.6//",
  "GR13sivup_pu:318": "svagṛhāśramavallibhyaḥ kulālālayabhasmanā /",
  "GR13sivup_pu:319": "gomayeṣu ca dagdheṣu hīṣṭakāni ca yeṣu ca // 5.7//",
  "GR13sivup_pu:320": "sarvatra vidyate bhasma duḥkhāpārjanarakṣaṇam (duḥkhopār) /",
  "GR13sivup_pu:321": "śaṅkhakundenduvarṇābham ādadyāj jantuvarjitam // 5.8//",
  "GR13sivup_pu:322": "bhasmānīya prayatnena tad rakṣed yatnavāṃs tathā /",
  "GR13sivup_pu:323": "mārjāramūṣikādyaiś ca nopahanyeta tad yathā // 5.9//",
  "GR13sivup_pu:324": "pañcadoṣavinirmuktaṃ guṇapañcakasaṃyutam /",
  "GR13sivup_pu:325": "śivaikādaśikājaptaṃ śivabhasma prakīrtitam // 5.10//",
  "GR13sivup_pu:326": "jātikārukavākkāya- sthānaduṣṭaṃ ca pañcamam /",
  "GR13sivup_pu:327": "pāpaghnaṃ śāṃkaraṃ rakṣā- pavitraṃ yogadaṃ guṇāḥ(?) // 5.11//",
  "GR13sivup_pu:328": "śivavratasya śāntasya bhāsakatvāc chubhasya ca /",
  "GR13sivup_pu:329": "bhakṣaṇāt sarvapāpānāṃ bhasmeti parikīrtitam // 5.12//",
  "GR13sivup_pu:330": "bhasmasnānaṃ śivasnānaṃ vāruṇād adhikaṃ smṛtam /",
  "GR13sivup_pu:331": "jantuśaivālanirmuktam āgneyaṃ paṅkavarjitam // 5.13//",
  "GR13sivup_pu:332": "apavitraṃ bhavet toyaṃ niśi pūrvam anāhṛtam /",
  "GR13sivup_pu:333": "nadītaḍāgavāpiṣu giriprasravaṇeṣu ca // 5.14//",
  "GR13sivup_pu:334": "snānaṃ sādhāraṇaṃ proktaṃ vāruṇaṃ sarvadehinām /",
  "GR13sivup_pu:335": "asādhāraṇam evoktaṃ bhasmasnānaṃ dvijanmanām // 5.15//",
  "GR13sivup_pu:336": "trikālaṃ vāruṇasnānād anārogyaṃ prajāyate /",
  "GR13sivup_pu:337": "āgneyaṃ rogaśamanam etasmād sārvakāmikam // 5.16//",
  "GR13sivup_pu:338": "saṃdhyātraye 'rdharātre ca bhuktvā cānnavirecane /",
  "GR13sivup_pu:339": "śivayogy ācaret snānam uccārādikriyāsu ca // 5.17//",
  "GR13sivup_pu:340": "bhasmāstṛte mahībhāge same jantuvivarjite /",
  "GR13sivup_pu:341": "dhyāyamānaḥ śivaṃ yogī rajanyantaṃ śayīta ca // 5.18 //",
  "GR13sivup_pu:342": "ekarātroṣitasyāpi yā gatir bhasmaśāyinaḥ /",
  "GR13sivup_pu:343": "na sā śakyā gṛhasthena prāptuṃ yajñaśatair api // 5.19 //",
  "GR13sivup_pu:344": "gṛhasthas tryāyuṣoṃkāraiḥ snānaṃ kuryāt tripuṇḍrakaiḥ /",
  "GR13sivup_pu:345": "yatiḥ sārvāṅgikaṃ snānam āpādatalamastakāt // 5.20 //",
  "GR13sivup_pu:346": "śivabhaktas tridhā vedyāṃ bhasmasnānaphalaṃ labhet /",
  "GR13sivup_pu:347": "hṛdi mūrdhni lalāṭe ca śūdraḥ śivagṛhāśramī // 5.21 //",
  "GR13sivup_pu:348": "gaṇāḥ pravrajitāḥ śāntāḥ bhūtim ālabhya pañcadhā /",
  "GR13sivup_pu:349": "śirolalāṭe hṛdbāhvor bhasmasnānaphalaṃ labhet // 5.22 //",
  "GR13sivup_pu:350": "saṃvatsaraṃ tadardhaṃ vā caturdaśyaṣṭamīṣu ca /",
  "GR13sivup_pu:351": "yaḥ kuryād bhasmanā snānaṃ tasya puṇyaphalaṃ śṛnu // 5.23 //",
  "GR13sivup_pu:352": "śivabhasmani yāvantaḥ sametāḥ paramāṇavaḥ /",
  "GR13sivup_pu:353": "tāvadvarṣasahasrāṇi śivaloke mahīyate // 5.24 //",
  "GR13sivup_pu:354": "ekaviṃśakulopetaḥ patnīputrādisaṃyutaḥ /",
  "GR13sivup_pu:355": "mitrasvajanabhṛtyaiś ca samastaiḥ parivāritaḥ // 5.25 //",
  "GR13sivup_pu:356": "tatra bhuktvā mahābhogān icchayā sārvakāmikān /",
  "GR13sivup_pu:357": "jñānayogaṃ samāsādya pralaye muktim āpnuyāt // 5.26 //",
  "GR13sivup_pu:358": "bhasma bhasmāntikaṃ yena gṛhītaṃ naiṣṭhikavratam(?) /",
  "GR13sivup_pu:359": "anena vai sa dehena rudraś caṅkramate kṣitau // 5.27 //",
  "GR13sivup_pu:360": "bhasmasnānarataṃ śāntaṃ ye namanti dine dine /",
  "GR13sivup_pu:361": "te sarvapāpanirmuktā narā yānti śivaṃ puram // 5.28 //",
  "GR13sivup_pu:362": "ity etat paramaṃ snānam āgneyaṃ śivanirmitam /",
  "GR13sivup_pu:363": "trisaṃdhyam ācaren nityaṃ jāpī yogam avāpnuyāt // 5.29 //",
  "GR13sivup_pu:364": "bhasmānīya pradadyād yaḥ snānārthaṃ śivayogine /",
  "GR13sivup_pu:365": "kalpaṃ śivapure bhogān bhuktvānte syād dvijottamaḥ // 5.30 //",
  "GR13sivup_pu:366": "āgneyaṃ vāruṇaṃ māntraṃ vāyavyaṃ tv aindrapañcamam /",
  "GR13sivup_pu:367": "mānasaṃ śāntitoyaṃ ca jñānasnānaṃ tathāṣṭamam // 5.31 //",
  "GR13sivup_pu:368": "āgneyaṃ rudramantreṇa bhasmasnānam anuttamam /",
  "GR13sivup_pu:369": "ambhasā vāruṇaṃ snānam kāryaṃ vāruṇamūrtinā // 5.32 //",
  "GR13sivup_pu:370": "mūrdhānaṃ pāṇinālabhya śivaikādaśikāṃ japet /",
  "GR13sivup_pu:371": "dhyāyamānaḥ śivaṃ śāntam mantrasnānaṃ paraṃ smṛtam // 5.33 //",
  "GR13sivup_pu:372": "gavāṃ khurapuṭotkhāta- pavanoddhūtareṇunā /",
  "GR13sivup_pu:373": "kāryaṃ vāyavyakaṃ snānam mantreṇa marudātmanā // 5.34 //",
  "GR13sivup_pu:374": "vyabhre 'rke varṣati snānaṃ kuryād aindrīṃ diśaṃ sthitaḥ /",
  "GR13sivup_pu:375": "ākāśamūrtimantreṇa tad aindram iti kīrtitam // 5.35 //",
  "GR13sivup_pu:376": "udakaṃ pāṇinā gṛhya sarvatīrthāni saṃsmaret /",
  "GR13sivup_pu:377": "abhyukṣayec chiras tena snānaṃ mānasam ucyate // 5.36 //",
  "GR13sivup_pu:378": "pṛthivyāṃ yāni tīrthāni sarāṃsy āyatanāni ca /",
  "GR13sivup_pu:379": "teṣu snātasya yat puṇyaṃ tat puṇyaṃ kṣāntivāriṇā // 5.37 //",
  "GR13sivup_pu:380": "na tathā śudhyate tīrthais tapobhir vā mahādhvaraiḥ /",
  "GR13sivup_pu:381": "puruṣaḥ sarvadānaiś ca yathā kṣāntyā viśuddhyati // 5.38 //",
  "GR13sivup_pu:382": "ākruṣṭas tāḍitas tasmād adhikṣiptas tiraskṛta /",
  "GR13sivup_pu:383": "kṣamed akṣamamānānāṃ svargamokṣajigīṣayā // 5.39 //",
  "GR13sivup_pu:384": "yaiva brahmavidāṃ prāptir yaiva prāptis tapasvinām /",
  "GR13sivup_pu:385": "yaiva yogābhiyuktānāṃ gatiḥ saiva kṣamāvatām // 5.40 //",
  "GR13sivup_pu:386": "jñānāmalāmbhasā snātaḥ sarvadaiva muniḥ śuciḥ /",
  "GR13sivup_pu:387": "nirmalaḥ suviśuddhaś ca vijñeyaḥ sūryaraśmivat // 5.41 //",
  "GR13sivup_pu:388": "medhyāmedhyarasaṃ yadvad api vatsa vinā karaiḥ /",
  "GR13sivup_pu:389": "naiva lipyati tad doṣais tadvaj jñānī sunirmalaḥ // 5.42 //",
  "GR13sivup_pu:390": "eṣām ekatame snātaḥ śuddhabhāvaḥ śivaṃ vrajet /",
  "GR13sivup_pu:391": "aśuddhabhāvaḥ snāto 'pi pūjayann āpnuyāt phalam // 5.43 //",
  "GR13sivup_pu:392": "jalaṃ mantraṃ dayā dānaṃ satyam indriyasaṃyamaḥ /",
  "GR13sivup_pu:393": "jñānaṃ bhāvātmaśuddhiś ca śaucam aṣṭavidhaṃ śrutam // 5.44 //",
  "GR13sivup_pu:394": "aṅguṣṭhatalamūle ca brāhmaṃ tīrtham avasthitam /",
  "GR13sivup_pu:395": "tenācamya bhavec chuddhaḥ śivamantreṇa bhāvitaḥ // 5.45 //",
  "GR13sivup_pu:396": "yad adhaḥ kanyakāyāś ca tat tīrthaṃ daivam ucyate /",
  "GR13sivup_pu:397": "tīrthaṃ pradeśinīmūle pitryaṃ pitṛvidhodayam(?) // 5.46 //",
  "GR13sivup_pu:398": "madhyamāṅgulimadhyena tīrtham āriṣam ucyate /",
  "GR13sivup_pu:399": "karapuṣkaramadhye tu śivatīrthaṃ pratiṣṭhitam // 5.47 //",
  "GR13sivup_pu:400": "vāmapāṇitale tīrtham aumam nāma prakīrtitam /",
  "GR13sivup_pu:401": "śivomātīrthasaṃyogāt kuryāt snānābhiṣecanam // 5.48 //",
  "GR13sivup_pu:402": "devān daivena tīrthena tarpayed akṛtāmbhasā /",
  "GR13sivup_pu:403": "uddhṛtya dakṣiṇaṃ pāṇim upavītī sadā budhaḥ // 5.49 //",
  "GR13sivup_pu:404": "prācīnāvītinā kāryaṃ pitṝṇāṃ tilavāriṇā /",
  "GR13sivup_pu:405": "tarpaṇaṃ sarvabhūtānām āriṣeṇa nivītinā // 5.50 //",
  "GR13sivup_pu:406": "savyaskandhe yadā sūtram upavīty ucyate tadā /",
  "GR13sivup_pu:407": "prācīnāvīty asavyena nivītī kaṇṭhasaṃsthite // 5.51 //",
  "GR13sivup_pu:408": "pitṝṇāṃ tarpaṇaṃ kṛtvā sūryāyārghyaṃ prakalpayet /",
  "GR13sivup_pu:409": "upasthāya tataḥ sūryaṃ yajec chivam anantaram // 5.52 //",
  "GR13sivup_pu:410": "// iti śivopaniṣadi śivabhasmasnānādhyāyaḥ pañcamaḥ //",
  "GR13sivup_pu:411": "atha bhaktyā śivaṃ pūjya naivedyam upakalpayet /",
  "GR13sivup_pu:412": "yad annam ātmanāśnīyāt tasyāgre vinivedayet // 6.1 //",
  "GR13sivup_pu:413": "yaḥ kṛtvā bhakṣyabhojyāni yatnena vinivedayet /",
  "GR13sivup_pu:414": "śivāya sa śive loke kalpakoṭiṃ pramodate // 6.2 //",
  "GR13sivup_pu:415": "yaḥ pakvaṃ śrīphalaṃ dadyāc chivāya vinivedayet /",
  "GR13sivup_pu:416": "guror vā homayed vāpi tasya puṇyaphalaṃ śṛṇu // 6.3 //",
  "GR13sivup_pu:417": "śrīmadbhiḥ sa mahāyānair bhogān bhuṅkte śive pure /",
  "GR13sivup_pu:418": "varṣāṇām ayutaṃ sāgraṃ tadante śrīpatir bhavet // 6.4 //",
  "GR13sivup_pu:419": "kapittham ekaṃ yaḥ pakvam īśvarāya nivedayet /",
  "GR13sivup_pu:420": "varṣalakṣaṃ mahābhogaiḥ śivaloke mahīyate // 6.5 //",
  "GR13sivup_pu:421": "ekam āmraphalaṃ pakvaṃ yaḥ śambhor vinivedayet /",
  "GR13sivup_pu:422": "varṣāṇām yutaṃ bhogaiḥ krīḍate sa śive pure // 6.6 //",
  "GR13sivup_pu:423": "ekaṃ vaṭaphalaṃ pakvaṃ yaḥ śivāya nivedayet /",
  "GR13sivup_pu:424": "varṣalakṣaṃ mahābhogaiḥ śivaloke mahīyate // 6.7 //",
  "GR13sivup_pu:425": "yaḥ pakvaṃ dāḍimaṃ caikaṃ dadyād vikasitaṃ navam /",
  "GR13sivup_pu:426": "śivāya gurave vāpi tasya puṇyaphalaṃ śṛṇu // 6.8 //",
  "GR13sivup_pu:427": "yāvat tadbījasaṃkhyānaṃ śobhanaṃ parikīrtitam /",
  "GR13sivup_pu:428": "tāvadaṣṭāyutāny uccaiḥ śivaloke mahīyate // 6.9 //",
  "GR13sivup_pu:429": "drākṣāphalāni pakvāni yaḥ śivāya nivedayet /",
  "GR13sivup_pu:430": "bhaktyā vā śivayogibhyas tasya puṇyaphalaṃ śṛṇu // 6.10 //",
  "GR13sivup_pu:431": "yāvat tatphalasaṃkhyānam ubhayor viniveditam /",
  "GR13sivup_pu:432": "tāvadyugasahasrāṇi rudraloke mahīyate // 6.11 //",
  "GR13sivup_pu:433": "drākṣāphaleṣu yat puṇyaṃ tat kharjūraphaleṣu ca /",
  "GR13sivup_pu:434": "tad eva rājavṛkṣeṣu pārāvataphaleṣu ca // 6.12 //",
  "GR13sivup_pu:435": "yo nāraṅgaphalaṃ pakvaṃ vinivedya maheśvare /",
  "GR13sivup_pu:436": "aṣṭalakṣaṃ mahābhogaiḥ kṛḍate sa śive pure // 6.13 //",
  "GR13sivup_pu:437": "bījapūreṣu tasyārdhaṃ tadardhaṃ likuceṣu ca /",
  "GR13sivup_pu:438": "jambūphaleṣu yat puṇyaṃ tat puṇyaṃ tindukeṣu ca // 6.14 //",
  "GR13sivup_pu:439": "panasaṃ nārikelaṃ vā śivāya vinivedayet /",
  "GR13sivup_pu:440": "varṣalakṣaṃ mahābhogaiḥ śivaloke mahīyate // 6.15 //",
  "GR13sivup_pu:441": "puruṣaṃ ca priyālaṃ ca madhūkakusumāni ca /",
  "GR13sivup_pu:442": "jambūphalāni pakvāni vaikaṅkataphalāni ca // 6.16 //",
  "GR13sivup_pu:443": "nivedya bhaktyā śarvāya pratyekaṃ tu phale phale /",
  "GR13sivup_pu:444": "daśavarṣasahasrāṇi rudraloke mahīyate // 6.17 //",
  "GR13sivup_pu:445": "kṣīrikāyāḥ phalaṃ pakvaṃ yaḥ śivāya nivedayet /",
  "GR13sivup_pu:446": "varṣalakṣaṃ mahābhogair modate sa śive pure // 6.18 //",
  "GR13sivup_pu:447": "vālukātrapusādīni yaḥ phalāni nivedayet /",
  "GR13sivup_pu:448": "śivāya gurave vāpi pakvaṃ ca karamardakam // 6.19 //",
  "GR13sivup_pu:449": "daśavarṣasahasrāṇi rudraloke mahīyate /",
  "GR13sivup_pu:450": "badarāṇi supakvāni tintiḍīkaphalāni ca // 6.20 //",
  "GR13sivup_pu:451": "darśanīyāni pakvāni hy āmalakyāḥ phalāni ca /",
  "GR13sivup_pu:452": "evam ādīni cānyāni śākamūlaphalāni ca // 6.21 //",
  "GR13sivup_pu:453": "nivedayati śarvāya śṛṇu yat phalam āpnuyāt /",
  "GR13sivup_pu:454": "ekaikasmin phale bhogān prāpnuyād anupūrvaśaḥ // 6.22 //",
  "GR13sivup_pu:455": "pañcavarṣasahasrāṇi rudraloke mahīyate /",
  "GR13sivup_pu:456": "godhūmacandakādyāni sukṛtaṃ saktubharjitam // 6.23 //",
  "GR13sivup_pu:457": "nivedayīta śarvāya tasya puṇyaphalaṃ śṛṇu /",
  "GR13sivup_pu:458": "yāvat tadbījasaṃkhyānaṃ śubhaṃ bhraṣṭaṃ nivedayet // 6.24 //",
  "GR13sivup_pu:459": "tāvadvarṣasahasrāṇi rudraloke mahīyate /",
  "GR13sivup_pu:460": "yaḥ pakvānīkṣudaṇḍāni śivāya vinivedayet // 6.25 //",
  "GR13sivup_pu:461": "gurave vāpi tad bhaktyā tasya puṇyaphalaṃ śṛṇu /",
  "GR13sivup_pu:462": "ikṣuparṇāni caikaikaṃ varṣalokaṃ pramodate // 6.26 //",
  "GR13sivup_pu:463": "sākaṃ śivapure bhogaiḥ pauṇḍraṃ pañcaguṇaṃ phalam /",
  "GR13sivup_pu:464": "nivedya parameśāya śuktimātrarasasya tu // 6.27 //",
  "GR13sivup_pu:465": "varṣakoṭiṃ mahābhogaiḥ śivaloke mahīyate /",
  "GR13sivup_pu:466": "nivedya phāṇitaṃ śuddhaṃ śivāya gurave 'pi vā // 6.28 //",
  "GR13sivup_pu:467": "rasāt sahasraguṇitaṃ phalaṃ prāpnoti mānavaḥ /",
  "GR13sivup_pu:468": "guḍasya phalam ekaṃ yaḥ śivāya vinivedayet // 6.29 //",
  "GR13sivup_pu:469": "ambakoṭiṃ śive loke mahābhogaiḥ pramodate /",
  "GR13sivup_pu:470": "khaṇḍasya palanaivedyaṃ guḍāc chataguṇaṃ phalam // 6.30 //",
  "GR13sivup_pu:471": "khaṇḍāt sahasraguṇitaṃ śarkarāyā nivedane /",
  "GR13sivup_pu:472": "matsaṇḍikāṃ mahāśuddhāṃ śaṃkarāya nivedayet // 6.31 //",
  "GR13sivup_pu:473": "kalpakoṭiṃ naraḥ sāgraṃ śivaloke mahīyate /",
  "GR13sivup_pu:474": "pariśuddhaṃ bhṛṣṭam ājyaṃ siddhaṃ caiva susaṃskṛtam // 6.32 //",
  "GR13sivup_pu:475": "māsaṃ nivedya śarvāya śṛṇu yat phalam āpnuyāt /",
  "GR13sivup_pu:476": "aśeṣaphaladānena yat puṇyaṃ parikīrtitam // 6.33 //",
  "GR13sivup_pu:477": "tat puṇyaṃ prāpnuyāt sarvaṃ mahādānanivedane /",
  "GR13sivup_pu:478": "panasāni ca divyāni svādūni surabhīṇi ca // 6.34 //",
  "GR13sivup_pu:479": "nivedayet tu śarvāya tasya puṇyaphalaṃ śṛṇu /",
  "GR13sivup_pu:480": "kalpakoṭiṃ naraḥ sāgraṃ śivaloke vyavasthitaḥ // 6.35 //",
  "GR13sivup_pu:481": "piban śivāmṛtaṃ divyaṃ mahābhogaiḥ pramodate /",
  "GR13sivup_pu:482": "dine dine ca yas tv āpaṃ vastrapūtaṃ samācaret // 6.36 //",
  "GR13sivup_pu:483": "sukhāya śivabhaktebhyas tasya puṇyaphalaṃ śṛṇu /",
  "GR13sivup_pu:484": "mahāsarāṃsi yaḥ kuryād bhavet puṇyaṃ śivāgrataḥ // 6.37 //",
  "GR13sivup_pu:485": "tat puṇyaṃ sakalaṃ prāpya śivaloke mahīyate /",
  "GR13sivup_pu:486": "yad iṣṭam ātmanaḥ kiṃcid annapānaphalādikam // 6.38 //",
  "GR13sivup_pu:487": "tat tac chivāya deyaṃ syād uttamaṃ bhogam icchatā /",
  "GR13sivup_pu:488": "na śivaḥ paripūrṇatvāt kiṃcid aśnāti kasyacit // 6.39 //",
  "GR13sivup_pu:489": "kintv īśvaranibhaṃ kṛtvā sarvam ātmani dīyate /",
  "GR13sivup_pu:490": "na rohati yathā bījaṃ svastham āśrayavarjitam // 6.40 //",
  "GR13sivup_pu:491": "puṇyabījaṃ tathā sūkṣmaṃ niṣphalaṃ syān nirāśrayam /",
  "GR13sivup_pu:492": "sukṣetreṣu yathā bījam uptaṃ bhavati satphalam // 6.41 //",
  "GR13sivup_pu:493": "alpam apy akṣayaṃ tadvat puṇyaṃ śivasamāśrayāt /",
  "GR13sivup_pu:494": "tasmād īśvaram uddiśya yad yad ātmani rocate // 6.42 //",
  "GR13sivup_pu:495": "tat tad īśvarabhaktebhyaḥ pradātavyaṃ phalārthinā /",
  "GR13sivup_pu:496": "yaḥ śivāya guror vāpi racayen maṇibhūmikam // 6.43 //",
  "GR13sivup_pu:497": "naivedya bhojanārthaṃ yaḥ pattraiḥ puṣpaiś ca śobhanam /",
  "GR13sivup_pu:498": "yāvat tat pattrapuṣpāṇāṃ parisaṃkhyā vidhīyate // 6.44 //",
  "GR13sivup_pu:499": "tāvadvarṣasahasrāṇi suraloke mahīyate /",
  "GR13sivup_pu:500": "palāśakadalīpadma- pattrāṇi ca viśeṣataḥ // 6.45 //",
  "GR13sivup_pu:501": "dattvā śivāya gurave śṛṇu yat phalam āpnuyāt /",
  "GR13sivup_pu:502": "yāvat tatpattrasaṃkhyānam īśvarāya niveditam // 6.46 //",
  "GR13sivup_pu:503": "tāvadabdāyutānāṃ sa loke bhogān avāpnuyāt /",
  "GR13sivup_pu:504": "yāvat tāmbulapattrāṇi pūgāṃś ca vinivedayet // 6.47 //",
  "GR13sivup_pu:505": "tāvanti varṣalakṣāṇi śivaloke mahīyate /",
  "GR13sivup_pu:506": "yac chuddhaṃ śaṅkhacūrṇaṃ vā gurave vinivedayet // 6.48 //",
  "GR13sivup_pu:507": "tāmbūlayogasiddhyarthaṃ tasya puṇyaphalaṃ śṛṇu /",
  "GR13sivup_pu:508": "yāvat tāmbūlapattrāṇi cūrṇamānena bhakṣayet // 6.49 //",
  "GR13sivup_pu:509": "tāvadvarṣasahasrāṇi rudraloke mahīyate /",
  "GR13sivup_pu:510": "jātīphalaṃ sakaṅkolaṃ latākastūrikotpalam // 6.50 //",
  "GR13sivup_pu:511": "ity etāni sugandhīni phalāni vinivedayet /",
  "GR13sivup_pu:512": "phale phale mahābhogair varṣalakṣaṃ tu yatnataḥ // 6.51 //",
  "GR13sivup_pu:513": "kāmikena vimānena krīḍate sa śive pure /",
  "GR13sivup_pu:514": "truṭimātrapramāṇena karpūrasya śive gurau // 6.52 //",
  "GR13sivup_pu:515": "varṣakoṭiṃ mahābhogaiḥ śivaloke mahīyate /",
  "GR13sivup_pu:516": "pūgatāmbūlapattrāṇām ādhāraṃ yo nivedayet // 6.53 //",
  "GR13sivup_pu:517": "varṣakoṭyaṣṭakaṃ bhogaiḥ śivaloke mahīyate /",
  "GR13sivup_pu:518": "yaś cūeṇādhārasatpātraṃ kasyāpi vinivedayet // 6.54 //",
  "GR13sivup_pu:519": "modate sa śive loke varṣakoṭīś caturdaśa /",
  "GR13sivup_pu:520": "mṛtkāṣṭhavaṃśakhaṇḍāni yaḥ pradadyāc chivāśrame // 6.55 //",
  "GR13sivup_pu:521": "prāpnuyād vipulān bhogān divyāñ chivapure naraḥ /",
  "GR13sivup_pu:522": "māṇikyaṃ kalaśaṃ pātrīṃ sthālyādīn bhāṇḍasaṃpuṭān // 6.56 //",
  "GR13sivup_pu:523": "dattvā śivāgrajas tebhyaḥ śivaloke mahīyate /",
  "GR13sivup_pu:524": "toyādhārapidhānāni mṛdvastratarujāni vā // 6.57 //",
  "GR13sivup_pu:525": "vaṃśālābusamutthāni dattvāpnoti śivaṃ puram /",
  "GR13sivup_pu:526": "pañcasaṃmārjanītoyaṃ gomayāñjanakarpaṭān // 6.58 //",
  "GR13sivup_pu:527": "mṛtkumbhapīṭikāṃ dadyād bhogāñ chivapure labhet /",
  "GR13sivup_pu:528": "yaḥ puṣpadhūpagandhānāṃ dadhikṣīraghṛtāmbhasām // 6.59 //",
  "GR13sivup_pu:529": "dadyād ādhārapātrāṇi śivaloke sa gacchati /",
  "GR13sivup_pu:530": "vaṃśatālādisaṃbhūtaṃ puṣpādhārakaraṇḍakam // 6.60 //",
  "GR13sivup_pu:531": "ity evamādyān yo dadyāc chivalokam avāpnuyāt /",
  "GR13sivup_pu:532": "yaḥ sruksruvādipātrāṇi homārthaṃ vinivedayet // 6.61 //",
  "GR13sivup_pu:533": "varṣakoṭiṃ mahābhāgaiḥ śivaloke mahīyate /",
  "GR13sivup_pu:534": "yaḥ sarvadhātusaṃyuktaṃ dadyāl lavaṇaparvatam // 6.62 //",
  "GR13sivup_pu:535": "śivāya gurave vāpi tasya puṇyaphalaṃ śṛṇu /",
  "GR13sivup_pu:536": "kalpakoṭisahasrāṇi kalpakoṭiśatāni ca // 6.63 //",
  "GR13sivup_pu:537": "sa gotrabhṛtyasaṃyukto vasec chivapure naraḥ /",
  "GR13sivup_pu:538": "vimānayānaiḥ śrīmadbhiḥ sarvakāmasamanvitaiḥ // 6.64 //",
  "GR13sivup_pu:539": "bhogān bhuktvā tu vipulāṃs tadante sa mahīpatiḥ /",
  "GR13sivup_pu:540": "manaḥśilāṃ harītālaṃ rājapaṭṭaṃ ca hiṅgulam // 6.65 //",
  "GR13sivup_pu:541": "gairikaṃ maṇidantaṃ ca hematoyaṃ tathāṣṭamam /",
  "GR13sivup_pu:542": "yaś ca taṃ parvatavaraṃ śālitaṇḍulakalpitam // 6.66 //",
  "GR13sivup_pu:543": "śivāyagurave vāpi tasya puṇyaphalaṃ śṛṇu /",
  "GR13sivup_pu:544": "kalpakoṭiśataṃ sāgraṃ bhogān bhuṅkte śive pure // 6.67 //",
  "GR13sivup_pu:545": "yaḥ sarvadhānyaśikharair upetaṃ yavaparvatam /",
  "GR13sivup_pu:546": "ghṛtatailanadīyuktaṃ tasya puṇyaphalaṃ śṛṇu // 6.68 //",
  "GR13sivup_pu:547": "kalpakoṭiśataṃ sāgraṃ bhogān bhuṅkte śive pure /",
  "GR13sivup_pu:548": "samastakulajaiḥ sārdhaṃ tasyānte sa mahīpatiḥ // 6.69 //",
  "GR13sivup_pu:549": "tiladhenuṃ pradadyād yaḥ kṛtvā kṛṣṇājine naraḥ /",
  "GR13sivup_pu:550": "kapilāyāḥ pradānasya yat phalaṃ tad avāpnuyāt // 6.70 //",
  "GR13sivup_pu:551": "ghṛtadhenuṃ naraḥ kṛtvā kāṃsyapātre sakāñcanān /",
  "GR13sivup_pu:552": "nivedya gopradānasya samagraṃ phalam āpnuyāt // 6.71 //",
  "GR13sivup_pu:553": "dvīpicarmaṇi yaḥ sthāpya pradadyāl lavaṇāḍhakam /",
  "GR13sivup_pu:554": "aśeṣarasadānasya yat puṇyaṃ tad avāpnuyāt // 6.72 //",
  "GR13sivup_pu:555": "maricāḍhena kurvīta(?) mārīcaṃ nāma parvatam /",
  "GR13sivup_pu:556": "dadyād yaj jīrakaṃ pūrvam āgneyaṃ hiṅgum uttamam // 6.73 //",
  "GR13sivup_pu:557": "dakṣiṇe guḍaśuṇṭhīṃ ca nairṛte nāgakesaram /",
  "GR13sivup_pu:558": "pippalīṃ paścime dadyād vāyavye kṛṣṇajīrakam // 6.74 //",
  "GR13sivup_pu:559": "kauberyām ajamodaṃ ca tvagelāś ceśadaivate /",
  "GR13sivup_pu:560": "kustumbaryāḥ pradeyāḥ syur bahiḥ prākārataḥ sthitāḥ // 6.75 //",
  "GR13sivup_pu:561": "kakubhām antarāleṣu samantāt saindhavaṃ nyaset /",
  "GR13sivup_pu:562": "sapuṣpākṣatatoyena śivāya vinivedayet // 6.76 //",
  "GR13sivup_pu:563": "yāvat taddīpasaṃkhyānaṃ sarvam ekatra parvate /",
  "GR13sivup_pu:564": "tāvadvarṣaśatād ūrdhvaṃ bhogān bhuṅkte śive pure // 6.77 //",
  "GR13sivup_pu:565": "kūśmāṇḍaṃ madhyataḥ sthāpya kāliṅgaṃ pūrvato nyaset /",
  "GR13sivup_pu:566": "dakṣiṇe kṣīratumbīṃ tu vṛntākaṃ paścime nyaset // 6.78 //",
  "GR13sivup_pu:567": "paṭīsāny uttare sthāpya karkaṭīm īśadaivate /",
  "GR13sivup_pu:568": "nyased gajapaṭolāṃś ca madhurān vahnidaivate // 6.79 //",
  "GR13sivup_pu:569": "kāravellāṃś ca nairṛtyāṃ vāyavyāṃ nimbakaṃ phalam /",
  "GR13sivup_pu:570": "uccāvacāni cānyāni phalāni sthāpayed bahiḥ // 6.80 //",
  "GR13sivup_pu:571": "abhyarcya puṣpadhūpaiś ca samantāt phalaparvatam /",
  "GR13sivup_pu:572": "śivāya gurave vāpi praṇipatya nivedayet // 6.81 //",
  "GR13sivup_pu:573": "yāvat tatphalasaṃkhyānaṃ taddīpānāṃ ca madhyataḥ /",
  "GR13sivup_pu:574": "tāvadvarṣasahasrāṇi rudraloke mahīyate // 6.82 //",
  "GR13sivup_pu:575": "mūlakaṃ madhyataḥ sthāpya tatpūrve vālamūlakam /",
  "GR13sivup_pu:576": "āgneyyāṃ vāstukaṃ sthāpya yāmyāyāṃ kṣāravāstukam // 6.83 //",
  "GR13sivup_pu:577": "pālakyaṃ nairṛte sthāpya sumukhaṃ paścime nyaset /",
  "GR13sivup_pu:578": "kuhadrakaṃ ca vāyavyām uttare vāpi tālikīm // 6.84 //",
  "GR13sivup_pu:579": "kusumbhaśākam aiśānyāṃ sarvaśākāni tadbahiḥ /",
  "GR13sivup_pu:580": "pūrvakrameṇa vinyasya śivāya vinivedayet // 6.85 //",
  "GR13sivup_pu:581": "yāvat tanmūlanālānāṃ pattrasaṃkhyā ca kīrtitā /",
  "GR13sivup_pu:582": "tāvadvarṣasahasrāṇi rudraloke mahīyate // 6.86 //",
  "GR13sivup_pu:583": "dattvā labhen mahābhogān guggulvadreḥ paladvayam /",
  "GR13sivup_pu:584": "varṣakoṭidvayaṃ svarge dviguṇaṃ guḍamiśritaiḥ // 6.87 //",
  "GR13sivup_pu:585": "guḍārdrakaṃ salavaṇam āmramañjarisaṃyutam /",
  "GR13sivup_pu:586": "nivedya gurave bhaktyā saubhāgyaṃ paramaṃ labhet // 6.88 //",
  "GR13sivup_pu:587": "hastāropyeṇa vā kṛtvā mahāratnānvitāṃ mahīm /",
  "GR13sivup_pu:588": "nivedayitvā śarvāya śivatulyaḥ prajāyate // 6.89 //",
  "GR13sivup_pu:589": "vajrendranīlavaiḍūrya- padmarāgaṃ samauktikam /",
  "GR13sivup_pu:590": "kīṭapakṣaṃ suvarṇaṃ ca mahāratnāni sapta vai // 6.90 //",
  "GR13sivup_pu:591": "yaś ca siṃhāsanaṃ dadyān mahāratnānvitaṃ nṛpaḥ /",
  "GR13sivup_pu:592": "kṣudraratnaiś ca vividhais tasya puṇyaphalaṃ śṛṇu // 6.91 //",
  "GR13sivup_pu:593": "kulatriṃśakasaṃyuktaḥ sāntaḥpuraparicchadaḥ /",
  "GR13sivup_pu:594": "samastabhṛtyasaṃyuktaḥ śivaloke mahīyate // 6.92 //",
  "GR13sivup_pu:595": "tatra bhuktvā mahābhogān śivatulyaparākramaḥ /",
  "GR13sivup_pu:596": "āmahāpralayaṃ yāvat tadante muktim āpnuyāt // 6.93 //",
  "GR13sivup_pu:597": "yadi ced rājyam ākaṅkṣet tataḥ sarvasamāhitaḥ /",
  "GR13sivup_pu:598": "saptadvīpasamudrāyāḥ kṣiter adhipatir bhavet // 6.94 //",
  "GR13sivup_pu:599": "janmakoṭisahasrāṇi janmakoṭiśatāni ca /",
  "GR13sivup_pu:600": "rājyaṃ kṛtvā tataś cānte punaḥ śivapuraṃ vrajet // 6.95 //",
  "GR13sivup_pu:601": "etad eva phalaṃ jñeyaṃ makuṭābharaṇādiṣu /",
  "GR13sivup_pu:602": "ratnāsanapradānena pāduke vinivedayet // 6.96 //",
  "GR13sivup_pu:603": "dadyād yaḥ kevalaṃ vajraṃ śuddhaṃ godhūmamātrakam /",
  "GR13sivup_pu:604": "śivāya sa śive loke tiṣṭhed āpralayaṃ sukhī // 6.97 //",
  "GR13sivup_pu:605": "indranīlapradānena sa vaiḍūryapradānataḥ /",
  "GR13sivup_pu:606": "modate vividhair bhogaiḥ kalpakoṭiṃ śive pure // 6.98 //",
  "GR13sivup_pu:607": "masūramātram api yaḥ padmarāgaṃ suśobhanam /",
  "GR13sivup_pu:608": "nivedayitvā śarvāya modate kālam akṣayam // 6.99 //",
  "GR13sivup_pu:609": "nivedya mauktikaṃ svaccham ekabhāgaikamātrakam /",
  "GR13sivup_pu:610": "bhogaiḥ śivapure divyaiḥ kalpakoṭiṃ pramodate // 6.100 //",
  "GR13sivup_pu:611": "kīṭapakṣaṃ mahāśuddhaṃ nivedya yavamātrakam /",
  "GR13sivup_pu:612": "śivāyādyaḥ śive loke modate kālam akṣayam // 6.101 //",
  "GR13sivup_pu:613": "hemnā kṛtvā ca yaḥ puṣpam api māṣakamātrakam /",
  "GR13sivup_pu:614": "nivedayitvā śarvāya varṣakoṭiṃ vased divi // 6.102 //",
  "GR13sivup_pu:615": "kṣudraratnāni yo dadyād dhemni baddhāni śambhave /",
  "GR13sivup_pu:616": "modate sa śive loke kalpakoṭyayutaṃ naraḥ // 6.103 //",
  "GR13sivup_pu:617": "yathā yathā mahāratnaṃ śobhanaṃ ca yathā yathā /",
  "GR13sivup_pu:618": "tathā tathā mahat puṇyaṃ jñeyaṃ tac chivadānataḥ // 6.104 //",
  "GR13sivup_pu:619": "bhūmibhāge sa()vistīṛṇe jambūdvīpaṃ prakalpayet /",
  "GR13sivup_pu:620": "aṣṭāvaraṇasaṃyuktaṃ nagendrāṣṭakabhūṣitam // 6.105 //",
  "GR13sivup_pu:621": "tanmadhye kārayed divyaṃ meruprāsādam uttamam /",
  "GR13sivup_pu:622": "anekaśikharākīrṇam aśeṣāmarasaṃyutam // 6.106 //",
  "GR13sivup_pu:623": "bahiḥ suvarṇanicitaṃ sarvaratnopaśobhitam /",
  "GR13sivup_pu:624": "catuḥpragrīvakopetaṃ cakṣurliṅgasamāyutam // 6.107 //",
  "GR13sivup_pu:625": "caturdikṣu vanopetaṃ caturbhiḥ saṃyutaiḥ śaraiḥ /",
  "GR13sivup_pu:626": "caturṇāṃ purayuktena prākāreṇa ca saṃyutam // 6.108 //",
  "GR13sivup_pu:627": "meruprāsādam ity evaṃ hemaratnavibhūṣitam /",
  "GR13sivup_pu:628": "yaḥ kārayed vanopetaṃ so 'nantaphalam āpnuyāt // 6.109 //",
  "GR13sivup_pu:629": "bhūmyambhaḥparamāṇūnāṃ yathā saṃkhyā na vidyate /",
  "GR13sivup_pu:630": "śivāyatanapuṇyasya tathā saṃkhyā na vidyate // 6.110 //",
  "GR13sivup_pu:631": "kulatriṃśakasaṃyuktaḥ sarvabhṛtyasamanvitaḥ /",
  "GR13sivup_pu:632": "kalatraputramitraiś ca sarvasvajanasaṃyutaḥ // 6.111 //",
  "GR13sivup_pu:633": "āśrtitopāśritaiḥ sarvair aśeṣagaṇasaṃyutaḥ /",
  "GR13sivup_pu:634": "yathā śivas tathaivāyaṃ śarvaloke sa pūjyate // 6.112 //",
  "GR13sivup_pu:635": "na ca mānuṣyakaṃ lokam āgacchet kṛpaṇaṃ punaḥ /",
  "GR13sivup_pu:636": "sarvajñaḥ paripūrṇaś ca muktaḥ svātmani tiṣṭhati // 6.113 //",
  "GR13sivup_pu:637": "yaḥ śivāya vanaṃ kṛtvā mudābdasalilotthitam(?) /",
  "GR13sivup_pu:638": "tad daṇḍakopaśobhaṃ ca haste kurvīta sarvadā // 6.114 //",
  "GR13sivup_pu:639": "śobhayed bhūtanāthaṃ vā candraśālāṃ kvacit kvacit /",
  "GR13sivup_pu:640": "vedīṃ vāthābhyapadyanta pronnatāḥ stambhapaṅktayaḥ // 6.115 //",
  "GR13sivup_pu:641": "śātakumbhamayīṃ vāpi sarvalakṣaṇasaṃyutām /",
  "GR13sivup_pu:642": "īśvarapratimāṃ saumyāṃ kārayet puruṣocchritām // 6.116 //",
  "GR13sivup_pu:643": "triśūlasavyahastāṃ ca varadābhayadāyikāṃ /",
  "GR13sivup_pu:644": "savyahastākṣamālāṃ ca jaṭākusumabhūṣitām // 6.117 //",
  "GR13sivup_pu:645": "padmasiṃhāsanāsīnāṃ vṛṣasthāṃ vā samucchritām /",
  "GR13sivup_pu:646": "vimānasthāṃ rathasthāṃ vā vedisthāṃ vā prabhānvitām // 6.118 //",
  "GR13sivup_pu:647": "saumyavaktrāṃ karālāṃ vā mahābhairavarūpiṇīm /",
  "GR13sivup_pu:648": "atyucchritāṃ suvistīrṇāṃ nṛtyasthāṃ yogasaṃsthitām // 6.119 //",
  "GR13sivup_pu:649": "kuryād asaṃbhave hemnas tāreṇa vimalena ca /",
  "GR13sivup_pu:650": "ārakūṭamayīṃ vāpi tāmramṛcchailadārujām // 6.120 //",
  "GR13sivup_pu:651": "aśeṣakaiḥ sarūpaiś ca varṇakair vā paṭe likhet /",
  "GR13sivup_pu:652": "kuḍye vā phalake vāpi bhaktyā vittānusārataḥ // 6.121 //",
  "GR13sivup_pu:653": "ekāṃ saparivārāṃ vā pārvatīṃ gaṇasaṃyutām /",
  "GR13sivup_pu:654": "pratīhārasamopetāṃ(?) kuryād evāvikalpataḥ // 6.122 //",
  "GR13sivup_pu:655": "pīṭhaṃ vā kārayed raupyaṃ tāmraṃ pittalasaṃbhavam /",
  "GR13sivup_pu:656": "caturmukhaikavaktraṃ vā bahiḥ kāñcanasaṃskṛtam // 6.123 //",
  "GR13sivup_pu:657": "pṛthakpṛthaganekāni kārayitvā mukhāni tu /",
  "GR13sivup_pu:658": "saumyabhairavarūpāṇi śivasya bahurūpiṇaḥ // 6.124 //",
  "GR13sivup_pu:659": "nānābharaṇayuktāni hemaraupyakṛtāni ca /",
  "GR13sivup_pu:660": "śivasya rathayātrāyāṃ tāni lokasya darśayet // 6.125 //",
  "GR13sivup_pu:661": "uktāni yāni puṇyāni saṃkṣepeṇa pṛthak pṛthak /",
  "GR13sivup_pu:662": "kṛtvaikena mamaiteṣām akṣayaṃ phalam āpnuyāt // 6.126 //",
  "GR13sivup_pu:663": "mātuḥ pituḥ sahopāyair(?) daśabhir daśabhiḥ kulaiḥ /",
  "GR13sivup_pu:664": "kalatraputramitrādyair bhṛtyair yuktaḥ sa bāndhavaiḥ // 6.127 //",
  "GR13sivup_pu:665": "ayutena vimānānāṃ sarvakāmayutena ca /",
  "GR13sivup_pu:666": "bhuṅkte svayaṃ mahābhogān ante muktim avāpnuyāt // 6.128 //",
  "GR13sivup_pu:667": "maṇḍapastambhaparyante kīlayed darpaṇānvitam /",
  "GR13sivup_pu:668": "abhiṣicya janā yasmin pujāṃ kuvanti bilvakaiḥ // 6.129 //",
  "GR13sivup_pu:669": "kālakālakṛtiṃ kṛtvā kīlayed yaḥ śivāśrame /",
  "GR13sivup_pu:670": "sarvalokopakārāya pūjayec ca dine dine // 6.130 //",
  "GR13sivup_pu:671": "dhūpavelāpramāṇārthaṃ kalpayed yaḥ śivāśrame /",
  "GR13sivup_pu:672": "kṣarantīṃ pūryamāṇāṃ vā sadāyāme ghaṭīṃ nṛpaḥ // 6.131 //",
  "GR13sivup_pu:673": "eṣām ekatamaṃ puṇyaṃ kṛtvā pāpavivarjitaḥ /",
  "GR13sivup_pu:674": "śivaloke naraḥ prāpya sarvajñaḥ sa sukhī bhavet // 6.132 //",
  "GR13sivup_pu:675": "rathayātrāṃ pravakṣyāmi śivasya paramātmanaḥ /",
  "GR13sivup_pu:676": "sarvalokahitārthāya mahāśilpivinirmitām // 6.133 //",
  "GR13sivup_pu:677": "rathamadhye samāveśya yathā yaṣṭiṃ tu kīlayet /",
  "GR13sivup_pu:678": "yaṣṭer madhye sthitaṃ kāryaṃ vimānam atiśobhitam // 6.134 //",
  "GR13sivup_pu:679": "pañcabhaumaṃ tribhaumaṃ vā dṛḍhavaṃśaprakalpitam /",
  "GR13sivup_pu:680": "karmaṇā sunibaddhaṃ ca rajjubhiś ca susaṃyutam // 6.135 //",
  "GR13sivup_pu:681": "pañcaśālāṇḍikair yuktaṃ nānābhaktisamanvitam /",
  "GR13sivup_pu:682": "citravarṇaparicchannaṃ paṭair vā varṇakānvitaiḥ // 6.136 //",
  "GR13sivup_pu:683": "lambakaiḥ sūtradāmnā ca ghaṇṭācāmarabhūṣitam /",
  "GR13sivup_pu:684": "budbudair ardhacandraiś ca darpaṇaiś ca samujjvalam // 6.137 //",
  "GR13sivup_pu:685": "kadalyardhadhvajair yuktaṃ mahācchattraṃ mahādhvajam /",
  "GR13sivup_pu:686": "puṣpamālāparikṣiptaṃ sarvaśobhāsamanvitam // 6.138 //",
  "GR13sivup_pu:687": "mahārathavimāne 'smin sthāpayed gaṇasaṃyutam /",
  "GR13sivup_pu:688": "īśvarapratimāṃ hemni prathame puramaṇḍape // 6.139 //",
  "GR13sivup_pu:689": "mukhatrayaṃ ca badhnīyād bahiḥ kuryāt tathāśritam /",
  "GR13sivup_pu:690": "pure pure bahir dikṣu gṛhakeṣu samāśritam // 6.140 //",
  "GR13sivup_pu:691": "catuṣkaṃ śivavaktrāṇāṃ saṃsthāpya pratipūjayet /",
  "GR13sivup_pu:692": "dinatrayaṃ prakurvīta snānam arcanabhojanam // 6.141 //",
  "GR13sivup_pu:693": "nṛtyakrīḍāprayogeṇa geyamaṅgalapāṭhakaiḥ /",
  "GR13sivup_pu:694": "mahāvāditranirghoṣaiḥ pauṣapūrṇimaparvaṇi // 6.142 //",
  "GR13sivup_pu:695": "bhrāmayed rājamārgeṇa caturthe 'hani tadratham /",
  "GR13sivup_pu:696": "tataḥ svasthānam ānīya taccheṣam api vardhayet // 6.143 //",
  "GR13sivup_pu:697": "avadhārya jagaddhātrī pratimām avatārayet /",
  "GR13sivup_pu:698": "mahāvimānayātraiṣā kartavyā paṭṭake 'pi vā // 6.144 //",
  "GR13sivup_pu:699": "vaṃśair navaiḥ supakvaiś ca kaṭaṃ kuryād bharakṣamam(?) /",
  "GR13sivup_pu:700": "vṛttaṃ dviguṇadīrghaṃ ca caturaśram adhaḥ samam // 6.145 //",
  "GR13sivup_pu:701": "sarvatra carmaṇā baddhaṃ mahāyaṣṭisamāśritam /",
  "GR13sivup_pu:702": "mukhaṃ baddhaṃ ca kurvīta vaṃśamaṇḍalinā dṛḍham // 6.146 //",
  "GR13sivup_pu:703": "kaṭe 'smiṃs tāni vastrāṇi sthāpya badhnīta yatnataḥ /",
  "GR13sivup_pu:704": "upary upari sarvāṇi tanmadhye pratimāṃ nyaset // 6.147 //",
  "GR13sivup_pu:705": "varṇakaiḥ kuṅkumādyaiś ca citrapuṣpaiś ca pūjayet /",
  "GR13sivup_pu:706": "nānābharaṇapūjābhir muktāhārapralambibhiḥ // 6.148 //",
  "GR13sivup_pu:707": "rathasya mahato madhye sthāpya paṭṭadvayaṃ dṛḍham /",
  "GR13sivup_pu:708": "adharottarabhāgena madhye chidrasamanvitam // 6.149 //",
  "GR13sivup_pu:709": "kaṭiyaṣṭer adhobhāgaṃ sthāpya chidramayaṃ śubhaiḥ /",
  "GR13sivup_pu:710": "ābaddhya kīlayed yatnād yaṣṭyardhaṃ ca dhvajāṣṭakam // 6.150 //",
  "GR13sivup_pu:711": "kaṭasya pṛṣṭaṃ sarvatra kārayet paṭasaṃvṛtam /",
  "GR13sivup_pu:712": "tatpaṭe ca likhet somaṃ sagaṇaṃ savṛṣaṃ śivam // 6.151 //",
  "GR13sivup_pu:713": "vicitrapuṣpasragdāmnā samantād bhūṣayet kaṭam /",
  "GR13sivup_pu:714": "ravakaiḥ kiṅkiṇījālair ghaṇṭācāmarabhūṣitaiḥ // 6.152 //",
  "GR13sivup_pu:715": "mahāpūjāviśeṣaiś ca kautūhalasamanvitam /",
  "GR13sivup_pu:716": "vādyārambhopacāreṇa mārgaśobhāṃ prakalpayet // 6.153 //",
  "GR13sivup_pu:717": "tad rathaṃ bhrāmayed yatnād rājamārgeṇa sarvataḥ /",
  "GR13sivup_pu:718": "tataḥ svāśramam ānīya sthāpayet tatsamīpataḥ // 6.154 //",
  "GR13sivup_pu:719": "mahāśabdaṃ tataḥ kuryāt tālatrayasamanvitam /",
  "GR13sivup_pu:720": "tatas tuṣṇīṃ sthite loke tacchāntim iha dhārayet // 6.155 //",
  "GR13sivup_pu:721": "śivaṃ tu sarvajagataḥ śivaṃ gobrāhmaṇasya ca /",
  "GR13sivup_pu:722": "śivam astu nṛpāṇāṃ ca tadbhaktānāṃ janasya ca // 6.156 //",
  "GR13sivup_pu:723": "rājā vijayam āpnoti putrapautraiś ca vardhatām /",
  "GR13sivup_pu:724": "dharmaniṣṭhaś ca bhavatu prajānāṃ ca hite rataḥ // 6.157 //",
  "GR13sivup_pu:725": "kālavarṣī tu parjanyaḥ sasyasaṃpattir uttamā /",
  "GR13sivup_pu:726": "subhikṣāt kṣemam āpnoti kāryasiddhiś ca jāyatām // 6.158 //",
  "GR13sivup_pu:727": "doṣāḥ prayāntu nāśaṃ ca guṇāḥ sthairyaṃ bhajantu vaḥ /",
  "GR13sivup_pu:728": "bahukṣīrayutā gāvo hṛṣṭapuṣṭā bhavantu vaḥ // 6.159 //",
  "GR13sivup_pu:729": "evaṃ śivamahāśāntim uccārya jagataḥ kramāt /",
  "GR13sivup_pu:730": "abhivardhya tataḥ śeṣam aiśvarīṃ sārvakāmikīm // 6.160 //",
  "GR13sivup_pu:731": "śivamālāṃ samādāya sadāsīparicārikaḥ /",
  "GR13sivup_pu:732": "phalair bhakṣaiś ca saṃyuktāṃ gṛhya pātrīṃ niveśayet // 6.161 //",
  "GR13sivup_pu:733": "pātrīṃ ca dhārayen mūrdhnā soṣṇīṣāṃ devaputrakaḥ /",
  "GR13sivup_pu:734": "alaṃkṛtaḥ śuklavāsā dhārmikaḥ satataṃ śuciḥ // 6.162 //",
  "GR13sivup_pu:735": "tataś ca tāṃ samutkṣipya pāṇinā dhārayed budhaḥ /",
  "GR13sivup_pu:736": "prabrūyād aparaś cātra śivadharmasya bhājakaḥ // 6.163 //",
  "GR13sivup_pu:737": "toyaṃ yathā ghaṭīsaṃstham ajasraṃ kṣarate tathā /",
  "GR13sivup_pu:738": "kṣarate sarvalokānāṃ tadvad āyur aharniśam // 6.164 //",
  "GR13sivup_pu:739": "yadā sarvaṃ parityajya gantavyam avaśair dhruvam /",
  "GR13sivup_pu:740": "tadā na dīyate kasmāt pātheyārtham idaṃ dhanam // 6.165 //",
  "GR13sivup_pu:741": "kalatraputramitrāṇi pitā mātā ca bāndhavāḥ /",
  "GR13sivup_pu:742": "tiṣṭhanti na mṛtasyārthe paraloke dhanāni ca // 6.166 //",
  "GR13sivup_pu:743": "nāsti dharmasamaṃ mitraṃ nāsti dharmasamaḥ sakhā /",
  "GR13sivup_pu:744": "yataḥ sarvaiḥ parityaktaṃ naraṃ dharmo 'nugacchati // 6.167 //",
  "GR13sivup_pu:745": "tasmād dharmaṃ samuddiśya yaḥ śeṣām abhivardhayet /",
  "GR13sivup_pu:746": "samastapāpanirmuktaḥ śivalokaṃ sa gacchati // 6.168 //",
  "GR13sivup_pu:747": "upary upari vittena yaḥ śeṣām abhivardhayet /",
  "GR13sivup_pu:748": "tasyeyam uttamā deyā yataś cānyā na vardhate // 6.169 //",
  "GR13sivup_pu:749": "ity evaṃ madhyamāṃ śeṣāṃ vardhayed vā kanīyasīm /",
  "GR13sivup_pu:750": "tatas teṣāṃ pradātavyā sarvaśokasya śāntaye // 6.170 //",
  "GR13sivup_pu:751": "yenottamā gṛhītā syāc śivaśeṣā mahīyasī /",
  "GR13sivup_pu:752": "prāpaṇīyā gṛhaṃ tasya tathaiva śirasā vṛtā // 6.171 //",
  "GR13sivup_pu:753": "dhvajacchattravimānādyair mahāvāditraniḥsvanaiḥ /",
  "GR13sivup_pu:754": "gṛhadvāraṃ tataḥ prāptam arcayitvā niveśayet // 6.172 //",
  "GR13sivup_pu:755": "dadyād gotrakalatrāṇāṃ bhṛtyānāṃ svajanasya ca /",
  "GR13sivup_pu:756": "tarpayec cānatān(?) bhaktyā vāditradhvajavāhakān // 6.173 //",
  "GR13sivup_pu:757": "evam ādīyate bhaktyā yaḥ śivasyottamā gṛhe /",
  "GR13sivup_pu:758": "śobhayā rājamārgeṇa tasya dharmaphalaṃ śṛṇu // 6.174 //",
  "GR13sivup_pu:759": "samastapāpanirmuktaḥ samastakulasaṃyutaḥ /",
  "GR13sivup_pu:760": "śivalokam avāpnoti sabhṛtyaparicārakaḥ // 6.175 //",
  "GR13sivup_pu:761": "tatra divyair mahābhogair vimānaiḥ sārvakāmikaiḥ /",
  "GR13sivup_pu:762": "kalpānāṃ krīḍate koṭim ante nirvāṇam āpnuyāt // 6.176 //",
  "GR13sivup_pu:763": "rathasya yātrāṃ yaḥ kuryād ity evam upaśobhayā /",
  "GR13sivup_pu:764": "bhakṣabhojyapradānaiś ca tatphalaṃ śṛnu yatnataḥ // 6.177 //",
  "GR13sivup_pu:765": "aśeṣapāpanirmuktaḥ sarvabhṛtyasamanvitaḥ /",
  "GR13sivup_pu:766": "kulatriṃśakam uddhṛtya suhṛdbhiḥ svajanaiḥ saha // 6.178 //",
  "GR13sivup_pu:767": "sarvakāmayutair divyaiḥ svacchandagamanālayaiḥ /",
  "GR13sivup_pu:768": "mahāvimānaiḥ śrīmadbhir divyastrīparivāritaḥ // 6.179 //",
  "GR13sivup_pu:769": "icchayā krīḍate bhogaiḥ kalpakoṭiṃ śive pure /",
  "GR13sivup_pu:770": "jñānayogaṃ tataḥ prāpya saṃsārād avamucyate // 6.180 //",
  "GR13sivup_pu:771": "śivasya rathayātrāyām upavāsaparaḥ kṣamī /",
  "GR13sivup_pu:772": "purataḥ pṛṣṭhato vāpi gacchaṃs tasya phalaṃ śṛṇu // 6.181 //",
  "GR13sivup_pu:773": "aśeṣapāpanirmuktaḥ śuddhaḥ śivapuraṃ gataḥ /",
  "GR13sivup_pu:774": "mahārathopamair yānaiḥ kalpāśītiṃ pramodateä // 6.182 //",
  "GR13sivup_pu:775": "dhvajacchattrapatākābhir dīpadarpaṇacāmaraiḥ /",
  "GR13sivup_pu:776": "dhūpair vitānakalaśair upaśobhā sahasraśaḥ // 6.183 //",
  "GR13sivup_pu:777": "gṛhītvā yāti purataḥ svecchayā vā parecchayā /",
  "GR13sivup_pu:778": "saṃparkāt kautukāl lābhāc chivaloke vrajante te // 6.184 //",
  "GR13sivup_pu:779": "śivasya rathayātrāṃ tu yaḥ prapaśyati bhaktitaḥ /",
  "GR13sivup_pu:780": "prasaṅgāt kautukād vāpi te 'pi yānti śivaṃ puram // 6.185 //",
  "GR13sivup_pu:781": "nānāyatnādiśeṣānte nānāprekṣaṇakāni ca /",
  "GR13sivup_pu:782": "kurvīta rathayātrāyāṃ ramate ca vibhūṣitā // 6.186 //",
  "GR13sivup_pu:783": "te bhogair vividhair divyaiḥ śivāsannā gaṇeśvarāḥ /",
  "GR13sivup_pu:784": "krīḍanti rudrabhavane kalpānāṃ viṃśatīr narāḥ // 6.187 //",
  "GR13sivup_pu:785": "mahatā jñānasaṅghena tasmāc chivarathena ca /",
  "GR13sivup_pu:786": "pṛthakjīvā mṛtā yānti śivalokaṃ na saṃśayaḥ // 6.188 //",
  "GR13sivup_pu:787": "śrīparvate mahākāle vārāṇasyāṃ mahālaye /",
  "GR13sivup_pu:788": "jalpeśvare kurukṣetre kedāre maṇḍaleśvare // 6.189 //",
  "GR13sivup_pu:789": "gokarṇe bhadrakarṇe ca śaṅkukarṇe sthaleśvare /",
  "GR13sivup_pu:790": "bhīmeśvare suvarṇākṣe kālañjaravane tathā // 6.190 //",
  "GR13sivup_pu:791": "evam ādiṣu cānyeṣu śivakṣetreṣu ye mṛtāḥ /",
  "GR13sivup_pu:792": "jīvāś carācarāḥ sarve śivalokaṃ vrajanti te // 6.191 //",
  "GR13sivup_pu:793": "prayāgaṃ kāmikaṃ tīrtham avimuktaṃ tu naiṣṭhikam /",
  "GR13sivup_pu:794": "śrīparvataṃ ca vijñeyam ihāmutra ca siddhidam // 6.192 //",
  "GR13sivup_pu:795": "prasaṅgenāpi yaḥ paśyed anyatra prasthitaḥ kvacit /",
  "GR13sivup_pu:796": "śrīparvataṃ mahāpuṇyaṃ so 'pi yāti śivaṃ puram // 6.193 //",
  "GR13sivup_pu:797": "vrajed yaḥ śivatīrthāni sarvapāpaiḥ pramucyate /",
  "GR13sivup_pu:798": "pāpayuktaḥ śivajñānaṃ prāpya nirvāṇam āpnuyāt // 6.194 //",
  "GR13sivup_pu:799": "tīrthasthāneṣu yaḥ śrāddhaṃ śivarātre prayatnataḥ /",
  "GR13sivup_pu:800": "kalpayitvānusāreṇa kālasya viṣuvasya ca // 6.195 //",
  "GR13sivup_pu:801": "tīrthayātrāgataṃ śāntaṃ hāhābhūtam acetanam /",
  "GR13sivup_pu:802": "kṣutpipāsāturaṃ loke pāṃsupādaṃ tvarānvitam // 6.196 //",
  "GR13sivup_pu:803": "saṃtarpayitvā yatnena mlānalakṣmīm ivāmbubhiḥ /",
  "GR13sivup_pu:804": "pādyāsanapradānena kas tena puruṣaḥ samaḥ // 6.197 //",
  "GR13sivup_pu:805": "aśnanti yāvat tatpiṇḍaṃ tīrthanirdhūtakalmaṣāḥ /",
  "GR13sivup_pu:806": "tāvadvarṣasahasrāṇi taddātās te śive pure // 6.198 //",
  "GR13sivup_pu:807": "dadyād yaḥ śivasattrārthaṃ mahiṣīṃ supayasvinīm /",
  "GR13sivup_pu:808": "modate sa śive loke yugakoṭiśataṃ naraḥ // 6.199 //",
  "GR13sivup_pu:809": "ārtāya śivabhaktāya dadyād yaḥ supayasvinīm /",
  "GR13sivup_pu:810": "ajām ekāṃ supuṣṭāṅgīṃ tasya puṇyaphalaṃ śṛṇu // 6.200 //",
  "GR13sivup_pu:811": "yāvat tadromasaṃkhyānaṃ tatprasūtikuleṣu ca /",
  "GR13sivup_pu:812": "tāvadvarṣasahasrāṇi rudraloke mahīyate // 6.201 //",
  "GR13sivup_pu:813": "mṛduromāñcitāṃ kṛṣṇāṃ nivedya gurave naraḥ /",
  "GR13sivup_pu:814": "romṇi romṇi suvarṇasya dattasya phalam āpnuyāt // 6.202 //",
  "GR13sivup_pu:815": "gajāśvarathasaṃyuktair vimānaiḥ sārvakāmikaiḥ /",
  "GR13sivup_pu:816": "sānugaḥ krīḍate bhogaiḥ kalpakoṭiṃ śive pure // 6.203 //",
  "GR13sivup_pu:817": "nivedyāśvataraṃ puṣṭam aduṣṭaṃ gurave naraḥ /",
  "GR13sivup_pu:818": "saṃgatiṃ sopakaraṇaṃ bhogān bhuṅkte śive pure // 6.204 //",
  "GR13sivup_pu:819": "divyāśvayuktaiḥ śrīmadbhir vimānaiḥ sārvakāmikaiḥ /",
  "GR13sivup_pu:820": "koṭiṃ koṭiṃ ca kalpānāṃ tadante syān mahīpatiḥ // 6.205 //",
  "GR13sivup_pu:821": "api yojanamātrāya śibikāṃ parikalpayet /",
  "GR13sivup_pu:822": "guroḥ śāntasya dāntasya tasya puṇyaphalaṃ śṛṇu // 6.206 //",
  "GR13sivup_pu:823": "vimānānāṃ sahasreṇa sarvakāmayutena ca /",
  "GR13sivup_pu:824": "kalpakoṭyayutaṃ sāgraṃ bhogān bhuṅkte śive pure // 6.207 //",
  "GR13sivup_pu:825": "chāgaṃ meṣaṃ mayūraṃ ca kukkuṭaṃ śārikāṃ śukam /",
  "GR13sivup_pu:826": "bālakrīḍanakān etān ity ādyān aparān api // 6.208 //",
  "GR13sivup_pu:827": "nivedayitvā skandāya tatsāyujyam avāpnuyāt /",
  "GR13sivup_pu:828": "bhuktvā tu vipulān bhogāṃs tadante syād dvijottamaḥ // 6.209 //",
  "GR13sivup_pu:829": "musalolūkhalādyāni gṛhopakaraṇāni ca /",
  "GR13sivup_pu:830": "dadyāc chivagṛhasthebhyas tasya pūṇyaphalaṃ śṛṇu // 6.210 //",
  "GR13sivup_pu:831": "pratyekaṃ kalpam ekaikaṃ gṛhopakaraṇair naraḥ /",
  "GR13sivup_pu:832": "ante divi vased bhogais tadante ca gṛhī bhavet // 6.211 //",
  "GR13sivup_pu:833": "kharjūratālapattrair vā carmaṇā vā sukalpitam /",
  "GR13sivup_pu:834": "dattvā koṭyāsanaṃ vṛttaṃ śivalokam avāpnuyāt // 6.212 //",
  "GR13sivup_pu:835": "prātarnīhāravelāyāṃ hemante śivayoginām /",
  "GR13sivup_pu:836": "kṛtvā pratāpanāyāgniṃ śivaloke mahīyate // 6.213 //",
  "GR13sivup_pu:837": "sūryāyutaprabhādīptair vimānaiḥ sārvakāmikaiḥ /",
  "GR13sivup_pu:838": "kalpakoṭiśataṃ bhogān bhuktvā sa tu mahīpatiḥ // 6.214 //",
  "GR13sivup_pu:839": "yaḥ prāntaraṃ videśaṃ vā gacchantaṃ śivayoginam /",
  "GR13sivup_pu:840": "bhojayīta yathāśaktyā śivaloke mahīyate // 6.215 //",
  "GR13sivup_pu:841": "yaś chattraṃ dhārayed grīṣme gacchate śivayogine /",
  "GR13sivup_pu:842": "sa mṛtaḥ pṛthivīṃ kṛtsnām ekacchattrām avāpnuyāt // 6.216 //",
  "GR13sivup_pu:843": "yaḥ samuddharate mārge mātropakaraṇāsanam /",
  "GR13sivup_pu:844": "śivayogapravṛttasya tasya puṇyaphalaṃ śṛṇu // 6.217 //",
  "GR13sivup_pu:845": "kalpāyutaṃ naraḥ sāgraṃ bhuktvā bhogāñ chive pure /",
  "GR13sivup_pu:846": "tadante prāpnuyād rājyaṃ sarvaiśvaryasamanvitam // 6.218 //",
  "GR13sivup_pu:847": "abhyaṅgodvartanaṃ snānam ārtasya śivayoginaḥ /",
  "GR13sivup_pu:848": "kṛtvāpnoti mahābhogān kalpāñ chivapure naraḥ // 6.219 //",
  "GR13sivup_pu:849": "apanīya samucchiṣṭaṃ bhaktitaḥ śivayoginām /",
  "GR13sivup_pu:850": "daśadhenupradānasya phalam āpnoti mānavaḥ // 6.220 //",
  "GR13sivup_pu:851": "pañcagavyasamaṃ jñeyam ucchiṣṭaṃ śivayoginām /",
  "GR13sivup_pu:852": "tad bhuktvā labhate śuddhiṃ mahataḥ pātakād api // 6.221 //",
  "GR13sivup_pu:853": "nārī ca bhuktvā satputraṃ kulādhāraṃ guṇānvitam /",
  "GR13sivup_pu:854": "rājyayogyaṃ dhanāḍhyaṃ ca prāpnuyād dharmatatparam // 6.222 //",
  "GR13sivup_pu:855": "yaś ca yāṃ śivayajñāya gṛhasthaḥ parikalpayet /",
  "GR13sivup_pu:856": "śivabhakto 'sya mahataḥ paramaṃ phalam āpnuyāt // 6.223 //",
  "GR13sivup_pu:857": "śivomāṃ ca prayatnena bhaktyābdaṃ yo 'nupālayet /",
  "GR13sivup_pu:858": "gavāṃ lakṣapradānasya saṃpūrṇaṃ phalam āpnuyāt // 6.224 //",
  "GR13sivup_pu:859": "prātaḥ pradadyāt saghṛtaṃ sukṛtaṃ bālapiṇḍakam /",
  "GR13sivup_pu:860": "dūrvāṃ ca bālavatsānāṃ(?) tasya puṇyaphalaṃ śṛṇu // 6.225 //",
  "GR13sivup_pu:861": "yāvat tadbālavatsānāṃ pānāhāraṃ prakalpayet /",
  "GR13sivup_pu:862": "tāvadaṣṭāyutān pūrvair bhogān bhuṅkte śive pure // 6.226 //",
  "GR13sivup_pu:863": "vidhavānāthavṛddhānāṃ pradadyād yaḥ prajīvanam /",
  "GR13sivup_pu:864": "ābhūtassaṃplavaṃ yāvac chivaloke mahīyate // 6.227 //",
  "GR13sivup_pu:865": "dadyād yaḥ sarvajantūnām āhāram anuyatnataḥ /",
  "GR13sivup_pu:866": "triḥ pṛthvīṃ ratnasaṃpūrṇāṃ yad dattvā tat phalaṃ labhet // 6.228 //",
  "GR13sivup_pu:867": "vinayavratadānāni yāni siddhāni lokataḥ /",
  "GR13sivup_pu:868": "tāni tenaiva vidhinā śivamantreṇa kalpayet // 6.229 //",
  "GR13sivup_pu:869": "nivedayīta rudrāya rudrāṇyāḥ ṣaṇmukhasya ca /",
  "GR13sivup_pu:870": "prāpnuyād vipulān bhogān divyāñ chivapure naraḥ // 6.230 //",
  "GR13sivup_pu:871": "punar yaḥ kartarīṃ dadyāt keśakleśāpanuttaye /",
  "GR13sivup_pu:872": "sarvakleśavinirmuktaḥ śivaloke sukhī bhavet // 6.231 //",
  "GR13sivup_pu:873": "nāsikāśodhanaṃ dadyāt saṃdaṃśaṃ śivayogine /",
  "GR13sivup_pu:874": "varṣakoṭiṃ mahābhogaiḥ śivaloke mahīyate // 6.232 //",
  "GR13sivup_pu:875": "nakhacchedanakaṃ dattvā śivaloke mahīyate /",
  "GR13sivup_pu:876": "varṣalakṣaṃ mahābhogaiḥ śivaloke mahīyate // 6.233 //",
  "GR13sivup_pu:877": "dattvāñjanaśalākāṃ vā lohādyāṃ śivayogine /",
  "GR13sivup_pu:878": "bhogāñ chivapure prāpya jñānacakṣur avāpnuyāt // 6.234 //",
  "GR13sivup_pu:879": "karṇaśodhanakaṃ dattvā lohādyaṃ śivayogine /",
  "GR13sivup_pu:880": "varṣakoṭiṃ mahābhogaiḥ śivaloke mahīyate // 6.235 //",
  "GR13sivup_pu:881": "dadyād yaḥ śivabhaktāya sūcīṃ kaupīnaśodhanīm /",
  "GR13sivup_pu:882": "varṣalakṣaṃ sa lakṣārdhaṃ śivaloke mahīyate // 6.236 //",
  "GR13sivup_pu:883": "nivedya śivayogibhyaḥ sūcikaṃ sūtrasaṃyutam /",
  "GR13sivup_pu:884": "varṣalakṣaṃ mahābhogaiḥ krīḍate sa śive pure // 6.237 //",
  "GR13sivup_pu:885": "dadyād yaḥ śivayogibhyaḥ sukṛtāṃ patravedhanīm /",
  "GR13sivup_pu:886": "varṣalakṣaṃ mahābhogaiḥ śivaloke mahīyate // 6.238 //",
  "GR13sivup_pu:887": "dadyād yaḥ pustakādīnāṃ sarvakāryārthakartṛkām /",
  "GR13sivup_pu:888": "pañcalakṣaṃ mahābhogair modate sa śive pure // 6.239 //",
  "GR13sivup_pu:889": "śamīndhanatṛṇādīnāṃ dadyāt tacchedanaṃ ca yaḥ /",
  "GR13sivup_pu:890": "krīḍate sa śive loke varṣalakṣacatuṣṭayam // 6.240 //",
  "GR13sivup_pu:891": "śivāśramopabhogāya lohopakaraṇaṃ mahat /",
  "GR13sivup_pu:892": "yaḥ pradadyāg kuṭhārādyaṃ tasya puṇyaphalaṃ śṛṇu // 6.241 //",
  "GR13sivup_pu:893": "yāvat tatphalasaṃkhyānaṃ lohopakaraṇe bhavet /",
  "GR13sivup_pu:894": "tāvanti varṣalakṣāṇi śivaloke mahīyate // 6.242 //",
  "GR13sivup_pu:895": "śivāyatanavittānāṃ rakṣārthaṃ yaḥ prayacchati /",
  "GR13sivup_pu:896": "dhanuḥkhaḍgāyudhādīni tasya puṇyaphalaṃ śṛṇu // 6.243 //",
  "GR13sivup_pu:897": "ekaikasmin parijñeyam āyudhe cāpi vai phalam /",
  "GR13sivup_pu:898": "varṣakoṭyaṣṭakaṃ bhogaiḥ śivaloke mahīyate // 6.244 //",
  "GR13sivup_pu:899": "yaḥ svātmabhogabhṛtyarthaṃ kusumāni nivedayet /",
  "GR13sivup_pu:900": "śivāya gurave vāpi tasya puṇyaphalaṃ śṛṇu // 6.245 //",
  "GR13sivup_pu:901": "yāvad anyo'nyasaṃbandhās tasyāṃśāḥ parikīrtitāḥ /",
  "GR13sivup_pu:902": "varṣalakṣaṃ sa tāvac ca śivaloke pramodate // 6.246 //",
  "GR13sivup_pu:903": "naṣṭāpahṛtam anviṣya punar vittaṃ nivedayet /",
  "GR13sivup_pu:904": "śivātmakaṃ śivāyaiva tasya puṇyaphalaṃ śṛṇu // 6.247 //",
  "GR13sivup_pu:905": "yāvac chivāya tadvittaṃ prāṅ nivedya phalaṃ smṛtam /",
  "GR13sivup_pu:906": "naṣṭam ānīya tad bhūyaḥ puṇyaṃ śataguṇaṃ labhet // 6.248 //",
  "GR13sivup_pu:907": "devadravyaṃ hṛtaṃ naṣṭam anveṣyam api yatnataḥ /",
  "GR13sivup_pu:908": "na prāpnoti tadā tasya prāpnuyād dviguṇaṃ phalam // 6.249 //",
  "GR13sivup_pu:909": "tāmrakumbhakaṭāhādyaṃ yaḥ śivāya nivedayet /",
  "GR13sivup_pu:910": "śivātmakaṃ śivāyaiva tasya puṇyaphalaṃ śṛṇu // 6.250 //",
  "GR13sivup_pu:911": "yāvac chivāya tad vittaṃ prāṅ nivedya phalaṃ smṛtam /",
  "GR13sivup_pu:912": "naṣṭam ānīya tad bhūyaḥ puṇyaṃ śataguṇaṃ labhet // 6.251 //",
  "GR13sivup_pu:913": "snānasattropabhogāya tasya puṇyaphalaṃ śṛṇu /",
  "GR13sivup_pu:914": "yāvat tatphalasaṃkhyānaṃ tāmropakaraṇe sthitam // 6.252 //",
  "GR13sivup_pu:915": "pale pale varṣakoṭiṃ modate sa śive pure /",
  "GR13sivup_pu:916": "yaḥ pattrapuṣpavastūnāṃ dadyād ādhārabhājanam // 6.253 //",
  "GR13sivup_pu:917": "tadvastudātur yat puṇyaṃ tat puṇyaṃ sakalaṃ bhavet /",
  "GR13sivup_pu:918": "dattvopakaraṇaṃ kiṃcid api yo vittam arthinām // 6.254 //",
  "GR13sivup_pu:919": "yad vastu kurute tena tatpradānaphalaṃ labhet /",
  "GR13sivup_pu:920": "yaḥ śaucapītavastrāṇi kṣārādyaiḥ śivayoginām // 6.255 //",
  "GR13sivup_pu:921": "sa pāpamalanirmuktaḥ śivalokam avāpnuyāt /",
  "GR13sivup_pu:922": "yaḥ puṣpapaṭṭasaṃyuktaṃ paṭagarbhaṃ ca kambalam // 6.256 //",
  "GR13sivup_pu:923": "pradadyāc chivayogibhyas tasya puṇyaphalaṃ śṛṇu /",
  "GR13sivup_pu:924": "teṣāṃ ca vastratantūnāṃ yāvatsaṃkhyā vidhīyate // 6.257 //",
  "GR13sivup_pu:925": "tāvadvarṣasahasrāṇi bhogān bhuṅkte śive pure /",
  "GR13sivup_pu:926": "ślakṣṇavastrāṇi śuklāni dadyād yaḥ śivayogine // 6.258 //",
  "GR13sivup_pu:927": "citravastrāṇi tadbhaktyā tasya puṇyaphalaṃ śṛṇu /",
  "GR13sivup_pu:928": "yāvat tatsūkṣmavastrāṇāṃ tantusaṃkhyā vidhīyate // 6.259 //",
  "GR13sivup_pu:929": "tāvadyugāni saṃbhogaiḥ śivaloke mahīyate /",
  "GR13sivup_pu:930": "śaṅkhapātraṃ tu vistīrṇaṃ bhāṇḍaṃ vāpi suśobhanam // 6.260 //",
  "GR13sivup_pu:931": "pradadyāc chivayogibhyas tasya puṇyaphalaṃ śṛṇu /",
  "GR13sivup_pu:932": "divyaṃ vimānam ārūḍhaḥ sarvakāmasamanvitam // 6.261 //",
  "GR13sivup_pu:933": "kalpakoṭyayutaṃ sāgraṃ śivaloke mahīyate /",
  "GR13sivup_pu:934": "śuktyādīni ca pātrāṇi śobhanāny amalāni ca // 6.262 //",
  "GR13sivup_pu:935": "nivedya śivayogibhyaḥ śaṅkhārdhena phalaṃ labhet /",
  "GR13sivup_pu:936": "sphāṭikānāṃ ca pātrāṇāṃ śaṅkhatulyaphalaṃ smṛtam // 6.263 //",
  "GR13sivup_pu:937": "śailajānāṃ tadardhena pātrāṇāṃ ca tadardhakam /",
  "GR13sivup_pu:938": "tālakharjūrapātrāṇāṃ vaṃśajānāṃ nivedane // 6.264 //",
  "GR13sivup_pu:939": "anyeṣām evam ādīnāṃ puṇyaṃ vārkṣyārdhasaṃmitam /",
  "GR13sivup_pu:940": "vaṃśajārdhasamaṃ puṇyaṃ phalapātranivedane // 6.265 //",
  "GR13sivup_pu:941": "nānāparṇapuṭāṇāṃ ca sārāṇāṃ vā phalārdhakam /",
  "GR13sivup_pu:942": "yas tāmrakāṃsyapātrāṇi śovhanāny amalāni ca // 6.266 //",
  "GR13sivup_pu:943": "snānabhojanapānārthaṃ dadyād yaḥ śivayogine /",
  "GR13sivup_pu:944": "tāmrāṃ kāṃsīṃ trilohīṃ vā yaḥ pradadyāt tripādikām // 6.267 //",
  "GR13sivup_pu:945": "bhojane bhojanādhāraṃ gurave tatphalaṃ śṛṇu /",
  "GR13sivup_pu:946": "yāvat tatpalasaṃkhyānaṃ tripādyā bhojaneṣu ca // 6.268 //",
  "GR13sivup_pu:947": "tāvadyugasahasrāṇi bhogān bhuṅkte śive pure /",
  "GR13sivup_pu:948": "lohaṃ tripādikaṃ dattvā satkṛtvā śivayogine // 6.269 //",
  "GR13sivup_pu:949": "daśakalpān mahābhogair naraḥ śivapure vaset /",
  "GR13sivup_pu:950": "yaḥ pradadyāt triviṣṭambhaṃ bhikṣāpātrasamāśrayam // 6.270 //",
  "GR13sivup_pu:951": "vaṃśajaṃ dārujaṃ vāpi tasya puṇyaphalaṃ śṛṇu /",
  "GR13sivup_pu:952": "divyastrībhogasaṃpanno vimāne mahati sthitaḥ // 6.271 //",
  "GR13sivup_pu:953": "caturyugasahasraṃ tu bhogān bhuṅkte śive pure /",
  "GR13sivup_pu:954": "bhikṣāpātramukhācchādam vastraparṇādikalpitam // 6.272 //",
  "GR13sivup_pu:955": "dattvā śivapure bhogān kalpam ekaṃ vasen naraḥ /",
  "GR13sivup_pu:956": "saṃśrayaṃ yaḥ pradadyāc ca bhikṣāpātre kamaṇḍalau // 6.273 //",
  "GR13sivup_pu:957": "kalpitaṃ vastrasūtrādyais tasya puṇyaphalaṃ śṛṇu /",
  "GR13sivup_pu:958": "tadvastrapūtatantūnāṃ saṃkhyā yāvad vidhīyate // 6.274 //",
  "GR13sivup_pu:959": "tāvadvarṣasahasrāṇi rudraloke mahīyate /",
  "GR13sivup_pu:960": "sūtravalkalavālair vā śikyabhāṇḍasamāśrayam // 6.275 //",
  "GR13sivup_pu:961": "yaḥ kṛtvā dāmanīyoktraṃ pragrahaṃ rajjum eva vā /",
  "GR13sivup_pu:962": "evam ādīni cānyāni vastūni vinivedayet // 6.276 //",
  "GR13sivup_pu:963": "śivagoṣṭhopayogārthaṃ tasya puṇyaphalaṃ śṛṇu /",
  "GR13sivup_pu:964": "yāvat tadrajjusaṃkhyānaṃ pradadyāc chivagokule // 6.277 //",
  "GR13sivup_pu:965": "tāvac caturyugaṃ dehī śivaloke mahīyate /",
  "GR13sivup_pu:966": "yathā yathā priyaṃ vastraṃ śobhanaṃ ca yathā yathā // 6.278 //",
  "GR13sivup_pu:967": "tathā tathā mahāpuṇyaṃ taddānād uttarottaram /",
  "GR13sivup_pu:968": "yaḥ panthānaṃ diśet pṛṣṭaṃ praṇaṣṭaṃ ca gavādikaṃ // 6.279 //",
  "GR13sivup_pu:969": "sa godānasamaṃ puṇyaṃ prajñāsaukhyaṃ ca vindati /",
  "GR13sivup_pu:970": "kṛtvopakāram ārtānāṃ svargaṃ yāti na saṃśayaḥ // 6.280 //",
  "GR13sivup_pu:971": "api kaṇṭakam uddhṛtya kimutānyaṃ mahāguṇam(?) /",
  "GR13sivup_pu:972": "annapānauṣadhīnāṃ ca yaḥ pradātāram uddiśet // 6.281 //",
  "GR13sivup_pu:973": "ārtānāṃ tasya vijñeyaṃ dātus tatsadṛśaṃ phalam /",
  "GR13sivup_pu:974": "śivāya tasya saṃruddhaṃ karma tiṣṭhati yad vinā // 6.282 //",
  "GR13sivup_pu:975": "tad alpam api yajñāṅgaṃ dattvā yajñaphalaṃ labhet /",
  "GR13sivup_pu:976": "api kāśakuśaṃ sūtraṃ gomayaṃ samidindhanam // 6.283 //",
  "GR13sivup_pu:977": "śivayajñopayogārthaṃ pravakṣyāmi samāsataḥ /",
  "GR13sivup_pu:978": "sarveṣāṃ śivabhaktānāṃ dadyād yat kiṃcid ādarāt /",
  "GR13sivup_pu:979": "dattvā yajñaphalaṃ vidyāt kimu tadvastudānataḥ // 6.284 //",
  "GR13sivup_pu:980": "// iti śivopaniṣadi phalopakaraṇapradānādhyāyaḥ ṣaṣṭhaḥ //",
  "GR13sivup_pu:981": "atha svargāpavargārthe pravakṣyāmi samāsataḥ /",
  "GR13sivup_pu:982": "sarveṣāṃ śivabhaktānāṃ śivācāram anuttamam // 7.1 //",
  "GR13sivup_pu:983": "śivaḥ śivāya bhūtānāṃ yasmād dānaṃ prayacchati /",
  "GR13sivup_pu:984": "gurumūrtiḥ sthitas tasmāt pūjayet satataṃ gurum // 7.2 //",
  "GR13sivup_pu:985": "nālakṣaṇe yathā liṅge sāṃnidhyaṃ kalpayec chivaḥ /",
  "GR13sivup_pu:986": "alpāgame gurau tadvat sāṃnidhyaṃ na prakalpayet // 7.3 //",
  "GR13sivup_pu:987": "śivajñānārthatattvajñaḥ prasannamanasaṃ gurum /",
  "GR13sivup_pu:988": "śivaḥ śivaṃ samāsthāya jñānaṃ vakti na hītaraḥ // 7.4 //",
  "GR13sivup_pu:989": "guruṃ ca śivavad bhaktyā namaskāreṇa pūjayet /",
  "GR13sivup_pu:990": "kṛtāñjalis trisaṃdhyaṃ ca bhūmivinyastamastakaḥ // 7.5 //",
  "GR13sivup_pu:991": "na viviktam anācāntam(?) caṅkramantaṃ tathākulam /",
  "GR13sivup_pu:992": "samādhisthaṃ vrajantaṃ ca namaskuryād guruṃ budhaḥ // 7.6 //",
  "GR13sivup_pu:993": "vyākhyāne tatsamāptau ca saṃpraśne snānabhojane /",
  "GR13sivup_pu:994": "bhuktvā ca śayane svapne namaskuryāt sadā gurum // 7.7 //",
  "GR13sivup_pu:995": "grāmāntaram abhiprepsur guroḥ kuryāt pradakṣiṇam /",
  "GR13sivup_pu:996": "sārvāṅgikapraṇāmaṃ ca punaḥ kuryāt tadāgataḥ // 7.8 //",
  "GR13sivup_pu:997": "parvotsaveṣu sarveṣu dadyād gandhapavitrakam /",
  "GR13sivup_pu:998": "śivajñānasya cārambhe pravāsagamanāgatau // 7.9 //",
  "GR13sivup_pu:999": "śivadharmavratārambhe tatsamāptau ca kalpayet /",
  "GR13sivup_pu:1000": "prasādanāya kupito vijitya ca ripuṃ tathā // 7.10 //",
  "GR13sivup_pu:1001": "puṇyāhe grahaśāntau ca dīkṣāyāṃ ca sadakṣiṇam /",
  "GR13sivup_pu:1002": "āvārya padasaṃprāptau pavitre copavigrahe // 7.11 //",
  "GR13sivup_pu:1003": "upānacchattraśayanaṃ vastram āsanabhūṣaṇam /",
  "GR13sivup_pu:1004": "pātradaṇḍākṣasūtraṃ vā gurusaktaṃ na dhārayet // 7.12 //",
  "GR13sivup_pu:1005": "hāsyaniṣṭhīvanāsphoṭam uccabhāṣyavijṛmbhaṇam /",
  "GR13sivup_pu:1006": "pādaprasāraṇaṃ gatiṃ na kuryād gurusaṃnidhau // 7.13 //",
  "GR13sivup_pu:1007": "hīnānnapānavastraḥ syān nīcaśayyāsano guroḥ /",
  "GR13sivup_pu:1008": "na yatheṣṭaś ca saṃtiṣṭhet kalahaṃ ca vivarjayet // 7.14 //",
  "GR13sivup_pu:1009": "prativāte 'nuvāte vā na tiṣṭhed guruṇā saha /",
  "GR13sivup_pu:1010": "asaṃśraye ca satataṃ na kiṃcit kīrtayed guroḥ // 7.15 //",
  "GR13sivup_pu:1011": "anyāsakto na bhuñjāno na tiṣṭhann aparāṅmukhaḥ /",
  "GR13sivup_pu:1012": "na śayano na cāsīnaḥ saṃbhāsyed guruṇā saha // 7.16 //",
  "GR13sivup_pu:1013": "dṛṣṭvaiva gurum āyāntam uttiṣṭhed dūratas tvaram /",
  "GR13sivup_pu:1014": "anujñātaś ca guruṇā saṃviśec cānupṛṣṭhataḥ // 7.17 //",
  "GR13sivup_pu:1015": "na kaṇṭhaṃ prāvṛtaṃ kuryān na ca tatrāvasaktikām /",
  "GR13sivup_pu:1016": "na pādadhāvanasnānaṃ yatra paśyed guruḥ sthitaḥ // 7.18 //",
  "GR13sivup_pu:1017": "na dantadhāvanābhyaṅgam āyāmodvartanakriyāḥ /",
  "GR13sivup_pu:1018": "utsargaparidhānaṃ ca guroḥ kurvīta paśyataḥ // 7.19 //",
  "GR13sivup_pu:1019": "gurur yad arpayet kiṃcid gṛhāsannaṃ tadañjalau /",
  "GR13sivup_pu:1020": "pātre vā purataḥ śiṣyas tad vaktram abhivīkṣayan // 7.20 //",
  "GR13sivup_pu:1021": "yad arpayed guruḥ kiṃci tan namraḥ purataḥ sthitaḥ /",
  "GR13sivup_pu:1022": "pāṇidvayena gṛhṇīyat sthāpayet tac ca susthitam // 7.21 //",
  "GR13sivup_pu:1023": "na guroḥ kīrtayen nāma paro'kṣam api kevalam /",
  "GR13sivup_pu:1024": "samānasaṃjñam anyaṃ vā nāhvayīta tadākhyayā // 7.22 //",
  "GR13sivup_pu:1025": "svagurus tadguruś caiva yadi syātāṃ samaṃ kvacit /",
  "GR13sivup_pu:1026": "guror gurus tayoḥ pūjyaḥ svaguruś ca tadājñayā // 7.23 //",
  "GR13sivup_pu:1027": "anivedya na bhuñjīta bhuktvā cāsya nivedayet /",
  "GR13sivup_pu:1028": "nāvijñāpya guruṃ gacched bahiḥ kāryeṇa kenacit // 7.24 //",
  "GR13sivup_pu:1029": "gurvājñayā karma kṛtvā tatsamāptau nivedayet /",
  "GR13sivup_pu:1030": "kṛtvā ca naityakaṃ sarvam adhīyītājñayā guroḥ // 7.25 //",
  "GR13sivup_pu:1031": "mṛdbhasmagomayajalaṃ pattrapuṣpendhanaṃ samit /",
  "GR13sivup_pu:1032": "paryāptam aṣṭakaṃ hy etad gurvarthaṃ tu samāharet // 7.26 //",
  "GR13sivup_pu:1033": "bhaiṣajyāhārapātrāṇi vastraśayyāsanaṃ guroḥ /",
  "GR13sivup_pu:1034": "ānayet sarvayatnena prārthayitvā dhaneśvarān // 7.27 //",
  "GR13sivup_pu:1035": "guror na khaṇḍayed ājñām api prāṇān parityajet /",
  "GR13sivup_pu:1036": "kṛtvājñāṃ prāpnuyān muktiṃ laṅghayan narakaṃ vrajet // 7.28 //",
  "GR13sivup_pu:1037": "paryaṭet pṛthivīṃ kṛtsnāṃ saśailavanakānanām /",
  "GR13sivup_pu:1038": "gurubhaiṣajyasiddhyartham api gacched rasātalam // 7.29 //",
  "GR13sivup_pu:1039": "yad ādiśed guruḥ kiṃcit tat kuryād avicārataḥ /",
  "GR13sivup_pu:1040": "amīmāṃsyā hi guravaḥ sarvakāryeṣu sarvathā // 7.30 //",
  "GR13sivup_pu:1041": "notthāpayet sukhāsīnaṃ śayānaṃ na prabodhayet /",
  "GR13sivup_pu:1042": "āsīno gurum āsīnam abhigacchet pratiṣṭhitam // 7.31 //",
  "GR13sivup_pu:1043": "pathi prayāntaṃ yāntaṃ ca yatnād viśramayed gurum /",
  "GR13sivup_pu:1044": "kṣitpipāsāturaṃ snātaṃ jñātvā śaktaṃ ca bhojayet // 7.32 //",
  "GR13sivup_pu:1045": "abhyaṅgodvartanaṃ snānaṃ bhojanaṣṭhīvamārjanam /",
  "GR13sivup_pu:1046": "gātrasaṃvāhanaṃ rātrau pādābhyaṅgaṃ ca yatnataḥ // 7.33 //",
  "GR13sivup_pu:1047": "prātaḥ prasādhanaṃ dattvā kāryaṃ saṃmārjanāñjanam /",
  "GR13sivup_pu:1048": "nānāpuṣpaprakaraṇaṃ śrīmadvyākhyānamaṇḍape // 7.34 //",
  "GR13sivup_pu:1049": "sthāpyāsanaṃ guroḥ pūjyaṃ śivajñānasya pustakam /",
  "GR13sivup_pu:1050": "tatra tiṣṭhet pratīkṣaṃs tad guror āgamanaṃ kramāt // 7.35 //",
  "GR13sivup_pu:1051": "guror nindāpavādaṃ ca śrutvā karṇau pidhāpayet /",
  "GR13sivup_pu:1052": "anyatra caiva sarpet tu nigṛhṇīyād upāyataḥ // 7.36 //",
  "GR13sivup_pu:1053": "na guror apriyaṃ kuryāt pīḍitas tārito 'pi vā /",
  "GR13sivup_pu:1054": "noccārayec ca tadvākyam uccārya narakaṃ vrajet // 7.37 //",
  "GR13sivup_pu:1055": "gurur eva pitā mātā gurur eva paraḥ śivaḥ /",
  "GR13sivup_pu:1056": "yasyaiva niścito bhāvas tasya muktir na dūrataḥ // 7.38 //",
  "GR13sivup_pu:1057": "āhārācāradharmāṇāṃ yat kuryād gurur īśvaraḥ /",
  "GR13sivup_pu:1058": "tathaiva cānukurvīta nānuyuñjīta kāraṇam // 7.39 //",
  "GR13sivup_pu:1059": "yajñas tapāṃsi niyamāt tāni vai vividhāni ca /",
  "GR13sivup_pu:1060": "guruvākye tu sarvāṇi saṃpadyante na saṃśayaḥ // 7.40 //",
  "GR13sivup_pu:1061": "ajñānapaṅkanirmagnaṃ yaḥ samuddharate janam /",
  "GR13sivup_pu:1062": "śivajñānātmahastena kas taṃ na pratipūjayet // 7.41 //",
  "GR13sivup_pu:1063": "iti yaḥ pūjayen nityaṃ gurumūrtistham īśvaram /",
  "GR13sivup_pu:1064": "sarvapāpavinirmuktaḥ prāpnoti paramaṃ padam // 7.42 //",
  "GR13sivup_pu:1065": "snātvāmbhasā bhasmanā vā śuklavastropavītavān /",
  "GR13sivup_pu:1066": "dūrvāgarbhasthitaṃ puṣpaṃ guruḥ śirasi dhārayet // 7.43 //",
  "GR13sivup_pu:1067": "rocanālabhanaṃ kuryād dhūyayed ātmanas tanum /",
  "GR13sivup_pu:1068": "aṅgulīyākṣasūtraṃ ca karṇamātre ca dhārayet // 7.44 //",
  "GR13sivup_pu:1069": "gurur evaṃvidhaḥ śrīmān nityaṃ tiṣṭhet samāhitaḥ /",
  "GR13sivup_pu:1070": "yasmāj jñānopadeśārthaṃ gurur āste sadāśivaḥ // 7.45 //",
  "GR13sivup_pu:1071": "dhārayet pāduke nityaṃ mṛduvarmaprakalpite /",
  "GR13sivup_pu:1072": "pragṛhya daṇḍaṃ chattraṃ vā paryaṭed āśramād bahiḥ // 7.46 //",
  "GR13sivup_pu:1073": "na bhūmau vinyaset pādam antardhānaṃ vinā guruḥ /",
  "GR13sivup_pu:1074": "kuśapādakam ākramya tarpaṇārthaṃ prakalpayet // 7.47 //",
  "GR13sivup_pu:1075": "pādasthānāni pattrādyaiḥ kṛtvā devagṛhaṃ viśet /",
  "GR13sivup_pu:1076": "pātrāstaritapādaś ca(?) nityaṃ bhuñjīta vāgyataḥ // 7.48 //",
  "GR13sivup_pu:1077": "na pādau dhāvayet kāṃsye lohe vā parikalpite /",
  "GR13sivup_pu:1078": "śaucayet tṛṇagarbhāyāṃ dvitīyāyāṃ tathācamet // 7.49 //",
  "GR13sivup_pu:1079": "na raktam ulbaṇaṃ vastraṃ dhārayet kusumāni ca /",
  "GR13sivup_pu:1080": "na bahir gandhamālyāni vāsāṃsi malināni ca // 7.50 //",
  "GR13sivup_pu:1081": "keśāsthīni kapālāni kārpāsāsthituṣāṇi ca /",
  "GR13sivup_pu:1082": "amedhyāṅgārabhasmāni nādhitiṣṭhed rajāṃsi ca // 7.51 //",
  "GR13sivup_pu:1083": "na ca loṣṭaṃ vimṛdnīyān na ca chindyān nakhais tṛṇam /",
  "GR13sivup_pu:1084": "na pattrapuṣpamūlyāni vaṃśamaṅgalakāṣṭhitām // 7.52 //",
  "GR13sivup_pu:1085": "evam ādīni cānyāni pāṇibhyāṃ na ca mardayet /",
  "GR13sivup_pu:1086": "na dantakhādanaṃ kuryād romāṇy utpāṭayen na ca // 7.53 //",
  "GR13sivup_pu:1087": "na padbhyām ullikhed bhūmiṃ loṣṭakāṣṭhaiḥ kareṇa vā /",
  "GR13sivup_pu:1088": "na nakhāṃś ca nakhair vidhyān na kaṇḍūyen nakhais tanum // 7.54 //",
  "GR13sivup_pu:1089": "muhurmuhuḥ śiraḥ śmaśru na spṛśet karajair budhaḥ /",
  "GR13sivup_pu:1090": "na likṣākarṣaṇaṃ kuryād ātmano vā parasya vā // 7.55 //",
  "GR13sivup_pu:1091": "sauvarṇyaraupyatāmraiś ca śṛṅgadantaśalākayā /",
  "GR13sivup_pu:1092": "dehakaṇḍūyanaṃ kāryaṃ vaṃśakāṣṭhīkavīraṇaiḥ(?) // 7.56 //",
  "GR13sivup_pu:1093": "na vicittaṃ prakurvīta diśaś caivāvalokayan /",
  "GR13sivup_pu:1094": "na śokārtaś ca saṃtiṣṭhed dhūtvā pāṇau kapolakam // 7.57 //",
  "GR13sivup_pu:1095": "na pāṇipādavākcakṣuḥ- śrotraśiśnagudodaraiḥ /",
  "GR13sivup_pu:1096": "cāpalāni na kurvīta sa sarvārtham avāpnuyāt // 7.58 //",
  "GR13sivup_pu:1097": "na kuryāt kenacid vairam adhruve jīvite sati /",
  "GR13sivup_pu:1098": "lokakautūhalaṃ pāpaṃ saṃdhyāṃ ca parivarjayet // 7.59 //",
  "GR13sivup_pu:1099": "na kudvāreṇa veśmāni nagaraṃ grāmam āviśet /",
  "GR13sivup_pu:1100": "na divā prāvṛtaśirā rātrau prāvṛtya paryaṭet // 7.60 //",
  "GR13sivup_pu:1101": "nātibhramaṇaśīlaḥ syān na viśec ca gṛhād gṛham /",
  "GR13sivup_pu:1102": "na cājñānam adhīyīta śivajñānaṃ samabhyaset // 7.61 //",
  "GR13sivup_pu:1103": "śivajñānaṃ paraṃ brahma tad ārabhya na saṃtyajet /",
  "GR13sivup_pu:1104": "brahmāsādhya ca yo gacched brahmahā sa prakīrtitaḥ // 7.62 //",
  "GR13sivup_pu:1105": "kṛtāñjaliḥ sthitaḥ śiṣyo laghuvastram udaṅmukhaḥ /",
  "GR13sivup_pu:1106": "śivamantraṃ samuccārya prāṅmukho 'dhyāpayed guruḥ // 7.63 //",
  "GR13sivup_pu:1107": "nāgadantādisaṃbhūtaṃ caturaśraṃ suśobhanam /",
  "GR13sivup_pu:1108": "hemaratnacitaṃ vāpi guror āsanam uttamam // 7.64 //",
  "GR13sivup_pu:1109": "na śuśrūṣārthakāmāś ca na ca dharmaḥ pradṛśyate /",
  "GR13sivup_pu:1110": "na bhaktir na yaśaḥ krauryaṃ na tam adhyāpayed guruḥ // 7.65 //",
  "GR13sivup_pu:1111": "devāgnigurugoṣṭhīṣu vyākhyādhyayanasaṃsadi /",
  "GR13sivup_pu:1112": "praśne vāde 'nṛte 'śauce dakṣiṇaṃ bāhum uddharet // 7.66 //",
  "GR13sivup_pu:1113": "vaśe satatanamraḥ syāt saṃhṛtyāṅgāni kūrmavat /",
  "GR13sivup_pu:1114": "tatsaṃmukhaṃ ca nirgacchen namaskārapurassaraḥ // 7.67 //",
  "GR13sivup_pu:1115": "devāgniguruviprāṇāṃ na vrajed antareṇa tu /",
  "GR13sivup_pu:1116": "nārpayen na ca gṛhṇīyāt kiṃcid vastu tadantarā // 7.68 //",
  "GR13sivup_pu:1117": "na mukhena dhamed agniṃ nādhaḥkuryān na laṅghayet /",
  "GR13sivup_pu:1118": "na kṣiped aśuciṃ vahnau na ca pādau pratāpayet // 7.69 //",
  "GR13sivup_pu:1119": "tṛṇakāṣṭhādigahane jantubhiś ca samākule /",
  "GR13sivup_pu:1120": "sthāne na dīpayed agniṃ dīptaṃ cāpi tataḥ kṣipet // 7.70 //",
  "GR13sivup_pu:1121": "agniṃ yugapad ānīya dhārayeta prayatnataḥ /",
  "GR13sivup_pu:1122": "jvalantaṃ na pradīpaṃ ca svayaṃ nirvāpayed budhaḥ // 7.71 //",
  "GR13sivup_pu:1123": "śivavratadharaṃ dṛṣṭvā samutthāya sadā drutam /",
  "GR13sivup_pu:1124": "śivo 'yam iti saṃkalpya harṣitaḥ praṇamet tataḥ // 7.72 //",
  "GR13sivup_pu:1125": "bhogān dadāti vipulān liṅge saṃpūjitaḥ śivaḥ /",
  "GR13sivup_pu:1126": "agnau ca vividhāṃ siddhiṃ gurau muktiṃ prayacchati // 7.73 //",
  "GR13sivup_pu:1127": "mokṣārthaṃ pūjayet tasmād gurumūrtistham īśvaram /",
  "GR13sivup_pu:1128": "gurubhaktyā labhej jñānaṃ jñānān muktim avāpnuyāt // 7.74 //",
  "GR13sivup_pu:1129": "sarvaparvasu yatnena hy eṣu saṃpūjayec chivam /",
  "GR13sivup_pu:1130": "kuryād āyatane śobhāṃ gurusthāneṣu sarvataḥ // 7.75 //",
  "GR13sivup_pu:1131": "naradvayocchrite pīṭhe sarvaśobhāsamanvite /",
  "GR13sivup_pu:1132": "saṃsthāpya maṇijaṃ liṅgaṃ sthāne kuryāj jagaddhitam // 7.76 //",
  "GR13sivup_pu:1133": "annapānaviśeṣaiś ca naivedyam upakalpayet /",
  "GR13sivup_pu:1134": "bhojayed vratinaś cātra svaguruṃ ca viśeṣataḥ // 7.77 //",
  "GR13sivup_pu:1135": "pūjayec ca śivajñānaṃ vācayīta ca parvasu /",
  "GR13sivup_pu:1136": "darśayec chivabhaktebhyaḥ satpūjāṃ parikalpitām // 7.78 //",
  "GR13sivup_pu:1137": "priyaṃ brūyāt sadā tebhyaḥ pradeyaṃ cāpi śaktitaḥ /",
  "GR13sivup_pu:1138": "evaṃ kṛte viśeṣeṇa prasīdati maheśvaraḥ // 7.79 //",
  "GR13sivup_pu:1139": "chinnaṃ bhinnaṃ mṛtaṃ naṣṭaṃ vardhate nāsti kevalam /",
  "GR13sivup_pu:1140": "ity ādyān na vadec chabdān sākṣād brūyāt tu maṅgalam // 7.80 //",
  "GR13sivup_pu:1141": "adhenuṃ dhenum ity eva brūyād bhadram abhadrakam /",
  "GR13sivup_pu:1142": "kapālaṃ ca bhagālaṃ syāt paramaṃ maṅgalaṃ vadet // 7.81 //",
  "GR13sivup_pu:1143": "aindraṃ dhanur maṇidhanur dāhakāṣṭhādi candanam /",
  "GR13sivup_pu:1144": "svaryātaṃ ca mṛtaṃ brūyāc chivībhūtaṃ ca yoginam // 7.82 //",
  "GR13sivup_pu:1145": "dvidhābhūtaṃ vadec chinnaṃ bhinnaṃ ca bahudhā sthitam /",
  "GR13sivup_pu:1146": "naṣṭam anveṣaṇīyaṃ ca riktaṃ pūrṇābhivardhitam // 7.83 //",
  "GR13sivup_pu:1147": "nāstīti śobhanaṃ sarvam ādyam aṅgābhivardhanam /",
  "GR13sivup_pu:1148": "siddhimad brūhi gacchantaṃ suptaṃ brūyāt pravardhitam // 7.84 //",
  "GR13sivup_pu:1149": "na mlecchamūrkhapatitaiḥ krūraiḥ saṃtāpavedibhiḥ /",
  "GR13sivup_pu:1150": "durjanair avaliptaiś ca kṣudraiḥ saha na saṃvadet // 7.85 //",
  "GR13sivup_pu:1151": "nādhārmikanṛpākrānte na daṃśamaśakāvṛte /",
  "GR13sivup_pu:1152": "nātiśītajalākīrṇe deśe rogaprade vaset // 7.86 //",
  "GR13sivup_pu:1153": "nāsanaṃ śayanaṃ pānaṃ namaskārābhivādanam /",
  "GR13sivup_pu:1154": "sopānatkaḥ prakurvīta śivapustakavācanam // 7.87 //",
  "GR13sivup_pu:1155": "ācāryaṃ daivataṃ tīrtham uddhūtodaṃ mṛdaṃ dadhi /",
  "GR13sivup_pu:1156": "vaṭam aśvatthakapilāṃ dīkṣitodadhisaṃgamam // 7.88 //",
  "GR13sivup_pu:1157": "yāni caiṣāṃ prakārāṇi maṅgalānīha kānicit /",
  "GR13sivup_pu:1158": "śivāyeti namaskṛtvā proktam etat pradakṣiṇam // 7.89 //",
  "GR13sivup_pu:1159": "upānacchattravastrāṇi pavitraṃ karakaṃ srajam /",
  "GR13sivup_pu:1160": "āsanaṃ śayanaṃ pānaṃ dhṛtam anyair na dhārayet // 7.90 //",
  "GR13sivup_pu:1161": "pālāśam āsanaṃ śayyāṃ pāduke dantadhāvanam /",
  "GR13sivup_pu:1162": "varjayec cāpi niryāsaṃ raktaṃ na tu samudbhavam // 7.91 //",
  "GR13sivup_pu:1163": "saṃdhyām upāsya kurvīta nityaṃ dehaprasādhanam /",
  "GR13sivup_pu:1164": "spṛśed vandec ca kapilāṃ pradadyāc ca gavāṃ hitam // 7.92 //",
  "GR13sivup_pu:1165": "yaḥ pradadyād gavāṃ samyak phalāni ca viśeṣataḥ /",
  "GR13sivup_pu:1166": "kṣetram uddāmayec cāpi tasya puṇyaphalaṃ śṛṇu // 7.93 //",
  "GR13sivup_pu:1167": "yāvat tatpattrakusuma- kandamūlaphalāni ca /",
  "GR13sivup_pu:1168": "tāvadvarṣasahasrāṇi śivaloke mahīyate // 7.94 //",
  "GR13sivup_pu:1169": "kṛśarogārtavṛddhānāṃ tyaktānāṃ nirjane vane /",
  "GR13sivup_pu:1170": "kṣutpipāsāturāṇāṃ ca gavāṃ vihvalacetasām // 7.95 //",
  "GR13sivup_pu:1171": "nītvā yas tṛṇatoyāni vane yatnāt prayacchati /",
  "GR13sivup_pu:1172": "karoti ca paritrāṇaṃ tasya puṇyaphalaṃ śṛṇu // 7.96 //",
  "GR13sivup_pu:1173": "kulaikaviṃśakopetaḥ patnīputrādisaṃyutaḥ /",
  "GR13sivup_pu:1174": "mitrabhṛtyair upetaś ca śrīmacchivapuraṃ vrajet // 7.97 //",
  "GR13sivup_pu:1175": "tatra bhuktvā mahābhogān vimānaiḥ sārvakāmikaiḥ /",
  "GR13sivup_pu:1176": "sa mahāpralayaṃ yāvat tadante muktim āpnuyāt // 7.98 //",
  "GR13sivup_pu:1177": "gobrāhmaṇaparitrāṇaṃ sakṛt kṛtvā prayatnataḥ /",
  "GR13sivup_pu:1178": "mucyate pañcabhir ghorair mahadbhiḥ pātakair drutam // 7.99 //",
  "GR13sivup_pu:1179": "ahiṃsā satyam asteyaṃ brahmacaryam akalkatā /",
  "GR13sivup_pu:1180": "akrodho guruśuśrūṣā śaucaṃ saṃtoṣam ārjavam // 7.100 //",
  "GR13sivup_pu:1181": "ahiṃsādyā yamāḥ pañca yatīnāṃ parikīrtitāḥ /",
  "GR13sivup_pu:1182": "akrodhādyāś ca niyamāḥ siddhivṛddhikarāḥ smṛtāḥ // 7.101 //",
  "GR13sivup_pu:1183": "daśalākṣaṇiko dharmaḥ śivācāraḥ prakīrtitaḥ /",
  "GR13sivup_pu:1184": "yogīndrāṇāṃ viśeṣeṇa śivayogaprasiddhaye // 7.102 //",
  "GR13sivup_pu:1185": "na vindati naro yogaṃ putradārādisaṃgataḥ /",
  "GR13sivup_pu:1186": "nibaddhaḥ snehapāśena mohastambhabalīyasā // 7.103 //",
  "GR13sivup_pu:1187": "mohāt kuṭumbasaṃsaktas tṛṣṇayā śṛṅkhalīkṛtaḥ /",
  "GR13sivup_pu:1188": "bālair baddhas tu loko 'yaṃ musalenābhihanyate // 7.104 //",
  "GR13sivup_pu:1189": "ime bālāḥ kathaṃ tyājyā jīviṣyanti mayā vinā /",
  "GR13sivup_pu:1190": "mohād dhi cintayaty evaṃ paramārthau na paśyati // 7.105 //",
  "GR13sivup_pu:1191": "saṃparkād udare nyastaḥ śukrabindur acetanaḥ /",
  "GR13sivup_pu:1192": "sa pitrā kena yatnena garbhasthaḥ paripālitaḥ // 7.106 //",
  "GR13sivup_pu:1193": "karkaśāḥ kaṭhinā bhakṣā jīryante yatra bhakṣitāḥ /",
  "GR13sivup_pu:1194": "tasminn evodare śukraṃ kiṃ na jīryati bhakṣyavat // 7.107 //",
  "GR13sivup_pu:1195": "yenaitad yojitaṃ garbhe yena caiva vivardhitam /",
  "GR13sivup_pu:1196": "tenaiva nirgatṃ bhūyaḥ karmaṇā svena pālyate // 7.108 //",
  "GR13sivup_pu:1197": "na kaścit kasyacit putraḥ pitā mātā na kasyacit /",
  "GR13sivup_pu:1198": "yat svayaṃ prāktanaṃ karma pitā māteti tat smṛtam // 7.109 //",
  "GR13sivup_pu:1199": "yena yatra kṛtaṃ karma sa tatraiva prajāyate /",
  "GR13sivup_pu:1200": "pitarau cāsya dāsatvaṃ kurutas tatpracoditau // 7.110 //",
  "GR13sivup_pu:1201": "na kaścit kasyacic chaktaḥ kartuṃ duḥkhaṃ sukhāni ca /",
  "GR13sivup_pu:1202": "karoti prāktanaṃ karma mohāl lokasya kevalam // 7.111 //",
  "GR13sivup_pu:1203": "karmadāyādasaṃbandhād upakāraḥ parasparam /",
  "GR13sivup_pu:1204": "dṛśyate nāpakāraś ca mohenātmani manyate // 7.112 //",
  "GR13sivup_pu:1205": "īśvarādhiṣṭhitaṃ karma phalatīha śubhāśubham /",
  "GR13sivup_pu:1206": "grāmasvāmiprasādena sukṛtaṃ karṣaṇaṃ yathā // 7.113 //",
  "GR13sivup_pu:1207": "dvayaṃ devatvamokṣāya mameti na mameti ca /",
  "GR13sivup_pu:1208": "mameti badhyate jantur na mameti vimucyate // 7.114 //",
  "GR13sivup_pu:1209": "dvyakṣaraṃ ca bhaven mṛtyus tryakṣaraṃ brahma śāśvatam /",
  "GR13sivup_pu:1210": "mameti dvyakṣaraṃ mṛtyus tryakṣaraṃ na mameti ca // 7.115 //",
  "GR13sivup_pu:1211": "tasmād ātmany ahaṃkāram utsṛjya pravicārataḥ /",
  "GR13sivup_pu:1212": "vidhūyāśeṣasaṅgāṃś ca mokṣopāyaṃ vicintayet // 7.116 //",
  "GR13sivup_pu:1213": "jñānād yogaparikleśaṃ kuprāvaraṇabhojanam /",
  "GR13sivup_pu:1214": "kucaryāṃ kunivāsaṃ ca mokṣārthī na vicintayet // 7.117 //",
  "GR13sivup_pu:1215": "na duḥkhena vinā saukhyaṃ dṛśyate sarvadehinām /",
  "GR13sivup_pu:1216": "duḥkhaṃ tanmātrakaṃ jñeyaṃ sukham ānantyam uttamam // 7.118 //",
  "GR13sivup_pu:1217": "sevāyāṃ pāśupālye ca vānijye kṛṣikarmaṇi /",
  "GR13sivup_pu:1218": "tulye sati parikleśe varaṃ kleśo vimuktaye // 7.119 //",
  "GR13sivup_pu:1219": "svargāpavargayor ekaṃ yaḥ śīghraṃ na prasādhayet /",
  "GR13sivup_pu:1220": "yāti tenaiva dehena sa mṛtas tapyate ciram // 7.120 //",
  "GR13sivup_pu:1221": "yad avaśyaṃ parādhīnais tyajanīyaṃ śarīrakam /",
  "GR13sivup_pu:1222": "kasmāt tena vimūḍhātmā na sādhayati śāśvatam // 7.121 //",
  "GR13sivup_pu:1223": "yauvanasthā gṛhasthāś ca prāsādasthāś ca ye nṛpāḥ /",
  "GR13sivup_pu:1224": "sarva eva viśīryante śuṣkasnigdhānnabhojanāḥ // 7.122 //",
  "GR13sivup_pu:1225": "anekadoṣaduṣṭasya dehasyaiko mahān guṇah /",
  "GR13sivup_pu:1226": "yāṃ yām avasthām āpnoti tāṃ tām evānuvartate // 7.123 //",
  "GR13sivup_pu:1227": "mandaṃ pariharan karma svadeham anupālayet /",
  "GR13sivup_pu:1228": "varṣāsu jīrṇakaṭavat tiṣṭhann apy avasīdati // 7.124 //",
  "GR13sivup_pu:1229": "na te 'tra dehinaḥ santi ye tiṣṭhanti suniścalāḥ /",
  "GR13sivup_pu:1230": "sarve kurvanti karmāṇi vikṛśāḥ pūrvakarmabhiḥ // 7.125 //",
  "GR13sivup_pu:1231": "tulye saty api kartavye varaṃ karma kṛtaṃ param /",
  "GR13sivup_pu:1232": "yaḥ kṛtvā na punaḥ kuryān nānākarma śubhāśubham // 7.126 //",
  "GR13sivup_pu:1233": "tasmād antarbahiścintām anekākārasaṃsthitām /",
  "GR13sivup_pu:1234": "saṃtyajyātmahitārthāya svādhyāyadhyānam abhyaset // 7.127 //",
  "GR13sivup_pu:1235": "vivikte vijane ramye puṣpāśramavibhūṣite /",
  "GR13sivup_pu:1236": "sthānaṃ kṛtvā śivasthāne dhyāyec chāntaṃ paraṃ śivam // 7.128 //",
  "GR13sivup_pu:1237": "ye 'tiramyāṇy araṇyāni sujalāni śivāni tu /",
  "GR13sivup_pu:1238": "vihāyābhiratā grāme prāyas te daivamohitāḥ // 7.129 //",
  "GR13sivup_pu:1239": "vivekinaḥ praśāntasya yat sukhaṃ dhyāyataḥ śivam /",
  "GR13sivup_pu:1240": "na tat sukhaṃ mahendrasya brahmaṇaḥ keśavasya vā // 7.130 //",
  "GR13sivup_pu:1241": "iti nāmāmṛtaṃ divyaṃ mahākālād avāptavān /",
  "GR13sivup_pu:1242": "vistareṇānupūrvāc ca ṛṣyātreyaḥ(?) suniścitam // 7.131 //",
  "GR13sivup_pu:1243": "prajñām athā vinirmathya(?) śivajñānamahodadhim /",
  "GR13sivup_pu:1244": "ṛṣyātreyaḥ samuddhṛtya prāhedam aṇumātrakam // 7.132 //",
  "GR13sivup_pu:1245": "śivadharme mahāśāstre śivadharmasya cottare /",
  "GR13sivup_pu:1246": "yad anuktaṃ bhavet kiṃcit tad atra parikīrtitam // 7.133 //",
  "GR13sivup_pu:1247": "tridaivatyam idaṃ śāstraṃ munīndrātreyabhāṣitam /",
  "GR13sivup_pu:1248": "tiryaṅmanujadevānāṃ sarveṣāṃ ca vimuktidam // 7.134 //",
  "GR13sivup_pu:1249": "nandiskandamahākālās trayo devāḥ prakīrtitāḥ /",
  "GR13sivup_pu:1250": "candrātreyas tathātriś ca ṛṣy ātreyo munitrayam // 7.135 //",
  "GR13sivup_pu:1251": "etair mahātmabiḥ proktāḥ śivadharmāḥ samāsataḥ /",
  "GR13sivup_pu:1252": "sarvalokopakārārthaṃ namas tebhyaḥ sadā namaḥ // 7.136 //",
  "GR13sivup_pu:1253": "teṣāṃ śiṣyapraśiṣyaiś ca śivadharmapravaktṛbhiḥ /",
  "GR13sivup_pu:1254": "vyāptaṃ jñānasaraḥ śārvaṃ vikacair iva paṅkajaiḥ // 7.137 //",
  "GR13sivup_pu:1255": "ye śrāvayanti satataṃ śivadharmaṃ śivārthinām /",
  "GR13sivup_pu:1256": "te rudrās te munīndrāś ca te namasyāḥ svabhaktitaḥ // 7.138 //",
  "GR13sivup_pu:1257": "ye samutthāya śṛṇvanti śivadharmaṃ dine dine /",
  "GR13sivup_pu:1258": "te rudrā rudralokeśā na te prakṛtimānuṣāḥ // 7.139 //",
  "GR13sivup_pu:1259": "śivopaniṣadaṃ hy etad adhyāyaiḥ saptabhiḥ smṛtam /",
  "GR13sivup_pu:1260": "ṛṣyātreyasagotreṇa muninā hitakāmyayā // 7.140 //",
  "GR13sivup_pu:1261": "// iti śivopaniṣadi śivācārādhyāyaḥ saptamaḥ //",
  "GR13sivup_pu:1262": "// iti śivopaniṣat samāptā //"
}