{
    "T08sghancsu:0": " śrīghanācārasaṃgrahaḥ",
    "T08sghancsu:1": " prathamo 'dhyāyaḥ",
    "T08sghancsu:2": " buddhanamaskāraḥ",
    "T08sghancsu:3": " prahīṇāśeṣasaṃkleśajñeyāmbhonidhipāragaṃ /",
    "T08sghancsu:4": " praṇamya śrāmaṇerāṇāmācāraḥ saṃgrahīṣyate // Śghs_1.1 //",
    "T08sghancsu:5": " iti saṃghasenena saṃvihitoddhāre śrīghanācārasaṃgrahe buddhanamaskāro nāma prathamo 'dhyāyaḥ //",
    "T08sghancsu:6": " dvitīyo 'dhyāyaḥ",
    "T08sghancsu:7": " śrāmaṇerabhāvaḥ",
    "T08sghancsu:8": " śaraṇaṃ gatavān buddhaṃ dharmaṃ saṃghaṃ ca bhaktitaḥ /",
    "T08sghancsu:9": " śikṣāpañcakamādāya yo 'nupravrajito jinaṃ // Śghs_2.1 //",
    "T08sghancsu:10": " yāvajjīvaṃ vadhasteyamaithunānṛtavākyataḥ /",
    "T08sghancsu:11": " virataḥ madyapānācca mahoccaiḥ śayanāsanāt // Śghs_2.2 //",
    "T08sghancsu:12": " nṛtyāder gandhamālyādyāt vikālāśanatastathā /",
    "T08sghancsu:13": " rukmarūpyagrahāccaiṣa śrāmaṇero munermataḥ / Śghs_2.3 //",
    "T08sghancsu:14": " iti saṃghasenena saṃvihitoddhāre śrīghanācārasaṃgrahe śrāmaṇerabhāvo nāma dvitīyo 'dhyāyaḥ //",
    "T08sghancsu:15": " tṛtīyo 'dhyāyaḥ",
    "T08sghancsu:16": " śrāmaṇerabhāvopāyaḥ",
    "T08sghancsu:17": " 1 prāṇivadhaviratiśikṣāpadaṃ",
    "T08sghancsu:18": " saṃvaratyāgaḥ",
    "T08sghancsu:19": " sakalena śarīreṇa śarīrānyatareṇa vā /",
    "T08sghancsu:20": " pañcaśākhādinirvṛttaṃ na hanyāt prāṇinaṃ [yatiḥ] // Śghs_3,1.1 //",
    "T08sghancsu:21": " mṛtyorvarṇa na bhāṣeta śastrahāraṃ na caiṣayet /",
    "T08sghancsu:22": " vadhakena na cittena māraṇāya niyojayet // Śghs_3,1.2 //",
    "T08sghancsu:23": " virekavamanālepaviṣaśastrābhisaṃskṛti /",
    "T08sghancsu:24": " na kuryāt prāṇighātāya na ca garbhasya śātanaṃ // Śghs_3,1.3 //",
    "T08sghancsu:25": " nimittaṃ na vratī kuryāt svapnolūkādivāśitaiḥ /",
    "T08sghancsu:26": " [dauḥśīlaṃ] (vāpi kāryaṃ na)",
    "T08sghancsu:27": " dānaśīlaphalāptibhiḥ // Śghs_3,1.4 //",
    "T08sghancsu:28": " madhyapaścātpurogeṣu yatraiva vadhakaṃ manaḥ /",
    "T08sghancsu:29": " [taṃ puruṣaṃ] dhnato hiṃsā nānyamityāha sarvavit // Śghs_3,1.5 //",
    "T08sghancsu:30": " kūṭāvamārthāvaṣṭambhavetālā[dya]bhisaṃskṛti /",
    "T08sghancsu:31": " avapayañca kuryānna māraṇāya śarīriṇāṃ // Śghs_3,1.6 //",
    "T08sghancsu:32": " taskarā[dya]hisenābhyaḥ yatra mārge bhayaṃ[bhavet] /",
    "T08sghancsu:33": " tatpanthānaṃ na nāśāya dehināṃ kathayedyatiḥ // Śghs_3,1.7 //",
    "T08sghancsu:34": " bhujagāvartakābhyāṃ ca yatra tīrthe[bhayaṃ bhavet] /",
    "T08sghancsu:35": " [nadīprataraṇārthāya] tattīrthaṃ na prakāśayet // Śghs_3,1.8 //",
    "T08sghancsu:36": " kiñcid bhūpataye mā dāstvaṃ varaṃ jīvitaṃ tyaja /",
    "T08sghancsu:37": " iti baddhāyukte 'yuktaṃ vacanaṃ na vaded [yatiḥ] // Śghs_3,1.9 //",
    "T08sghancsu:38": " bhujaga [vyāḍayakṣe]bhyaḥ yadvihāre[bhayaṃ bhavet] /",
    "T08sghancsu:39": " tadvadhakābhiprāyeṇāgantukāya na coddiśet // Śghs_3,1.10 //",
    "T08sghancsu:40": " vyāghrādivyapadeśena śatruṃ hanyād hi yaḥ śaṭhaḥ /",
    "T08sghancsu:41": " vihārādāśu[nirdvāraṃ] ghaṭṭanīyaḥ sa cellakaiḥ // Śghs_3,1.11 //",
    "T08sghancsu:42": " tathā kāryaṃ yathaiko 'pi nānirjīvecca kaścana /",
    "T08sghancsu:43": " adharmyā na kriyā kāryā saṃsmṛtya krakacopamaṃ // Śghs_3,1.12 //",
    "T08sghancsu:44": " vadhaśca śrāmaṇerā ye ghātayituṃ vadhīkṛtāḥ /",
    "T08sghancsu:45": " yugapat tatprayoge te nāśanīyā vihārataḥ // Śghs_3,1.13 //",
    "T08sghancsu:46": " upakramo nṛsaṃjñā ca naro vadhakacetanā /",
    "T08sghancsu:47": " jīvitasya kṣayaśceti pañcāṃgāni nṛghātane // Śghs_3,1.14 //",
    "T08sghancsu:48": " śrāmaṇereṇa nāśāya viṣaśastrādi yat[kṛtaṃ] /",
    "T08sghancsu:49": " mriyate narastenaivāsau tadāsaṃvarī bhavet // Śghs_3,1.15 //",
    "T08sghancsu:50": " avakrītādirajñānāt manuṣyaṃ mārayan khalu /",
    "T08sghancsu:51": " saṃvarakṣobhalābhī sa [yatir] nonmattādikaḥ // Śghs_3,1.16 //",
    "T08sghancsu:52": " duṣkṛtāni",
    "T08sghancsu:53": " kāyamaitrādi sattveṣu yatinā kāryaṃ sarvadā /",
    "T08sghancsu:54": " yasmāt kāruṇikairuktaṃ tasmāt[sattvānna pīḍayet] // Śghs_3,1.17 //",
    "T08sghancsu:55": " na sattvān pīḍayeddārurajvayaścarmabandhanaiḥ /",
    "T08sghancsu:56": " jalānalapraveśānutyāgādau na niyojayet // Śghs_3,1.18 //",
    "T08sghancsu:57": " kṛmigorūpa[kādīnāṃ] mithyājīvaśca hiṃsanaṃ /",
    "T08sghancsu:58": " karṣaṇe[hi] bhavedyasmāt tasmāt[tad]dūrato tyajet // Śghs_3,1.19 //",
    "T08sghancsu:59": " nāṃkayed gomahiṣyādi nāsikāṃ nāsya vedhayet /",
    "T08sghancsu:60": " [yatiśca vividhān sattvān] vetrādinā na tāḍayet // Śghs_3,1.20 //",
    "T08sghancsu:61": " uddiśya yat kṛtaṃ māṃsavyañjanaṃ [khādato] yateḥ /",
    "T08sghancsu:62": " nighṛṇaṃ jāyate cittaṃ tasmāttannaiva bhakṣayet // Śghs_3,1.21 //",
    "T08sghancsu:63": " jñeyaṃ tu tribhirākārairīkṣitaśrutaśaṃkitaiḥ /",
    "T08sghancsu:64": " īkṣitaṃ yat svayaṃ dṛṣṭaṃ śrutaṃ pratyāyitoditaṃ // Śghs_3,1.22 //",
    "T08sghancsu:65": " gṛhābaddhamṛgādīnāṃ śrṛṃgapakṣādidarśanāt /",
    "T08sghancsu:66": " āśaṃkotpadyate [tatra] mamoddiśya hatā na vā // Śghs_3,1.23 //",
    "T08sghancsu:67": " pṛṣṭo dātā vadedevaṃ tvannimittamamī hatā /",
    "T08sghancsu:68": " tasmin gṛhe na bhuñjīta virataḥ prāṇināṃ vadhāt // Śghs_3,1.24 //",
    "T08sghancsu:69": " śyenakādihatā vai[te] śāliyavamudgabhakṣaṇāt /",
    "T08sghancsu:70": " mātāpitrośca yajñasya kṛte doṣo 'sti nāśnatāṃ // Śghs_3,1.25 //",
    "T08sghancsu:71": " ekaṃ śrīghanamuddiśya māṃsaṃ matsyādikaṃ kṛtaṃ /",
    "T08sghancsu:72": " anyeṣāṃ śrāmaṇerāṇāṃ tadbhogāya na kalpate // Śghs_3,1.26 //",
    "T08sghancsu:73": " nādeyādijalaṃ jānan nāpi pibet sajantukaṃ /",
    "T08sghancsu:74": " jantavo 'bhimatāḥ sūkṣmās trasikormikirādayaḥ // Śghs_3,1.27 //",
    "T08sghancsu:75": " vāri[pūtyā]yadhiṣṭheyaḥ karako [hi] sakhallakaḥ /",
    "T08sghancsu:76": " vighātaparihārārthaṃ kośo 'ntaśaḥ suvāsasaḥ // Śghs_3,1.28 //",
    "T08sghancsu:77": " divyanetrāndhayorneṣṭaṃ jalasya pratyavekṣaṇaṃ /",
    "T08sghancsu:78": " hastāṃguṣṭhāgrakāvartadarśino na nivāryate // Śghs_3,1.29 //",
    "T08sghancsu:79": " locanavibhramo mā bhūditi paśyenna tacciraṃ /",
    "T08sghancsu:80": " kalpamātraṃ na vai kuryāt māyāśāṭhayasamanvitaḥ // Śghs_3,1.30 //",
    "T08sghancsu:81": " yenāntareṇa ṣaṣṭayabdaḥ paribhramyate kuñjaraḥ /",
    "T08sghancsu:82": " śakaṭaṃ vaṃśapūrṇaṃ vā sa kālaḥ salilekṣaṇe // Śghs_3,1.31 //",
    "T08sghancsu:83": " ūrdhvādhomadhyamāstistraḥ salilasyāpi bhūmayaḥ /",
    "T08sghancsu:84": " yāyā bhūḥ śuddhimāyāti kāryaṃ kuryāttayā[yatiḥ] // Śghs_3,1.32 //",
    "T08sghancsu:85": " yatrādhaḥ prāṇakā yānti sthūlāḥ karatalāhatāḥ /",
    "T08sghancsu:86": " [grāhyaṃ] tadudakaṃ [srāvyaṃ] paṃcāṃgulikayā na cet // Śghs_3,1.33 //",
    "T08sghancsu:87": " bhaveyurudake yasmin kare lagnā[śca] prāṇinaḥ /",
    "T08sghancsu:88": " na tatra pāṇipādāsyavastrādi kṣālayedyatiḥ // Śghs_3,1.34 //",
    "T08sghancsu:89": " kule gatena praṣṭavyaṃ jalaṃ [hi] srāvitaṃ na vā /",
    "T08sghancsu:90": " neti cet saṃjñiko vācyaḥ srāvayetyitaro na tu // Śghs_3,1.35 //",
    "T08sghancsu:91": " [kintu] srāvyaṃ jalaṃ pātre kṛtvātmīye sajantukaṃ /",
    "T08sghancsu:92": " [pṛṣṭvā] yastadānītaṃ muñcet tatraiva [sa] svayaṃ // Śghs_3,1.36 //",
    "T08sghancsu:93": " saptāhaṃ vā[tathā] yatra pānīyamavatiṣṭhati /",
    "T08sghancsu:94": " vihāre vā kaṭāhādau sthāpayet tadaśuṣyati // Śghs_3,1.37 //",
    "T08sghancsu:95": " pravṛṣṭe vā [yatir] deve svacchanīraughavāhini /",
    "T08sghancsu:96": " nimnagānāṃ patiṃ pātaṃ gacchateti visarjayet // Śghs_3,1.38 //",
    "T08sghancsu:97": " sudīrghatalikāvaktrarajjudvayā[va]baddhayā /",
    "T08sghancsu:98": " ghaṭikayodakaṃ muñcedadhastādudake 'dhvagaḥ // Śghs_3,1.39 //",
    "T08sghancsu:99": " ghaṭikātritayaṃ vīkṣya mārgageṇodapānataḥ /",
    "T08sghancsu:100": " pariśuddhāścet peyaṃ jalaṃ tat srāvyamanyathā / Śghs_3,1.40 //",
    "T08sghancsu:101": " na rajjughaṭikādānaṃ śastaṃ saprāṇake jale /",
    "T08sghancsu:102": " pibeti vaktuṃ dātuṃ vā na jātu kṣamate yatiḥ // Śghs_3,1.41 //",
    "T08sghancsu:103": " sajantukaṃ taḍāgādi na pareṣāmuccairvadet /",
    "T08sghancsu:104": " [kṛtyaṃ] kuru samīkṣyeti pṛṣṭaḥ prativadetparān // Śghs_3,1.42 //",
    "T08sghancsu:105": " upādhyāye 'pi vaktavyaṃ saprāṇakamidaṃ na vā /",
    "T08sghancsu:106": " taḍāgādīti [vai] śāṭhayaṃ karttavyaṃ [yatinā] na [tu] // Śghs_3,1.43 //",
    "T08sghancsu:107": " vṛkṣaseko na dātavyo 'pariśuddhena vāriṇā /",
    "T08sghancsu:108": " upādhyāyādikasnānaṃ karttavyaṃ ca tathaiva na // Śghs_3,1.44 //",
    "T08sghancsu:109": " mastukāñjikasauvīramaṇḍadaṇḍāhatādikaṃ /",
    "T08sghancsu:110": " na pibet na yatirdadyāt parasmai na bhuvi tyajet // Śghs_3,1.45 //",
    "T08sghancsu:111": " samatkuṇaṃ yacchayanamātape tanna śoṣayet /",
    "T08sghancsu:112": " na hime kardame vā[pi] śītoṣṇavāriṇi kṣipet // Śghs_3,1.46 //",
    "T08sghancsu:113": " navakarma sa no kuryāt sajantukena [vāriṇā] /",
    "T08sghancsu:114": " dināntaṃ srāvayitvā tad dhāryaṃ [trikoṇa]khallakaṃ // Śghs_3,1.47 //",
    "T08sghancsu:115": " bhṛtakaṃ śikṣayedevaṃ vadhāna tvaṃ trikoṇakaṃ /",
    "T08sghancsu:116": " kapāt[tat] srāvayotkṣipya khallakaṃ ca vimocaya // Śghs_3,1.48 //",
    "T08sghancsu:117": " trikoṇasaptakenāmbhaḥ srāvyaṃ khallakena tat /",
    "T08sghancsu:118": " [pratikūpyatha] kāryā[vā] tyaktvā deśāntaraṃ [vrajet] // Śghs_3,1.49 //",
    "T08sghancsu:119": " abhūtvā sambhavantyete bhūtvā yānti bhavāntaraṃ /",
    "T08sghancsu:120": " navakarma tadā kārya yathoktavidhikāriṇā // Śghs_3,1.50 //",
    "T08sghancsu:121": " satpaṭābaddhamañcāderucchīdaccaturāṃgulāt /",
    "T08sghancsu:122": " nadyādau jalamālokya kāryaṃ ca navakarmaṇi // Śghs_3,1.51 //",
    "T08sghancsu:123": " chidrakarṇadvayāsaktasūtrabaddhadvidaṇḍakaṃ /",
    "T08sghancsu:124": " dhāraṇapātrakaṃ dadhyāt khallakasya bahir[yatiḥ] // Śghs_3,1.52 //",
    "T08sghancsu:125": " kṛpāparītacittena svādu vāri sajantukaṃ /",
    "T08sghancsu:126": " kṣāre 'mbhasi na moktavyamanāpat mṛṣṭasaṃjñinaḥ // Śghs_3,1.53 //",
    "T08sghancsu:127": " 2 adattādānaviratiśikṣāpadaṃ",
    "T08sghancsu:128": " saṃvaratyāgaḥ",
    "T08sghancsu:129": " kālikaṃ [yāmikaṃ] yāvajjīvikaṃ sarpirādikaṃ /",
    "T08sghancsu:130": " pārihāryamanādheyaṃ kalpyākalpyamakalpikaṃ // Śghs_3,2.1 //",
    "T08sghancsu:131": " pṛthivyudakadvicatuṣpadāpadakapādapa /",
    "T08sghancsu:132": " tadgataṃ ca yatiḥ kiñcinnādadīta parasvakaṃ // Śghs_3,2.2 //",
    "T08sghancsu:133": " kārṣāpaṇacaturbhāgaṃ tadardhamathavā dhanaṃ /",
    "T08sghancsu:134": " steyacitto harannanyair nāśanīyo[yatir] laghu // Śghs_3,2.3 //",
    "T08sghancsu:135": " vāṭāddhṛte gaje pādaiś caturbhirayatiś cyute /",
    "T08sghancsu:136": " niṣkrānte saṃvṛtadvārād dvipahṛtsyād yatiḥ [khalu] // Śghs_3,2.4 //",
    "T08sghancsu:137": " gulphābaddhekṣadaṇḍāre dūrākṛṣṭe mahītalāt /",
    "T08sghancsu:138": " saṃvarabhaṃga utkṣipte pañjarādgajavaddvije // Śghs_3,2.5 //",
    "T08sghancsu:139": " deśānnayed hi sandeśadraviṇaṃ ca sañcārayet /",
    "T08sghancsu:140": " aṃgāt stainyena cittena saṃvaraghūtamāpnute // Śghs_3,2.6 //",
    "T08sghancsu:141": " mṛto 'sau matvā śrutvaivādhvagād vai brahmacāriṇaḥ /",
    "T08sghancsu:142": " sīmāntasthāyine datvā gṛhṇan syādayatiryatiḥ // Śghs_3,2.7 //",
    "T08sghancsu:143": " yadvittaṃ śrāmaṇerasya mṛtasya nirvṛtārhataḥ /",
    "T08sghancsu:144": " upādhyāyasya prāpnoti tadityevaṃ jagau muniḥ // Śghs_3,2.8 //",
    "T08sghancsu:145": " hartturiṣṭāṃ diśaṃ yāyād vratī ced hastinaṃ haret /",
    "T08sghancsu:146": " asau harttā vratī cauraḥ karipe hṛtasaṃjñini // Śghs_3,2.9 //",
    "T08sghancsu:147": " pūjācīvaramālāntadvayasya khalu mocanāt /",
    "T08sghancsu:148": " avanau taccyutau satyāṃ bhraśyate saṃvarād [yatiḥ] // Śghs_3,2.10 //",
    "T08sghancsu:149": " kṣiptaṃ mauktikahārādi gṛhītvā tad mahākulāt //",
    "T08sghancsu:150": " nyasya prasevikāyāṃ ca sahāyena ca hārayan // Śghs_3,2.11 //",
    "T08sghancsu:151": " jaṭālenāthavā vatsa haran ki saṃvaracyutaḥ /",
    "T08sghancsu:152": " ki pādacyutimātreṇa hyupacāravyatikrame // Śghs_3,2.12 //",
    "T08sghancsu:153": " rātrau gośakaṭāśvādīn kaścid vadhnāti ced yatiḥ /",
    "T08sghancsu:154": " etānete hariṣyanti tat kiṃ syāccyutasaṃvaraḥ // Śghs_3,2.13 //",
    "T08sghancsu:155": " ṛjuke kīlake bandhe kaṭhine hāra[kaṃ] haran /",
    "T08sghancsu:156": " utkṣepaṇe ca cauraḥ syāt kuṭile śithile na tu // Śghs_3,2.14 //",
    "T08sghancsu:157": " chidrayitvā ghaṭaṃ sarpiḥ kṣaudraṃ tailaṃ jalaṃ haran /",
    "T08sghancsu:158": " yatiḥ pūrasya vicchede saṃvarakṣobhamāpnute // Śghs_3,2.15 //",
    "T08sghancsu:159": " vaṇṭayamāṇe gṛhe bhrātrorbhāgādekasya lipsayā /",
    "T08sghancsu:160": " bālamātraṃ bhūmiṃ yatiḥ syāt kṣatasaṃvaraḥ // Śghs_3,2.16 //",
    "T08sghancsu:161": " taskaropāttapātrādi nirāśaḥ punarādadan /",
    "T08sghancsu:162": " saṃvarād bhraśyate hītotarastvāpnoti nāpadaṃ // Śghs_3,2.17 //",
    "T08sghancsu:163": " mitrabhāvena labdhaṃ syād dattaṃ gopādibhiś[ca]vā /",
    "T08sghancsu:164": " tadā [tad] ādadānasya yaternāpattiriṣyate // Śghs_3,2.18 //",
    "T08sghancsu:165": " bhayopadarśanaṃ kāryaṃ pātracīvaramuktaye /",
    "T08sghancsu:166": " rājani na vaded gatvaibhiścaurair muṣitā vayaṃ // Śghs_3,2.19 //",
    "T08sghancsu:167": " niṣkāsayasyupādhyāyācāryāṇāṃ yattadāvathoḥ /",
    "T08sghancsu:168": " tadityuktvā haredekaḥ syātāṃ dvāvapi taskarau // Śghs_3,2.20 //",
    "T08sghancsu:169": " svadravyaṃ stainyacittenāpaharantāyimau yatī /",
    "T08sghancsu:170": " bhāgārdhenāyatistveko niṣkāsitārdhenetaraḥ // Śghs_3,2.21 //",
    "T08sghancsu:171": " dāsyāmaste samaṃ tiṣṭha dvāre kuryāma caurikāṃ /",
    "T08sghancsu:172": " ityuktakṛta āpattiḥ sahaiva cauracellakaiḥ // Śghs_3,2.22 //",
    "T08sghancsu:173": " uṣitvāgantuke yāte vismṛtya pātracīvaraṃ /",
    "T08sghancsu:174": " āgatya yo yatistacced gopayeccaura eva saḥ // Śghs_3,2.23 //",
    "T08sghancsu:175": " evamāvāsikā sarve bhavanti kṣatasaṃvarāḥ /",
    "T08sghancsu:176": " sa eva yadi saṃsmṛtya nayatīha na kilviṣī // Śghs_3,2.24 //",
    "T08sghancsu:177": " anyena steyacittena pātramanyasya ced yatiḥ /",
    "T08sghancsu:178": " ānāyayati sa tato doṣavān bhavati vratī // Śghs_3,2.25 //",
    "T08sghancsu:179": " yāvat pūjā munestāvat saṃghasyāpi pravartate /",
    "T08sghancsu:180": " iti yo 'nyasya datte sa bhavati kṣatasaṃvaraḥ // Śghs_3,2.26 //",
    "T08sghancsu:181": " likhitvoddhārakaṃ grāhyaṃ mithaḥ stūpācca saṃghataḥ /",
    "T08sghancsu:182": " karmādāne ca vaktavyamiyat noktakṛto 'nyathā // Śghs_3,2.27 //",
    "T08sghancsu:183": " svāṃśamuktaharaścauro[yatyora]madhye tayordvayoḥ /",
    "T08sghancsu:184": " dāsyāmīti ca viśvāsaṃ kṛtvā prāpnoti nāpadaṃ // Śghs_3,2.28 //",
    "T08sghancsu:185": " labhase tvaṃ labhe cāhaṃ yaṃ lābhaṃ tadāvayoḥ /",
    "T08sghancsu:186": " iti lābhe samutpanne tato 'rdhena [sa] taskaraḥ // Śghs_3,2.29 //",
    "T08sghancsu:187": " dakṣiṇādeśane 'pyevaṃ pāṃśukūlikayordvayoḥ /",
    "T08sghancsu:188": " bhinatti yaḥ kriyākāraṃ tataḥ sa cyutasaṃvaraḥ // Śghs_3,2.30 //",
    "T08sghancsu:189": " upakāryapakāribhyaścānnapānādi sāṃghikaṃ /",
    "T08sghancsu:190": " vihārasvāmirājādicaurādibhyo yathākramaṃ // Śghs_3,2.31 //",
    "T08sghancsu:191": " śrīghanebhyo 'pi dātavyaṃ prātarāśādi sāṃghikaṃ /",
    "T08sghancsu:192": " ālepanādi kurvanti vihāre yadi nānyathā // Śghs_3,2.32 //",
    "T08sghancsu:193": " sīmāntasthāyine datvā bhikṣūpasthānakāriṇe /",
    "T08sghancsu:194": " dārakaprasthavyājena gṛhṇīyāttaṇḍulādikaṃ // Śghs_3,2.33 //",
    "T08sghancsu:195": " atyaktāśo[hi]gṛhṇīyāt naṣṭaṃ svapātracīvaraṃ /",
    "T08sghancsu:196": " matvaivaṃ naṣṭapātrādirāśāṃ naiva tyajed [yatiḥ] // Śghs_3,2.34 //",
    "T08sghancsu:197": " svādhyāyādhyayanoddeśaṃ kṛtvā ye saṃghaśīlakaṃ /",
    "T08sghancsu:198": " kriyākāraṃ na kurvanti te jinoditalaṃghinaḥ // Śghs_3,2.35 //",
    "T08sghancsu:199": " patākālakṣaṇaṃ stūpānna grāhyaṃ yatinā[khalu] /",
    "T08sghancsu:200": " prāṃśukūlamiti grāhyamaniloddhūtapātitaṃ // Śghs_3,2.36 //",
    "T08sghancsu:201": " śulkakṛtyaṃ paradravyaṃ na nayet nāpi nāyayeta /",
    "T08sghancsu:202": " śulkapradānamokṣārthopāyaṃ nopadiśed yatiḥ // Śghs_3,2.37 //",
    "T08sghancsu:203": " ratnaṃ datvā yatibhyaḥ prāk paścāt mārgayate vaṇik /",
    "T08sghancsu:204": " visaṃvādayasītyevaṃ dātavyaṃ paribhāṣya tat // Śghs_3,2.38 //",
    "T08sghancsu:205": " nāsti śulkaṃ munerevaṃ vratināṃ pāribhogike /",
    "T08sghancsu:206": " krayavikrayakṛddadyāt śulkamanyatra vastuni // Śghs_3,2.39 //",
    "T08sghancsu:207": " varṣāvāsikalābho [hi] deyo varṣoṣitasya ca /",
    "T08sghancsu:208": " jīvitabrahmacaryasya yayornāśastayorapi // Śghs_3,2.40 //",
    "T08sghancsu:209": " prākprāgupagataiḥ kāryā varṣāvāsikayācanā /",
    "T08sghancsu:210": " paścādupagataiḥ paścāt saṃghe yugapadeva ca // Śghs_3,2.41 //",
    "T08sghancsu:211": " punargṛhṇāti dīkṣāṃ yo vastukarmajugupsayā /",
    "T08sghancsu:212": " bhikṣubhāvaṃ parityajya tasmai cāpyāha sarvavit // Śghs_3,2.42 //",
    "T08sghancsu:213": " avarṣoṣitavibhrāntakudṛṣṭimṛtakās[tathā] /",
    "T08sghancsu:214": " deśāntaragatā lābhaṃ nārhanti paṃcapudgalāḥ // Śghs_3,2.43 //",
    "T08sghancsu:215": " amuṣmai deyamityevaṃ lābhotpanne yatau mṛte /",
    "T08sghancsu:216": " dātavyo niyataṃ tasmai sa vikalpitabhikṣave // Śghs_3,2.44 //",
    "T08sghancsu:217": " deśāntaragatasyāpi sthāpayet kalpamandire /",
    "T08sghancsu:218": " traye kurvanti cānarthaṃ tebhyo deyaṃbudharna hi // Śghs_3,2.45 //",
    "T08sghancsu:219": " ācchādaṃ cīvaraṃ mūlyaṃ dāsyāmīti catuṣpadaiḥ /",
    "T08sghancsu:220": " āpnoti sammukhībhūtān lābho netareṣu ca // Śghs_3,2.46 //",
    "T08sghancsu:221": " varṣāvāsikalābhaśca varṣoṣitasya [gacchati] /",
    "T08sghancsu:222": " tadetarasya doṣo na gṛhṇato dāyakecchayā // Śghs_3,2.47 //",
    "T08sghancsu:223": " kāliko yāmiko yāvajjīvikaḥ sāptāhikaḥ /",
    "T08sghancsu:224": " mṛtakṣudrapariṣkāranaityakākālacīvaraṃ // Śghs_3,2.48 //",
    "T08sghancsu:225": " kuṭīpratiṣṭhājātyādisambodhyādimahodbhavaḥ /",
    "T08sghancsu:226": " prāpnoti daśadhā lābhaḥ sammukhībhūtapudgalān // Śghs_3,2.49 //",
    "T08sghancsu:227": " anādheyaṃ [gurudravyaṃ] sāṃghikaṃ śayanāsanaṃ /",
    "T08sghancsu:228": " vikretavyaṃ na bhoktavyaṃ kṛtvā paudgalikaṃ na ca // Śghs_3,2.50 //",
    "T08sghancsu:229": " cāturdiśāya buddhāya sammukhībhūtasāṃghike",
    "T08sghancsu:230": " yatirdravyāntare datte tatra tatropanāmayet // Śghs_3,2.51 //",
    "T08sghancsu:231": " tūṣṇīṃ datvā gate deyaṃ buddhe muktāphalādikaṃ /",
    "T08sghancsu:232": " cāturdiksammukhībhūte śayanāsanamaṃśukaṃ // Śghs_3,2.52 //",
    "T08sghancsu:233": " pṛthu dravyaṃ paropāttaṃ tatsaṃjñī steyacetanā /",
    "T08sghancsu:234": " sthānacyutiśca paṃcāṃgairyuktaścedayatirbhavet // Śghs_3,2.53 //",
    "T08sghancsu:235": " dattasvakāparopāttasaṃjñī cānyo 'pi saṃvarī /",
    "T08sghancsu:236": " na tāvatkālikaṃ svāṃśād gṛhṇan jahāti saṃvaraṃ // Śghs_3,2.54 //",
    "T08sghancsu:237": " ādāyādattamutplutya khaṃ gatvāśācatuṣṭayaṃ /",
    "T08sghancsu:238": " tatraiva punarāsīno bhavati kṣatasaṃvaraḥ // Śghs_3,2.55 //",
    "T08sghancsu:239": " avakrītādirajñānāt paradravyaṃ haran khalu /",
    "T08sghancsu:240": " saṃvarakṣobhalābhī sa yatirnonmattādikaḥ // Śghs_3,2.56 //",
    "T08sghancsu:241": " 3 maithunaviratiśikṣāpadaṃ",
    "T08sghancsu:242": " saṃvaratyāgaḥ",
    "T08sghancsu:243": " nṛstrīpaṇḍakaviṇmūtravaktrarandhreṃ'gajāta[kaṃ] /",
    "T08sghancsu:244": " kṣiptvā nigamayet svādaṃ sa [yatiḥ] kṣatasaṃvaraḥ // Śghs_3,3.1 //",
    "T08sghancsu:245": " mānuṣā'mānuṣāste tu tiryañcaśca narādayaḥ /",
    "T08sghancsu:246": " mṛtāḥ suptāśca jāgranto jñeyā [hi] maithunāśrayāḥ // Śghs_3,3.2 //",
    "T08sghancsu:247": " hastinīmāditaḥ [kṛtvā] yāvat kukkuṭajāti[kāṃ] /",
    "T08sghancsu:248": " kṣudrikāṃ mahatīṃ gacchan[sa yatiś] cyavate vratāt // Śghs_3,3.3 //",
    "T08sghancsu:249": " duṣkṛtāni",
    "T08sghancsu:250": " raktaḥ san na striyaṃ paśyet śabdamākarṇayenna ca /",
    "T08sghancsu:251": " nirvastraḥ san na copeyādaṃgajāta na nirbhujet // Śghs_3,3.4 //",
    "T08sghancsu:252": " bhittidvaye kṛtāṃ śuṣkāṃ klinnāṃ saṃyojya [koṭarīṃ] /",
    "T08sghancsu:253": " [vipratipattito] nāśyaḥ saṃgrahe sati nānyadā // Śghs_3,3.5 //",
    "T08sghancsu:254": " adha ūrdhvaṃ trikhaṇḍāyā vinīlādhmātikāṃ ca na /",
    "T08sghancsu:255": " na cāsthisaṃkalāṃ yāyāt nābhyaktāṃ rudhirādibhiḥ // Śghs_3,3.6 //",
    "T08sghancsu:256": " sitāsthisaṃkalāṃ śailadārupustamayīṃ[yatiḥ] /",
    "T08sghancsu:257": " na ca gacchet striyaṃ yo 'tra virato maithunātsadā // Śghs_3,3.7 //",
    "T08sghancsu:258": " dhyānamiddhagataṃ mattamabhibhūtaṃ ca nidrayā /",
    "T08sghancsu:259": " vikṣiptaṃ vedanātunnaṃ gṛhītvābhiniṣīdati // Śghs_3,3.8 //",
    "T08sghancsu:260": " ādimadhyāvasāneṣu svādayet dhyānavyutthitaḥ /",
    "T08sghancsu:261": " vihārād ghaṭṭanīyaḥ so 'bhāve tu svādanasya na // Śghs_3,3.9 //",
    "T08sghancsu:262": " nānāvyaṃjana[ko]petarasaśālyupabhogavat /",
    "T08sghancsu:263": " āsvādanā ca tailācchaśauṇḍāsavapānavat // Śghs_3,3.10 //",
    "T08sghancsu:264": " anāsvādo yuvagrīvāmṛtakukkurabandhavat /",
    "T08sghancsu:265": " vijñeyaḥ sukumārasya pradīptalohasparśavat // Śghs_3,3.11 //",
    "T08sghancsu:266": " avakrītādi[rajñānāt] /",
    "T08sghancsu:267": " [āpattibhāg yatirnaivonmattavikṣiptacetasaḥ] // Śghs_3,3.12 //",
    "T08sghancsu:268": " rāgā[manuṣyasaṃyogāt] praguṇībhūtāṃgajāta[kaṃ] /",
    "T08sghancsu:269": " na spṛśet śukramokṣārthaṃ sa pṛthivyādidhātubhiḥ // Śghs_3,3.13 //",
    "T08sghancsu:270": " tiryak[pramatta]saṃyogāt śukramuktirbhaved yadi /",
    "T08sghancsu:271": " [sva]mānasaṃ yatigarhet kṛtaṃ me nu virūpakaṃ // Śghs_3,3.14 //",
    "T08sghancsu:272": " majjajakṣaraṇaṃ yasya yateḥ svapneṣu jāyate /",
    "T08sghancsu:273": " svapnaśukravinirmuktau taddoṣo na manāgapi // Śghs_3,3.15 //",
    "T08sghancsu:274": " rāgāviṣṭena cittena nārīṃ na śrīghanaḥ spṛśet /",
    "T08sghancsu:275": " [anyaṃ spṛśettathārūpaṃ nāpi ca] puṃnapuṃsakaṃ // Śghs_3,3.16 //",
    "T08sghancsu:276": " stanakakṣauṣṭhanābhyūrupārśva kukṣimalabhramān /",
    "T08sghancsu:277": " saṃraktaḥ [san] yatiḥ strīṇāṃ na nindet na ca saṃstuyāt // Śghs_3,3.17 //",
    "T08sghancsu:278": " yadyad vadet striyaṃ[tāvat] kartukāmo yathā yathā /",
    "T08sghancsu:279": " tattat tathā tathā brūyāt śrīghano nāntike striyāḥ // Śghs_3,3.18 //",
    "T08sghancsu:280": " agrā bhavati sā yoṣid yā māṃ paricared rahaḥ /",
    "T08sghancsu:281": " lābhinī cāyurādīnāṃ vyādhihīnā yaśasvinī // Śghs_3,3.19 //",
    "T08sghancsu:282": " ityādi na vaco brūyād rāgāgnipluṣṭamānasaḥ /",
    "T08sghancsu:283": " purastācchroghanaḥ strīṇāṃ punapuṃsakayostathā // Śghs_3,3.20 //",
    "T08sghancsu:284": " vivāhāvāhayordautyaṃ na kuryāt śrāmaṇerakaḥ /",
    "T08sghancsu:285": " [na ca kuryāt tathārūpanimittamapi dautyakaṃ] // Śghs_3,3.21 //",
    "T08sghancsu:286": " dāpayeyamimāṃ śrāddhāṃ tathāsmai dārikāmiti /",
    "T08sghancsu:287": " arthasaṃsyandanāsūtraṃ ghaṭate na [sa] bhāṣituṃ // Śghs_3,3.22 //",
    "T08sghancsu:288": " bījārthaṃ na vratī dadyāt [svayameva] gavādikaṃ /",
    "T08sghancsu:289": " etāneva parebhyo 'pi kadācinna [hi] prārthayet // Śghs_3,3.23 //",
    "T08sghancsu:290": " tulyametāsu tvaṃ tiṣṭha mā striyā caikayā vasa /",
    "T08sghancsu:291": " ityevaṃ hi bahustrīkaṃ puruṣaṃ na yatirvadet // Śghs_3,3.24 //",
    "T08sghancsu:292": " 4 mṛṣāvādaviratiśikṣāpadaṃ",
    "T08sghancsu:293": " pratyekabuddhasaṃbuddhatacchiṣyajñānadarśanaṃ /",
    "T08sghancsu:294": " mamāstīti bruvan mithyā nāśyo 'nyatrābhimānataḥ // Śghs_3,4.1 //",
    "T08sghancsu:295": " jñānaṃ satyābhisaṃbodhirabhijñāḥ paṃca darśanaṃ /",
    "T08sghancsu:296": " dharmānvayādikajñānāṃgīkaraṇe kṣamo na saḥ // Śghs_3,4.2 //",
    "T08sghancsu:297": " āryamlecchavacolekhalipyā [ca] hastamudrayā /",
    "T08sghancsu:298": " jñānādi pratijānīte boddhavyamapi tanmṛṣā // Śghs_3,4.3 //",
    "T08sghancsu:299": " vṛkṣamūle 'hamekākī viharāmi rame [gṛhe] /",
    "T08sghancsu:300": " samāhitaṃ ca me cittaṃ na ca vācyamatīndriyaṃ // Śghs_3,4.4 //",
    "T08sghancsu:301": " buddhādīnāṃ vaded varṇamātmano na kathaṃcana /",
    "T08sghancsu:302": " parakīyaṃ guṇaṃ pṛṣṭo brūyāttatsaṃmukhaṃ na tu // Śghs_3,4.5 //",
    "T08sghancsu:303": " dṛṣṭaṃ śrutaṃ mataṃ yadyad vijñātaṃ caiva tad vadet /",
    "T08sghancsu:304": " [śrīghano] vaiparītyena gadanmithyābhidhāyakaḥ // Śghs_3,4.6 //",
    "T08sghancsu:305": " vastu cālīkasaṃjñī ca cittaṃ vinihitaṃ [tathā] /",
    "T08sghancsu:306": " mṛṣāsaṃjñī vadedvācaṃ paṃcāṃgo 'nṛtavādikaḥ // Śghs_3,4.7 //",
    "T08sghancsu:307": " catustridvayeka[kai] raṃgairyukto yo 'tra mṛṣāṃ vadeta /",
    "T08sghancsu:308": " anyaiḥ sa yatibhirjñeyo mṛṣāvādīti [śrīghanaḥ] // Śghs_3,4.8 //",
    "T08sghancsu:309": " abhūtenānidānena yatiḥ [prāṇivadhādinā] /",
    "T08sghancsu:310": " dhvaṃsanacyāvanākūtaḥ saṃmukhaṃ na ca codayet // Śghs_3,4.9 //",
    "T08sghancsu:311": " kṣudrāpattinimittena leśamātreṇa tena vā /",
    "T08sghancsu:312": " śrāmaṇero[hi] pratyakṣaṃ [śrīghanān] na kṣipet parān // Śghs_3,4.10 //",
    "T08sghancsu:313": " jātiliṃgakriyāvādair hīnamadhyottamairvratī /",
    "T08sghancsu:314": " jihmaniṣpratibhānārthaṃ na prāṇān jātu codayet // Śghs_3,4.11 //",
    "T08sghancsu:315": " upakleśagadākrośāpattyādyairhi yatiṃ vratī /",
    "T08sghancsu:316": " āśayena puroktena brūyānnaiva kadācana // Śghs_3,4.12 //",
    "T08sghancsu:317": " bhedaṃ yāsyati so 'nyena saṃdhāsyati mayā saha /",
    "T08sghancsu:318": " yatira jātyādivādena paiśunyaṃ na samācaret // Śghs_3,4.13 //",
    "T08sghancsu:319": " 5 surāmaireyamadyapānaviratiśikṣāpadaṃ",
    "T08sghancsu:320": " madyaṃ surā ca maireyaṃ pramādasyāspadaṃ yataḥ /",
    "T08sghancsu:321": " na parasmai[hi] taddeyaṃ na ca peyaṃ śvamūtravata // Śghs_3,5.1 //",
    "T08sghancsu:322": " valkalaiḥ saguḍaiḥ kācidaparā kevalena ca /",
    "T08sghancsu:323": " piṣṭakiṇvajalairebhirapi saṃcīyate surā // Śghs_3,5.2 //",
    "T08sghancsu:324": " maireyaṃ guḍadhātryambudhātakīsaṃskṛtaṃ hi yat /",
    "T08sghancsu:325": " kuśāgreṇāpi tat pātuṃ yatīnāṃ na prakalpate // Śghs_3,5.3 //",
    "T08sghancsu:326": " kodravānnaṃ na bhuñjīta tatpalāle ca na svapet //",
    "T08sghancsu:327": " pītaṃ sata madayed yacca pātavyaṃ tadapīha na // Śghs_3,5.4 //",
    "T08sghancsu:328": " 6 uccaśayanamahāśayanaviratiśikṣāpadaṃ",
    "T08sghancsu:329": " śayane yatirāsīta jināṣṭāṃgulapādake /",
    "T08sghancsu:330": " [vinā] śalyena[maṃce vā] hemarūpyakṛte na tu // Śghs_3,6.1 //",
    "T08sghancsu:331": " sāṃghike śayane dadyāt tat pratyāstaraṇaṃ yatiḥ /",
    "T08sghancsu:332": " vastrakambalayoriṣṭaṃ yat tridvayekapuṭaṃ kramāt // Śghs_3,6.2 //",
    "T08sghancsu:333": " nyasya gartteṣu tatpādānatirekapramāṇakān /",
    "T08sghancsu:334": " prakṣipya pratipādeṣu ṭaṃkitvā kīlakeṣu vā // Śghs_3,6.3 //",
    "T08sghancsu:335": " evaṃ vekṣuyavādīnāṃ rakṣārthaṃ maṃcake svapet /",
    "T08sghancsu:336": " yatirna laṃbayetpādāvadhvago dīrghapādake // Śghs_3,6.4 //",
    "T08sghancsu:337": " alpaṃ ced dvādaśebhyo hi deyamekaṃ vihārakaṃ /",
    "T08sghancsu:338": " nirmuṣṭahastaṃ svalpatve bahutve tu viparyayāt / Śghs_3,6.5 //",
    "T08sghancsu:339": " stokaṃ ced navakaḥ pīṭhe vṛddho maṃce[tadā] svapet /",
    "T08sghancsu:340": " svaptavyaṃ vṛkṣamūle ['pi] navenābhyavakāśake // Śghs_3,6.6 //",
    "T08sghancsu:341": " antarvarṣāsu nopasthāpyo 'nyaḥ sabrahmacārikaḥ /",
    "T08sghancsu:342": " yatinā [sva] vihāre[tu] yathāvṛddhikayā yatiḥ // Śghs_3,6.7 //",
    "T08sghancsu:343": " saṃskāraparibhogārthaṃ paripālanārthameva ca /",
    "T08sghancsu:344": " uddiśyate [yatibhyo vai] sāṃghikaṃ śayanāsanaṃ // Śghs_3,6.8 //",
    "T08sghancsu:345": " hīnamadhyottamaṃ [sthāpyaṃ bhikṣubhyo] layanatrayaṃ /",
    "T08sghancsu:346": " vṛddhādyāgantukebhyastaduddiśeddaharakramāt // Śghs_3,6.9 //",
    "T08sghancsu:347": " śayanāsanamatyuccaṃ pratiṣiddhaṃ yaterhi tat /",
    "T08sghancsu:348": " madauddhatyakaraṃ yasmād lokāvadhyānakāraṇaṃ // Śghs_3,6.10 //",
    "T08sghancsu:349": " 7 nṛtyagītavāditraviratiśikṣāpadaṃ",
    "T08sghancsu:350": " bāhuvikṣepakaṃ nṛtyaṃ gītamuccaiḥ svareṇa ca /",
    "T08sghancsu:351": " vīṇāvaṃśamṛdaṃgādivāditraṃ na ca vādayet // Śghs_3,7.1 //",
    "T08sghancsu:352": " 8 gandhamālyavilepanaviratiśikṣāpadaṃ",
    "T08sghancsu:353": " candanādika[gandhaṃ hi dhārayed] vyādhito yatiḥ /",
    "T08sghancsu:354": " dattvā [ca] munaye pūrvaṃ bhiṣagādervacanena [saḥ] // Śghs_3,8.1 //",
    "T08sghancsu:355": " na tiṣṭhet prakaṭe deśe kṣālayitvā bahirvrajet /",
    "T08sghancsu:356": " anenaiva vidhānena dhārayet kusumasrajaṃ // Śghs_3,8.2 //",
    "T08sghancsu:357": " netraduḥkhaśiraḥśūlapūtanāgraharugvataḥ /",
    "T08sghancsu:358": " mālayā veṣṭayet śīrṣaṃ mekhalāṃ na ca laṃbayet // Śghs_3,8.3 //",
    "T08sghancsu:359": " haritālādicūrṇena tailena vā sugandhinā /",
    "T08sghancsu:360": " na vadanādikaṃ gātraṃ varṇārthaṃ marṣayed yatiḥ // Śghs_3,8.4 //",
    "T08sghancsu:361": " yaterapratirūpatvād gandhamālya[vilepanaṃ] /",
    "T08sghancsu:362": " rāgauddhatyakaraṃ yasmāt tasmāttad garhitaṃ jinaiḥ // Śghs_3,8.5 //",
    "T08sghancsu:363": " na darpaṇe nirīkṣeta mukhaṃ vā tailabhājane /",
    "T08sghancsu:364": " muktvānyenekṣaṇīyaṃ[hi] śirovyathāgadāturaṃ // Śghs_3,8.6 //",
    "T08sghancsu:365": " vibhūṣaṇāya tailenātmano nābhyaṃjayed mukhaṃ /",
    "T08sghancsu:366": " sphuṭitāsyaśirorogādanyenābhyaṃjanaṃ na ca // Śghs_3,8.7 //",
    "T08sghancsu:367": " na kuṃkumādicūrṇena maṇḍayed vadanaṃ yatiḥ /",
    "T08sghancsu:368": " piṭakaśamanārthaṃ tu lepa iṣṭastilā[dibhiḥ] // Śghs_3,8.8 //",
    "T08sghancsu:369": " 9 vikālabhojanaviratiśikṣāpadaṃ",
    "T08sghancsu:370": " rātreranyatra[bhuṃjāne mayi babhūvālparogatā] /",
    "T08sghancsu:371": " tathaiva [khalu] vaḥ kāryaṃ [bhoktavyaṃ dinayevaca] // Śghs_3,9.1 //",
    "T08sghancsu:372": " viṇmūtragarta[ke] pātaḥ caurāhibhiḥ samāgamaḥ /",
    "T08sghancsu:373": " udarārthaṃ gṛhe no 'ṭantītyavadhyātavān janaḥ // Śghs_3,9.2 //",
    "T08sghancsu:374": " sāyaṃ prātaśca piṇḍārthamaṭanti bhuṃjate [tathā] /",
    "T08sghancsu:375": " sabhācatvaraśrṛṃgāṭamandireṣu gṛheṣu ca // Śghs_3,9.3 //",
    "T08sghancsu:376": " sugataḥ prāha bhuṃjīta kāle yatiḥ //",
    "T08sghancsu:377": " uditādityamadhyāhnakeśamātrānatītake // Śghs_3,9.4 //",
    "T08sghancsu:378": " sakturodanakulmāṣaṃ matsya- māṃsaṃ ca kālikaṃ /",
    "T08sghancsu:379": " yāvajjīvikatailādipippalīpānavarjitaṃ // Śghs_3,9.5 //",
    "T08sghancsu:380": " yatkiṃcidadyate dantairgalake vā praveśyate /",
    "T08sghancsu:381": " kukṣiviṣṭabhmakaṃ kāle tattadadyādyathodite // Śghs_3,9.6 //",
    "T08sghancsu:382": " saktvādyāmiṣanirmuktaṃ nīrajaṃ kardamādikaṃ /",
    "T08sghancsu:383": " varṣopalakamaśnīyāt pipāsārtto yatirhimaṃ // Śghs_3,9.7 //",
    "T08sghancsu:384": " kalpyavārigrahe tāvat prakṣālyau na [saśoṇitau] /",
    "T08sghancsu:385": " hastau dvau cāṃgulīkṣāle na grāhyaṃ kalpikodakaṃ // Śghs_3,9.8 //",
    "T08sghancsu:386": " māyāśāṭhaya[yutaḥ] kuryāt na ca prakṣālanaṃ tayoḥ /",
    "T08sghancsu:387": " saśabdau [yadi] tau śuddhau vedyau snigdhatvaco yateḥ // Śghs_3,9.9 //",
    "T08sghancsu:388": " na dāsyatha[mahyaṃ] bhoktuṃ kṣuttṛṣṇāpīḍito [mriye] /",
    "T08sghancsu:389": " ityevaṃ [sa] viruktaḥ syāt kṣeptavyo maṇḍakuṇḍa[ke] // Śghs_3,9.10 //",
    "T08sghancsu:390": " aṣṭāsu dhautadhānyaṃ yat pātre diśedanāmiṣe /",
    "T08sghancsu:391": " sphuṭaṃ tu yadi pātuṃ tannaiva glānāya kalpate // Śghs_3,9.11 //",
    "T08sghancsu:392": " lobhotyāpitavākkāyakarmaṇā samupārjitaṃ /",
    "T08sghancsu:393": " vihāracīvarāhāraṃ varjayed viṣabhaktavat // Śghs_3,9.12 //",
    "T08sghancsu:394": " madyaśastraviṣaprāṇilākṣavikrayaṇaṃ vratī /",
    "T08sghancsu:395": " na kārayet na kuryānna jīvikāṃ tena kalpayet // Śghs_3,9.13 //",
    "T08sghancsu:396": " satkārārthaṃ [ca lābhārtha] kuhanā hyakṣasaṃvaraḥ /",
    "T08sghancsu:397": " vastrādikasya prāptayarthaṃ lapanā cāṭuvāditā // Śghs_3,9.14 //",
    "T08sghancsu:398": " naiṣpeṣikatvamannādi-lābhāya parakutsanaṃ /",
    "T08sghancsu:399": " anyadīyasya pātrādernaimittikaṃ [tu] varṇanaṃ // Śghs_3,9.15 //",
    "T08sghancsu:400": " lābhena lipsā lābhānāṃ vṛddhiṣaryeṣaṇaṃ ca [yat] /",
    "T08sghancsu:401": " yatirvivarjayedetān mithyājīvān purīṣavat // Śghs_3,9.16 //",
    "T08sghancsu:402": " krīḍāparopaghātaṃ ca kāyavāgucchitaṃ [sadā] /",
    "T08sghancsu:403": " vratī vivarjayennityaṃ viṭpradigdhamivoragaṃ // Śghs_3,9.17 //",
    "T08sghancsu:404": " vipaṇitaragulmādau dyūtabandhagṛhe tathā /",
    "T08sghancsu:405": " agocaro yadākhyātastiṣṭhettatra na cellakaḥ // Śghs_3,9.18 //",
    "T08sghancsu:406": " 10 jātarūparajatapratigrahaṇaviratiśikṣāpadaṃ",
    "T08sghancsu:407": " kāyena hastapādābhyāṃ vastrachatrādibhirvratī /",
    "T08sghancsu:408": " rajataṃ jātarūpaṃ ca na spṛśet jvalitāgnivat // Śghs_3,10.1 //",
    "T08sghancsu:409": " iti saṃghasenena saṃvihitoddhāre śrīghanācārasaṃgrahe śrāmaṇerabhāvopāyo nāma tṛtīyo 'dhyāya //",
    "T08sghancsu:410": " caturtho 'dhyāyaḥ",
    "T08sghancsu:411": " anye cācārāḥ",
    "T08sghancsu:412": " campūkalahadantādakāṣṭho vṛddhāntiko yatiḥ /",
    "T08sghancsu:413": " snānapānāśanastotravyagro nagnaikavastra[kaḥ] // Śghs_4.1 //",
    "T08sghancsu:414": " mṛtkarmavyāpṛtas tūrṇaṃ gacchan [ca] dvitribhūmikaṃ /",
    "T08sghancsu:415": " āśu vrajan pacan pātraṃ vyagraś cīvarakarmaṇā // Śghs_4.2 //",
    "T08sghancsu:416": " cūrṇacailakriyāsakto 'ktākṣo[ca] dhūmramāpiban /",
    "T08sghancsu:417": " likhan yo pustakaṃ vāpi yo vācayati so 'pi na // Śghs_4.3 //",
    "T08sghancsu:418": " viṭprasrāvakuṭīṃ gacchan tiṣṭhan tamasi voddiśan /",
    "T08sghancsu:419": " vāsayannatha prāvṛṇvana na vandyo yatinā yatiḥ // Śghs_4.4 //",
    "T08sghancsu:420": " avaguṇṭhitaśīrṣeṇa sopānatkena jānunoḥ /",
    "T08sghancsu:421": " muṇḍasphoṭaṃ hi jaṃghāyāṃ na dadyādavinā yathā // Śghs_4.5 //",
    "T08sghancsu:422": " samavasthāniṣaṇṇena vandyamānena padyuge /",
    "T08sghancsu:423": " gṛhītvā karkaṭagrāhaṃ vācyamārogyamastviti // Śghs_4.6 //",
    "T08sghancsu:424": " bhikṣuvinayasaṃkṣepādācārāntaramuddhṛtaṃ /",
    "T08sghancsu:425": " śrotavyo 'nyadupādhyāyād bhāvyaṃ sagauraveṇa ca // Śghs_4.7 //",
    "T08sghancsu:426": " śatadvayena saṃhatya śrīghanācāra saṃgrahaṃ /",
    "T08sghancsu:427": " sukṛtaṃ karma yattena jano prāpnotvasaṃskṛtaṃ // Śghs_4.8 //",
    "T08sghancsu:428": " iti saṃghasenena saṃvihitoddhāre śrīghanācārasaṃgrahe",
    "T08sghancsu:429": " anye cācārā nāma caturtho 'dhyāyaḥ //",
    "T08sghancsu:430": " iti śrīghanācārasaṃgrahaḥ //"
}