{
    "T11bsa0555u:0": " Paṇḍitāśokaviracitā",
    "T11bsa0555u:1": " Sāmānyadūṣaṇadikprasāritā /",
    "T11bsa0555u:2": " vyāpakannityamekañca sāmānyaṃ yaiḥ prakalpitaṃ /",
    "T11bsa0555u:3": " mohagranthicchide teṣāṃ tadabhāvaḥ prasādhyate //",
    "T11bsa0555u:4": " kathamidamavagamyate /",
    "T11bsa0555u:5": " parasparavilakṣaṇakṣaṇeṣu pratyakṣasamīkṣyamāṇeṣvabhinnadhīdhvaniprasavanibandhanamanuyāyirūpaṃ sāmānyaṃ na mānyaṃ mānīṣiṇāmiti /",
    "T11bsa0555u:6": " sādhakapramāṇavirahāt bādhakapramāṇasambhavācceti brūmaḥ /",
    "T11bsa0555u:7": " tathāhi yadidaṃ sāmānyasādhanamanumānamabhidhīyate paraiḥ /",
    "T11bsa0555u:8": " yadanugatākāraṃ jñānaṃ tadanugatavastunibandhanaṃ yathā bahuṣu puṣpeṣu srak sragiti jñānaṃ /",
    "T11bsa0555u:9": " asti ca parasparasamparkavikalakalāsu kāryyādivyaktiṣvanugatākāraṃ vijñānaṃ tadanaikāntikatādoṣākrāntaśarīratvānna tadbhāvasādhanāyālaṃ /",
    "T11bsa0555u:10": " yato bhavati bahuṣu pācakeṣu pācakaḥ pācaka iti ekākāraparāmarśapratyayaḥ /",
    "T11bsa0555u:11": " na ca teṣvanugatamekaṃ vastu samasti /",
    "T11bsa0555u:12": " tadbhāve hi prāgeva tathāvidhapratyayotpādaprasaṅgo durvvārapracāraḥ /",
    "T11bsa0555u:13": " kriyopakārāpekṣāṇāṃ svalakṣaṇānāṃ sāmānyavyañjakatvādayamadoṣa iti cet /",
    "T11bsa0555u:14": " naitadasti /",
    "T11bsa0555u:15": " nityānāmanādheyātiśayatayānupakāriṇi sahakāriṇyapekṣāyogāt /",
    "T11bsa0555u:16": " sātiśayatve vā pratikṣaṇaṃ viśarārūśarīratvāt kriyā kuta iti doṣoduṣpariharaḥ /",
    "T11bsa0555u:17": " kriyānibandhanatvāt pācakeṣvanugatākārapratyayasya nānaikāntikatādoṣa ityapi vārttaṃ /",
    "T11bsa0555u:18": " pratibhedaṃ bhidyamānānāṃ karmmaṇāṃ tannibandhanatvāyogāt /",
    "T11bsa0555u:19": " bhinnānāmapyabhinnākārajñānanibandhanatve vyaktīnāmapi tathā bhāvo na rāja daṇḍanivāritaḥ /",
    "T11bsa0555u:20": " tataśca sāmānyameva nopeyaṃ syāt /",
    "T11bsa0555u:21": " iti mūlaharaṃ pakṣamāśrayatā devānāṃ priyeṇa suṣṭha anukūlamācaritaṃ /",
    "T11bsa0555u:22": " anenaiva nyāyena kriyākārakasambandhamabhinnajñānanibandhanamupakalpayan pratikṣiptaḥ /",
    "T11bsa0555u:23": " pākakriyātvanibandhanaḥ pācakeṣvanugatākāraḥ pratyayastato nānaikāntikatādoṣa ityapi na mantavyaṃ /",
    "T11bsa0555u:24": " nahyarthāntarasambandhinī jātirarthāntarapratyayotpattihetuḥ,",
    "T11bsa0555u:25": " atiprasaṅgāt /",
    "T11bsa0555u:26": " syādetat samavetasamavāyasambandhabalāt pākakriyāsāmānyaṃ pācakeṣvabhinnākāraṃ parāmarśapratyayamupajanayati tato na yathoktadoṣaḥ /",
    "T11bsa0555u:27": " tadidamapyasāraṃ /",
    "T11bsa0555u:28": " yat udayānantarāpavarjjitayā karmmaṇāmevāsambhavāt,",
    "T11bsa0555u:29": " vinaṣṭe karmmaṇi tat sāmānyaṃ na karmmaṇi tadabhāvādeva nāpi karttarīti sambadvasambandhopyasya nāstīti nābhinnapratyayahetuḥ /",
    "T11bsa0555u:30": " tasmāt sthitametattadanaikāntikatādoṣaduṣṭatvānnedamanumānaṃ sāmānyasattvāsādhanāya paryyāptamiti /",
    "T11bsa0555u:31": " itaścāpi na sāmānyasattvāsādhanamidamanumānaṃ /",
    "T11bsa0555u:32": " yathaiva hi parasparāsaṅkīrṇasvabhāvā api śābaleyādayobhāvāḥ kayācideva tadekakāryyapratiniyamalakṣaṇayā svahetubalāyātayā prakṛtyā tadekamabhimatamanugatarūpamupakurbbate,",
    "T11bsa0555u:33": " tadaparasāmānyāntaramantareṇānyathānavasthāprasaṅgāt /",
    "T11bsa0555u:34": " tathā tamekaṃ parāmarśapratyayamupajanayantu kimantarālagaḍunā vyatirekavatā sāmānyenopagatena /",
    "T11bsa0555u:35": " athocyate pratiniyataśaktayaḥ sarvvabhāvāḥ /",
    "T11bsa0555u:36": " etacca sāmānyāpalāpibhirapi niyatamabhyupagamanīyaṃ anyathā kutaḥ śālivījaṃ śālyaṅkurameva janayati na kodravāṅkuramiti /",
    "T11bsa0555u:37": " paraparyyanuyoge bhāvaprakṛtiṃ muktvā kimaparamiha vacanīyamasti /",
    "T11bsa0555u:38": " etaccottaramasmākamapi na vanaukaḥkulakavalitaṃ,",
    "T11bsa0555u:39": " tathāhi vayamapyevaṃ śaktā eva vaktuṃ sāmānyamevopakarttuṃ śaktivyaktīnāṃ bhedāviśeṣe 'pi na tadekaṃ vijñānamupajanayitumiti /",
    "T11bsa0555u:40": " anuttaraṃ vata doṣasaṅkaṭamatrabhavān dṛṣṭidoṣeṇa praviśyamāno 'pi nātmānamātmanā sambedayate /",
    "T11bsa0555u:41": " tathāhi śālivījatadaṅkurayoradhyakṣānupalambhanibandhane kāryyakāraṇabhāve 'vagate śālivījaṃ śālyaṅkuraṃ janayituṃ śaktaṃ na kodravāṅkuramiti śakyamabhidhātuṃ /",
    "T11bsa0555u:42": " naivaṃ sāmānyatadvatorupakāryyopakārakabhāvaḥ kutaścana pramāṇānniścitaḥ /",
    "T11bsa0555u:43": " tatkathamidamuttaramabhidhīyamānamādadhīta sādhimānamityalamalīkanirbandhanena /",
    "T11bsa0555u:44": " na sādhakapramāṇavirahamātreṇa prekṣāvatāmasadvyavahāraḥ /",
    "T11bsa0555u:45": " tatastadabhāvasādhakamanumānamabhidhīyamānamasmābhirākalyatāṃ /",
    "T11bsa0555u:46": " yadyadupalabdhilakṣaṇaprāptaṃ sannopalabhyate tattadasaditi prekṣāvadbhirvyavaharttavyaṃ,",
    "T11bsa0555u:47": " yathāmbarāmburuhaṃ,",
    "T11bsa0555u:48": " nopalabhyate copalabdhilakṣaṇaprāptaṃ sāmānyaṃ kvacidapīti svabhāvānupalabdhiḥ /",
    "T11bsa0555u:49": " na cātrāsidvidoṣodbhāvanayā pratyavasthātavyam /",
    "T11bsa0555u:50": " tathā hyatrāsidvirbhavantī svarūpato viśeṣaṇato vā bhavet /",
    "T11bsa0555u:51": " tatra na tāvadādyaṃ sambhavati /",
    "T11bsa0555u:52": " anyopalambharupasyānupalambhasyābhyupagamāt /",
    "T11bsa0555u:53": " tasya ca svasambedanapratyakṣasākṣātkṛtasvarūpatvāt kutaḥ svarūpāsidvadoṣāvakāśaḥ /",
    "T11bsa0555u:54": " athocyate svasambedanameva na sambhavati /",
    "T11bsa0555u:55": " svātmani kriyāvirodhāt /",
    "T11bsa0555u:56": " na hi tayaivāsidhārayā saivāsidhārā cchidyate /",
    "T11bsa0555u:57": " tadebāṅgalyagraṃ tenaivāṅgulyagreṇa spṛśyate iti /",
    "T11bsa0555u:58": " ato 'sidva evāyaṃ hetuḥ /",
    "T11bsa0555u:59": " tadidaṃ svasambedanaśabdārthā parijñānavijṛmbhatameva prakaṭayati vāvaḥ /",
    "T11bsa0555u:60": " tathāhi kalasakaladhautakuvalayādibhyo vyāvṛttaṃ vijñānamupajāyate /",
    "T11bsa0555u:61": " tena bodharūpatayotpattirevāsya svasambittirucyate,",
    "T11bsa0555u:62": " prakāśavat /",
    "T11bsa0555u:63": " na karmmakarttṛkriyābhāvāt /",
    "T11bsa0555u:64": " ekasyānaṃśarūpasya trairūpyānupapattitaḥ /",
    "T11bsa0555u:65": " yathaiva hi prakāśakāntaranirapekṣaḥ prakāśaḥ prakāśamāna ātmanaḥ prakāśaka ucyate /",
    "T11bsa0555u:66": " tathā jñānamapi jñānāntaranirapekṣaṃ prakāśamānamātmanaḥ prakāśamucyate /",
    "T11bsa0555u:67": " tato 'yaṃ paramārthaḥ /",
    "T11bsa0555u:68": " na jñānaṃ jñānāntarasaṃvedyamupapadyate nāpyasambiditamucyate /",
    "T11bsa0555u:69": " yathāprakāre ca svasambedanaśabdārtha vivakṣite na kiñcid vacanīyakamasti kuto yathoktadoṣāvasaraḥ /",
    "T11bsa0555u:70": " nāpi viśeṣaṇāsidvyāsidvirūdbhāvanīyā /",
    "T11bsa0555u:71": " upalabdhilakṣaṇaprāptatayā sāmānyasya svayameva parairupagamāt /",
    "T11bsa0555u:72": " tathānabhyupagame vā na sāmānyabalena vā kuleyādiṣvanugatākārau dhīdhvanī syātāṃ /",
    "T11bsa0555u:73": " na hi yato yatra jñānābhidhānapravṛttistadanupalakṣaṇe tasya pratītirbhavati, daṇḍivat /",
    "T11bsa0555u:74": " yat punaridamudyotitamudyotakareṇa /",
    "T11bsa0555u:75": " kiṃ sāmānyaṃ pratipadyase, na vā /",
    "T11bsa0555u:76": " yadi pratipadyase kathamapanhuṣe /",
    "T11bsa0555u:77": " atha na pratipadyase tadā tasyāsidvatvādāśrayāsidvo hetuḥ /",
    "T11bsa0555u:78": " tadidaṃ tasya dharmmisvarūpitānabhijñatāvijṛmbhitamābhāti /",
    "T11bsa0555u:79": " yato na vayaṃ vahīrūpatayā sāmānyaṃ dharmmitayāṅgīkurmmahe /",
    "T11bsa0555u:80": " antarmmātrābhiniveśino bhāvābhāvobhayānubhavāhitavāsanāparipākaprabhavasyādhyastavahirvastuno jñānākārasya dharmbhitayopayogāt /",
    "T11bsa0555u:81": " sa ca svasambedanapratyakṣasidvatayā na śakyaḥ pratikṣeptuṃ /",
    "T11bsa0555u:82": " tadatra dharmmiṇi vyavasthitāḥ sadasatve cintayanti /",
    "T11bsa0555u:83": " kimayaṃ sāmānyaśabdavikalpapratibhāsārtho dharmmī paraparikalpitavahiḥsāmānyanibandhano veti /",
    "T11bsa0555u:84": " tasya vāhyānupādānatve sādhyatayānupalambho hetuḥ /",
    "T11bsa0555u:85": " na punastasyaivābhāvaḥ sādhyate /",
    "T11bsa0555u:86": " tadviṣayaśabdaprayogaprasaṅgāt /",
    "T11bsa0555u:87": " evambidhe ca dharmmiṇi vivakṣite kuta āśrayāsidvidoṣaḥ /",
    "T11bsa0555u:88": " yattūcyate /",
    "T11bsa0555u:89": " pratyakṣapramāṇasidvasvabhāvatayā sāmānyasyāsidva evāyaṃ heturiti /",
    "T11bsa0555u:90": " tadayuktaṃ,",
    "T11bsa0555u:91": " tasya svarūpeṇāpratibhāsanāt /",
    "T11bsa0555u:92": " idameva hi pratyakṣasya pratyakṣatvaṃ yat svarūpasya svabudvau samarpaṇaṃ /",
    "T11bsa0555u:93": " idaṃ punarmūlyādānakrayi sāmānyaṃ svarūpañca nādarśayati pratyakṣatāñca svīkarttumicchati /",
    "T11bsa0555u:94": " tathāhi na vayaṃ parasparāsaṃkīrṇaśāvaleyādivyaktibhedapratibhāsanavelāyāṃ tadvilakṣaṇamaparamanugatamadhyakṣeṇekṣāmahe /",
    "T11bsa0555u:95": " kaṇṭheśanamiva bhūteṣu /",
    "T11bsa0555u:96": " śāvaleyasāmānyabudverasidveḥ /",
    "T11bsa0555u:97": " tat kathamadṛṣṭakalpanayātmānamātmanā vipralabhemahi /",
    "T11bsa0555u:98": " iti nāsidvo hetuḥ /",
    "T11bsa0555u:99": " nāpyanaikāntikatā śaṅkāviṣayamatipatati,",
    "T11bsa0555u:100": " vipakṣavṛttyadarśanāt /",
    "T11bsa0555u:101": " asapakṣe sambhavānupalambhāt /",
    "T11bsa0555u:102": " sādhāraṇānaikāntikatā mābhūta /",
    "T11bsa0555u:103": " sandigdhavipakṣavyāvṛttikatā tu pratibandhādarśanādanivārita prasaraiva /",
    "T11bsa0555u:104": " tadetanna samālocitatarkakarkaśadhiyāmabhidhānaṃ /",
    "T11bsa0555u:105": " viparyyaye bādhakapramāṇasāmarthyādapasāritasadbhāvatvāttadāśaṅkāyāḥ /",
    "T11bsa0555u:106": " tathāhyasattve sādhye sattvaṃ vipakṣaḥ /",
    "T11bsa0555u:107": " tatra pratyakṣavṛttyā bhavitavyaṃ /",
    "T11bsa0555u:108": " yato yadyadāvikalāpratihatasāmarthyaṃ tattadā bhavatyeva /",
    "T11bsa0555u:109": " tadyathāvikalabalasakalakāraṇakalāpo 'ṅkuraḥ /",
    "T11bsa0555u:110": " sati ca cakṣurādisākalye dṛśye vastunyavikalāpratibadvaśaktikāraṇaṃ pratyakṣaṃ jñānamiti svabhāvahetuḥ /",
    "T11bsa0555u:111": " tato virudvopalambhādvipakṣādvyāvarttamāno hetuḥ /",
    "T11bsa0555u:112": " asadvyavahārayogyatvena vyāpyata iti vyāptisidvernānaikāntikaḥ /",
    "T11bsa0555u:113": " abhimatasādhya pratibandhasidvestu virudvatā dūratarasamutsāritarabhasaprasaraiva /",
    "T11bsa0555u:114": " ato 'sidvatādidūṣaṇaśaṅkākalaṅkālaṅki(kṛ)",
    "T11bsa0555u:115": " tādvetoḥ prastutavastusidvau sidvamasattvaṃ sāmānyasyetyalamatibadvavistaravisāriṇyā kathayeti viramyate /",
    "T11bsa0555u:116": " na ca vastusaṃsthānavat sāmānyaṃ vyakterlakṣaṇaṃ /",
    "T11bsa0555u:117": " na cānuvṛttavyāvṛttavarṇādyātmake jātivyaktī varṇādiniyatapratibhāsapratītiprasaṅgāt /",
    "T11bsa0555u:118": " vyakterevāsau pratibhāsa iti cet ko 'parastarhi sāmānyasyānugatākāra iti cet /",
    "T11bsa0555u:119": " nanu varṇasaṃsthāne virahayya kimaparamanugāmi vidyate /",
    "T11bsa0555u:120": " jātibyaktayoḥ samavāyabalādavibhāvitavibhāgayoḥ kṣīrodakayoriva parasparamiśraṇena pratipatteriti cet /",
    "T11bsa0555u:121": " na tarhi sāmānyaviśeṣayorekatarasyāpi rūpaṃ gṛhītaṃ /",
    "T11bsa0555u:122": " svarūpāgrahaṇe 'nayorapyagrahaṇamiti nirālambanaiva sā tādṛśī pratipattiriti paramārtha āveditastāvat nirālambanayā ca pratītyā vyavasthāpyamānaṃ sāmānyaṃ suvyavasthāpitaṃ /",
    "T11bsa0555u:123": " tasmādviśeṣyāsidvyāpi nāyamasidvo hetuḥ /",
    "T11bsa0555u:124": " sapakṣe varttamāno virudva ityapi na mantavyaḥ /",
    "T11bsa0555u:125": " anaikāntikatāpyasya na sambhāvanām arhati /",
    "T11bsa0555u:126": " asadvyavahārā napekṣatvena hi dṛśyānupalambho vyāptaḥ /",
    "T11bsa0555u:127": " yadi hi sannapi tatra na pravarttayet /",
    "T11bsa0555u:128": " iha sāpekṣaḥ syāt /",
    "T11bsa0555u:129": " tato vipakṣādvyāpakavirudvāvarudvāt /",
    "T11bsa0555u:130": " vyāvarttamāno 'sadvyavahāre viśrāmyatīti atastenāsadvyavahāreṇānupalambho vyāpyata iti kuto 'nekāntaḥ /",
    "T11bsa0555u:131": " tataśca sa evārthaḥ samāyātaḥ /",
    "T11bsa0555u:132": " etāsu pañcasvavabhāsanīṣu pratyakṣavodhe sphuṭamaṅgurīṣu /",
    "T11bsa0555u:133": " sādhāraṇaṃ ṣaṣṭhamihekṣate yaḥ śṛṅgaṃ śirasyātmana īkṣate saḥ //",
    "T11bsa0555u:134": " iti //",
    "T11bsa0555u:135": " sarvvasya ca pūrvvoktasyāyaṃ paramārthaḥ /",
    "T11bsa0555u:136": " pratyakṣapratibhāsi vartmana pañcasvaṅgulīṣu sthitaṃ sāmānyaṃ pratibhāsate na ca vikalpākārabudvau tathā /",
    "T11bsa0555u:137": " tā evāsphuṭamūrttayotra hi vibhāsante na jātistataḥ",
    "T11bsa0555u:138": " sādṛśyabhramakāraṇau punarimāvekopalabdhidhvanī iti //",
    "T11bsa0555u:139": " sāmānyasidvidūṣaṇadikprasāritā // 3 //",
    "T11bsa0555u:140": " kṛtiriyaṃ paṇḍitāśokasya // 0 //"
}