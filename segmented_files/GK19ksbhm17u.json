{
  "GK19ksbhm17u:0": "//mahāprasthānikaṃ parva//",
  "GK19ksbhm17u:1": "nārāyaṇaṃ namaskṛtya naraṃ caiva narottamam /",
  "GK19ksbhm17u:2": "devīṃ sarasvatīṃ vyāsaṃ tato jayamudīrayet // Bhmj_17.1 //",
  "GK19ksbhm17u:3": "atha vṛṣṇikṣayaṃ śrutvā dharmasūnurdhanaṃjayāt /",
  "GK19ksbhm17u:4": "namaḥ kālāya baline niḥśvasannityabhāṣata // Bhmj_17.2 //",
  "GK19ksbhm17u:5": "sarvatyāgakṛto yogo viveśa bhrātṛbhiḥ saha /",
  "GK19ksbhm17u:6": "rājyaṃ dauryodhanaṃ dattvā guṇāhārya yuyutsave // Bhmj_17.3 //",
  "GK19ksbhm17u:7": "nije parikṣitaṃ rājye sthāpayitvābhimanyujam /",
  "GK19ksbhm17u:8": "tatpālane samādiśya subhadraṃ satyaśāsanaḥ // Bhmj_17.4 //",
  "GK19ksbhm17u:9": "prakṛtibhyo vinikṣipya taṃ dvijebhyaśca dharmavit /",
  "GK19ksbhm17u:10": "śrāddhaṃ vidhāya bandhubhyaḥ puṇyāmiṣṭiṃ ca naiṣṭhikīm // Bhmj_17.5 //",
  "GK19ksbhm17u:11": "agnīnutsṛjya salile paurānāśvāsya duḥkhitān /",
  "GK19ksbhm17u:12": "devīmāmantrya vasudhāṃ sānujo draupadīsakhaḥ /",
  "GK19ksbhm17u:13": "pratasthe sarvasaṃnyāsī yogayukto yudhiṣṭhiraḥ // Bhmj_17.6 //",
  "GK19ksbhm17u:14": "tataḥ sametya bhagavānsvayameva hutāśanaḥ /",
  "GK19ksbhm17u:15": "pārthājjagrāha gāṇḍīvaṃ tau cākṣayyau maheṣudhī // Bhmj_17.7 //",
  "GK19ksbhm17u:16": "śvā tānanuyayāveko vāryamāṇo 'pi yatnataḥ /",
  "GK19ksbhm17u:17": "atha te śanakaiḥ prāpurdiśaṃ dakṣiṇapaścimām // Bhmj_17.8 //",
  "GK19ksbhm17u:18": "dṛṣṭvā tatra samudreṇa bhṛtāṃ dvāravatīṃ jalaiḥ /",
  "GK19ksbhm17u:19": "āśāmudīcīṃ prayayurbhuvaḥ kṛtvā pradakṣiṇam // Bhmj_17.9 //",
  "GK19ksbhm17u:20": "himācalamatikramya prāptāste vālukārṇavam /",
  "GK19ksbhm17u:21": "dadṛśurmerumuttuṅgaśṛṅgāliṅgitanandanam // Bhmj_17.10 //",
  "GK19ksbhm17u:22": "niragāre nirālambe tasminnadhvani dustare /",
  "GK19ksbhm17u:23": "śirīṣapelavatanuḥ papāta drupadātmajā // Bhmj_17.11 //",
  "GK19ksbhm17u:24": "tāṃ yātajīvitāṃ dṛṣṭvā bhīmaḥ prāha yudhiṣṭhiram /",
  "GK19ksbhm17u:25": "rājanpāñcālarājasya suteyaṃ patitā bhuvi // Bhmj_17.12 //",
  "GK19ksbhm17u:26": "cintayannapi paśyāmi nāsyāḥ kimapi kilbiṣam /",
  "GK19ksbhm17u:27": "kasmādeṣā tapoyegaṃ tyaktvā pañcatvamāgatā // Bhmj_17.13 //",
  "GK19ksbhm17u:28": "dharmasūnurniśamyaitadanāvṛttamukho 'vadat /",
  "GK19ksbhm17u:29": "babhuva pakṣapāto 'syāḥ sarvadābhyadhikor'june // Bhmj_17.14 //",
  "GK19ksbhm17u:30": "ityukte bhūmipālena sahadevo 'patadbhuvi /",
  "GK19ksbhm17u:31": "tasminnipatite pṛṣṭo bhīmenoce nṛpaḥ punaḥ // Bhmj_17.15 //",
  "GK19ksbhm17u:32": "eṣa prajñābhimānena jaḍaṃ jagadamanyata /",
  "GK19ksbhm17u:33": "iti dharmasutenokte papāta nakulaḥ kṣitau // Bhmj_17.16 //",
  "GK19ksbhm17u:34": "rājā pṛṣṭo 'tha bhīmena vrajannevābravītpunaḥ /",
  "GK19ksbhm17u:35": "rūpamānī smareṇāpi spardhāmeṣa na ca kṣamī // Bhmj_17.17 //",
  "GK19ksbhm17u:36": "ityukte vrajatā rājñā nipapāta dhanaṃjayaḥ /",
  "GK19ksbhm17u:37": "punaśca pṛṣṭo bhīmena jagāda jagatīpatiḥ // Bhmj_17.18 //",
  "GK19ksbhm17u:38": "śūramānī cacāraiṣa śithilaṃ samarāṅgane /",
  "GK19ksbhm17u:39": "iti bruvāṇo bhūpālo jagāmaivāviluptadhīḥ // Bhmj_17.19 //",
  "GK19ksbhm17u:40": "bhīmastato nipatitaḥ patito 'smītyuvāca tam /",
  "GK19ksbhm17u:41": "so 'bravīdbaladarpo 'bhūdbhīma bahvaśanasya te // Bhmj_17.20 //",
  "GK19ksbhm17u:42": "tato 'bhūdeka evātha vrajannanugataḥ śunā /",
  "GK19ksbhm17u:43": "dadarśa sākṣādāyātaṃ rathenendraṃ yudhiṣṭhiraḥ // Bhmj_17.21 //",
  "GK19ksbhm17u:44": "rājanmatpuramehīti śakreṇokto jagāda saḥ /",
  "GK19ksbhm17u:45": "śunā virahitaḥ svargaṃ saśarīro na kāmaye // Bhmj_17.22 //",
  "GK19ksbhm17u:46": "tamabravītsurapatiḥ śunāṃ svarge kuto gatiḥ /",
  "GK19ksbhm17u:47": "dhiṣṇyamārohatu śveti tvadanyaḥ ko 'nubhāṣate // Bhmj_17.23 //",
  "GK19ksbhm17u:48": "tatastamūce nṛpatirbhaktatyāgaṃ kathaṃ sahe /",
  "GK19ksbhm17u:49": "bhaktavidveṣiṇaḥ svarge nṛśaṃsasya kuto gatiḥ // Bhmj_17.24 //",
  "GK19ksbhm17u:50": "yadyasti sukutaṃ kiṃcinmama tena sureśvara /",
  "GK19ksbhm17u:51": "yātu svargaṃ sadehaḥ svā nainaṃ tyaktuṃ samutsahe // Bhmj_17.25 //",
  "GK19ksbhm17u:52": "strīvadhenaiva sadṛśaṃ brahmasvaharaṇena ca /",
  "GK19ksbhm17u:53": "sarvapāpātmakaṃ santo bhaktatyāgaṃ pracakṣate // Bhmj_17.26 //",
  "GK19ksbhm17u:54": "ityukte dharmarājena dharmastyaktvā śvavigraham /",
  "GK19ksbhm17u:55": "tamūce putra tuṣṭo 'smi sadvṛttena tavāmunā // Bhmj_17.27 //",
  "GK19ksbhm17u:56": "dṛṣṭo 'si pāthaso hetoḥ purā dvaitavane mayā /",
  "GK19ksbhm17u:57": "svasti te vraja bhūpāla saśarīraḥ surālayam // Bhmj_17.28 //",
  "GK19ksbhm17u:58": "iti pitrā samādiṣṭo vimānaṃ vipulaprabham /",
  "GK19ksbhm17u:59": "āruhya puṇyasopānaṃ viveśa suramandiram // Bhmj_17.29 //",
  "GK19ksbhm17u:60": "pūjyamānaḥ suraiḥ sārdhaṃ munibhirnāradādibhiḥ /",
  "GK19ksbhm17u:61": "rājarṣitārakāmadhye sa rarājāṃśumāniva // Bhmj_17.30 //",
  "GK19ksbhm17u:62": "tataḥ sa śakramavadbhrātaro yatra me sthitāḥ /",
  "GK19ksbhm17u:63": "śyāmā ca yatra dayitā tatra vāso mamepsitaḥ // Bhmj_17.31 //",
  "GK19ksbhm17u:64": "tamabravītsahasrākṣo bhāvaṃ mā mānuṣaṃ gamaḥ /",
  "GK19ksbhm17u:65": "rājarṣibhiranāsādyāṃ prāpto 'si gatimuttamām // Bhmj_17.32 //",
  "GK19ksbhm17u:66": "ityukto 'pyasakṛdyatnādvajriṇā dharmanandanaḥ /",
  "GK19ksbhm17u:67": "bhrātṝnavāptumicchāmītyabhāṣata punaḥ punaḥ // Bhmj_17.33 //",
  "GK19ksbhm17u:68": "iti śrīkṣemendraviracitāyāṃ bhāratamañjaryāṃ mahāprasthānikaṃ parva"
}