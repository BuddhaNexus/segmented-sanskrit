{
  "GK19asvbuc2u:0": "Aśvaghoṣa: Buddhacarita",
  "GK19asvbuc2u:1": "CANTO 1",
  "GK19asvbuc2u:2": "aikṣvāka ikṣvākusamaprabhāvaḥśākyeṣvaśakyeṣu viśuddhavṛttaḥ /",
  "GK19asvbuc2u:3": "priyaḥ śaraccandra iva prajānāṃ śuddhodano nāma babhūva rājā // Bc_1.1 //",
  "GK19asvbuc2u:4": "tasyendrakalpasya babhūva patnī dīptyā narendrasya samaprabhāvā /",
  "GK19asvbuc2u:5": "padmeva lakṣmīḥ pṛthivīva dhīrā māyeti nāmnānupameva māyā // Bc_1.2 //",
  "GK19asvbuc2u:6": "sārdha tayāsau vijahāra rājā nācintayadvaiśravaṇasya lakṣmīm /",
  "GK19asvbuc2u:7": "tataśca vidheva samādhiyuktā garbha dadhe pāpavivarjitā sā // Bc_1.3 //",
  "GK19asvbuc2u:8": "prāggarbhadhānnānmanujendrapatnī sitaṃ dadarśa dviparājamekam /",
  "GK19asvbuc2u:9": "svapne viśantaṃ vapurātmanaḥ sā na tannimittaṃ samavāpa tāpam // Bc_1.4 //",
  "GK19asvbuc2u:10": "sā tasya devapratimasya devī garbheṇa vaṃśaśriyamudvahantī /",
  "GK19asvbuc2u:11": "śramaṃ na lebhe na śucaṃ na māyāṃ gantuṃ vanaṃ sā nibhṛtaṃ cakāṅkṣa // Bc_1.5 //",
  "GK19asvbuc2u:12": "sā lumbinī nāma vanāntabhūmiṃ citradrūmāṃ caitrarathābhirāmām /",
  "GK19asvbuc2u:13": "dhyānānukūlāṃ vijanāmiyeṣa tasyāṃ nivāsāya nṛpaṃ babhāṣe // Bc_1.6 //",
  "GK19asvbuc2u:14": "āryāśayāṃ tāṃ pravaṇāṃ ca dharme vijñāya kautūhalaharṣapūrṇaḥ /",
  "GK19asvbuc2u:15": "śivāt purād bhūmipatirjagāma tatprītaye nāpi vihārahetoḥ // Bc_1.7 //",
  "GK19asvbuc2u:16": "tasminvane śrīmati rājapatnī prasūtikālaṃ samavekṣamāṇā /",
  "GK19asvbuc2u:17": "śayyāṃ vitānopahitāṃ prapede nārīsahasrairabhinandyamānā // Bc_1.8 //",
  "GK19asvbuc2u:18": "tataḥ prasannaśca babhūva puṣyastasyāśca devyā vratasaṃskṛtāyāḥ /",
  "GK19asvbuc2u:19": "pārśvātsuto lokahitāya jajñe nirvedanaṃ caiva nirāmayaṃ ca // Bc_1.9 //",
  "GK19asvbuc2u:20": "ūroryathaurvasya pṛthośca hastānmāndhāturindrapratimasya mūrdhnaḥ /",
  "GK19asvbuc2u:21": "kakṣīvataścaiva bhujāṃsadeśāttathāvidhaṃ tasya babhūva janma // Bc_1.10 //",
  "GK19asvbuc2u:22": "krameṇa garbhādabhiniḥsṛtaḥ san babhau cyutaḥ khādiva yonyajātaḥ /",
  "GK19asvbuc2u:23": "kalpeṣvanekeṣu ca bhāvitātmā yaḥ saṃprajānansuṣuve na mūḍhaḥ // Bc_1.11 //",
  "GK19asvbuc2u:24": "dīptyā ca dhairyeṇa ca yo rarāja bālo ravibhūmimivāvatīrṇaḥ /",
  "GK19asvbuc2u:25": "tathātidīpto 'pi nirīkṣyamāṇo jahāra cakṣūṃṣi yathā śaśāṅkaḥ // Bc_1.12 //",
  "GK19asvbuc2u:26": "sa hi svagātraprabhayojjvalantyā dīpaprabhāṃ bhāskaravanmumoṣa /",
  "GK19asvbuc2u:27": "mahārhajāmbūnadacāruvarṇo vidyotayāmāsa diśaśca sarvāḥ // Bc_1.13 //",
  "GK19asvbuc2u:28": "anākulānyubjasamudgatāni niṣpeṣavadvyāyatavikramāṇi /",
  "GK19asvbuc2u:29": "tathaiva dhīrāṇi padāni sapta saptarṣitārāsadṛśo jagāma // Bc_1.14 //",
  "GK19asvbuc2u:30": "bodhāya jāto 'smi jagaddhitārthamantyā bhavotpattiriyaṃ mameti /",
  "GK19asvbuc2u:31": "caturdiśaṃ siṃhagatirvilokya vāṇī ca bhavyārthakarīmuvāca // Bc_1.15 //",
  "GK19asvbuc2u:32": "khātprasrūte candramarīciśubhre dve vāridhāre śiśiroṣṇavīrye /",
  "GK19asvbuc2u:33": "śarīrasaṃsparśasukhāntarāya nipetaturmūrdhani tasya saumye // Bc_1.16 //",
  "GK19asvbuc2u:34": "śrīmadvitāne kanakojjvalāṅge vaiḍūryapāde śayane śayānam /",
  "GK19asvbuc2u:35": "yadgauravātkāñcanapadmahastā yakṣādhipāḥ saṃparivārya tasthuḥ // Bc_1.17 //",
  "GK19asvbuc2u:36": "adṛśyabhāvāśca divaukasaḥ khe yasya prabhāvātpraṇataiḥ śīrobhiḥ /",
  "GK19asvbuc2u:37": "ādhārayan pāṇḍaramātapatraṃ bodhāya jepuḥ paramāśiṣaśca // Bc_1.18 //",
  "GK19asvbuc2u:38": "mahoragā dharmaviśeṣatarṣād buddheṣvatīteṣu kṛtādhikārāḥ /",
  "GK19asvbuc2u:39": "yamavyajan bhaktiviśiṣṭanetrā mandārapuṣpaiḥ samavākiraṃśca // Bc_1.19 //",
  "GK19asvbuc2u:40": "tathāgatotpādaguṇena tuṣṭāḥ śuddhādhivāsāśca viśuddhasattvāḥ /",
  "GK19asvbuc2u:41": "devā nanandurvigate 'pi rāge magnasya duḥkhe jagato hitāya // Bc_1.20 //",
  "GK19asvbuc2u:42": "yasya prasūtau girirājakīlā vātāhatā nauriva bhūścacāla /",
  "GK19asvbuc2u:43": "sacandanā cotpalapadmagarbhā papāta vṛṣṭirgaganādanabhrāt // Bc_1.21 //",
  "GK19asvbuc2u:44": "vātā vavuḥ sparśasukhā manojñā divyāni vāsāṃsyavapātayantaḥ /",
  "GK19asvbuc2u:45": "sūryaḥ sa evābhyadhikaṃ cakāśe jajvāla saumyārciranīrito 'gniḥ // Bc_1.22 //",
  "GK19asvbuc2u:46": "prāguttare cāvasathapradeśe kūpaḥ svayaṃ prādurabhūtsitāmbuḥ",
  "GK19asvbuc2u:47": "antaḥpurāṇyāgatavismayāni yasmin kriyāstīrtha iva pracakruḥ // Bc_1.23 //",
  "GK19asvbuc2u:48": "dharmārthibhirbhūtagaṇaiśca divyaistaddarśanārtha vanamāpupūre /",
  "GK19asvbuc2u:49": "kautūhalenaiva ca pādapebhyaḥ puṣpāṇyakāle 'pyavapātayadbhiḥ // Bc_1.24 //",
  "GK19asvbuc2u:50": "bhūtairasaumyaiḥ parityaktahiṃsairnākāri pīḍā svagaṇe pare vā /",
  "GK19asvbuc2u:51": "loke hi sarvāśca vinā prayāsaṃ rujo narāṇāṃ śamayāṃbabhūvuḥ // Bc_1.25 //",
  "GK19asvbuc2u:52": "kalaṃ praṇeduḥ mṛgapakṣiṇaśca śāntāmbuvāhāḥ sarito babhūvuḥ /",
  "GK19asvbuc2u:53": "diśaḥ prasedurvimale nirabhre vihāyase dundubhayo nineduḥ // Bc_1.26 //",
  "GK19asvbuc2u:54": "lokasya mokṣāya gurau prasūte śamaṃ prapede jagadavyavastham /",
  "GK19asvbuc2u:55": "prāpyeva nāthaṃ khalu nītimantam eko na māro mudamāpa loke // Bc_1.27 //",
  "GK19asvbuc2u:56": "divyādbhutaṃ janma nirīkṣya tasya dhīro 'pi rājā bahukṣobhametaḥ /",
  "GK19asvbuc2u:57": "snehādasau bhītipramodajanye dve vāridhāre mumuce narendraḥ // Bc_1.28 //",
  "GK19asvbuc2u:58": "amānuṣī tasya niśamya śaktiṃ mātā prakṛtyā karuṇārdracittā /",
  "GK19asvbuc2u:59": "prītā ca bhītā ca babhūva devī śītoṣṇamiśreva jalasya dhārā // Bc_1.29 //",
  "GK19asvbuc2u:60": "nirīkṣamāṇā bhayahetumeva dhyātuṃ na śekuḥ vanitāḥ pravṛddhāḥ /",
  "GK19asvbuc2u:61": "pūtāśca tā maṅgalakarma cakruḥ śivaṃ yayācuḥ śiśave suraughān // Bc_1.30 //",
  "GK19asvbuc2u:62": "viprāśca khyātāḥ śrutaśīlavāgbhiḥ śrutvā nimittāni vicārya samyak /",
  "GK19asvbuc2u:63": "mukhaiḥ praphullaiścakitaiśca dīptaiḥ /",
  "GK19asvbuc2u:64": "bhītaprasannaṃ nṛpametya procuḥ // Bc_1.31 //",
  "GK19asvbuc2u:65": "śamepsavo ye bhuvi santi sattvāḥ /",
  "GK19asvbuc2u:66": "putraṃ vinecchanti guṇaṃ na kañcit /",
  "GK19asvbuc2u:67": "tvatputra eṣo 'sti kulapradīpaḥ /",
  "GK19asvbuc2u:68": "nṛtyotsavaṃ tvadya vidhehi rājan // Bc_1.32 //",
  "GK19asvbuc2u:69": "vihāya cintāṃ bhava śāntacitto modasva vaṃśastava vṛddhibhāgī /",
  "GK19asvbuc2u:70": "lokasya netā tava putrabhūtaḥ duḥkhārditānāṃ bhuvi eṣa trātā // Bc_1.33 //",
  "GK19asvbuc2u:71": "dīpaprabho 'yaṃ kanakojjvalāṅgaḥ sulakṣaṇairyaistu samanvito 'sti /",
  "GK19asvbuc2u:72": "nidhirguṇānāṃ samaye sa gatāṃ buddharṣibhāvaṃ paramāṃ śriyaṃ vā // Bc_1.34 //",
  "GK19asvbuc2u:73": "icchedasau vai pṛthivīśriyaṃ cet nyāyena jitvā pṛthivī samagrām /",
  "GK19asvbuc2u:74": "bhūpeṣu rājeta yathā prakāśaḥ graheṣu sarveṣu ravervibhāti // Bc_1.35 //",
  "GK19asvbuc2u:75": "mokṣāya cedvā vanameva gacchet /",
  "GK19asvbuc2u:76": "tattvena samyak sa vijitya sarvān /",
  "GK19asvbuc2u:77": "matān pṛthivyāṃ bahumānametaḥ rājeta śaileṣu yathā sumeruḥ // Bc_1.36 //",
  "GK19asvbuc2u:78": "yathā hiraṇyaṃ śuci dhātumadhye merurgirīṇāṃ sarasāṃ samudraḥ /",
  "GK19asvbuc2u:79": "tārāsu candrastapatāṃ ca sūryaḥ putrastathā te dvipadeṣu varyaḥ // Bc_1.37 //",
  "GK19asvbuc2u:80": "tasyākṣiṇī nirnimiṣe viśāle snigdhe ca dīpte vimale tathaiva /",
  "GK19asvbuc2u:81": "niṣkampakṛṣṇāyataśuddhapakṣme draṣṭuṃ samarthe khalu sarvabhāvān // Bc_1.38 //",
  "GK19asvbuc2u:82": "kasmānnu hetoḥ kathitānbhavadbhiḥ varānguṇān dhārayate kumāraḥ /",
  "GK19asvbuc2u:83": "prāpurna pūrve munayo nṛpāśca rājñeti pṛṣṭā jagadus dvijāstam // Bc_1.39 //",
  "GK19asvbuc2u:84": "khyātāni karmāṇi yaśo matiśca pūrva na bhūtāni bhavanti paścāt /",
  "GK19asvbuc2u:85": "guṇā hi sarvāḥ prabhavanti hetoḥ nidarśanānyatra ca no nibodha // Bc_1.40 //",
  "GK19asvbuc2u:86": "yadrājaśāstraṃ bhṛguraṅgirā vā na cakraturvaśakarāvṛṣī tau /",
  "GK19asvbuc2u:87": "tayoḥ sutau saumya sasarjatustatkālena śukraśca bṛhaspatiśca // Bc_1.41 //",
  "GK19asvbuc2u:88": "sārasvataścāpi jagāda naṣṭaṃ vedaṃ punaryaṃ dadṛśurna pūrve /",
  "GK19asvbuc2u:89": "vyāsastathainaṃ bahudhā cakāra na yaṃ vasiṣṭhaḥ kṛtavānaśaktiḥ // Bc_1.42 //",
  "GK19asvbuc2u:90": "vālmīkirādau ca sasarja padyaṃ jagrantha yanna cyavano maharṣiḥ /",
  "GK19asvbuc2u:91": "cikitsitaṃ yacca cakāra nātriḥ paścāttadātreya ṛṣirjagāda // Bc_1.43 //",
  "GK19asvbuc2u:92": "yacca dvijatvaṃ kuśiko na lebhe tadgādhinaḥ sunūravāpa rājan /",
  "GK19asvbuc2u:93": "velāṃ samudre sagaraśca dadhre nekṣvākavo yāṃ prathamaṃ babandhuḥ // Bc_1.44 //",
  "GK19asvbuc2u:94": "ācāryakaṃ yogavidhau dvijānāmaprāptamanyairjanako jagāma /",
  "GK19asvbuc2u:95": "khyātāni karmāṇi ca yāni śaureḥ śūrādayasteṣvabalā babhūvuḥ // Bc_1.45 //",
  "GK19asvbuc2u:96": "tasmātpramāṇaṃ na vayo na vaṃśaḥ kaścitkvacicchraiṣṭhyamupaiti loke /",
  "GK19asvbuc2u:97": "rājñāmṛṣīṇāṃ ca hi tāni tāni kṛtāni putrairakṛtāni pūrvaiḥ // Bc_1.46 //",
  "GK19asvbuc2u:98": "evaṃ nṛpaḥ pratyayitairdvijaistairāśvāsitaścāpyabhinanditaśca /",
  "GK19asvbuc2u:99": "śaṅkāmaniṣṭāṃ vijahau manastaḥ praharṣamevādhikamāruroha // Bc_1.47 //",
  "GK19asvbuc2u:100": "prītaśca tebhyo dvijasattamebhyaḥ satkārapūrva pradadau dhanāni /",
  "GK19asvbuc2u:101": "bhūyādayaṃ bhūmipatiryathokto yāyājjarāmetya vanāni ceti // Bc_1.48 //",
  "GK19asvbuc2u:102": "atho nimittaiśca tapobalācca tajjanma janmāntakarasya buddhvā /",
  "GK19asvbuc2u:103": "śākyeśvarasyālayamājagāma saddharmatarṣādasito maharṣiḥ // Bc_1.49 //",
  "GK19asvbuc2u:104": "taṃ brahmavidbrahmavidaṃ jvalantaṃ brāhmyā śriyā caiva tapaḥśriyā ca /",
  "GK19asvbuc2u:105": "rājño gururgauravasatkriyābhyāṃ praveśāyāmāsa narendrasadma // Bc_1.50 //",
  "GK19asvbuc2u:106": "sa pārthivāntaḥpurasaṃnikarṣa kumārajanmāgataharṣavegaḥ /",
  "GK19asvbuc2u:107": "viveśa dhīro vanasaṃjñayeva tapaḥprakarṣācca jarāśrayācca // Bc_1.51 //",
  "GK19asvbuc2u:108": "tato nṛpastaṃ munimāsanasthaṃ pādyārdhyapūrvaṃ pratipūjya samyak /",
  "GK19asvbuc2u:109": "nimantrayāmāsa yathopacāraṃ purā vasiṣṭhaṃ sa ivāntidevaḥ // Bc_1.52 //",
  "GK19asvbuc2u:110": "dhanyo 'smyanugrāhyamidaṃ kulaṃ me /",
  "GK19asvbuc2u:111": "yanmāṃ didṛkṣurbhagavānupetaḥ /",
  "GK19asvbuc2u:112": "ājñāpyatāṃ kiṃ karavāṇi saumya śiṣyo 'smi viśrambhitumarhasīti // Bc_1.53 //",
  "GK19asvbuc2u:113": "evaṃ nṛpeṇopanimantritaḥ sansarveṇa bhāvena muniryathāvat /",
  "GK19asvbuc2u:114": "sa vismayotphullaviśāladṛṣṭirgambhīradhīrāṇi vacāṃsyuvāca // Bc_1.54 //",
  "GK19asvbuc2u:115": "mahātmani tvayyupapannametatpriyātithau tyāgini dharmakāme /",
  "GK19asvbuc2u:116": "sattvānvayajñānavayo 'nurūpā snigdhā yadevaṃ mayi me matiḥ syāt // Bc_1.55 //",
  "GK19asvbuc2u:117": "etacca tadyena nṛparṣayaste /",
  "GK19asvbuc2u:118": "dharmeṇa sūkṣmeṇa dhanānyavāpya /",
  "GK19asvbuc2u:119": "nityaṃ tyajanto vidhivadbabhūvustapobhirāḍhyā vibhavairdaridrāḥ // Bc_1.56 //",
  "GK19asvbuc2u:120": "prayojanaṃ yattu mamopayāne tanme śṛṇu prītimupehi ca tvam /",
  "GK19asvbuc2u:121": "divyā mayādityapathe śrutā vāgbodhāya jātastanayastaveti // Bc_1.57 //",
  "GK19asvbuc2u:122": "śrutvā vacastacca manaśca yuktvā jñātvā nimittaiśca tato 'smyupetaḥ /",
  "GK19asvbuc2u:123": "didṛkṣayā śākyakuladhvajasya śakradhvajasyeva samucchritasya // Bc_1.58 //",
  "GK19asvbuc2u:124": "ityetadevaṃ vacanaṃ niśamya praharṣasaṃbhrāntagatinarendraḥ /",
  "GK19asvbuc2u:125": "ādāya dhātryaṅkagataṃ kumāraṃ saṃdarśayāmāsa tapodhanāya // Bc_1.59 //",
  "GK19asvbuc2u:126": "cakrāṅkapādaṃ sa tato maharṣirjālāvanaddhāṅgulipāṇipādam /",
  "GK19asvbuc2u:127": "sorṇabhruvaṃ vāraṇavastikośaṃ savismayaṃ rājasutaṃ dadarśa // Bc_1.60 //",
  "GK19asvbuc2u:128": "dhātryaṅkasaṃviṣṭamavekṣya cainaṃ devyaṅkasaṃviṣṭamivāgnisūnum /",
  "GK19asvbuc2u:129": "babhūva pakṣmāntavicañcitāśrurniśvasya caiva tridivonmukho 'bhūt // Bc_1.61 //",
  "GK19asvbuc2u:130": "dṛṣṭvāsitaṃ tvaśrupariplutākṣaṃ /",
  "GK19asvbuc2u:131": "snehāttanūjasya nṛpaścakampe /",
  "GK19asvbuc2u:132": "sagadgadaṃ bāṣpakaṣāyakaṇṭhaḥ papraccha sa prāñjalirānatāṅgaḥ // Bc_1.62 //",
  "GK19asvbuc2u:133": "alpāntaraṃ yasya vapuḥ surebhyo bavhadbhutaṃ yasya ca janma dīptam /",
  "GK19asvbuc2u:134": "yasyottamaṃ bhāvinamāttha cārtha taṃ prekṣya kasmāttava dhīra bāṣpaḥ // Bc_1.63 //",
  "GK19asvbuc2u:135": "api sthirāyurbhagavan kumāraḥ kaccinna śokāya mama prasūtaḥ /",
  "GK19asvbuc2u:136": "labdhaḥ kathaṃcitsalilāñjalirme na khalvimaṃ pātumupaiti kālaḥ // Bc_1.64 //",
  "GK19asvbuc2u:137": "apyakṣayaṃ me yaśaso nidhānaṃ kacciddhruvo me kulahastasāraḥ /",
  "GK19asvbuc2u:138": "api prayāsyāmi sukhaṃ paratra supto 'pi putre 'nimiṣaikacakṣuḥ // Bc_1.65 //",
  "GK19asvbuc2u:139": "kaccinna me jātamaphullameva kulapravālaṃ pariśoṣabhāgi /",
  "GK19asvbuc2u:140": "kṣipraṃ vibho brūhi na me 'sti śāntiḥ snehaṃ sute vetsi hi bāndhavānām // Bc_1.66 //",
  "GK19asvbuc2u:141": "ityāgatāvegamaniṣṭabuddhyā buddhvā narendraṃ sa munirbabhāṣe /",
  "GK19asvbuc2u:142": "mā bhūnmatiste nṛpa kācidanyā niḥsaṃśayaṃ tadyadavocamasmi // Bc_1.67 //",
  "GK19asvbuc2u:143": "nāsyānyathātvaṃ prati vikriyā me svāṃ vañcanāṃ tu prati viklavo 'smi /",
  "GK19asvbuc2u:144": "kālo hi me yātumayaṃ ca jāto jātikṣayasyāsulabhasya boddhā // Bc_1.68 //",
  "GK19asvbuc2u:145": "vihāya rājyaṃ viṣayeṣvanāsthastīvraiḥ prayatnairadhigamya tattvam /",
  "GK19asvbuc2u:146": "jagatyayaṃ mohatamo nihantuṃ jvaliṣyati jñānamayo hi sūryaḥ // Bc_1.69 //",
  "GK19asvbuc2u:147": "duḥkhārṇavādvyādhivikīrṇaphenājjarātaraṅgānmaraṇogravegāt /",
  "GK19asvbuc2u:148": "uttārayiṣyatyayamuhyamānamārta jagajjñānamahāplavena // Bc_1.70 //",
  "GK19asvbuc2u:149": "prajñāmbuvegāṃ sthiraśīlavaprāṃ samādhiśītāṃ vratacakravākām /",
  "GK19asvbuc2u:150": "asyottamāṃ dharmanadī pravṛtāṃ /",
  "GK19asvbuc2u:151": "tṛṣṇārditaḥ pāsyati jīvalokaḥ // Bc_1.71 //",
  "GK19asvbuc2u:152": "duḥkhārditebhyo viṣayāvṛtebhyaḥ saṃsārakāntārapathasthitebhyaḥ /",
  "GK19asvbuc2u:153": "ākhyāsyati hyeṣa vimokṣamārga mārgapranaṣṭebhya ivādhvagebhyaḥ // Bc_1.72 //",
  "GK19asvbuc2u:154": "vidahyamānāya janāya loke rāgāgnināyaṃ viṣayendhanena /",
  "GK19asvbuc2u:155": "pralhādamādhāsyati dharmavṛṣṭyā vṛṣṭyā mahāmegha ivātapānte // Bc_1.73 //",
  "GK19asvbuc2u:156": "tṛṣṇārgalaṃ mohatamaḥkapāṭaṃ dvāraṃ prajānāmapayānahetoḥ /",
  "GK19asvbuc2u:157": "vipāṭayiṣyatyayamuttamena saddharmatāḍena durāsadena // Bc_1.74 //",
  "GK19asvbuc2u:158": "svairmohapāśaiḥ pariveṣṭitasya duḥkhābhibhūtasya nirāśrayasya /",
  "GK19asvbuc2u:159": "lokasya saṃbudhya ca dharmarājaḥ kariṣyate bandhanamokṣameṣaḥ // Bc_1.75 //",
  "GK19asvbuc2u:160": "tanmā kṛthāḥ śokamimaṃ prati tvamasminsa śocyo 'sti manuṣyaloke /",
  "GK19asvbuc2u:161": "mohena vā kāmasukhairmadādvā yo naiṣṭhikaṃ śroṣyati nāsya dharmam // Bc_1.76 //",
  "GK19asvbuc2u:162": "bhraṣṭasya tasmācca guṇādato me dhyānāni labdhvāpyakṛtārthataiva /",
  "GK19asvbuc2u:163": "dharmasya tasyāśravaṇādahaṃ hi manye vipattiṃ tridive 'pi vāsam // Bc_1.77 //",
  "GK19asvbuc2u:164": "iti śrutārthaḥ sasuhṛtsadārastyaktvā viṣādaṃ mumude narendraḥ /",
  "GK19asvbuc2u:165": "evaṃvidho 'yaṃ tanayo mameti mene sa hi svāmapi sāravattām // Bc_1.78 //",
  "GK19asvbuc2u:166": "ārṣeṇa mārgeṇa tu yāsyatīti cintāvidheyaṃ hṛdayaṃ cakāra /",
  "GK19asvbuc2u:167": "na khalvasau na priyadharmapakṣaḥ /",
  "GK19asvbuc2u:168": "saṃtānanāśāttu bhayaṃ dadarśa // Bc_1.79 //",
  "GK19asvbuc2u:169": "atha munirasito nivedya tattvaṃ sutaniyataṃ sutaviklavāya rājñe /",
  "GK19asvbuc2u:170": "sabahumatumudīkṣyamāṇarūpaḥ pavanapathena yathāgataṃ jagāma // Bc_1.80 //",
  "GK19asvbuc2u:171": "kṛtamitiranujāsutaṃ ca dṛṣṭvā munivacanaśravaṇe ca tanmatau ca /",
  "GK19asvbuc2u:172": "bahuvidhamanukampayā sa sādhuḥ priyasutavadviniyojayāṃcakāra // Bc_1.81 //",
  "GK19asvbuc2u:173": "narapatirapi putrajanmatuṣṭo viṣayagatāni vimucya bandhanāni /",
  "GK19asvbuc2u:174": "kulasadṛśamacīrakaradyathāvatpriyatanayastanayasya jātakarma // Bc_1.82 //",
  "GK19asvbuc2u:175": "daśasu pariṇateṣvahaḥsu caiva prayatamanāḥ parayā mudā parītaḥ /",
  "GK19asvbuc2u:176": "akuruta japahomamaṅgalādyāḥ paramabhavāya sutasya devatejyāḥ // Bc_1.83 //",
  "GK19asvbuc2u:177": "api ca śatasahasrapūrṇasaṃkhyāḥ sthirabalavattanayāḥ sahemaśṛṅgīḥ /",
  "GK19asvbuc2u:178": "anupagatajarāḥ payasvinīrgāḥ svayamadadātsutavṛddhaye dvijebhyaḥ // Bc_1.84 //",
  "GK19asvbuc2u:179": "bahuvidhaviṣayāstato yatātmā svahṛdayatoṣakarīḥ kriyā vidhāya /",
  "GK19asvbuc2u:180": "guṇavati niyate śive muhūrte matimakaronmuditaḥ purapraveśe // Bc_1.85 //",
  "GK19asvbuc2u:181": "dviradaradamayīmatho mahārhā sitasitapuṣpabhṛtāṃ maṇipradīpām /",
  "GK19asvbuc2u:182": "abhajata śivikāṃ śivāya devī tanayavatī praṇipatya devatābhyaḥ // Bc_1.86 //",
  "GK19asvbuc2u:183": "puramatha purataḥ praveśya patnīṃ sthavirajanānugatāmapatyanāthām /",
  "GK19asvbuc2u:184": "nṛpatirapi jagāma paurasaṃghairdivamamarairmaghavānivārcyamānaḥ // Bc_1.87 //",
  "GK19asvbuc2u:185": "bhavanamatha vigāhya śākyarājo bhava iva ṣaṇmukhajanmanā pratītaḥ /",
  "GK19asvbuc2u:186": "idamidamiti harṣapūrṇavaktro bahuvidhapuṣṭiyaśaskaraṃ vyadhatta // Bc_1.88 //",
  "GK19asvbuc2u:187": "iti narapatiputrajanmavṛddhyā sajanapadaṃ kapilāvhayaṃ puraṃ tat /",
  "GK19asvbuc2u:188": "dhanadapuramivāpsaro 'vakīrṇa muditamabhūnnalakūbaraprasūtau // Bc_1.89 //",
  "GK19asvbuc2u:189": "iti buddhacarite mahākāvye bhagavatprasūtirnāma prathamaḥ sargaḥ // 1 //",
  "GK19asvbuc2u:190": "CANTO II",
  "GK19asvbuc2u:191": "ā janmano janmajarāntakasya tasyātmajasyātmajitaḥ sa rājā /",
  "GK19asvbuc2u:192": "ahanyahanyarthagajāśvamitrairvṛddhiṃ yayau sindhurivāmbuvegaiḥ // Bc_2.1 //",
  "GK19asvbuc2u:193": "dhanasya ratnasya ca tasya tasya kṛtākṛtasyaiva ca kāñcanasya /",
  "GK19asvbuc2u:194": "tadā hi naikānsa nidhīnavāpa manorathasyāpyatibhārabhūtān // Bc_2.2 //",
  "GK19asvbuc2u:195": "ye padmakalpairapi ca dvipendrairna maṇḍalaṃ śakyamihābhinetum /",
  "GK19asvbuc2u:196": "madotkaṭā haimavatā gajāste vināpi yatnādupatasthurenam // Bc_2.3 //",
  "GK19asvbuc2u:197": "nānāṅkacinhairnavahemabhāṇḍairvibhūṣitairlambasaṭaistathānyaiḥ /",
  "GK19asvbuc2u:198": "saṃcukṣubhe cāsya puraṃ turaṅgairbalena maitryā ca dhanena cāptaiḥ // Bc_2.4 //",
  "GK19asvbuc2u:199": "puṣṭāśca tuṣṭāśca tathāsya rājye sādhvyo 'rajaskā guṇavatpayaskāḥ /",
  "GK19asvbuc2u:200": "udagravatsaiḥ sahitā babhūvurbavhyo bahukṣīraduhaśca gāvaḥ // Bc_2.5 //",
  "GK19asvbuc2u:201": "madhyasthatāṃ tasya ripurjagāma madhyasthabhāvaḥ prayayau suhṛttvam /",
  "GK19asvbuc2u:202": "viśeṣato dārḍhyamiyāya mitraṃ dvāvasya pakṣāvaparastu nāsa // Bc_2.6 //",
  "GK19asvbuc2u:203": "tathāsya mandānilameghaśabdaḥ saudāminīkuṇḍalamaṇḍitābhraḥ /",
  "GK19asvbuc2u:204": "vināśmavarṣāśanipātadoṣaiḥ kāle ca deśe pravavarṣa devaḥ // Bc_2.7 //",
  "GK19asvbuc2u:205": "ruroha sasyaṃ phalavadyathartu tadākṛtenāpi kṛṣiśrameṇa /",
  "GK19asvbuc2u:206": "tā eva cāsyauṣadhayo rasena sāreṇa caivābhyadhikā babhūvuḥ // Bc_2.8 //",
  "GK19asvbuc2u:207": "śarīrasaṃdehakare 'pi kāle saṃgrāmasaṃmarda iva pravṛte /",
  "GK19asvbuc2u:208": "svasthāḥ sukhaṃ caiva nirāmayaṃ ca prajajñire kālavaśena nāryaḥ // Bc_2.9 //",
  "GK19asvbuc2u:209": "pṛthagvratibhyo vibhave 'pi garhye na prārthayanti sma narāḥ parebhyaḥ /",
  "GK19asvbuc2u:210": "abhyarthitaḥ sūkṣmadhano 'pi cāryastadā na kaścidvimukho babhūva // Bc_2.10 //",
  "GK19asvbuc2u:211": "nāgauravo bandhuṣu nāpyadātā naivāvrato nānṛtiko na hiṃsraḥ /",
  "GK19asvbuc2u:212": "āsīttadā kaścana tasya rājye rājño yayāteriva nāhuṣasya // Bc_2.11 //",
  "GK19asvbuc2u:213": "udyānadevāyatanāśramāṇāṃ kūpaprapāpuṣkariṇīvanānām /",
  "GK19asvbuc2u:214": "cakruḥ kriyāstatra ca dharmakāmāḥ pratyakṣataḥ svargīmavopalabhya // Bc_2.12 //",
  "GK19asvbuc2u:215": "muktaśca durbhikṣabhayāmayebhyo hṛṣṭo janaḥ svarga ivābhireme /",
  "GK19asvbuc2u:216": "patnīṃ patirvā mahiṣī patiṃ vā parasparaṃ na vyabhiceratuśca // Bc_2.13 //",
  "GK19asvbuc2u:217": "kaścitsiṣeve rataye na kāmaṃ kāmārthamarthaṃ na jugopa kaścit /",
  "GK19asvbuc2u:218": "kaściddhanārthaṃ na cacāra dharma dharmāya kaścinna cakāra hiṃsām // Bc_2.14 //",
  "GK19asvbuc2u:219": "steyādibhiścāpyaribhiśca naṣṭaṃ svasthaṃ svacakraṃ paracakramuktam /",
  "GK19asvbuc2u:220": "kṣemaṃ subhikṣaṃ ca babhūva tasya purānaraṇyasya yathaiva rāṣṭre // Bc_2.15 //",
  "GK19asvbuc2u:221": "tadā hi tajjanmani tasya rājño manorivādityasutasya rājye /",
  "GK19asvbuc2u:222": "cacāra harṣaḥ praṇanāśa pāpmā jajvāla dharmaḥ kaluṣaḥ śaśāma // Bc_2.16 //",
  "GK19asvbuc2u:223": "evaṃvidhā rājakulasya saṃpatsarvārthasiddhiśca yato babhūva /",
  "GK19asvbuc2u:224": "tato nṛpastasya sutasya nāma sarvārthasiddhi 'yamiti pracakre // Bc_2.17 //",
  "GK19asvbuc2u:225": "devī tu māyā vibudharṣikalpaṃ dṛṣṭvā viśālaṃ tanayaprabhāvam /",
  "GK19asvbuc2u:226": "jātaṃ praharṣa na śaśāka soḍhuṃ tato nivāsāya divaṃ jagāma // Bc_2.18 //",
  "GK19asvbuc2u:227": "tataḥ kumāraṃ suragarbhakalpaṃ snehena bhāvena ca nirviśeṣam /",
  "GK19asvbuc2u:228": "mātṛṣvasā mātṛsamaprabhāvā saṃvardhayāmātmajavadbabhūva // Bc_2.19 //",
  "GK19asvbuc2u:229": "tataḥ sa bālārka ivodayasthaḥ samīrito vanhirivānilena /",
  "GK19asvbuc2u:230": "krameṇa samyagvavṛdhe kumārastārādhipaḥ pakṣa ivātamaske // Bc_2.20 //",
  "GK19asvbuc2u:231": "tato mahārhāṇi ca candanāni ratnāvalīścauṣadhibhiḥ sagarbhāḥ /",
  "GK19asvbuc2u:232": "mṛgaprayuktān rathakāṃśca haimānācakrire 'smai suhṛdālayebhyaḥ // Bc_2.21 //",
  "GK19asvbuc2u:233": "vayo 'nurūpāṇi ca bhūṣaṇāni hiraṇmayān hastimṛgāśvakāṃśca /",
  "GK19asvbuc2u:234": "rathāṃśca goputrakasaṃprayuktān putrīśca cāmīkararūpyacitrāḥ // Bc_2.22 //",
  "GK19asvbuc2u:235": "evaṃ sa taistairviṣayopacārairvayo 'nurūpairupacaryamāṇaḥ /",
  "GK19asvbuc2u:236": "bālo 'pyabālapratimo babhūva dhṛtyā ca śaucena dhiyā śriyā ca // Bc_2.23 //",
  "GK19asvbuc2u:237": "vayaśca kaumāramatītya samyak saṃprāpya kāle pratipattikarma /",
  "GK19asvbuc2u:238": "alpairahobhirbahuvarṣagāmyā jagrāha vidyāḥ svakulānurūpāḥ // Bc_2.24 //",
  "GK19asvbuc2u:239": "naiḥśreyasaṃ tasya tu bhavyamarthaṃ śrutvā purastādasitānmaharṣeḥ /",
  "GK19asvbuc2u:240": "kāmeṣu saṅgaṃ janayāṃbabhūva vanāni yāyāditi śākyarājaḥ // Bc_2.25 //",
  "GK19asvbuc2u:241": "kulāttato 'smai sthiraśīlayuktātsādhvīṃ vapurhrīvinayopapannām /",
  "GK19asvbuc2u:242": "yaśodharāṃ nāma yaśoviśālāṃ vāmābhidhānāṃ śriyamājuhāva // Bc_2.26 //",
  "GK19asvbuc2u:243": "vidyotamāno vapuṣā pareṇa sanatkumārapratimaḥ kumāraḥ /",
  "GK19asvbuc2u:244": "sārdha tayā śākyanarendravadhvā śacyā sahasrākṣa ivābhireme // Bc_2.27 //",
  "GK19asvbuc2u:245": "kiṃcinmanaḥkṣobhakaraṃ pratīpaṃ kathaṃ na paśyediti so 'nucintya /",
  "GK19asvbuc2u:246": "vāsaṃ nṛpo vyādiśati sma tasmai harmyodareṣveva na bhūpracāram // Bc_2.28 //",
  "GK19asvbuc2u:247": "tataḥ śarattoyadapāṇḍareṣu bhūmau vimāneṣviva rañjiteṣu /",
  "GK19asvbuc2u:248": "harmyeṣu sarvartusukhāśrayeṣu strīṇāmudārairvijahāra tūryaiḥ // Bc_2.29 //",
  "GK19asvbuc2u:249": "kalairhi cāmīkarabaddhakakṣairnārīkarāgrābhihatairmṛdaṅgaiḥ /",
  "GK19asvbuc2u:250": "varāpsaronṛtyasamaiśca nṛtyaiḥ kailāsavattadbhavanaṃ rarāja // Bc_2.30 //",
  "GK19asvbuc2u:251": "vāgbhiḥ kalābhirlīlataiśca hāvairmadaiḥ sakhelairmadhuraiśca hāsaiḥ /",
  "GK19asvbuc2u:252": "taṃ tatra nāryo ramayāṃbabhūvurbhūvañcitairardhīnarīkṣitaiśca // Bc_2.31 //",
  "GK19asvbuc2u:253": "tataḥ sa kāmāśrayapaṇḍitābhiḥ strībhirgṛhīto ratikarkaśābhiḥ /",
  "GK19asvbuc2u:254": "vimānapṛṣṭhānna mahīṃ jagāma vimānapṛṣṭhādiva puṇyakarmā // Bc_2.32 //",
  "GK19asvbuc2u:255": "nṛpastu tasyaiva vivṛddhihetostadbhāvinārthena ca codyamānaḥ /",
  "GK19asvbuc2u:256": "śame 'bhireme virarāma pāpādbheje damaṃ saṃvibabhāja sādhūn // Bc_2.33 //",
  "GK19asvbuc2u:257": "nādhīravatkāmasukhe sasañje na saṃrarañje viṣamaṃ jananyām /",
  "GK19asvbuc2u:258": "dhṛtyendriyāśvāṃścapalānvijigye bandhūṃśca paurāṃśca guṇairjigāya // Bc_2.34 //",
  "GK19asvbuc2u:259": "nādhyaiṣṭa duḥkhāya parasya vidyāṃ jñānaṃ śivaṃ yattu tadadhyagīṣṭa /",
  "GK19asvbuc2u:260": "svābhyaḥ prajābhyo hi yathā tathaiva sarvaprajābhyaḥ śivamāśaśaṃse // Bc_2.35 //",
  "GK19asvbuc2u:261": "bhaṃ bhāsuraṃ cāṅgirasādhidevaṃ yathāvadānarca tadāyuṣe saḥ /",
  "GK19asvbuc2u:262": "juhāva havyānyakṛśe kṛśānau dadau dvijebhyaḥ kṛśanaṃ ca gāśca // Bc_2.36 //",
  "GK19asvbuc2u:263": "sasnau śarīraṃ pavituṃ manaśca tīrthāmbubhiścaiva guṇāmbubhiśca /",
  "GK19asvbuc2u:264": "vedopadiṣṭaṃ samamātmajaṃ ca somaṃ papau śāntisukhaṃ ca hārdam // Bc_2.37 //",
  "GK19asvbuc2u:265": "sāntvaṃ babhāṣe na ca nārthavadyajjajalpa tattvaṃ na ca vipriyaṃ yat /",
  "GK19asvbuc2u:266": "sāntvaṃ hyatattvaṃ paruṣaṃ ca tattvaṃ hriyāśakannātmana eva vaktum // Bc_2.38 //",
  "GK19asvbuc2u:267": "iṣṭeṣvaniṣṭeṣu ca kāryavatsu na rāgadoṣāśrayatāṃ prapede /",
  "GK19asvbuc2u:268": "śivaṃ siṣeve vyavahāraśuddhaṃ yajñaṃ hi mene na tathā yathā tat // Bc_2.39 //",
  "GK19asvbuc2u:269": "āśāvate cāhigatāya sadyo deyāmbubhistarṣamacecchidiṣṭa /",
  "GK19asvbuc2u:270": "yuddhādṛte vṛttaparaśvadhena dviḍdarpamudvṛttamabebhidiṣṭa // Bc_2.40 //",
  "GK19asvbuc2u:271": "ekaṃ vininye sa jugopa sapta saptaiva tatyāja rarakṣa pañca /",
  "GK19asvbuc2u:272": "prāpa trivarga bubudhe trivarga jajñe dvivarga prajahau dvivargam // Bc_2.41 //",
  "GK19asvbuc2u:273": "kṛtāgaso 'pi pratipādya vadhyānnājīghanannāpi ruṣā dadarśa /",
  "GK19asvbuc2u:274": "babandha sāntvena phalena caitāṃstyāgo 'pi teṣāṃ hyanayāya dṛṣṭaḥ // Bc_2.42 //",
  "GK19asvbuc2u:275": "ārṣāṇyacārītparamavratāni vairāṇyahāsīccirasaṃbhṛtāni /",
  "GK19asvbuc2u:276": "yaśāṃsi cāpadguṇagandhavanti rajāṃsyahārṣīnmalinīkarāṇi // Bc_2.43 //",
  "GK19asvbuc2u:277": "na cājihīrṣidvalimapravṛttaṃ na cācikīrṣitparavastvabhidhyām /",
  "GK19asvbuc2u:278": "na cāvivakṣīd dviṣatāmadharma na cāvivākṣīddhṛdayena manyum // Bc_2.44 //",
  "GK19asvbuc2u:279": "tasmiṃstathā bhūmipatau pravṛtte bhṛtyāśca paurāśca tathaiva ceruḥ /",
  "GK19asvbuc2u:280": "śamātmake cetasi viprasanne prayuktayogasya yathendriyāṇi // Bc_2.45 //",
  "GK19asvbuc2u:281": "kāle tataścārupayodharāyāṃ yaśodharāyāṃ svayaśodharāyām /",
  "GK19asvbuc2u:282": "śauddhodane rāhusapatnavaktro jajñe suto rāhula eva nāmnā // Bc_2.46 //",
  "GK19asvbuc2u:283": "atheṣṭaputraḥ paramapratītaḥ kulasya vṛddhiṃ prati bhūmipālaḥ /",
  "GK19asvbuc2u:284": "yathaiva putraprasave nananda tathaiva pautraprasave nananda // Bc_2.47 //",
  "GK19asvbuc2u:285": "putrasya me putragato mameva snehaḥ kathaṃ syāditi jātaharṣaḥ /",
  "GK19asvbuc2u:286": "kāle sa taṃ taṃ vidhimālalambe putrapriyaḥ svargamivārurukṣan // Bc_2.48 //",
  "GK19asvbuc2u:287": "sthitvā pathi prāthamakalpikānāṃ rājavarṣabhāṇāṃ yaśasānvitānām /",
  "GK19asvbuc2u:288": "śuklānyamuktvāpi tapāṃsyatapta yajñaiśca hiṃsārahitairayaṣṭa // Bc_2.49 //",
  "GK19asvbuc2u:289": "ajājvaliṣṭātha sa puṇyakarmā nṛpaśriyā caiva tapaḥśriyā ca /",
  "GK19asvbuc2u:290": "kulena vṛttena dhiyā ca dīptastejaḥ sahasrāṃśurivotsisṛkṣuḥ // Bc_2.50 //",
  "GK19asvbuc2u:291": "svāyaṃbhuvaṃ cārcikamarcayitvā jajāpa putrasthitaye sthitaśrīḥ /",
  "GK19asvbuc2u:292": "cakāra karmāṇi ca duṣkarāṇi prajāḥ sisṛkṣuḥ ka ivādikāle // Bc_2.51 //",
  "GK19asvbuc2u:293": "tatyāja śastraṃ vimamarśa śāstraṃ śamaṃ siṣeve niyamaṃ viṣehe /",
  "GK19asvbuc2u:294": "vaśīva kaṃcidviṣayaṃ na bheje piteva sarvānviṣayāndadarśa // Bc_2.52 //",
  "GK19asvbuc2u:295": "babhāra rājyaṃ sa hi putrahetoḥ putraṃ kulārthaṃ yaśase kulaṃ tu /",
  "GK19asvbuc2u:296": "svargāya śabdaṃ divamātmahetordharmārthamātmasthitimācakāṅkṣa // Bc_2.53 //",
  "GK19asvbuc2u:297": "evaṃ sa dharma vividhaṃ cakāra sidbhirnipātaṃ śrutitaśca siddham /",
  "GK19asvbuc2u:298": "dṛṣṭvā kathaṃ putramukhaṃ suto me vanaṃ na yāyāditi nāthamānaḥ // Bc_2.54 //",
  "GK19asvbuc2u:299": "rirakṣiṣantaḥ śriyamātmasaṃsthāṃ rakṣanti putrān bhuvi bhūmipālāḥ /",
  "GK19asvbuc2u:300": "putraṃ narendraḥ sa tu dharmakāmo rarakṣa dharmādviṣayeṣu muñcan // Bc_2.55 //",
  "GK19asvbuc2u:301": "vanamanupamasattvā bodhisattvāstu sarve viṣayasukharasajñā jagmurutpannaputrāḥ /",
  "GK19asvbuc2u:302": "ata upacitakarmā rūḍhamūle 'pi hetau sa ratimupasiṣeve bodhimāpanna yāvat // Bc_2.56 //",
  "GK19asvbuc2u:303": "iti buddhacarite mahākāvye antaḥpuravihāro nāma dvitīyaḥ sargaḥ // 2 //",
  "GK19asvbuc2u:304": "CANTO III",
  "GK19asvbuc2u:305": "tataḥ kadācinmṛduśādvalāni puṃskokilonnāditapādapāni /",
  "GK19asvbuc2u:306": "śuśrāva padmākaramaṇḍitāni gītairnibaddhāni sa kānanāni // Bc_3.1 //",
  "GK19asvbuc2u:307": "śrutvā tataḥ strījanavallabhānāṃ manojñabhāvaṃ purakānanānām /",
  "GK19asvbuc2u:308": "bahiḥprayāṇāya cakāra buddhimantargṛhe nāga ivāvarūddhaḥ // Bc_3.2 //",
  "GK19asvbuc2u:309": "tato nṛpastasya niśamya bhāvaṃ putrābhidhānasya manorathasya /",
  "GK19asvbuc2u:310": "snehasya lakṣmyā vayasaśca yogyāmājñāpayāmāsa vihārayātrām // Bc_3.3 //",
  "GK19asvbuc2u:311": "nivartayāmāsa ca rājamārge saṃpātamārtasya pṛthagjanasya /",
  "GK19asvbuc2u:312": "mā bhūtkumāraḥ sukumāracittaḥ saṃvignacetā iti manyamānaḥ // Bc_3.4 //",
  "GK19asvbuc2u:313": "pratyaṅgahīnānvikalendriyāṃśca jīrṇāturādīn kṛpaṇāṃśca dikṣu /",
  "GK19asvbuc2u:314": "tataḥ samutsārya pareṇa sāmnā śobhāṃ parāṃ rājapathasya cakuḥ // Bc_3.5 //",
  "GK19asvbuc2u:315": "tataḥ kṛte śrīmati rājamārge śrīmānvinītānucaraḥ kumāraḥ /",
  "GK19asvbuc2u:316": "prāsādapṛṣṭhādavatīrya kāle kṛtābhyanujño nṛpamabhyagacchat // Bc_3.6 //",
  "GK19asvbuc2u:317": "atho narendraḥ sutamāgatāśruḥ śirasyupāghrāya ciraṃ nirīkṣya /",
  "GK19asvbuc2u:318": "gaccheti cājñāpayati sma vācā snehānna cainaṃ manasā mumoca // Bc_3.7 //",
  "GK19asvbuc2u:319": "tataḥ sa jāmbūnadabhāṇḍabhṛdbhiryuktaṃ caturbhirnibhṛtaisturaṅgaiḥ /",
  "GK19asvbuc2u:320": "aklībavidvacchuciraśmidhāraṃ hiraṇmayaṃ syandanamāruroha // Bc_3.8 //",
  "GK19asvbuc2u:321": "tataḥ prakīrṇojjvalapuṣpajālaṃ viṣaktamālyaṃ pracalatpatākam /",
  "GK19asvbuc2u:322": "mārgaṃ prapede sadṛśānuyātraścandraḥ sanakṣatra ivāntarīkṣam // Bc_3.9 //",
  "GK19asvbuc2u:323": "kautūhalātsphītataraiśca netrairnīlotpalārdhairiva kīryamāṇam /",
  "GK19asvbuc2u:324": "śanaiḥ śanai rājapathaṃ jagāhe pauraiḥ samantādabhivīkṣyamāṇaḥ // Bc_3.10 //",
  "GK19asvbuc2u:325": "taṃ tuṣṭuvuḥ saumyaguṇena kecidvavandire dīptatayā tathānye /",
  "GK19asvbuc2u:326": "saumukhyatastu śriyamasya kecidvaipulyamāśaṃsiṣurāyuṣaśca // Bc_3.11 //",
  "GK19asvbuc2u:327": "niḥsṛtya kubjāśca mahākulebhyo vyūhāśca kairātakavāmanānām /",
  "GK19asvbuc2u:328": "nāryaḥ kṛśebhyaśca niveśanebhyo devānuyānadhvajavatpraṇemuḥ // Bc_3.12 //",
  "GK19asvbuc2u:329": "tataḥ kumāraḥ khalu gacchatīti śrutvā striyaḥ preṣyajanātpravṛttim /",
  "GK19asvbuc2u:330": "didṛkṣayā harmyatalāni jagmurjanena mānyena kṛtābhyanujñāḥ // Bc_3.13 //",
  "GK19asvbuc2u:331": "tāḥ srastakāñcīguṇavighnitāśca suptaprabuddhākulalocanāśca /",
  "GK19asvbuc2u:332": "vṛttāntavinyastavibhūṣaṇāśca kautūhalenānibhṛtāḥ parīyuḥ // Bc_3.14 //",
  "GK19asvbuc2u:333": "prāsādasopānatalapraṇādaiḥ kāñcīravairnūpuranisvanaiśca /",
  "GK19asvbuc2u:334": "vitrāsayantyo gṛhapakṣisaṅghānanyonyavegāṃśca samākṣipantyaḥ // Bc_3.15 //",
  "GK19asvbuc2u:335": "kāsāṃcidāsāṃ tu varāṅganānāṃ jātatvarāṇāmapi sotsukānām /",
  "GK19asvbuc2u:336": "gatiṃ gurutvājjagṛhurviśālāḥ śroṇīrathāḥ pīnapayodharāśca // Bc_3.16 //",
  "GK19asvbuc2u:337": "śīghraṃ samarthāpi tu gantumanyā gatiṃ nijagrāha yayau na tūrṇam /",
  "GK19asvbuc2u:338": "hriyāpragalbhā vinigūhamānā rahaḥprayuktāni vibhūṣaṇāni // Bc_3.17 //",
  "GK19asvbuc2u:339": "parasparotpīḍanapiṇḍitānāṃ saṃmardasaṃkṣobhikuṇḍalānām /",
  "GK19asvbuc2u:340": "tāsāṃ tadā sasvanabhūṣaṇānāṃ vātayaneṣvapraśamo babhūva // Bc_3.18 //",
  "GK19asvbuc2u:341": "vātāyanebhyastu viniḥsṛtāni parasparāyāsitakuṇḍalāni /",
  "GK19asvbuc2u:342": "strīṇāṃ virejurmukhapaṅkajāni saktāni harmyeṣviva paṅkajāni // Bc_3.19 //",
  "GK19asvbuc2u:343": "tato vimānairyuvatīkarālaiḥ kautūhalodghāṭitavātayānaiḥ /",
  "GK19asvbuc2u:344": "śrīmatsamantānnagaraṃ babhāse viyadvimānairiva sāpsarobhiḥ // Bc_3.20 //",
  "GK19asvbuc2u:345": "vātāyanānāmaviśālabhāvādanyonyagaṇḍārpitakuṇḍalānām /",
  "GK19asvbuc2u:346": "mukhāni rejuḥ pramodottamānāṃ baddhāḥ kalāpā iva paṅkajānām // Bc_3.21 //",
  "GK19asvbuc2u:347": "taṃ tāḥ kumāraṃ pathi vīkṣamāṇāḥ striyo babhurgāmiva gantukāmāḥ /",
  "GK19asvbuc2u:348": "ūrdhvonmukhāścainamudīkṣamāṇā narā babhurdyāmiva gantukāmāḥ // Bc_3.22 //",
  "GK19asvbuc2u:349": "dṛṣṭvā ca taṃ rājasutaṃ striyastā jājvalyamānaṃ vapuṣā śriyā ca /",
  "GK19asvbuc2u:350": "dhanyāsya bhāryeti śanairavocañśuddhairmanobhiḥ khalu nānyabhāvāt // Bc_3.23 //",
  "GK19asvbuc2u:351": "ayaṃ kila vyāyatapīnabāhū rūpeṇa sākṣādiva puṣpaketuḥ /",
  "GK19asvbuc2u:352": "tyaktvā śriyaṃ dharmamupaiṣyatīti tasmin hi tā gauravameva cakruḥ // Bc_3.24 //",
  "GK19asvbuc2u:353": "kīrṇa tathā rājapathaṃ kumāraḥ paurairvinītaiḥ śucidhīraveṣaiḥ /",
  "GK19asvbuc2u:354": "tatpūrvamālokya jaharṣa kiṃcinmene punarbhāvamivātmanaśca // Bc_3.25 //",
  "GK19asvbuc2u:355": "puraṃ tu tatsvargamiva prahṛṣṭaṃ śuddhādhivāsāḥ samavekṣya devāḥ /",
  "GK19asvbuc2u:356": "jīrṇaṃ naraṃ nirmamire prayātuṃ saṃcodanārthaṃ kṣitipātmajasya // Bc_3.26 //",
  "GK19asvbuc2u:357": "tataḥ kumāro jarayābhibhūtaṃ dṛṣṭvā narebhyaḥ pṛthagākṛtiṃ tam /",
  "GK19asvbuc2u:358": "uvāca saṃgrāhakamāgatāsthastatraiva niṣkampaniviṣṭadṛṣṭiḥ // Bc_3.27 //",
  "GK19asvbuc2u:359": "ka eṣa bhoḥ sūta naro 'bhyupetaḥ keśaiḥ sitairyaṣṭiviṣaktahaṣṭaḥ /",
  "GK19asvbuc2u:360": "bhrūsaṃvṛtākṣaḥ śithilānatāṅgaḥ kiṃ vikriyaiṣā prakṛtiryadṛcchā // Bc_3.28 //",
  "GK19asvbuc2u:361": "ityevamuktaḥ sa rathapraṇetā nivedayāmāsa nṛpātmajāya /",
  "GK19asvbuc2u:362": "saṃrakṣyamapyarthamadoṣadarśī taireva devaiḥ kṛtabuddhimohaḥ // Bc_3.29 //",
  "GK19asvbuc2u:363": "rūpasya hantrī vyasanaṃ balasya śokasya yonirnidhana ratīnām /",
  "GK19asvbuc2u:364": "nāśaḥ smṛtīnāṃ ripurindriyāṇāmeṣā jarā nāma yayaiṣa bhagnaḥ // Bc_3.30 //",
  "GK19asvbuc2u:365": "pītaṃ hyanenāpi payaḥ śiśutve kālena bhūyaḥ parisṛptamurvyām /",
  "GK19asvbuc2u:366": "krameṇa bhūtvā ca yuvā vapuṣmān krameṇa tenaiva jarāmupetaḥ // Bc_3.31 //",
  "GK19asvbuc2u:367": "ityevamukte calitaḥ sa kiṃcidrājātmajaḥ sūtamidaṃ babhāṣe /",
  "GK19asvbuc2u:368": "kimeṣa doṣo bhavitā mamāpītyasmai tataḥ sārathirabhyuvāca // Bc_3.32 //",
  "GK19asvbuc2u:369": "āyuṣmato 'pyeṣa vayaḥprakarṣo niḥsaṃśayaṃ kālavaśena bhāvī /",
  "GK19asvbuc2u:370": "evaṃ jarāṃ rūpavināśayitrīṃ jānāti caivecchati caiva lokaḥ // Bc_3.33 //",
  "GK19asvbuc2u:371": "tataḥ sa pūrvāśayaśuddhabuddhirvistīrṇakalpācitapuṇyakarmā /",
  "GK19asvbuc2u:372": "śrutvā jarāṃ savivije mahātmā mahāśanerghoṣamivāntike gauḥ // Bc_3.34 //",
  "GK19asvbuc2u:373": "niḥśvasya dīrghaṃ svaśiraḥ prakampya tasmiṃśca jīrṇe viniveśya cakṣuḥ /",
  "GK19asvbuc2u:374": "tāṃ caiva dṛṣṭvā janatāṃ saharṣāṃ vākyaṃ sa saṃvigna idaṃ jagāda // Bc_3.35 //",
  "GK19asvbuc2u:375": "evaṃ jarā hanti ca nirviśeṣaṃ smṛtiṃ ca rūpaṃ ca parākramaṃ ca /",
  "GK19asvbuc2u:376": "na caiva saṃvegamupaiti lokaḥ pratyakṣato 'pīdṛśamīkṣamāṇaḥ // Bc_3.36 //",
  "GK19asvbuc2u:377": "evaṃ gate sūta nivartayāśvān śīghraṃ gṛhāṇyeva bhavānprayātu /",
  "GK19asvbuc2u:378": "udyānabhūmau hi kuto ratirme jarābhaye cetasi vartamāne // Bc_3.37 //",
  "GK19asvbuc2u:379": "athājñayā bhartusutasya tasya nivartayāmāsa rathaṃ niyantā /",
  "GK19asvbuc2u:380": "tataḥ kumāro bhavanaṃ tadeva cintāvaśaḥ śūnyamiva prapede // Bc_3.38 //",
  "GK19asvbuc2u:381": "yadā tu tatraiva na śarma lebhe jarā jareti praparīkṣamāṇaḥ /",
  "GK19asvbuc2u:382": "tato narendrānumataḥ sa bhūyaḥ krameṇa tenaiva bahirjagāma // Bc_3.39 //",
  "GK19asvbuc2u:383": "athāparaṃ vyādhiparītadehaṃ ta eva devāḥ sasṛjurmanuṣyam /",
  "GK19asvbuc2u:384": "dṛṣṭvā ca taṃ sārathimābabhāṣe śauddhodanistadgatadṛṣṭireva // Bc_3.40 //",
  "GK19asvbuc2u:385": "sthūlodaraḥ śvāsacalaccharīraḥ srastāṃsabāhuḥ kṛśapāṇḍugātraḥ /",
  "GK19asvbuc2u:386": "ambeti vācaṃ karuṇaṃ bruvāṇaḥ paraṃ samāśritya naraḥ ka eṣaḥ // Bc_3.41 //",
  "GK19asvbuc2u:387": "tato 'bravītsārathirasya saumya dhātuprakopaprabhavaḥ pravṛddhaḥ /",
  "GK19asvbuc2u:388": "rogābhidhānaḥ sumahānanarthaḥ śakto 'pi yenaiṣa kṛto 'svatantraḥ // Bc_3.42 //",
  "GK19asvbuc2u:389": "ityūcivān rājasutaḥ sa bhūyastaṃ sānukampo naramīkṣamāṇaḥ /",
  "GK19asvbuc2u:390": "asyaiva jāto pṛthageṣa doṣaḥ sāmānyato rogabhayaṃ prajānām // Bc_3.43 //",
  "GK19asvbuc2u:391": "tato babhāṣe sa rathapraṇetā kumāra sādhāraṇa eṣa doṣaḥ /",
  "GK19asvbuc2u:392": "evaṃ hi rogaiḥ paripīḍyamāno rujāturo harṣamupaiti lokaḥ // Bc_3.44 //",
  "GK19asvbuc2u:393": "iti śrutārthaḥ sa viṣaṇṇacetāḥ prāvepatāmbūrmigataḥ śaśīva /",
  "GK19asvbuc2u:394": "idaṃ ca vākyaṃ karuṇāyamānaḥ provāca kiṃcinmṛdunā svareṇa // Bc_3.45 //",
  "GK19asvbuc2u:395": "idaṃ ca rogavyasanaṃ prajānāṃ paśyaṃśca viśrambhamupaiti lokaḥ /",
  "GK19asvbuc2u:396": "vistīrṇamajñānamaho narāṇāṃ hasanti ye rogabhayairamuktāḥ // Bc_3.46 //",
  "GK19asvbuc2u:397": "nivartyatāṃ sūta bahiḥprayāṇānnarendrasadmaiva rathaḥ prayātu /",
  "GK19asvbuc2u:398": "śrutvā ca me rogabhayaṃ ratibhyaḥ pratyāhataṃ saṃkucatīva cetaḥ // Bc_3.47 //",
  "GK19asvbuc2u:399": "tato nivṛttaḥ sa nivṛttaharṣaḥ pradhyānayuktaḥ praviveśa veśma /",
  "GK19asvbuc2u:400": "taṃ dvistathā prekṣya ca saṃnivṛttaṃ paryeṣaṇaṃ bhūmipatiścakāra // Bc_3.48 //",
  "GK19asvbuc2u:401": "śrutvā nimittaṃ tu nivartanasya saṃtyaktamātmānamanena mene /",
  "GK19asvbuc2u:402": "mārgasya śaucādhikṛtāya caiva cukrośa ruṣṭo 'pi ca nogradaṇḍaḥ // Bc_3.49 //",
  "GK19asvbuc2u:403": "bhūyaśca tasmai vidadhe sutāya viśeṣayuktaṃ viṣayapracāram /",
  "GK19asvbuc2u:404": "calendriyatvādapi nāma sakto nāsmānvijahyāditi nāthamānaḥ // Bc_3.50 //",
  "GK19asvbuc2u:405": "yadā ca śabdādibhirindriyārthairantaḥpure naiva suto 'sya reme /",
  "GK19asvbuc2u:406": "tato bahirvyādiśati sma yātrāṃ rasāntaraṃ syāditi manyamānaḥ // Bc_3.51 //",
  "GK19asvbuc2u:407": "snehācca bhāvaṃ tanayasya buddhvā sa rāgadoṣānavicintya kāṃścit /",
  "GK19asvbuc2u:408": "yogyāḥ samājñāpayati sma tatra kalāsvabhijñā iti vāramukhyāḥ // Bc_3.52 //",
  "GK19asvbuc2u:409": "tato viśeṣeṇa narendramārge svalaṃkṛte caiva parīkṣite ca /",
  "GK19asvbuc2u:410": "vyatyasya sūtaṃ ca rathaṃ ca rājā prasthāpayāmāsa bahiḥ kumāram // Bc_3.53 //",
  "GK19asvbuc2u:411": "tatastathā gacchati rājaputre taireva devairvihito gatāsuḥ /",
  "GK19asvbuc2u:412": "taṃ caiva mārge mṛtamuhyamānaṃ sūtaḥ kumāraśca dadarśa nānyaḥ // Bc_3.54 //",
  "GK19asvbuc2u:413": "athabravīdrājasutaḥ sa sūtaṃ naraiścaturbhihriyate ka eṣaḥ /",
  "GK19asvbuc2u:414": "dīnairmanuṣyairanugamyamāno yo bhūṣitaścāpyavarudyate ca // Bc_3.55 //",
  "GK19asvbuc2u:415": "tataḥ sa śuddhātmabhireva devaiḥ śuddhādhivāsairabhibhūtacetāḥ /",
  "GK19asvbuc2u:416": "avācyamapyathīmimaṃ niyantā pravyājahārārthavadīśvarāya // Bc_3.56 //",
  "GK19asvbuc2u:417": "buddhīndriyaprāṇaguṇairviyuktaḥ supto visaṃjñastṛṇakāṣṭhabhūtaḥ /",
  "GK19asvbuc2u:418": "saṃvardhya saṃrakṣya ca yatnavadbhiḥ priyapriyaistyajyata eṣa ko 'pi // Bc_3.57 //",
  "GK19asvbuc2u:419": "iti praṇetuḥ sa niśamya vākyaṃ saṃcukṣubhe kiṃciduvāca cainam /",
  "GK19asvbuc2u:420": "kiṃ kevalo 'syaiva janasya dharmaḥ sarvaprajānāmayamīdṛśo 'ntaḥ // Bc_3.58 //",
  "GK19asvbuc2u:421": "tataḥ praṇetā vadati sma tasmai sarvaprajānāmidamantakarma /",
  "GK19asvbuc2u:422": "hīnasya madhyasya mahātmano vā sarvasya loke niyato vināśaḥ // Bc_3.59 //",
  "GK19asvbuc2u:423": "tataḥ sa dhīro 'pi narendrasūnuḥ śrutvaiva mṛtyuṃ viṣasāda sadyaḥ /",
  "GK19asvbuc2u:424": "aṃsena saṃśliṣya ca kūbarāgraṃ provāca nihrādavatā svareṇa // Bc_3.60 //",
  "GK19asvbuc2u:425": "iyaṃ ca niṣṭhā niyatā prajānāṃ pramādyati tyaktabhayaśca lokaḥ /",
  "GK19asvbuc2u:426": "manāṃsi śaṅke kaṭhināni nṝṇāṃ svasthāstathā hyadhvani vartamānāḥ // Bc_3.61 //",
  "GK19asvbuc2u:427": "tasmādrathaḥ sūta nivartyatā no vihārabhūmerna hi deśakālaḥ /",
  "GK19asvbuc2u:428": "jānanvināśaṃ kathamartikāle sacetanaḥ syādiha hi pramattaḥ // Bc_3.62 //",
  "GK19asvbuc2u:429": "iti bruvāṇe 'pi narādhipātmaje nivartayāmāsa sa naiva taṃ ratham /",
  "GK19asvbuc2u:430": "viśeṣayuktaṃ tu narendraśāsanātsa padmaṣaṇḍaṃ vanameva niryayau // Bc_3.63 //",
  "GK19asvbuc2u:431": "tataḥ śivaṃ kusumitabālapādapaṃ paribhramatpramuditamattakokilam /",
  "GK19asvbuc2u:432": "vimānavatsa kamalacārudīrghikaṃ dadarśa tadvanamiva nandanaṃ vanam // Bc_3.64 //",
  "GK19asvbuc2u:433": "varāṅganāgaṇakalilaṃ nṛpātmajastato balādvanamatinīyate sma tat /",
  "GK19asvbuc2u:434": "varāpsarovṛtamalakādhipālayaṃ navavrato muniriva vighnakātaraḥ // Bc_3.65 //",
  "GK19asvbuc2u:435": "iti buddhacarite mahākāvye saṃvegotpattirnāma tṛtīyaḥ sargaḥ // 3 //",
  "GK19asvbuc2u:436": "CANTO IV",
  "GK19asvbuc2u:437": "tatastasmātpurodyānātkautūhalacalekṣaṇāḥ /",
  "GK19asvbuc2u:438": "pratyujjagmurnṛpasutaṃ prāptaṃ varamiva striyaḥ // Bc_4.1 //",
  "GK19asvbuc2u:439": "abhigamya ca tāstasmai vismayotphullalocanāḥ /",
  "GK19asvbuc2u:440": "cakrire samudācāraṃ padmakośanibhaiḥ karaiḥ // Bc_4.2 //",
  "GK19asvbuc2u:441": "tasthuśca parivāryainaṃ manmathākṣiptacetasaḥ /",
  "GK19asvbuc2u:442": "niścalaiḥ prītivikacaiḥ pibantya iva locanaiḥ // Bc_4.3 //",
  "GK19asvbuc2u:443": "taṃ hi tā menire nāryaḥ kāmo vigrahavāniti /",
  "GK19asvbuc2u:444": "śobhitaṃ lakṣaṇairdīptaiḥ sahajairbhūṣāṇairiva // Bc_4.4 //",
  "GK19asvbuc2u:445": "saumyatvāccaiva dhairyācca kāścidenaṃ prajajñire /",
  "GK19asvbuc2u:446": "avatīrṇo mahī sākṣād guḍhāṃśuścandramā iti // Bc_4.5 //",
  "GK19asvbuc2u:447": "tasya tā vapuṣākṣiptā nigṛhītaṃ jajṛmbhire /",
  "GK19asvbuc2u:448": "anyonyaṃ dṛṣṭibhirhatvā śanaiśca viniśaśvasuḥ // Bc_4.6 //",
  "GK19asvbuc2u:449": "evaṃ tā dṛṣṭimātreṇa nāryo dadṛśureva tam /",
  "GK19asvbuc2u:450": "na vyājahurna jahasuḥ prabhāveṇāsya yantritāḥ // Bc_4.7 //",
  "GK19asvbuc2u:451": "tāstathā nu nirārambhā dṛṣṭvā praṇayaviklavāḥ /",
  "GK19asvbuc2u:452": "purohitasuto dhīmānudāyī vākyamabravīt // Bc_4.8 //",
  "GK19asvbuc2u:453": "sarvāḥ sarvakalājñāḥ stha bhāvagrahaṇapaṇḍitāḥ /",
  "GK19asvbuc2u:454": "rupacāturyasaṃpannāḥ svaguṇairmukhyatāṃ gatāḥ // Bc_4.9 //",
  "GK19asvbuc2u:455": "śobhayeta guṇairebhirapi tānuttarān kurūn /",
  "GK19asvbuc2u:456": "kuberasyāpi cākrīḍaṃ prāgeva vasudhāmimām // Bc_4.10 //",
  "GK19asvbuc2u:457": "śaktāścaliyituṃ yūyaṃ vitarāgānuṣīnapi /",
  "GK19asvbuc2u:458": "apsarobhiśca kalitān grahītuṃ vibudhānapi // Bc_4.11 //",
  "GK19asvbuc2u:459": "bhāvajñānena hāvena rūpacāturyasaṃpadā /",
  "GK19asvbuc2u:460": "strīṇāmeva ca śaktāḥ stha saṃrāge kiṃ punarnṛṇām // Bc_4.12 //",
  "GK19asvbuc2u:461": "tāsāmevaṃvidhānāṃ vo viyuktānāṃ svagocare /",
  "GK19asvbuc2u:462": "iyamevaṃvidhā ceṣṭā na tuṣṭo 'smyārjavena vaḥ // Bc_4.13 //",
  "GK19asvbuc2u:463": "idaṃ navavadhūnāṃ vo hrīnīkuñcitacakṣuṣām /",
  "GK19asvbuc2u:464": "sadṛśaṃ ceṣṭitaṃ hi syādapi vā gopāyoṣitām // Bc_4.14 //",
  "GK19asvbuc2u:465": "yadapi syādayaṃ dhīraḥ śriprabhāvānmahāniti /",
  "GK19asvbuc2u:466": "strīṇāmapi mahatteja itaḥ kāryo 'tra niścayaḥ // Bc_4.15 //",
  "GK19asvbuc2u:467": "purā hi kāśisundaryā veśavadhvā mahānṛṣiḥ /",
  "GK19asvbuc2u:468": "tāḍito 'bhūtpadā vyāso durdharṣo devatairapi // Bc_4.16 //",
  "GK19asvbuc2u:469": "manthālagautamo bhikṣurjaṅghayā vāramukhyayā /",
  "GK19asvbuc2u:470": "piprīṣuśca tadarthārthaṃ vyasūnniraharatpurā // Bc_4.17 //",
  "GK19asvbuc2u:471": "gautamaṃ dīrghatapasaṃ maharṣi dīrghajīvinam /",
  "GK19asvbuc2u:472": "yoṣitsaṃtoṣayāmāsa varṇasthānāvarā satī // Bc_4.18 //",
  "GK19asvbuc2u:473": "ṛṣyaśṛṅgaṃ munisutaṃ tathaiva strīṣvapaṇḍitam /",
  "GK19asvbuc2u:474": "upāyairvividhaiḥ śāntā jagrāha ca jahāra ca // Bc_4.19 //",
  "GK19asvbuc2u:475": "viśvāmitro maharṣiśca vigāḍho 'pi mahattapaḥ /",
  "GK19asvbuc2u:476": "daśa varṣāṇyaharmene ghṛtācyāpsarasā hṛtaḥ // Bc_4.20 //",
  "GK19asvbuc2u:477": "evamādīnṛṣīstāṃstānanayanvikriyāṃ striyaḥ /",
  "GK19asvbuc2u:478": "lalitaṃ pūrvavayasaṃ kiṃ punarnṛpateḥ sutam // Bc_4.21 //",
  "GK19asvbuc2u:479": "tadevaṃ sati viśrabdhaṃ prayatadhvaṃ tathā yathā /",
  "GK19asvbuc2u:480": "iyaṃ nṛpasya vaṃśaśrīrito na syātparāṅmukhī // Bc_4.22 //",
  "GK19asvbuc2u:481": "yā hi kāścidyuvatayo haranti sadṛśaṃ janam /",
  "GK19asvbuc2u:482": "nikṛṣṭotkṛṣṭayorbhāvaṃ yā gṛhṇanti tu tāḥ striyaḥ // Bc_4.23 //",
  "GK19asvbuc2u:483": "ityudāyivacaḥ śrutvā tā viddhā iva yoṣitaḥ /",
  "GK19asvbuc2u:484": "samāruruhurātmānaṃ kumāragrahaṇaṃ prati // Bc_4.24 //",
  "GK19asvbuc2u:485": "tā bhrūmiḥ prekṣitairhāvairhasitailīḍitairgataiḥ /",
  "GK19asvbuc2u:486": "cakrurākṣepikāśceṣṭā bhītabhītā ivāṅganāḥ // Bc_4.25 //",
  "GK19asvbuc2u:487": "rājñastu viniyogena kumārasya ca mārdavāt /",
  "GK19asvbuc2u:488": "jahuḥ kṣipramaviśrambhaṃ madena madanena ca // Bc_4.26 //",
  "GK19asvbuc2u:489": "atha nārījanavṛtaḥ kumāro vyacaradvanam /",
  "GK19asvbuc2u:490": "vāsitāyūthasahitaḥ karīva himavadvanam // Bc_4.27 //",
  "GK19asvbuc2u:491": "sa tasmin kānane ramye jajvāla strīpuraḥsaraḥ /",
  "GK19asvbuc2u:492": "ākrīḍa iva vibhrāje vivasvānapsarovṛtaḥ // Bc_4.28 //",
  "GK19asvbuc2u:493": "madenāvarjitā nāma taṃ kāścittatra yiṣitaḥ /",
  "GK19asvbuc2u:494": "kaṭhinaiḥ paspṛśuḥ pīnaiḥ saṃhatairvalgubhiḥ stanaiḥ // Bc_4.29 //",
  "GK19asvbuc2u:495": "srastāṃsakomalālambamṛdubāhulatābalā /",
  "GK19asvbuc2u:496": "anṛtaṃ skhalitaṃ kācitkṛtvainaṃ sasvaje balāt // Bc_4.30 //",
  "GK19asvbuc2u:497": "kācittāmrādharoṣṭhena mukhenāsavagandhinā /",
  "GK19asvbuc2u:498": "viniśaśvāsa karṇe 'sya rahasyaṃ śrūyatāmiti // Bc_4.31 //",
  "GK19asvbuc2u:499": "kācidājñāpayantīva provācārdrānulepanā /",
  "GK19asvbuc2u:500": "iha bhaktiṃ kuruṣveti hastasaṃśleṣalipsayā // Bc_4.32 //",
  "GK19asvbuc2u:501": "muhurmuhurmadavyājasrastanīlāṃśukāparā /",
  "GK19asvbuc2u:502": "ālakṣyaraśanā reje sphuradvidyudiva kṣapā // Bc_4.33 //",
  "GK19asvbuc2u:503": "kāścitkanakakāñcībhirmukharābhiritastataḥ /",
  "GK19asvbuc2u:504": "babhramurdarśayantyo 'sya śroṇīstanvaṃśukāvṛtāḥ // Bc_4.34 //",
  "GK19asvbuc2u:505": "cūtaśākhāṃ kusumitāṃ pragṛhyānyā lalambire /",
  "GK19asvbuc2u:506": "suvarṇakalaśaprakhyāndarśayantyaḥ payodharān // Bc_4.35 //",
  "GK19asvbuc2u:507": "kācitpadmavanādetya sapadmā padmalocanā /",
  "GK19asvbuc2u:508": "padmavaktrasya pārśve 'sya padmaśrīriva tasthuṣī // Bc_4.36 //",
  "GK19asvbuc2u:509": "madhuraṃ gītamanvarthaṃ kācitsābhinayaṃ jagau /",
  "GK19asvbuc2u:510": "taṃ svasthaṃ codayantīva vañcito 'sītyavekṣitaiḥ // Bc_4.37 //",
  "GK19asvbuc2u:511": "śubhena vadanenānyā bhrūkārmukavikarṣiṇā /",
  "GK19asvbuc2u:512": "prāvṛtyānucakārāsya ceṣṭitaṃ dhīralīlayā // Bc_4.38 //",
  "GK19asvbuc2u:513": "pīnavalgustanī kāciddhāsāghūrṇitakuṇḍalā /",
  "GK19asvbuc2u:514": "uccairavajahāsainaṃ samāpnotu bhavāniti // Bc_4.39 //",
  "GK19asvbuc2u:515": "apayāntaṃ tathaivānyā babandhurmālyadāmabhiḥ /",
  "GK19asvbuc2u:516": "kāścitsākṣepamadhurairjagṛharvacanāṅkuśaiḥ // Bc_4.40 //",
  "GK19asvbuc2u:517": "pratiyogārthinī kācid gṛhītvā cūtavallarīm /",
  "GK19asvbuc2u:518": "idaṃ puṣpaṃ tu kasyeti papraccha madaviklavā // Bc_4.41 //",
  "GK19asvbuc2u:519": "kācitpuruṣavatkṛtvā gatiṃ saṃsthānameva ca /",
  "GK19asvbuc2u:520": "uvācainaṃ jitaḥ strībhīrjaya bho pṛthivīmimām // Bc_4.42 //",
  "GK19asvbuc2u:521": "atha lolekṣaṇā kācijjighrantī nīlamutpalam /",
  "GK19asvbuc2u:522": "kiṃcinmadakalairvākyai rnṛpātmajamabhāṣata // Bc_4.43 //",
  "GK19asvbuc2u:523": "paśya bhartīścitaṃ cūtaṃ kusumairmadhugandhibhiḥ /",
  "GK19asvbuc2u:524": "hemapañjararuddho vā kokilo yatra kūjati // Bc_4.44 //",
  "GK19asvbuc2u:525": "aśoko dṛśyatāmeṣa kāmiśokavivardhanaḥ /",
  "GK19asvbuc2u:526": "ruvanti bhramarā yatra dahyamānā ivāgninā // Bc_4.45 //",
  "GK19asvbuc2u:527": "cūtayaṣṭyā samāśliṣṭo dṛśyatāṃ tilakadrumaḥ /",
  "GK19asvbuc2u:528": "śuklavāsā iva naraḥ striyā pītāṅgarāgayā // Bc_4.46 //",
  "GK19asvbuc2u:529": "phullaṃ kurubakaṃ paśya nirbhuktālaktakaprabham /",
  "GK19asvbuc2u:530": "yo nakhaprabhayā strīṇāṃ nirbhīrtsata ivānataḥ // Bc_4.47 //",
  "GK19asvbuc2u:531": "bālāśokaśca nicito dṛśyatāmeṣa pallavaiḥ /",
  "GK19asvbuc2u:532": "yo 'smākaṃ hastaśobhābhirlajjamāna iva sthitaḥ // Bc_4.48 //",
  "GK19asvbuc2u:533": "dīrghikā prāvṛtāṃ paśya tīrajaiḥ sinduvārakaiḥ /",
  "GK19asvbuc2u:534": "pāṇḍurāṃśukasaṃvītāṃ śayānāṃ pramadāmiva // Bc_4.49 //",
  "GK19asvbuc2u:535": "dṛśyatāṃ strīṣu māhātmyaṃ cakravāko hyasau jale /",
  "GK19asvbuc2u:536": "pṛṣṭhataḥ preṣyavadbhāryāmanuvartyanugacchati // Bc_4.50 //",
  "GK19asvbuc2u:537": "mattasya parapuṣṭasya ruvataḥ śrūyatāṃ dhvaniḥ /",
  "GK19asvbuc2u:538": "aparaḥ kokilo 'nvakṣaṃ pratiśrutkeva kūjati // Bc_4.51 //",
  "GK19asvbuc2u:539": "api nāma vihaṅgānāṃ vasantenāhṛto madaḥ /",
  "GK19asvbuc2u:540": "na tu cintayato 'cintyaṃ janasya prājñamāninaḥ // Bc_4.52 //",
  "GK19asvbuc2u:541": "ityevaṃ tā yuvatayo manmathoddāmacetasaḥ /",
  "GK19asvbuc2u:542": "kumāraṃ vividhaistaistairupacakramire nayaiḥ // Bc_4.53 //",
  "GK19asvbuc2u:543": "evamākṣipyamāṇo 'pi satu dhairyāvṛtendriyaḥ /",
  "GK19asvbuc2u:544": "martavyamiti sodvego na jaharṣa na vivyathe // Bc_4.54 //",
  "GK19asvbuc2u:545": "tāsāṃ tattve 'navasthānaṃ dṛṣṭvā sa puruṣottamaḥ /",
  "GK19asvbuc2u:546": "samaṃ vignena dhīreṇa cintayāmāsa cetasā // Bc_4.55 //",
  "GK19asvbuc2u:547": "kiṃ tvimā nāvagacchanti capalaṃ yauvanaṃ striyaḥ /",
  "GK19asvbuc2u:548": "yato rūpeṇa saṃmattaṃ jarā yannāśayiṣyati // Bc_4.56 //",
  "GK19asvbuc2u:549": "nūnametā na paśyanti kasyacidrogasaṃplavam /",
  "GK19asvbuc2u:550": "tathā hṛṣṭā bhayaṃ tyaktvā jagati vyadhidharmiṇi // Bc_4.57 //",
  "GK19asvbuc2u:551": "anabhijñāśca suvyaktaṃ mṛtyoḥ sarvāpahāriṇaḥ /",
  "GK19asvbuc2u:552": "tataḥ svasthā nirudvignāḥ krīḍanti ca hasanti ca // Bc_4.58 //",
  "GK19asvbuc2u:553": "jarāṃ vyādhiṃ ca mṛtyuṃ ca ko hi jānansacetanaḥ /",
  "GK19asvbuc2u:554": "svasthastiṣṭhenniṣīdedvā śayedvā kiṃ punarhaset // Bc_4.59 //",
  "GK19asvbuc2u:555": "yastu dṛṣṭvā paraṃ jīrṇa vyādhitaṃ mṛtameva ca /",
  "GK19asvbuc2u:556": "svastho bhavati nodvigno yathācetāstathaiva saḥ // Bc_4.60 //",
  "GK19asvbuc2u:557": "viyujyamāne hi tarau puṣpairapi phalairapi /",
  "GK19asvbuc2u:558": "patati cchidyamāne vā taruranyo na śocate // Bc_4.61 //",
  "GK19asvbuc2u:559": "iti dhyānaparaṃ dṛṣṭvā viṣayebhyo gataspṛham /",
  "GK19asvbuc2u:560": "udāyī nītiśāstrajñastamuvāca suhṛttayā // Bc_4.62 //",
  "GK19asvbuc2u:561": "ahaṃ nṛpatinā dattaḥ sakhā tubhyaṃ kṣamaḥ kila /",
  "GK19asvbuc2u:562": "yāsmāttvayi vivakṣā me tayā praṇayavattayā // Bc_4.63 //",
  "GK19asvbuc2u:563": "ahitātpratiṣedhaśca hite cānupravartanam /",
  "GK19asvbuc2u:564": "vyasane cāparityāgastrividhaṃ mitralakṣaṇam // Bc_4.64 //",
  "GK19asvbuc2u:565": "so 'haṃ maitrīṃ pratijñāya puruṣārthātparāṅmukhaḥ /",
  "GK19asvbuc2u:566": "yadi tvā samupekṣeya na bhavenmitratā mayi // Bc_4.65 //",
  "GK19asvbuc2u:567": "tadbravīmi suhṛdbhūtvā taruṇasya vapuṣmataḥ /",
  "GK19asvbuc2u:568": "idaṃ na pratirūpaṃ te strīṣvadākṣiṇyamīdṛśam // Bc_4.66 //",
  "GK19asvbuc2u:569": "anṛtenāpi nārīṇāṃ yuktaṃ samanuvartanam /",
  "GK19asvbuc2u:570": "tadvrīḍāparihārārthamātmaratyarthameva ca // Bc_4.67 //",
  "GK19asvbuc2u:571": "saṃnatiścānuvṛttiśca strīṇāṃ hṛdayabandhanam /",
  "GK19asvbuc2u:572": "snehasya hi guṇā yonirmānakāmāśca yoṣitaḥ // Bc_4.68 //",
  "GK19asvbuc2u:573": "tadarhasi viśālākṣa hṛdaye 'pi parāṅmukhe /",
  "GK19asvbuc2u:574": "rūpasyāsyānurūpeṇa dākṣiṇyenānuvartitum // Bc_4.69 //",
  "GK19asvbuc2u:575": "dākṣiṇyamauṣadhaṃ strīṇāṃ dākṣiṇyaṃ bhūṣaṇaṃ param /",
  "GK19asvbuc2u:576": "dākṣiṇyarahitaṃ rūpaṃ niṣpuṣpamiva kānanam // Bc_4.70 //",
  "GK19asvbuc2u:577": "kiṃ vā dākṣiṇyamātreṇa bhāvenāstu parigrahaḥ /",
  "GK19asvbuc2u:578": "viṣayāndurlabhāṃllabdhvā na hyavajñātumarhasi // Bc_4.71 //",
  "GK19asvbuc2u:579": "kāmaṃ paramiti jñātvā devo 'pi hi puraṃdaraḥ /",
  "GK19asvbuc2u:580": "gautamasya muneḥ patnīmahalyāṃ cakame purā // Bc_4.72 //",
  "GK19asvbuc2u:581": "agastyaḥ prārthayāmāsa somabhāryā ca rohiṇīm /",
  "GK19asvbuc2u:582": "tasmāttatsadṛśī lebhe lopāmudrāmiti śrutiḥ // Bc_4.73 //",
  "GK19asvbuc2u:583": "utathyasya ca bhāryāyāṃ mamātāyaṃ mahātapaḥ /",
  "GK19asvbuc2u:584": "mārutyāṃ janayāmāsa bharadvājaṃ bṛhaspatiḥ // Bc_4.74 //",
  "GK19asvbuc2u:585": "bṛhaspatermahiṣyāṃ ca juvhatyāṃ juvhatāṃ varaḥ /",
  "GK19asvbuc2u:586": "budhaṃ vibudhakarmāṇaṃ janayāmāsa candramāḥ // Bc_4.75 //",
  "GK19asvbuc2u:587": "kālīṃ caiva purā kanyāṃ jalaprabhavasaṃbhavām /",
  "GK19asvbuc2u:588": "jagāma yamunātīre jātarāgaḥ parāśaraḥ // Bc_4.76 //",
  "GK19asvbuc2u:589": "mātaṅgayāmakṣamālāyāṃ garhitāyāṃ riraṃsayā /",
  "GK19asvbuc2u:590": "kapiñjalādaṃ tanayaṃ vasiṣṭho 'janayanmuniḥ // Bc_4.77 //",
  "GK19asvbuc2u:591": "yayātiścaiva rājarṣirvayasyapi vinirgate /",
  "GK19asvbuc2u:592": "viśvācyāpsarasā sārdhaṃ reme caitrarathe vane // Bc_4.78 //",
  "GK19asvbuc2u:593": "strīsaṃsarga vināśāntaṃ pāṇḍurjñātvāpi kauravaḥ /",
  "GK19asvbuc2u:594": "mādrīrūpaguṇākṣiptaḥ siṣeve kāmajaṃ sukham // Bc_4.79 //",
  "GK19asvbuc2u:595": "karālajanakaścaiva hṛtvā brāhmaṇakanyakām /",
  "GK19asvbuc2u:596": "avāpa bhraṃśamapyevaṃ na tu seje na manmatham // Bc_4.80 //",
  "GK19asvbuc2u:597": "evamādyā mahātmāno viṣayān garhitānapi /",
  "GK19asvbuc2u:598": "ratihetorbubhujire prāgeva guṇasaṃhitān // Bc_4.81 //",
  "GK19asvbuc2u:599": "tvaṃ punarnyāyataḥ prāptān balavān rūpavānyuvā /",
  "GK19asvbuc2u:600": "viṣayānavajānāsi yatra saktamidaṃ jagat // Bc_4.82 //",
  "GK19asvbuc2u:601": "iti śrutvā vacastasya ślakṣṇamāgamasaṃhitam /",
  "GK19asvbuc2u:602": "meghastanitanirghoṣaḥ kumāraḥ pratyabhāṣata // Bc_4.83 //",
  "GK19asvbuc2u:603": "upapannamidaṃ vākyaṃ sauhārdavyañjakaṃ tvayi /",
  "GK19asvbuc2u:604": "atra ca tvānuneṣyāmi yatra mā duṣṭhu manyase // Bc_4.84 //",
  "GK19asvbuc2u:605": "nāvajānāmi viṣayān jāne lokaṃ tadātmakam /",
  "GK19asvbuc2u:606": "anityaṃ tu jagamatvā nātra me ramate manaḥ // Bc_4.85 //",
  "GK19asvbuc2u:607": "jarā vyādhiśca mṛtyuśca yadi na syādidaṃ trayam /",
  "GK19asvbuc2u:608": "mamāpi hi manojñeṣu viṣayeṣu ratirbhavet // Bc_4.86 //",
  "GK19asvbuc2u:609": "nityaṃ yadapi hi strīṇāmetadeva vapurbhavet /",
  "GK19asvbuc2u:610": "doṣavatsvapi kāmeṣu kāmaṃ rajyeta me manaḥ // Bc_4.87 //",
  "GK19asvbuc2u:611": "yadā tu jarayāpītaṃ rūpamāsāṃ bhaviṣyati /",
  "GK19asvbuc2u:612": "ātmano 'pyanabhipretaṃ mohāttatra ratirbhavet // Bc_4.88 //",
  "GK19asvbuc2u:613": "mṛtyuvyādhijarādharmā mṛtyuvyādhijarātmabhiḥ /",
  "GK19asvbuc2u:614": "ramamāṇo hyasaṃvignaḥ samāno mṛgapakṣibhiḥ // Bc_4.89 //",
  "GK19asvbuc2u:615": "yadapyāttha mahātmānaste 'pi kāmātmakā iti /",
  "GK19asvbuc2u:616": "saṃvego 'traiva kartavyo yadā teṣāmapi kṣayaḥ // Bc_4.90 //",
  "GK19asvbuc2u:617": "māhātmyaṃ na ca tanmanye yatra sāmānyataḥ kṣayaḥ /",
  "GK19asvbuc2u:618": "viṣayeṣu prasaktirvā yuktirvā nātmavattayā // Bc_4.91 //",
  "GK19asvbuc2u:619": "yadapyātthānṛtenāpi strījane vartyatāmiti /",
  "GK19asvbuc2u:620": "anṛtaṃ nāvagacchāmi dākṣiṇyenāpi kiṃcana // Bc_4.92 //",
  "GK19asvbuc2u:621": "na cānuvartanaṃ tanme rucitaṃ yatra nārjavam /",
  "GK19asvbuc2u:622": "sarvabhāvena saṃparko yadi nāsti dhigastu tat // Bc_4.93 //",
  "GK19asvbuc2u:623": "adhṛteḥ śraddadhānasya saktasyādoṣadarśinaḥ /",
  "GK19asvbuc2u:624": "kiṃ hi vañcayitavyaṃ syājjātarāgasya cetasaḥ // Bc_4.94 //",
  "GK19asvbuc2u:625": "vañcayanti ca yadyevaṃ jātarāgāḥ parasparam /",
  "GK19asvbuc2u:626": "nanu naiva kṣamaṃ draṣṭuṃ narāḥ strīṇāṃ nṛṇāṃ striyaḥ // Bc_4.95 //",
  "GK19asvbuc2u:627": "tadevaṃ sati duḥkhārta jarāmaraṇabhāginam /",
  "GK19asvbuc2u:628": "na māṃ kāmeṣvanāryeṣu pratārayitumarhasi // Bc_4.96 //",
  "GK19asvbuc2u:629": "aho 'tidhīraṃ balavacca te manaścaleṣu kāmeṣu ca sāradarśinaḥ /",
  "GK19asvbuc2u:630": "bhaye 'titīvre viṣayeṣu sajjase nirīkṣamāṇo maraṇādhvani prajāḥ // Bc_4.97 //",
  "GK19asvbuc2u:631": "ahaṃ punarbhīruratīvaviklavo jarāvipadvyādhibhayaṃ vicintayan /",
  "GK19asvbuc2u:632": "labhe na śāntiṃ na dhṛtiṃ kuto ratiṃ niśāmayandīptamivāgninā jagat // Bc_4.98 //",
  "GK19asvbuc2u:633": "asaṃśayaṃ mṛtyuriti prajānato narasya rāgo hṛdi yasya jāyate /",
  "GK19asvbuc2u:634": "ayomayīṃ tasya paraimi cetanāṃ mahābhaye rajyati yo na roditi // Bc_4.99 //",
  "GK19asvbuc2u:635": "atho kumāraśca viniścayātmikāṃ cakāra kāmāśrayaghātinīṃ kathām /",
  "GK19asvbuc2u:636": "janasya cakṣurgamanīyamaṇḍalo mahīdharaṃ cāstamiyāya bhāskaraḥ // Bc_4.100 //",
  "GK19asvbuc2u:637": "tato vṛthādhāritabhūṣaṇasrajaḥ kalāguṇaiśca praṇayaiśca niṣphalaiḥ /",
  "GK19asvbuc2u:638": "sva eva bhāve vinigṛhya manmathaṃ puraṃ yayurbhagnamanorathāḥ striyaḥ // Bc_4.101 //",
  "GK19asvbuc2u:639": "tataḥ purodyānagatāṃ janaśriyaṃ nirīkṣya sāyaṃ pratisaṃhṛtāṃ punaḥ /",
  "GK19asvbuc2u:640": "anityatāṃ sarvagatāṃ vicintayanviveśa dhiṣṇayaṃ kṣitipālakātmajaḥ // Bc_4.102 //",
  "GK19asvbuc2u:641": "tataḥ śrutvā rājā viṣayavimukhaṃ tasya tu mano",
  "GK19asvbuc2u:642": "na śiśye tāṃ rātriṃ hṛdayagataśalyo gaja iva /",
  "GK19asvbuc2u:643": "atha śrānto mantre bahuvividhamārge sasacivo",
  "GK19asvbuc2u:644": "na so 'nyatkāmebhyo niyamanamapaśyatsutamateḥ // Bc_4.103 //",
  "GK19asvbuc2u:645": "iti buddhacarite mahākāvye strīvighātano nāma caturthaḥ sargaḥ // 4 //",
  "GK19asvbuc2u:646": "CANTO V",
  "GK19asvbuc2u:647": "sa tathā viṣayairvilobhyamānaḥ paramārhairapi śākyarājasūnuḥ /",
  "GK19asvbuc2u:648": "na jagāma dhṛtiṃ na śarma lebhe hṛdaye siṃha ivātidigdhaviddhaḥ // Bc_5.1 //",
  "GK19asvbuc2u:649": "atha mantisutaiḥ kṣamaiḥ kadācitsakhibhiścitrakathaiḥ kṛtānuyātraḥ /",
  "GK19asvbuc2u:650": "vanabhūmididṛkṣayā śamepsurnaradevānumato bahiḥ pratasthe // Bc_5.2 //",
  "GK19asvbuc2u:651": "navarukmakhalīnakiṅkiṇīkaṃ pracalaccāramaracāruhemabhāṇḍam /",
  "GK19asvbuc2u:652": "abhiruhya sa kanthakaṃ sadaśvaṃ prayayau ketumiva drumābjaketuḥ // Bc_5.3 //",
  "GK19asvbuc2u:653": "sa vikṛṣṭatarāṃ vanāntabhūmiṃ vanalobhācca yayau mahīguṇācca /",
  "GK19asvbuc2u:654": "salilormivikārasīramārgāṃ vasudhāṃ caiva dadarśa kṛṣyamāṇām // Bc_5.4 //",
  "GK19asvbuc2u:655": "halabhinnavikīrṇaśaṣpadarbhā hatasūkṣmakrimikīṭajantukīrṇām /",
  "GK19asvbuc2u:656": "samavekṣya rasāṃ tathāvidhāṃ tāṃ svajanasyeva vadhe bhṛśaṃ śuśoca // Bc_5.5 //",
  "GK19asvbuc2u:657": "kṛṣataḥ puruṣāṃśca vīkṣamāṇaḥ pavanārkāśurajovibhinnavarṇān /",
  "GK19asvbuc2u:658": "vahanaklamaviklavāṃśca dhuryān paramāryaḥ paramāṃ kṛpāṃ cakāra // Bc_5.6 //",
  "GK19asvbuc2u:659": "avatīrya tatasturaṅgapṛṣṭhācchanakairgā vyacaracchucā parītaḥ /",
  "GK19asvbuc2u:660": "jagato jananavyayaṃ vicinvan kṛpaṇaṃ khalvidamityuvāca cārtaḥ // Bc_5.7 //",
  "GK19asvbuc2u:661": "manasā ca viviktatāmabhīpsuḥ suhṛdastānanuyāyino nivārya /",
  "GK19asvbuc2u:662": "abhitaścalacāruparṇavatyā vijane mūlamupeyivān sa jambvāḥ // Bc_5.8 //",
  "GK19asvbuc2u:663": "niṣasāda sa yatra śaucavatyāṃ bhuvi vaidūryanikāśaśādvalāyām /",
  "GK19asvbuc2u:664": "jagataḥ prabhavavyayau vicinvanmanasaśca sthitimārgamālalambe // Bc_5.9 //",
  "GK19asvbuc2u:665": "samavāptamanaḥsthitiśca sadyo viṣayecchādibhirādhibhiśca muktaḥ /",
  "GK19asvbuc2u:666": "savitarkavicāramāpa śāntaṃ prathamaṃ dhyānamanāsravaprakāram // Bc_5.10 //",
  "GK19asvbuc2u:667": "adhigamya tato vivekajaṃ tu paramaprītisukhaṃ manaḥsamādhim /",
  "GK19asvbuc2u:668": "idameva tataḥ paraṃ pradadhyau manasā lokagatiṃ niśāmya samyak // Bc_5.11 //",
  "GK19asvbuc2u:669": "kṛpaṇaṃ bata yajjanaḥ svayaṃ sannavaśo vyādhijarāvināśadharmā /",
  "GK19asvbuc2u:670": "jarayārditamāturaṃ mṛtaṃ vā paramajño vijugupsate madāndhaḥ // Bc_5.12 //",
  "GK19asvbuc2u:671": "iha cedahamīdṛśaḥ svayaṃ sanvijugupseya paraṃ tathāsvabhāvam /",
  "GK19asvbuc2u:672": "na bhavetsadṛśaṃ hi tatkṣamaṃ vā paramaṃ dharmamimaṃ vijānato me // Bc_5.13 //",
  "GK19asvbuc2u:673": "iti tasya vipaśyato yathāvajjagato vyādhijarāvipattidoṣān /",
  "GK19asvbuc2u:674": "balayauvanajīvitapravṛtto vijagāmātmagato madaḥ kṣaṇena // Bc_5.14 //",
  "GK19asvbuc2u:675": "na jaharṣa na cāpi cānutepe vicikitsāṃ na yayau na tandrinidre /",
  "GK19asvbuc2u:676": "na ca kāmaguṇeṣu saṃrarañje na vididveṣa paraṃ na cāvamene // Bc_5.15 //",
  "GK19asvbuc2u:677": "iti buddhiriyaṃ ca nīrajaskā vavṛdhe tasya mahātmano viśuddhā /",
  "GK19asvbuc2u:678": "puruṣairaparairadṛśyamānaḥ puruṣaścopasasarpa bhikṣuveṣaḥ // Bc_5.16 //",
  "GK19asvbuc2u:679": "naradevasutastamabhyapṛcchadvada ko 'sīti śaśaṃsa so 'tha tasmai /",
  "GK19asvbuc2u:680": "narapuṃgava janmamṛtyubhītaḥ śramaṇaḥ pravrajito 'smi mokṣahetoḥ // Bc_5.17 //",
  "GK19asvbuc2u:681": "jagati kṣayadharmake mumukṣarmṛgaye 'haṃ śivamakṣayaṃ padaṃ tat /",
  "GK19asvbuc2u:682": "svajane 'nyajane ca tulyabuddhirviṣayebhyo vinivṛttarāgadoṣaḥ // Bc_5.18 //",
  "GK19asvbuc2u:683": "nivasan kvacideva vṛkṣamūle vijane vāyatane girau vane vā /",
  "GK19asvbuc2u:684": "vicarāmyaparigraho nirāśaḥ paramārthāya yathopapannabhaikṣaḥ // Bc_5.19 //",
  "GK19asvbuc2u:685": "iti paśyata eva rājasūnoridamuktvā sa nabhaḥ samutpapāta /",
  "GK19asvbuc2u:686": "sa hi tadvapuranyabuddhadarśī smṛtaye tasya sameyivāndivaukāḥ // Bc_5.20 //",
  "GK19asvbuc2u:687": "gaganaṃ khagavadgate ca tasminṛvaraḥ saṃjahṛṣe visismiye ca /",
  "GK19asvbuc2u:688": "upalabhya tataśca dharmasaṃjñāmabhiniryāṇavidhau matiṃ cakāra // Bc_5.21 //",
  "GK19asvbuc2u:689": "tata indrasamo jitendriyāśvaḥ pravivikṣuḥ puramaśvamāruroha /",
  "GK19asvbuc2u:690": "parivārajanaṃ tvavekṣamāṇastata evābhimataṃ vanaṃ na bheje // Bc_5.22 //",
  "GK19asvbuc2u:691": "sa jarāmaraṇakṣayaṃ cikīrṣurvanavāsāya matiṃ smṛtau nidhāya /",
  "GK19asvbuc2u:692": "praviveśa punaḥ puraṃ na kāmādvanabhūmeriva maṇḍalaṃ dvipendraḥ // Bc_5.23 //",
  "GK19asvbuc2u:693": "sukhitā bata nirvṛtā ca sā strī patirīdṛkṣa ihāyatākṣa yasyāḥ /",
  "GK19asvbuc2u:694": "iti taṃ samudīkṣya rājakanyā praviśantaṃ pathi sāñjalirjagāda // Bc_5.24 //",
  "GK19asvbuc2u:695": "atha ghoṣamimaṃ mahābhraghoṣaḥ pariśuśrāva śamaṃ paraṃ ca lebhe /",
  "GK19asvbuc2u:696": "śrutavānsa hi nirvṛteti śabdaṃ parinirvāṇavidhau matiṃ cakāra // Bc_5.25 //",
  "GK19asvbuc2u:697": "atha kāñcanaśailaśṛṅgavarṣmā gajamegharṣabhabāhunisvanākṣaḥ /",
  "GK19asvbuc2u:698": "kṣayamakṣayadharmajātarāgaḥ śaśisiṃhānanavikramaḥ prapede // Bc_5.26 //",
  "GK19asvbuc2u:699": "mṛgarājagatistato 'bhyagacchannṛpatiṃ mantrigaṇairupāsyamānam /",
  "GK19asvbuc2u:700": "samitau marutāmiva jvalantaṃ maghavantaṃ tridive sanatkumāraḥ // Bc_5.27 //",
  "GK19asvbuc2u:701": "praṇipatya ca sāñjalirbabhāṣe diśa mahyaṃ naradeva sādhvanujñām /",
  "GK19asvbuc2u:702": "parivivrajiṣāmi mokṣahetorniyato hyasya janasya viprayogaḥ // Bc_5.28 //",
  "GK19asvbuc2u:703": "iti tasya vaco niśamya rājā kariṇevābhihato drumaścacāla /",
  "GK19asvbuc2u:704": "kamalapratime 'ñjalau gṛhītvā vacanaṃ cedamuvāca bāṣpakaṇṭhaḥ // Bc_5.29 //",
  "GK19asvbuc2u:705": "pratisaṃhara tāt buddhimetāṃ na hi kālastava dharmasaṃśrayasya /",
  "GK19asvbuc2u:706": "vayasi prathame matau calāyāṃ bahudoṣāṃ hi vadanti dharmacaryām // Bc_5.30 //",
  "GK19asvbuc2u:707": "viṣayeṣu kutūhalendriyasya vratakhedeṣvasamarthīniścayasya /",
  "GK19asvbuc2u:708": "taruṇasya manaścalatyaraṇyādanabhijñaśca viśeṣato viveke // Bc_5.31 //",
  "GK19asvbuc2u:709": "mama tu priyadharma dharmakālastvayi lakṣmīmavasṛjya lakṣmabhūte /",
  "GK19asvbuc2u:710": "sthiravikrama vikrameṇa dharmastava hitvā tu guruṃ bhavedadharmaḥ // Bc_5.32 //",
  "GK19asvbuc2u:711": "tadimaṃ vyavasāyamutsṛja tvaṃ bhava tāvannirato gṛhasthadharme /",
  "GK19asvbuc2u:712": "puruṣasya vayaḥsukhāni bhuktvā ramaṇīyo hi tapovanapraveśaḥ // Bc_5.33 //",
  "GK19asvbuc2u:713": "iti vākyamidaṃ niśamya rājñaḥ kalaviṅkasvara uttaraṃ babhāṣe /",
  "GK19asvbuc2u:714": "yadi me pratibhūtaścaturṣu rājan bhavasi tvaṃ na tapovanaṃ śrayiṣye // Bc_5.34 //",
  "GK19asvbuc2u:715": "na bhavenmaraṇāya jīvitaṃ me viharetsvāsthyamidaṃ ca me na rogaḥ /",
  "GK19asvbuc2u:716": "na ca yauvanamākṣipejjarā me na ca saṃpattimimāṃ haredvipattiḥ // Bc_5.35 //",
  "GK19asvbuc2u:717": "iti durlabhamarthamūcivāṃsaṃ tanayaṃ vākyamuvāca śākyarājaḥ /",
  "GK19asvbuc2u:718": "tyaja buddhimimāmatipravṛttāmavahāsyo 'timanoratho 'kramaśca // Bc_5.36 //",
  "GK19asvbuc2u:719": "atha merugururguruṃ babhāṣe yadi nāsti krama eṣa nāsmi vāryaḥ /",
  "GK19asvbuc2u:720": "śaraṇājjvalanena dahyamānānna hi niścikramiṣuḥ kṣamaṃ grahītum // Bc_5.37 //",
  "GK19asvbuc2u:721": "jagataśca yadā dhruvo viyogo nanu dharmāya varaṃ svayaviyogaḥ /",
  "GK19asvbuc2u:722": "avaśaṃ nanu viprayojayenmāmakṛtasvārthamatṛptameva mṛtyuḥ // Bc_5.38 //",
  "GK19asvbuc2u:723": "iti bhūmipatirniśamya tasya vyavasāyaṃ tanayasya nirmumukṣoḥ /",
  "GK19asvbuc2u:724": "abhidhāya na yāsyatīti bhūyo vidadhe rakṣaṇamuttamāṃśca kāmān // Bc_5.39 //",
  "GK19asvbuc2u:725": "sacivaistu nidarśito yathāvad bahumānātpraṇayācca śāstrapūrvam /",
  "GK19asvbuc2u:726": "guruṇā ca nivārito 'śrupātaiḥ praviveśāvasathaṃ tataḥ sa śocan // Bc_5.40 //",
  "GK19asvbuc2u:727": "calakuṇḍalacumbitānanābhirghananiśvāsavikampitastanībhiḥ /",
  "GK19asvbuc2u:728": "vanitābhiradhīralocanābhimṛrgaśāvābhirivābhyudīkṣyamāṇaḥ // Bc_5.41 //",
  "GK19asvbuc2u:729": "sa hi kāñcanaparvatāvadāto hṛdayenmādakaro varāṅganānām /",
  "GK19asvbuc2u:730": "śravaṇāṅgavilocanātmabhāvānvacanasparśavapurguṇairjahāra // Bc_5.42 //",
  "GK19asvbuc2u:731": "vigate divase tato vimānaṃ vapuṣā sūrya iva pradīpyamānaḥ /",
  "GK19asvbuc2u:732": "timiraṃ vijighāṃsurātmabhāsā ravirudyanniva merumāruroha // Bc_5.43 //",
  "GK19asvbuc2u:733": "kanakojjvaladīptadīpavṛkṣaṃ varakālāgurudhūpapūrṇagarbham /",
  "GK19asvbuc2u:734": "adhiruhya sa vajrabhakticitraṃ pravaraṃ kāñcanamāsanaṃ siṣeve // Bc_5.44 //",
  "GK19asvbuc2u:735": "tata uttamamuttamāṅganāstaṃ niśi tūryairupatasthurindrakalpam /",
  "GK19asvbuc2u:736": "himavacchirasīva candragaure draviṇendrātmajamapsarogaṇaughāḥ // Bc_5.45 //",
  "GK19asvbuc2u:737": "paramairapi divyatūryakalpaiḥ sa tu tairnaiva ratiṃ yayau na harṣam /",
  "GK19asvbuc2u:738": "paramārthasukhāya tasya sādhorabhiniścikramiṣā yato na reme // Bc_5.46 //",
  "GK19asvbuc2u:739": "atha tatra suraistapovariṣṭhairakaniṣṭhairvyavasāyamasya buddhvā /",
  "GK19asvbuc2u:740": "yugapatpramadājanasya nidrā vihitāsīdvikṛtāśca gātraceṣṭāḥ // Bc_5.47 //",
  "GK19asvbuc2u:741": "abhavacchayitā hi tatra kācidviniveśya pracale kare kapolam /",
  "GK19asvbuc2u:742": "dayitāmapi rukmapattracitrāṃ kupitevāṅkagatāṃ vihāya vīṇām // Bc_5.48 //",
  "GK19asvbuc2u:743": "vibabhau karalagnaveṇuranyā stanavisrastasitāṃśukā śayānā /",
  "GK19asvbuc2u:744": "ṛjuṣaṭpadapaṅktijuṣṭapadmā jalaphenaprahasattaṭā nadīva // Bc_5.49 //",
  "GK19asvbuc2u:745": "navapuṣkaragarbhakomalābhyāṃ tapanīyojjvalasaṃgatāṅgadābhyām /",
  "GK19asvbuc2u:746": "svapiti sma tathāparā bhujābhyāṃ parirabhya priyavanmṛdaṅgameva // Bc_5.50 //",
  "GK19asvbuc2u:747": "navahāṭakabhūṣaṇāstathānyā vasanaṃ pītamanuttamaṃ vasānāḥ /",
  "GK19asvbuc2u:748": "avaśā ghananidrayā nipeturgajabhagnā iva karṇikāraśākhāḥ // Bc_5.51 //",
  "GK19asvbuc2u:749": "avalambya gavākṣapārśvamanyā śayitā cāpavibhugnagātrayaṣṭiḥ /",
  "GK19asvbuc2u:750": "virarāja vilambicāruhārā racitā toraṇāśālabhañjikeva // Bc_5.52 //",
  "GK19asvbuc2u:751": "maṇikuṇḍaladaṣṭapattralekhaṃ mukhapadmaṃ vinataṃ tathāparasyāḥ /",
  "GK19asvbuc2u:752": "śatapattramivārdhavakranāḍaṃ sthitakāraṇḍavaghaṭṭitaṃ cakāśe // Bc_5.53 //",
  "GK19asvbuc2u:753": "aparāḥ śayitā yathopaviṣṭāḥ stanabhārairavanamyamānagātrāḥ /",
  "GK19asvbuc2u:754": "upaguhya parasparaṃ virejurbhujapāśaistapanīyaparihāryaiḥ // Bc_5.54 //",
  "GK19asvbuc2u:755": "mahatī parivādinī ca kācidvanitāliṅgya sakhīmiva prasuptā /",
  "GK19asvbuc2u:756": "vijughūrṇa calatsuvarṇasūtrā vadanenākulakarṇikojjvalena // Bc_5.55 //",
  "GK19asvbuc2u:757": "paṇavaṃ yuvatirbhujāṃsadeśādavavisraṃsitacārūpāśamanyā /",
  "GK19asvbuc2u:758": "savilāsaratāntatāntamūrvorvivare kāntamivābhinīya śiśye // Bc_5.56 //",
  "GK19asvbuc2u:759": "aparā babhūvurnimīlitākṣyo vipulākṣyo 'pi śubhabhruvo 'pi satyaḥ /",
  "GK19asvbuc2u:760": "pratisaṃkucitāravindakośāḥ savitaryastamite yathā nalinyaḥ // Bc_5.57 //",
  "GK19asvbuc2u:761": "śithilākulamūrdhajā tathānyā jaghanasrastavibhūṣaṇāṃśukāntā /",
  "GK19asvbuc2u:762": "aśayiṣṭa vikīrṇakaṇṭhasūtrā gajabhagnā pratiyātanāṅganeva // Bc_5.58 //",
  "GK19asvbuc2u:763": "aparāstvavaśā hriyā viyuktā dhṛtimatyo 'pi vapurguṇairupetāḥ /",
  "GK19asvbuc2u:764": "viniśaśvasurulbaṇaṃ śayānā vikṛtāḥ kṣiptabhūjā jajṛmbhire ca // Bc_5.59 //",
  "GK19asvbuc2u:765": "vyapaviddhavibhūṣaṇasrajo 'nyā visṛtāgranthanavāsaso visaṃjñāḥ /",
  "GK19asvbuc2u:766": "animīlitaśuklaniścalākṣyo na virejuḥ śayitā gatāsukalpāḥ // Bc_5.60 //",
  "GK19asvbuc2u:767": "vivṛtāsyapuṭā vivṛddhagātrī prapatadvaktrajalā prakāśaguhyā /",
  "GK19asvbuc2u:768": "aparā madaghūrṇiteva śiśye na babhāse vikṛtaṃ vapuḥ pupoṣa // Bc_5.61 //",
  "GK19asvbuc2u:769": "iti sattvakulānvayānurūpaṃ vividhaṃ sa pramadājanaḥ śayānaḥ /",
  "GK19asvbuc2u:770": "sarasaḥ sadṛśaṃ babhāra rūpaṃ pavanāvarjitarugnapuṣkarasya // Bc_5.62 //",
  "GK19asvbuc2u:771": "samavekṣya tathā tathā śayānā vikṛtāstā yuvatīradhīraceṣṭāḥ /",
  "GK19asvbuc2u:772": "guṇavadvapuṣo 'pi valgubhāṣā nṛpasūnuḥ sa vigarhayāṃbabhūva // Bc_5.63 //",
  "GK19asvbuc2u:773": "aśucirvikṛtaśca jīvaloke vanitānāmayamīdṛśaḥ svabhāvaḥ /",
  "GK19asvbuc2u:774": "vasanābharaṇaistu vañcyamānaḥ puruṣaḥ strīviṣayeṣu rāgameti // Bc_5.64 //",
  "GK19asvbuc2u:775": "vimṛśedyadi yoṣitāṃ manuṣyaḥ prakṛtiṃ svapnavikāramīdṛśaṃ ca /",
  "GK19asvbuc2u:776": "dhruvamatra na vardhayetpramādaṃ guṇasaṃkalpahatastu rāgameti // Bc_5.65 //",
  "GK19asvbuc2u:777": "iti tasya tadantaraṃ viditvā niśi niścikramiṣā samudbabhūva /",
  "GK19asvbuc2u:778": "avagamya manastato 'sya devairbhavanadvāramapāvṛtaṃ babhūva // Bc_5.66 //",
  "GK19asvbuc2u:779": "atha so 'vatatāra harmyapṛṣṭhādyuvatīstāḥ śayitā vigarhamāṇaḥ /",
  "GK19asvbuc2u:780": "avatīrya tataśca nirviśaṅko gṛhakakṣyāṃ prathamāṃ vinirjagāma // Bc_5.67 //",
  "GK19asvbuc2u:781": "turagāvacaraṃ sa bodhayitvā javinaṃ chandakamitthamityuvāca /",
  "GK19asvbuc2u:782": "hayamānaya kanthakaṃ tvarāvānamṛtaṃ prāptumito 'dya me yiyāsā // Bc_5.68 //",
  "GK19asvbuc2u:783": "hṛdi yā mama tuṣṭiradya jātā vyavasāyaśca yathā matau niviṣṭaḥ /",
  "GK19asvbuc2u:784": "vijane 'pi ca nāthavānivāsmi dhruvamartho 'bhimukhaḥ sameta iṣṭaḥ // Bc_5.69 //",
  "GK19asvbuc2u:785": "hriyameva ca saṃnatiṃ ca hitvā śayitā matpramukhe yathā yuvatyaḥ /",
  "GK19asvbuc2u:786": "vivṛte ca yathā svayaṃ kapāṭe niyataṃ yātumato mamādya kālaḥ // Bc_5.70 //",
  "GK19asvbuc2u:787": "pratigṛhya tataḥ sa bharturājñāṃ viditārtho 'pi narendraśāsanasya /",
  "GK19asvbuc2u:788": "manasīva pareṇa codyamānasturagasyānayane matiṃ cakāra // Bc_5.71 //",
  "GK19asvbuc2u:789": "atha hemakhalīnapūrṇavaktraṃ laghuśayyāstaraṇopagūḍhapṛṣṭham /",
  "GK19asvbuc2u:790": "balasattvajavānvayopapannaṃ sa varāśvaṃ tamupānināya bhartre // Bc_5.72 //",
  "GK19asvbuc2u:791": "pratatrikapucchamūlapārṣṇi nibhṛtahṛsvatanūjapucchakarṇam /",
  "GK19asvbuc2u:792": "vinatonnatapṛṣṭhakukṣipārśva vipulaprothalalāṭakaṭyuraskam // Bc_5.73 //",
  "GK19asvbuc2u:793": "upaguhya sa taṃ viśālavakṣāḥ kamalābhena ca sāntvayan kareṇa /",
  "GK19asvbuc2u:794": "madhurākṣarayā girā śaśāsa dhvajinīmadhyamiva praveṣṭukāmaḥ // Bc_5.74 //",
  "GK19asvbuc2u:795": "bahuśaḥ kila śatravo nirastāḥ samare tvāmadhiruhya pārthivena /",
  "GK19asvbuc2u:796": "ahamapyamṛtaṃ padaṃ yathāvatturagaśreṣṭha labheya tatkuruṣva // Bc_5.75 //",
  "GK19asvbuc2u:797": "sulabhāḥ khalu saṃyuge sahāyā viṣayāvāptasukhe dhanārjane vā /",
  "GK19asvbuc2u:798": "puruṣasya tu durlabhāḥ sahāyāḥ patitasyāpadi dharmasaṃśraye vā // Bc_5.76 //",
  "GK19asvbuc2u:799": "iha caiva bhavanti ye sahāyāḥ kaluṣe karmaṇi dharmasaṃśraye vā /",
  "GK19asvbuc2u:800": "avagacchati me yathāntarātmā niyataṃ te 'pi janāstadaṃśabhājaḥ // Bc_5.77 //",
  "GK19asvbuc2u:801": "tadidaṃ parigamya dharmayuktaṃ mama niryāṇamito jagaddhitāya /",
  "GK19asvbuc2u:802": "turagottama vegavikramābhyāṃ prayatasvātmahite jagaddhite ca // Bc_5.78 //",
  "GK19asvbuc2u:803": "iti suhṛdamivānuśiṣya kṛtye turagavaraṃ nṛvaro vanaṃ yiyāsuḥ /",
  "GK19asvbuc2u:804": "sitamasitagatidyutirvapuṣmān raviriva śāradamabhramāruroha // Bc_5.79 //",
  "GK19asvbuc2u:805": "atha sa pariharanniśīthacaṇḍaṃ parijanabodhakaraṃ dhvanīṃ sadaśvaḥ /",
  "GK19asvbuc2u:806": "vigatahanuravaḥ praśāntaheṣaścakitavimuktapadakramo jagāma // Bc_5.80 //",
  "GK19asvbuc2u:807": "kanakavalayabhūṣitaprakoṣṭhaiḥ kamalanibhaiḥ kamalāniva pravidhya /",
  "GK19asvbuc2u:808": "avanatatanavastato 'sya yakṣāścakitagatairdīdhare khurān karāgraiḥ // Bc_5.81 //",
  "GK19asvbuc2u:809": "guruparighakapāṭasaṃvṛtā yā na sukhamapi dviradairapāvriyante /",
  "GK19asvbuc2u:810": "vrajati nṛpasute gatasvanāstāḥ svayamabhavanvivṛtāḥ puraḥ pratolyaḥ // Bc_5.82 //",
  "GK19asvbuc2u:811": "pitaramabhimukhaṃ sutaṃ ca bālaṃ janamanuraktamanuttamāṃ ca lakṣmīm /",
  "GK19asvbuc2u:812": "kṛtamatirapahāya nirvyapekṣaḥ pitṛnagarātsa tato vinirjagāma // Bc_5.83 //",
  "GK19asvbuc2u:813": "atha sa vimalapaṅkajāyatākṣaḥ puramavalokya nanāda siṃhanādam /",
  "GK19asvbuc2u:814": "jananamaraṇayoradṛṣṭapāro na puramahaṃ kapilāvhayaṃ praveṣṭā // Bc_5.84 //",
  "GK19asvbuc2u:815": "iti vacanamidaṃ niśamya tasya draviṇapateḥ pariṣadgaṇā nananduḥ /",
  "GK19asvbuc2u:816": "pramuditamanasaśca devasaṅghā vyavasitapāraṇamāśaśaṃsire 'smai // Bc_5.85 //",
  "GK19asvbuc2u:817": "hutavahavapuṣoḥ divaukaso 'nye vyavasitamasya suduṣkaraṃ viditvā /",
  "GK19asvbuc2u:818": "akṛṣata tuhine pathi prakāśaṃ ghanavivaraprasṛtā ivendupādāḥ // Bc_5.86 //",
  "GK19asvbuc2u:819": "harituragaturaṅgavatturaṅgaḥ sa tu vicaranmanasīva codyamānaḥ /",
  "GK19asvbuc2u:820": "aruṇaparuṣatāramantarikṣaṃ sa ca subahūni jagāma yojanāni // Bc_5.87 //",
  "GK19asvbuc2u:821": "iti buddhacarite mahākāvye 'bhiniṣkramaṇo nāma pañcamaḥ sargaḥ // 5 //",
  "GK19asvbuc2u:822": "CANTO VI",
  "GK19asvbuc2u:823": "tato muhūrtābhyudite jagaccakṣuṣi bhāskare /",
  "GK19asvbuc2u:824": "bhārgavasyāśramapadaṃ sa dadarśa nṛṇāṃ varaḥ // Bc_6.1 //",
  "GK19asvbuc2u:825": "suptaviśvastahariṇaṃ svasthasthitavihaṅgamam /",
  "GK19asvbuc2u:826": "viśrānta iva yaddṛṣṭvā kṛtārtha iva cābhavat // Bc_6.2 //",
  "GK19asvbuc2u:827": "sa vismayanivṛttyartha tapaḥpūjārthameva ca /",
  "GK19asvbuc2u:828": "svāṃ cānuvartitā rakṣannaśvapṛṣṭhādavatārat // Bc_6.3 //",
  "GK19asvbuc2u:829": "avatīrya ca pasparśa nistīrṇamiti vājinam /",
  "GK19asvbuc2u:830": "chandakaṃ cāvravītprītaḥ snāpayanniva cakṣuṣā // Bc_6.4 //",
  "GK19asvbuc2u:831": "imaṃ tārkṣyopamajavaṃ turaṅgamanugacchatā /",
  "GK19asvbuc2u:832": "darśitā saumya madbhaktirvikramaścāyamātmanaḥ // Bc_6.5 //",
  "GK19asvbuc2u:833": "sarvathāsmyanyakāryo 'pi gṛhīto bhavatā hṛdi /",
  "GK19asvbuc2u:834": "bhartusnehaśca yasyāyamīdṛśaḥ śaktireva ca // Bc_6.6 //",
  "GK19asvbuc2u:835": "asnigdho 'pi samartho 'sti niḥsāmarthyo 'pi bhaktimān /",
  "GK19asvbuc2u:836": "bhaktimāṃścaiva śaktaśca durlabhastvadvidho bhuvi // Bc_6.7 //",
  "GK19asvbuc2u:837": "tatprīto 'smi tavānena mahābhāgena karmaṇā /",
  "GK19asvbuc2u:838": "yasya te mayi bhāvo 'yaṃ phalebhyo 'pi parāṅmukhaḥ // Bc_6.8 //",
  "GK19asvbuc2u:839": "ko janasya phalasthasya na syādabhimukho janaḥ /",
  "GK19asvbuc2u:840": "janībhavati bhūyiṣṭhaṃ svajano 'pi viparyaye // Bc_6.9 //",
  "GK19asvbuc2u:841": "kulārtha dhāryate putraḥ poṣārtha sevyate pitā /",
  "GK19asvbuc2u:842": "āśayācchilaṣyati jagannāsti niṣkāraṇā svatā // Bc_6.10 //",
  "GK19asvbuc2u:843": "kimuktvā bahu saṃkṣepātkṛtaṃ me sumahatpriyam /",
  "GK19asvbuc2u:844": "nivartasvāśvamādāya saṃprāpto 'smīpsitaṃ padam // Bc_6.11 //",
  "GK19asvbuc2u:845": "ityuktvā sa mahābāhuranuśaṃsacikīrṣayā /",
  "GK19asvbuc2u:846": "bhūṣaṇānyavamucyāsmai saṃtaptamanase dadau // Bc_6.12 //",
  "GK19asvbuc2u:847": "mukuṭāddīpakarmāṇaṃ maṇīmādāya bhāsvaram /",
  "GK19asvbuc2u:848": "bruvanvākyamidaṃ tasthau sāṃditya iva mandaraḥ // Bc_6.13 //",
  "GK19asvbuc2u:849": "anena maṇinā chanda praṇamya bahuśo nṛpaḥ /",
  "GK19asvbuc2u:850": "vijñāpyo 'muktaviśrambhaṃ saṃtāpavinivṛttaye // Bc_6.14 //",
  "GK19asvbuc2u:851": "janmamaraṇanāśārtha praviṣṭo 'smi tapovanam /",
  "GK19asvbuc2u:852": "na khalu svargatarṣeṇa nāsnehena na manyunā // Bc_6.15 //",
  "GK19asvbuc2u:853": "tadevamabhiniṣkrāntaṃ na māṃ śocitumarhasi /",
  "GK19asvbuc2u:854": "bhūtvāpi hi ciraṃ śleṣaḥ kālena na bhaviṣyati // Bc_6.16 //",
  "GK19asvbuc2u:855": "dhruvo yasmācca viśleṣastasmānmokṣāya me matiḥ /",
  "GK19asvbuc2u:856": "viprayogaḥ kathaṃ na syād bhūyo 'pi svajanāditi // Bc_6.17 //",
  "GK19asvbuc2u:857": "śokatyāgāya niṣkrāntaṃ na māṃ śocitumarhasi /",
  "GK19asvbuc2u:858": "śokahetuṣu kāmeṣu saktāḥ śocyāstu rāgiṇaḥ // Bc_6.18 //",
  "GK19asvbuc2u:859": "ayaṃ ca kila pūrveṣāmasmākaṃ niścayaḥ sthiraḥ /",
  "GK19asvbuc2u:860": "iti dāyādyabhūtena na śocyo 'smi pathā vrajan // Bc_6.19 //",
  "GK19asvbuc2u:861": "bhavanti hyarthadāyādāḥ puruṣasya viparyaye /",
  "GK19asvbuc2u:862": "pṛthivyāṃ dharmadāyādāḥ durlabhāstu na santi vā // Bc_6.20 //",
  "GK19asvbuc2u:863": "yadapi syādasamaye yāto vanamasāviti /",
  "GK19asvbuc2u:864": "akālo nāsti dharmasya jīvite cañcale sati // Bc_6.21 //",
  "GK19asvbuc2u:865": "tasmādadyaiva me śreyaścetavyamiti niścayaḥ /",
  "GK19asvbuc2u:866": "jīvite ko hi viśrambho mṛtyau pratyarthini sthite // Bc_6.22 //",
  "GK19asvbuc2u:867": "evamādi tvayā saumya vijñāpyo vasudhādhipaḥ /",
  "GK19asvbuc2u:868": "prayatethāstathā caiva yathā māṃ na smaredāpi // Bc_6.23 //",
  "GK19asvbuc2u:869": "api nairguṇyamasmākaṃ vācyaṃ narapatau tvayā /",
  "GK19asvbuc2u:870": "nairguṇyāttyajyate snehaḥ snehatyāgānna śocyate // Bc_6.24 //",
  "GK19asvbuc2u:871": "iti vākyamidaṃ śrutvā chandaḥ saṃtāpaviklavaḥ /",
  "GK19asvbuc2u:872": "bāṣpagrathitayā vācā pratyuvāca kṛtāñjaliḥ // Bc_6.25 //",
  "GK19asvbuc2u:873": "anena ta va bhāvena bāndhavāyāsadāyinā /",
  "GK19asvbuc2u:874": "bhartaḥ sīdati me ceto nadīpaṅka iva dvipaḥ // Bc_6.26 //",
  "GK19asvbuc2u:875": "kasya notpādayedbāṣpaṃ niścayaste 'yamīdṛśaḥ /",
  "GK19asvbuc2u:876": "ayomaye 'pi hṛdaye kiṃ punaḥ snehaviklave // Bc_6.27 //",
  "GK19asvbuc2u:877": "vimānaśayanārhaṃ hi saukumāryamidaṃ kva ca /",
  "GK19asvbuc2u:878": "kharadarbhāṅkuravatī tapovanamahī kva ca // Bc_6.28 //",
  "GK19asvbuc2u:879": "śrutvā tu vyavasāyaṃ te yadaśvo 'yaṃ mayāhṛtaḥ /",
  "GK19asvbuc2u:880": "balātkāreṇa tannātha daivenaivāsmi kāritaḥ // Bc_6.29 //",
  "GK19asvbuc2u:881": "kathaṃ hyātmavaśo jānan vyavasāyamimaṃ tava /",
  "GK19asvbuc2u:882": "upānayeyaṃ turagaṃ śokaṃ kapilavāstunaḥ // Bc_6.30 //",
  "GK19asvbuc2u:883": "tannārhasi mahābāho vihātuṃ putralālasam /",
  "GK19asvbuc2u:884": "snigdhaṃ vṛddhaṃ ca rājānaṃ saddharmamiva nāstikaḥ // Bc_6.31 //",
  "GK19asvbuc2u:885": "saṃvardhanapariśrāntāṃ dvitīyāṃ tāṃ ca mātaram /",
  "GK19asvbuc2u:886": "devīṃ nārhasi vismartu kṛtaghna iva satkriyām // Bc_6.32 //",
  "GK19asvbuc2u:887": "bālaputrāṃ guṇavartī kulaślādhyāṃ pativratām /",
  "GK19asvbuc2u:888": "devīmarhasi na tyaktuṃ klībaḥ prāptāmiva śriyam // Bc_6.33 //",
  "GK19asvbuc2u:889": "putraṃ yāśodharaṃ ślādhyaṃ yaśodharmabhṛtāṃ varam /",
  "GK19asvbuc2u:890": "bālamarhasi na tyaktuṃ vyasanīvottamaṃ yaśaḥ // Bc_6.34 //",
  "GK19asvbuc2u:891": "atha bandhuṃ ca rājyaṃ ca tyaktumeva kṛtā matiḥ /",
  "GK19asvbuc2u:892": "māṃ nārhasi vibho tyaktuṃ tvatpādau hi gatirmama // Bc_6.35 //",
  "GK19asvbuc2u:893": "nāsmi yātuṃ puraṃ śakto dahyamānena cetasā /",
  "GK19asvbuc2u:894": "tvāmaraṇye parityajya sumantra iva rāghavam // Bc_6.36 //",
  "GK19asvbuc2u:895": "kiṃ hi vakṣyati māṃ rājā tvadṛte nagaraṃ gatam /",
  "GK19asvbuc2u:896": "vakṣyāmyucitadarśitvātkiṃ tavāntaḥpurāṇi vā // Bc_6.37 //",
  "GK19asvbuc2u:897": "yadapyātthāpi nairguṇyaṃ vācyaṃ narapatāviti /",
  "GK19asvbuc2u:898": "kiṃ tadvakṣyāmyabhūtaṃ te nirdoṣasya muneriva // Bc_6.38 //",
  "GK19asvbuc2u:899": "hṛdayena salajjena jivhayā sajjamānayā /",
  "GK19asvbuc2u:900": "ahaṃ yadapi vā brūyāṃ kastacchraddhātumarhati // Bc_6.39 //",
  "GK19asvbuc2u:901": "yo hi candramasastaikṣṇyaṃ kathayecchraddadhīta vā /",
  "GK19asvbuc2u:902": "sa doṣāṃstava doṣajña kathayecchraddadhīta vā // Bc_6.40 //",
  "GK19asvbuc2u:903": "sānukrośasya satataṃ nityaṃ karuṇavedinaḥ /",
  "GK19asvbuc2u:904": "snigdhatyāgo na sadṛśo nivartasva prasīda me // Bc_6.41 //",
  "GK19asvbuc2u:905": "iti śokābhibhūtasya śrutvā chandasya bhāṣitam /",
  "GK19asvbuc2u:906": "svasthaḥ paramayā dhṛtyā jagāda vadatāṃ varaḥ // Bc_6.42 //",
  "GK19asvbuc2u:907": "madviyogaṃ prati cchanda saṃtāpastyajyatāmayam /",
  "GK19asvbuc2u:908": "nānābhāvo hi niyataṃ pṛthagjātiṣu dehiṣu // Bc_6.43 //",
  "GK19asvbuc2u:909": "svajanaṃ yadyapi snehānna tyajeyamahaṃ svayam /",
  "GK19asvbuc2u:910": "mṛtyuranyonyamavaśānasmān saṃtyājayiṣyati // Bc_6.44 //",
  "GK19asvbuc2u:911": "mahatyā tṛṣṇayā duḥkhairgarbheṇāsmi yayā dhṛtaḥ /",
  "GK19asvbuc2u:912": "tasyā niṣphalayatnāyāḥ kvāhaṃ mātuḥ kva sā mama // Bc_6.45 //",
  "GK19asvbuc2u:913": "vāsavṛkṣe samāgamya vigacchanti yathāṇḍajāḥ /",
  "GK19asvbuc2u:914": "niyataṃ viprayogāntastathā bhūtasamāgamaḥ // Bc_6.46 //",
  "GK19asvbuc2u:915": "sametya ca yathā bhūyo vyapayānti balāhakāḥ /",
  "GK19asvbuc2u:916": "saṃyogo viprayogaśca tathā me prāṇināṃ mataḥ // Bc_6.47 //",
  "GK19asvbuc2u:917": "yasmādyāti ca loko 'yaṃ vipralabhya paraṃparam /",
  "GK19asvbuc2u:918": "mamattvaṃ na kṣamaṃ tasmātsvapnabhūte samāgame // Bc_6.48 //",
  "GK19asvbuc2u:919": "sahajena viyujyante parṇarāgeṇa pādapāḥ /",
  "GK19asvbuc2u:920": "anyenānyasya viśleṣaḥ kiṃ punarna bhaviṣyati // Bc_6.49 //",
  "GK19asvbuc2u:921": "tadevaṃ sati saṃtāpaṃ mā kārṣī saumya gamyatām /",
  "GK19asvbuc2u:922": "lambate yadi tu sneho gatvāpi punarāvraja // Bc_6.50 //",
  "GK19asvbuc2u:923": "brūyāścāsmatkṛtāpekṣaṃ janaṃ kapilavāstuni /",
  "GK19asvbuc2u:924": "tyajyatāṃ tagdataḥ snehaḥ śrūyatāṃ cāsya niścayaḥ // Bc_6.51 //",
  "GK19asvbuc2u:925": "kṣiprameṣyati vā kṛtvā janmamṛtyukṣayaṃ kila /",
  "GK19asvbuc2u:926": "akṛtārtho nirārambho nidhanaṃ yāsyatīti vā // Bc_6.52 //",
  "GK19asvbuc2u:927": "iti tasya vacaḥ śrutvā kanthakasturagottamaḥ /",
  "GK19asvbuc2u:928": "jivhayā lilihe pādau bāṣpamuṣṇaṃ mumoca ca // Bc_6.53 //",
  "GK19asvbuc2u:929": "jālinā svastikāṅkena cakramadhyena pāṇinā /",
  "GK19asvbuc2u:930": "āmamarśa kumārastaṃ babhāṣe ca vayasyavat // Bc_6.54 //",
  "GK19asvbuc2u:931": "muñca kanthaka mā bāṣpaṃ darśiteyaṃ sadaśvatā /",
  "GK19asvbuc2u:932": "mṛṣyatāṃ saphalaḥ śīghraṃ śramaste 'yaṃ bhaviṣyati // Bc_6.55 //",
  "GK19asvbuc2u:933": "maṇitsaruṃ chandakahastasaṃsthaṃ tataḥ sa dhīro niśitaṃ gṛhītvā",
  "GK19asvbuc2u:934": "kośādasiṃ kañcanabhakticitraṃ bilādivaśīviṣamudbabarha // Bc_6.56 //",
  "GK19asvbuc2u:935": "niṣkāsya taṃ cotpalapattranīlaṃ ciccheda citraṃ mukuṭaṃ sakeśam /",
  "GK19asvbuc2u:936": "vikīryamāṇāṃśukamantarīkṣe cikṣepa cainaṃ sarasīva haṃsam // Bc_6.57 //",
  "GK19asvbuc2u:937": "pūjābhilāṣeṇa ca bāhumānyāddivaukasastaṃ jagṛhuḥ praviddham /",
  "GK19asvbuc2u:938": "yathāvadenaṃ divi devasaṅghā divyairviśeṣairmahayāṃ ca cakruḥ // Bc_6.58 //",
  "GK19asvbuc2u:939": "muktvā tvalaṃkārakalatravattāṃ śrīvipravāsaṃ śirasaśca kṛtvā /",
  "GK19asvbuc2u:940": "dṛṣṭvāṃśukaṃ kāñcanahaṃsacinhaṃ vanyaṃ sa dhīro 'bhicakāṅkṣa vāsaḥ // Bc_6.59 //",
  "GK19asvbuc2u:941": "tato mṛgavyādhanapurdivaukā bhāvaṃ viditvāsya viśuddhabhāvaḥ /",
  "GK19asvbuc2u:942": "kāṣāyavastro 'bhiyayau samīpaṃ taṃ śākyarājaprabhavo 'bhyuvāca // Bc_6.60 //",
  "GK19asvbuc2u:943": "śivaṃ ca kāṣāyamṛṣidhvajaste na yujyate hiṃsramidaṃ dhanuśca /",
  "GK19asvbuc2u:944": "tatsaumya yadyasti na saktiratra mahyaṃ prayacchedamidaṃ gṛhāṇa // Bc_6.61 //",
  "GK19asvbuc2u:945": "vyādho 'bravītkāmada kāmamārādanena viśvāsya mṛgāgnihanmi /",
  "GK19asvbuc2u:946": "arthastu śakropama yadyanena hanta pratīcchānaya śuklametat // Bc_6.62 //",
  "GK19asvbuc2u:947": "pareṇa harṣeṇa tataḥ sa vanyaṃ jagrāha vāso 'śukamutsasarja /",
  "GK19asvbuc2u:948": "vyādhastu divyaṃ vapureva bibhrattacchuklamādāya divaṃ jagāma // Bc_6.63 //",
  "GK19asvbuc2u:949": "tataḥ kumāraśca sa cāśvagopastasmiṃstathā yāti visismiyāte /",
  "GK19asvbuc2u:950": "āraṇyake vāsasi caiva bhūyastasminnakārṣṭā bahumānamāśu // Bc_6.64 //",
  "GK19asvbuc2u:951": "chandaṃ tataḥ sāśrumukhaṃ visṛjya kāṣāyasaṃbhṛddhṛtikīrtibhṛtsaḥ /",
  "GK19asvbuc2u:952": "yenāśramastena yayau mahātmā saṃdhyābhrasaṃvīta ivoḍurājaḥ // Bc_6.65 //",
  "GK19asvbuc2u:953": "tatastathā bhartari rājyaniḥspṛhe tapovanaṃ yāti vivarṇavāsasi /",
  "GK19asvbuc2u:954": "bhujau samutkṣipya tataḥ sa vājibhṛd bhṛśaṃ vicukrośa papāta ca kṣitau // Bc_6.66 //",
  "GK19asvbuc2u:955": "vilokya bhūyaśca ruroda sasvaraṃ hayaṃ bhujābhyāmupaguhya kanthakam /",
  "GK19asvbuc2u:956": "tato nirāśo vilapananmuhurmuhuryayau śarīreṇa puraṃ na cetasā // Bc_6.67 //",
  "GK19asvbuc2u:957": "kvacitpradadhyau vilalāpa ca kvacit kvacitpracaskhāla papāta ca kvacit /",
  "GK19asvbuc2u:958": "ato vrajan bhaktivaśena duḥkhitaścacāra bavhīravaśaḥ pathi kriyāḥ // Bc_6.68 //",
  "GK19asvbuc2u:959": "iti buddhacarite mahākāvye chandakanivartano nāma ṣaṣṭhaḥ sargaḥ // 6 //",
  "GK19asvbuc2u:960": "CANTO VII",
  "GK19asvbuc2u:961": "tato visṛjyāśrumukhaṃ rudantaṃ chandaṃ vanacchandatayā nirāsthaḥ /",
  "GK19asvbuc2u:962": "sarvārthasiddho vapuṣābhibhūya tamāśramaṃ siddha iva prapede // Bc_7.1 //",
  "GK19asvbuc2u:963": "sa rājasūnurmṛgarājagāmī mṛgājiraṃ tanmṛgavatpraviṣṭaḥ /",
  "GK19asvbuc2u:964": "lakṣmīviyukto 'pi śarīralakṣmyā cakṣūṃṣi sarvāśramiṇāṃ jahāra // Bc_7.2 //",
  "GK19asvbuc2u:965": "sthitā hi hastasthayugāstathaiva kautūhalāccakradharāḥ sadārāḥ /",
  "GK19asvbuc2u:966": "tamindrakalpaṃ dadṛśurna jagmurdhuryā ivārdhāvanataiḥ śirobhiḥ // Bc_7.3 //",
  "GK19asvbuc2u:967": "viprāśca gatvā bahiridhmahetoḥ prāptāḥ samitpuṣpavitrahastāḥ /",
  "GK19asvbuc2u:968": "tapaḥpradhānāḥ kṛtabuddhayo 'pi taṃ draṣṭumīyurna maṭhānabhīyuḥ // Bc_7.4 //",
  "GK19asvbuc2u:969": "hṛṣṭāśca kekā mumucurmayūrā dṛṣṭvāmbudaṃ nīlamivonnamantaḥ /",
  "GK19asvbuc2u:970": "śaṣpāṇi hitvābhimukhāśca tasthurmṛgāścalākṣā mṛgacāriṇaśca // Bc_7.5 //",
  "GK19asvbuc2u:971": "dṛṣṭvā tamikṣvākukulapradīpaṃ jvalantamudyantamivāṃśumantam /",
  "GK19asvbuc2u:972": "kṛte 'pi dohe janitapramodāḥ prasusruvurhomaduhaśca gāvaḥ // Bc_7.6 //",
  "GK19asvbuc2u:973": "kaścidvasūnāmayamaṣṭamaḥ syātsyādāviśvanoranyataraścyuto vā /",
  "GK19asvbuc2u:974": "ucceruruccairiti tatra vācastaddarśanādvismayajā munīnām // Bc_7.7 //",
  "GK19asvbuc2u:975": "lekharṣabhasyeva vapurdvitīyaṃ dhāmeva lokasya carācarasya /",
  "GK19asvbuc2u:976": "sa dyotayāmāsa vanaṃ hi kṛtsnaṃ yadṛcchayā sūrya ivāvatīrṇaḥ // Bc_7.8 //",
  "GK19asvbuc2u:977": "tataḥ sa tairāśramibhiryathāvadabhyarcitaścopanimantritaśca /",
  "GK19asvbuc2u:978": "pratyarcayāṃ dharmabhṛto babhūva svareṇa sāmbho 'mbudharopamena // Bc_7.9 //",
  "GK19asvbuc2u:979": "kīrṇaṃ tathā puṇyakṛtā janena svargābhikāmena vimokṣakāmaḥ /",
  "GK19asvbuc2u:980": "tamāśramaṃ so 'nucacāra dhirastapāṃsi citrāṇi nirīkṣamāṇaḥ // Bc_7.10 //",
  "GK19asvbuc2u:981": "tapovikārāṃśca nirīkṣya saumyastapovane tatra tapodhanānām /",
  "GK19asvbuc2u:982": "tapasvinaṃ kaṃcidanuvrajantaṃ tattvaṃ vijijñāsuridaṃ babhāṣe // Bc_7.11 //",
  "GK19asvbuc2u:983": "tatpūrvamadyāśramadarśanaṃ me yāsmādimaṃ dharmavidhiṃ na jāne /",
  "GK19asvbuc2u:984": "tasmādbhavānarhati bhāṣituṃ me yo niścayo yatprati vaḥ pravṛttaḥ // Bc_7.12 //",
  "GK19asvbuc2u:985": "tato dvijātiḥ sa tapovihāraḥ śākyarṣabhāyarṣabhavikramāya /",
  "GK19asvbuc2u:986": "krameṇa tasmai kathayāṃcakāra tapoviśeṣāṃstapasaḥ phalaṃ ca // Bc_7.13 //",
  "GK19asvbuc2u:987": "agrāmyamannaṃ salile prarūḍhaṃ parṇīna toyaṃ phalamūlameva /",
  "GK19asvbuc2u:988": "yathāgamaṃ vṛttiriyaṃ munīnāṃ bhinnāstu te te tapasāṃ vikalpāḥ // Bc_7.14 //",
  "GK19asvbuc2u:989": "uñchena jīvanti khagā ivānye tṛṇāni kecinmṛgavaccaranti /",
  "GK19asvbuc2u:990": "kecidbhujaṅgaiḥ saha vartayanti valmīkabhūtā vanamārutena // Bc_7.15 //",
  "GK19asvbuc2u:991": "āśmaprayatnārjitavṛttayo 'nye kecitsvadantāpahatānnabhakṣāḥ /",
  "GK19asvbuc2u:992": "kṛtvā parārtha śrapaṇaṃ tathānye kurvanti kāryaṃ yadi śeṣamasti // Bc_7.16 //",
  "GK19asvbuc2u:993": "kecijjalaklinnajaṭākalāpā dviḥ pāvakaṃ juvhati mantrapūrvam /",
  "GK19asvbuc2u:994": "mīnaiḥ samaṃ kecidapo vigāhya vasanti kūrmollikhitaiḥ śarīraiḥ // Bc_7.17 //",
  "GK19asvbuc2u:995": "evaṃvidhaiḥ kālacitaistapobhiḥ parairdivaṃ yāntyaparairnṛlokam /",
  "GK19asvbuc2u:996": "duḥkhena mārgeṇa sukhaṃ hyupaiti sukhaṃ hi dharmasya vadanti mūlam // Bc_7.18 //",
  "GK19asvbuc2u:997": "ityevamādi dvipadendravatsaḥ śrutvā vacastasya tapodhanasya /",
  "GK19asvbuc2u:998": "adṛṣṭatattvo 'pi na saṃtutoṣa /",
  "GK19asvbuc2u:999": "śanairidaṃ cātmagataṃ babhāṣe // Bc_7.19 //",
  "GK19asvbuc2u:1000": "duḥkhātmakaṃ naikavidhaṃ tapaśca svargapradhānaṃ tapasaḥ phalaṃ ca /",
  "GK19asvbuc2u:1001": "lokāśca sarve pariṇāmavantaḥ svalpe śramaḥ khalvayamāśramāṇām // Bc_7.20 //",
  "GK19asvbuc2u:1002": "priyāṃśca bandhūnviṣayāṃśca hitvā ye svargahetorniyamaṃ caranti /",
  "GK19asvbuc2u:1003": "te viprayuktāḥ khalu gantukāmā mahattaraṃ bandhanameva bhūyaḥ // Bc_7.21 //",
  "GK19asvbuc2u:1004": "kāyaklamairyaśca tapo 'bhidhānaiḥ pravṛttimakāṅkṣati kāmahetoḥ /",
  "GK19asvbuc2u:1005": "saṃsāradoṣānaparīkṣamāṇo duḥkhena so 'nvicchati duḥkhameva // Bc_7.22 //",
  "GK19asvbuc2u:1006": "trāsaśca nityaṃ maraṇātprajānāṃ yatnena cecchanti punaḥprasūtim /",
  "GK19asvbuc2u:1007": "satyāṃ pravṛttau niyataśca mṛtyustatraiva magnā yata eva bhītāḥ // Bc_7.23 //",
  "GK19asvbuc2u:1008": "ihārthameke praviśanti khedaṃ svargārthamanye śramamāpnuvanti /",
  "GK19asvbuc2u:1009": "sukhārthamāśākṛpaṇo 'kṛtārthaḥ patatyanarthe khalu jīvalokaḥ // Bc_7.24 //",
  "GK19asvbuc2u:1010": "na khalvayaṃ garhita eva yatno yo hīnamṛtsṛjya viśeṣagāmi /",
  "GK19asvbuc2u:1011": "prājñaiḥ samānena pariśrameṇa kāryaṃ tu tadyatra punarna kāryam // Bc_7.25 //",
  "GK19asvbuc2u:1012": "śarīrapīḍā tu yadīha dharmaḥ sukhaṃ śarīrasya bhavatyadharmaḥ /",
  "GK19asvbuc2u:1013": "dharmeṇa cāpnoti sukhaṃ paratra tasmādadharma phalatīha dharmaḥ // Bc_7.26 //",
  "GK19asvbuc2u:1014": "yataḥ śarīraṃ manaso vaśena pravartate cāpi nivartate ca /",
  "GK19asvbuc2u:1015": "yukto damaścetasa eva tasmāccittādṛte kāṣṭhasamaṃ śarīram // Bc_7.27 //",
  "GK19asvbuc2u:1016": "āhāraśuddhyā yadi puṇyamiṣṭaṃ tasmānmṛgānāmapi puṇyamasti /",
  "GK19asvbuc2u:1017": "ye cāpi bāhyāḥ puruṣāḥ phalebhyo bhāgyāparādhena parāṅmukhārthāḥ // Bc_7.28 //",
  "GK19asvbuc2u:1018": "duḥkhe 'bhisaṃdhistvatha puṇyahetuḥ sukhe 'pi kāryo nanu so 'bhisaṃdhiḥ /",
  "GK19asvbuc2u:1019": "atha pramāṇaṃ na sukhe 'bhisaṃdhirduḥkhe pramāṇaṃ nanu nābhisaṃdhiḥ // Bc_7.29 //",
  "GK19asvbuc2u:1020": "tathaiva ye karmaviśuddhihetoḥ spṛśantyapastīrthamiti pravṛttāḥ /",
  "GK19asvbuc2u:1021": "tatrāpi toṣo hṛdi kevalo 'yaṃ na pāvayiṣyanti hi pāpamāpaḥ // Bc_7.30 //",
  "GK19asvbuc2u:1022": "spṛṣṭaṃ hi yadyadguṇavadbhirambhastattatpṛthivyāṃ yadi tīrthamiṣṭam /",
  "GK19asvbuc2u:1023": "tasmādguṇāneva paraimi tīrthamāpastu niḥsaṃśayamāpa eva // Bc_7.31 //",
  "GK19asvbuc2u:1024": "iti sma tattadbahuyuktiyuktaṃ jagāda cāstaṃ ca yayau vivasvān /",
  "GK19asvbuc2u:1025": "tato havirdhūmavivarṇavṛkṣaṃ tapaḥpraśāntaṃ sa vanaṃ viveśa // Bc_7.32 //",
  "GK19asvbuc2u:1026": "abhyuddhṛtaprajvalitāgnihotraṃ kṛtābhiṣekarṣijanāvakirṇam /",
  "GK19asvbuc2u:1027": "jāpyasvanākūjitadevakoṣṭhaṃ dharmasya karmāntamiva pravṛttam // Bc_7.33 //",
  "GK19asvbuc2u:1028": "kāścinniśāstatra niśākarābhaḥ parīkṣamāṇaśca tapāṃsyuvāsa /",
  "GK19asvbuc2u:1029": "sarva parikṣepya tapaśca matvā tasmāttapaḥkṣetratalājjagāma // Bc_7.34 //",
  "GK19asvbuc2u:1030": "anvavrajannāśramiṇastatastaṃ tadrūpamāhātmyagatairmanobhiḥ /",
  "GK19asvbuc2u:1031": "deśādanāryairabhibhūyamānānmaharṣayo dharmamivāpayāntam // Bc_7.35 //",
  "GK19asvbuc2u:1032": "tato jaṭāvalkalacīrakhelāṃstapodhanāṃścaiva sa tāndadarśa /",
  "GK19asvbuc2u:1033": "tapāṃsi caiṣāmanurudhyamānastasthau śive śrīmati vṛkṣamūle // Bc_7.36 //",
  "GK19asvbuc2u:1034": "athopasṛtyāśramavāsinastaṃ manuṣyavarya parivārya tasthuḥ /",
  "GK19asvbuc2u:1035": "vṛddhaśca teṣāṃ bahumānapūrvaṃ kalena sāmnā giramityuvāca // Bc_7.37 //",
  "GK19asvbuc2u:1036": "tvayyāgate pūrṇa ivāśramo 'bhūtsaṃpadyate śūnya eva prayāte /",
  "GK19asvbuc2u:1037": "tasmādimaṃ nārhasi tāta hātuṃ jijīviṣordehamiveṣṭamāyuḥ // Bc_7.38 //",
  "GK19asvbuc2u:1038": "brahmarṣirājarṣisurarṣijuṣṭaḥ puṇyaḥ samīpe himavān hi śailaḥ /",
  "GK19asvbuc2u:1039": "tapāṃsi tānyeva tapodhanānāṃ yatsaṃnikarṣādbahulībhavanti // Bc_7.39 //",
  "GK19asvbuc2u:1040": "tīrthāni puṇyāyānyabhitastathaiva sopānabhūtāni nabhastalasya",
  "GK19asvbuc2u:1041": "juṣṭāni dharmātmabhirātmavadbhirdevarṣibhiścaiva maharṣibhiśca // Bc_7.40 //",
  "GK19asvbuc2u:1042": "itaśca bhūyaḥ kṣamamuttaraiva diksevituṃ dharmīvaśeṣahetoḥ /",
  "GK19asvbuc2u:1043": "na tu kṣamaṃ dakṣiṇato budhena padaṃ bhavedekamapi prayātum // Bc_7.41 //",
  "GK19asvbuc2u:1044": "tapovane 'sminnatha niṣkriyo vā saṃkīrṇadharmāpatito 'śucirvā /",
  "GK19asvbuc2u:1045": "dṛṣṭastvayā yena na te vivatsā tadbrūhi yāvadrucito 'stu vāsaḥ // Bc_7.42 //",
  "GK19asvbuc2u:1046": "ime hi vāñchanti tapaḥsahāyaṃ taponidhānapratīmaṃ bhavantam /",
  "GK19asvbuc2u:1047": "vāsastvayā hīndrasamena sārdha bṛhaspaterabhyudayāvahaḥ syāt // Bc_7.43 //",
  "GK19asvbuc2u:1048": "ityevamukte sa tapasvimadhye tapasvimukhyena manīṣimukhyaḥ /",
  "GK19asvbuc2u:1049": "bhavapraṇāśāya kṛtapratijñaḥ svaṃ bhāvāmantargatamācacakṣe // Bc_7.44 //",
  "GK19asvbuc2u:1050": "ṛjvātmanāṃ dharmabhṛtāṃ munīnāmiṣṭātithitvātsvajanopamānām /",
  "GK19asvbuc2u:1051": "evaṃvidhairmā prati bhāvajātaiḥ prītiḥ parā me janitaśca mānaḥ // Bc_7.45 //",
  "GK19asvbuc2u:1052": "snigdhābhirābhirhṛdayaṃgamābhiḥ samāsataḥ snāta ivāsmi vāgbhiḥ /",
  "GK19asvbuc2u:1053": "ratiśca me dharmanavagrahasya vispanditā saṃprati bhūya eva // Bc_7.46 //",
  "GK19asvbuc2u:1054": "evaṃ pravṛttān bhavataḥ śaraṇyānatīva saṃdarśitapakṣapātān /",
  "GK19asvbuc2u:1055": "yāsyāmi hitveti mamāpi duḥkhaṃ yathaiva bandhūṃstyajatastathaiva // Bc_7.47 //",
  "GK19asvbuc2u:1056": "svargāya yuṣmākamayaṃ tu dharmo mamābhilāṣastvapunarbhavāya /",
  "GK19asvbuc2u:1057": "asminvane yena na me vivatsā bhinnaḥ pravṛttyā hi nivṛttidharmaḥ // Bc_7.48 //",
  "GK19asvbuc2u:1058": "tannāratirme na parāpacāro vanādito yena parivrajāmi /",
  "GK19asvbuc2u:1059": "dharme sthitāḥ pūrvayugānurūpe sarve bhavanto hi maharṣikalpāḥ // Bc_7.49 //",
  "GK19asvbuc2u:1060": "tato vacaḥ sūnṛtamarthavacca suślakṣṇamojasvi ca garvita ca /",
  "GK19asvbuc2u:1061": "śrutvā kumārasya tapasvinaste viśeṣayuktaṃ bahumānamīyuḥ // Bc_7.50 //",
  "GK19asvbuc2u:1062": "kaściddvijastatra tu bhasmaśāyī prāṃśuḥ śikhī dāravacīravāsāḥ /",
  "GK19asvbuc2u:1063": "āpiṅgalākṣastanudīrghaghoṇaḥ kuṇḍaikahasto giramityuvāca // Bc_7.51 //",
  "GK19asvbuc2u:1064": "dhīmannudāraḥ khalu niścayaste yastvaṃ yuvā janmani dṛṣṭadoṣaḥ /",
  "GK19asvbuc2u:1065": "svargāpavargau hi vicārya samyagyasyāpavarge matirasti so 'sti // Bc_7.52 //",
  "GK19asvbuc2u:1066": "yajñaistapobhirniyamaiśca taistaiḥ svarga yiyāsanti hi rāgavantaḥ /",
  "GK19asvbuc2u:1067": "rāgeṇa sārdha ripuṇeva yuddhvā mokṣaṃ parīpsanti tu sattvavantaḥ // Bc_7.53 //",
  "GK19asvbuc2u:1068": "tadbuddhireṣā yadi niścitā te tūrṇaṃ bhavān gacchatu vindhyakoṣṭham /",
  "GK19asvbuc2u:1069": "asau munistatra vasatyarāḍo yo naiṣṭhike śreyasi labdhacakṣuḥ // Bc_7.54 //",
  "GK19asvbuc2u:1070": "tasmādbhavāñcchroṣyati tattvamārga satyāṃ rucau saṃpratipatsyate ca /",
  "GK19asvbuc2u:1071": "yathā tu paśyāmi matistathaiṣā tasyāpi yāsyatyavadhūya buddhim // Bc_7.55 //",
  "GK19asvbuc2u:1072": "spaṣṭoccaghoṇaṃ vipulāyatākṣaṃ /",
  "GK19asvbuc2u:1073": "tāmrādharauṣṭhaṃ sitatīkṣaṇadaṃṣṭram /",
  "GK19asvbuc2u:1074": "idaṃ hi vaktuṃ tanuraktajivhaṃ jñeyārṇavaṃ pāsyati kṛtsnameva // Bc_7.56 //",
  "GK19asvbuc2u:1075": "gambhīratā yā bhavatastvagādhā yā dīptatā yāni ca lakṣaṇāni /",
  "GK19asvbuc2u:1076": "ācāryakaṃ prāpsyasi tatpṛthivyāṃ yannarṣibhiḥ pūrvayuge 'pyavāptam // Bc_7.57 //",
  "GK19asvbuc2u:1077": "paramamiti tato nṛpātmajastamṛṣijanaṃ pratinandya niryayau /",
  "GK19asvbuc2u:1078": "vidhivadanuvidhāya te 'pi taṃ praviviśurāśramiṇastapovanam // Bc_7.58 //",
  "GK19asvbuc2u:1079": "iti buddhacarite mahākāvye tapovanapraveśo nāma saptamaḥ sargaḥ // 7 //",
  "GK19asvbuc2u:1080": "CANTO VIII",
  "GK19asvbuc2u:1081": "tatasturaṅgāvacaraḥ sa durmanāstathā vanaṃ bhartari nirmame gate /",
  "GK19asvbuc2u:1082": "cakāra yatnaṃ pathi śokanigrahe tathāpi caivāśru na tasya cikṣiye // Bc_8.1 //",
  "GK19asvbuc2u:1083": "yamekarātreṇa tu bharturājñayā jagāma mārga saha tena vājinā /",
  "GK19asvbuc2u:1084": "iyāya bharturvirahaṃ vicintayaṃstameva panthānamahobhiraṣṭabhiḥ // Bc_8.2 //",
  "GK19asvbuc2u:1085": "hayaśca saujā vicacāra kanthakastatāma bhāvena babhūva nirmadaḥ /",
  "GK19asvbuc2u:1086": "alaṃkṛtaścāpi tathaiva bhūṣaṇairabhūdgataśrīriva tena varjitaḥ // Bc_8.3 //",
  "GK19asvbuc2u:1087": "nivṛtya caivābhimukhastapovanaṃ bhṛśaṃ jiheṣe karuṇaṃ muhurmuhuḥ /",
  "GK19asvbuc2u:1088": "kṣudhānvito 'pyadhvani śaṣpamambu vā yathā purā nābhinanda nādade // Bc_8.4 //",
  "GK19asvbuc2u:1089": "tato vihīnaṃ kapilāvhayaṃ puraṃ mahātmanā tena jagaddhitātmanā /",
  "GK19asvbuc2u:1090": "krameṇa tau śūnyamivopajagmaturdivākareṇeva vinākṛtaṃ nabhaḥ // Bc_8.5 //",
  "GK19asvbuc2u:1091": "sapuṇḍarīkairapi śobhitaṃ jalairalaṃkṛtaṃ puṣpadharairnagairapi /",
  "GK19asvbuc2u:1092": "tadeva tasyopavanaṃ vanopamaṃ gatapraharṣairna rarāja nāgaraiḥ // Bc_8.6 //",
  "GK19asvbuc2u:1093": "tato bhramadbhirdiśi dīnamānasairanujjvalairbāṣpahatekṣaṇairnaraiḥ /",
  "GK19asvbuc2u:1094": "nirvāyamāṇāviva tāvubhau puraṃ śanairapasnātamivābhijagmatuḥ // Bc_8.7 //",
  "GK19asvbuc2u:1095": "niśāmya ca srastaśarīragāminau vināgatau śākyakularṣabheṇa tau /",
  "GK19asvbuc2u:1096": "mumoca bāṣpaṃ pathi nāgaro janaḥ pura rathe dāśaratherivāgate // Bc_8.8 //",
  "GK19asvbuc2u:1097": "atha bruvantaḥ samupetamanyavo janāḥ pathi cchandakamāgatāśravaḥ /",
  "GK19asvbuc2u:1098": "kva rājaputraḥ purarāṣṭranandano hṛtastvayāsāviti pṛṣṭhato 'nvayuḥ // Bc_8.9 //",
  "GK19asvbuc2u:1099": "tataḥ sa tān bhaktimato 'bravījjanānnarendraputraṃ na parityajāmyaham /",
  "GK19asvbuc2u:1100": "rudannahaṃ tena tu nirjane vane gṛhasthaveśaśca visarjitāviti // Bc_8.10 //",
  "GK19asvbuc2u:1101": "idaṃ vacastasya niśamya te janāḥ suduṣkaraṃ khalviti niścayaṃ yayuḥ /",
  "GK19asvbuc2u:1102": "pataddhi jahruḥ salilaṃ na netrajaṃ mano nininduśca phalotthamātmanaḥ // Bc_8.11 //",
  "GK19asvbuc2u:1103": "athocuradyaiva viśāma tadvanaṃ gataḥ sa yatra dviparājavikramaḥ /",
  "GK19asvbuc2u:1104": "jijīviṣā nāsti hi tena no vinā yathendriyāṇāṃ vigame śarīriṇām // Bc_8.12 //",
  "GK19asvbuc2u:1105": "idaṃ puraṃ tena vivarjitaṃ vanaṃ vanaṃ ca tattena samanvitaṃ puram /",
  "GK19asvbuc2u:1106": "na śobhate tena hi no vinā puraṃ marutvatā vṛtravadhe yathā divam // Bc_8.13 //",
  "GK19asvbuc2u:1107": "punaḥ kumāro vinivṛtta ityatho gavākṣamālāḥ pratipedire 'ṅganāḥ /",
  "GK19asvbuc2u:1108": "viviktapṛṣṭhaṃ ca niśāmya vājinaṃ punargavākṣāṇi pidhāya cukruśuḥ // Bc_8.14 //",
  "GK19asvbuc2u:1109": "praviṣṭadīkṣastu sutopalabdhaye vratena śokena ca khinnamānasaḥ /",
  "GK19asvbuc2u:1110": "jajāpa devāyatane narādhipaścakāra tāstāśca yathāśayāḥ kriyāḥ // Bc_8.15 //",
  "GK19asvbuc2u:1111": "tataḥ sa bāṣpapratipūrṇalocanasturaṅgamādāya turaṅgamānugaḥ /",
  "GK19asvbuc2u:1112": "viveśa śokābhihato nṛpakṣayaṃ yudhāpinīte ripuṇeva bhartari // Bc_8.16 //",
  "GK19asvbuc2u:1113": "vigāhamānaśca narendramandiraṃ vilokayannaśruvahena cakṣuṣā /",
  "GK19asvbuc2u:1114": "svareṇa puṣṭena rurāva kanthako janāya duḥkhaṃ prativedayanniva // Bc_8.17 //",
  "GK19asvbuc2u:1115": "tataḥ khagāśca kṣayamadhyagocarāḥ samīpabaddhāsturagāśca satkṛtāḥ /",
  "GK19asvbuc2u:1116": "hayasya tasya pratisasvanuḥ svanaṃ narendrasūnorupayānaśaṅkinaḥ // Bc_8.18 //",
  "GK19asvbuc2u:1117": "janāśca harṣatiśayena vañcitā janādhipāntaḥpurasaṃnikarṣagāḥ /",
  "GK19asvbuc2u:1118": "yathā hayaḥ kanthaka eṣa heṣate dhruvaṃ kumāro viśatīti menire // Bc_8.19 //",
  "GK19asvbuc2u:1119": "atipraharṣādatha śokamūrchitāḥ kumārasaṃdarśanalolalocanāḥ /",
  "GK19asvbuc2u:1120": "gṛhādviniścakramurāśayā striyaḥ śaratpayodādiva vidyutaścalāḥ // Bc_8.20 //",
  "GK19asvbuc2u:1121": "vilambakeśyo malināṃśukāmbarā nirañjanairbāṣpahatekṣaṇairmukhaiḥ /",
  "GK19asvbuc2u:1122": "striyo na rejurmṛjayā vinākṛtā divīva tārā rajanīkṣayāruṇāḥ // Bc_8.21 //",
  "GK19asvbuc2u:1123": "araktatāmraiścaraṇairanūpurairakuṇḍalairārjavakandharairmukhaiḥ /",
  "GK19asvbuc2u:1124": "svabhāvapīnairjaghanairamekhalairahārayoktrairmuṣitairiva stanaiḥ // Bc_8.22 //",
  "GK19asvbuc2u:1125": "nirīkṣya tā bāṣpaparītalocanā nirāśrayaṃ chandakamaśvameva ca /",
  "GK19asvbuc2u:1126": "viṣaṇṇavaktrā rurudurvarāṅganā vanāntare gāva ivarṣabhojjhitāḥ // Bc_8.23 //",
  "GK19asvbuc2u:1127": "tataḥ sabāṣpā mahīṣī mahīpateḥ pranaṣṭavatsā mahiṣīva vatsalā /",
  "GK19asvbuc2u:1128": "pragṛhya bāhū nipapāta gautamī vilolaparṇā kadalīva kāñcanī // Bc_8.24 //",
  "GK19asvbuc2u:1129": "hatatviṣo 'nyāḥ śithilāṃsabāhavaḥ striyo viṣādena vicetanā iva /",
  "GK19asvbuc2u:1130": "na cukruśurnāśru jahurna śaśvasurna celurāsurlikhitā iva sthitāḥ // Bc_8.25 //",
  "GK19asvbuc2u:1131": "adhīramanyāḥ patiśokamūrcchitā vilocanaprasravaṇairmukhaiḥ striyaḥ /",
  "GK19asvbuc2u:1132": "siṣiñcire proṣitacandanān stanāndharādharaḥ prasravaṇairivopalān // Bc_8.26 //",
  "GK19asvbuc2u:1133": "mukhaiśca tāsāṃ nāyanāmbutāḍitaiṃ rarāja tadrājaniveśanaṃ tadā /",
  "GK19asvbuc2u:1134": "navāmbukāle 'mbudavṛṣṭitāḍitaiḥ sravajjalaistāmarasairyathā saraḥ // Bc_8.27 //",
  "GK19asvbuc2u:1135": "suvṛttapiṇāḍagulibhirnirantarairabhūṣaṇairgūḍhasirairvarāṅganāḥ /",
  "GK19asvbuc2u:1136": "urāṃsi jaghnuḥ kamalopamaiḥ karaiḥ svapallavairvātacalā latā iva // Bc_8.28 //",
  "GK19asvbuc2u:1137": "karaprahārapracalaiśca tā babhustathāpi nāryaḥ sahitonnataiḥ stanaiḥ /",
  "GK19asvbuc2u:1138": "vanānilāghūrṇitapadmakampitai rathāṅganāmnāṃ mithunairivāpagāḥ // Bc_8.29 //",
  "GK19asvbuc2u:1139": "yathā ca vakṣāṃsi karairapīḍayaṃstathaiva vakṣobhirapīḍayan karān /",
  "GK19asvbuc2u:1140": "akārayaṃstatra parasparaṃ vyathāḥ karāgravakṣāṃsyabalā dayālasāḥ // Bc_8.30 //",
  "GK19asvbuc2u:1141": "tatastu roṣapraviraktalocanā viṣādasaṃbandhikaṣāyagadgadam /",
  "GK19asvbuc2u:1142": "uvāca niśvāsacalatpayodharā vigāḍhaśokāśrudharā yaśodharā // Bc_8.31 //",
  "GK19asvbuc2u:1143": "niśi prasuptāmavaśāṃ vihāya māṃ gataḥ kva sa chandaka manmanorathaḥ /",
  "GK19asvbuc2u:1144": "upāgate ca tvayi kanthake ca me samaṃ gateṣu triṣu kampate manaḥ // Bc_8.32 //",
  "GK19asvbuc2u:1145": "anāryamasnigdhamamitrakarma me nṛśaṃsa kṛtvā kimihādya rodiṣi /",
  "GK19asvbuc2u:1146": "niyaccha bāṣpaṃ bhava tuṣṭamānaso na saṃvadatyaśru ca tacca karma te // Bc_8.33 //",
  "GK19asvbuc2u:1147": "priyeṇa vaśyena hitena sādhunā tvayā sahāyena yathārthakāriṇā /",
  "GK19asvbuc2u:1148": "gato 'ryaputro hyapunarnivṛttaye ramasva diṣṭyā saphalaḥ śramastava // Bc_8.34 //",
  "GK19asvbuc2u:1149": "varaṃ manuṣyasya vicakṣaṇo ripurna mitramaprājñamayogapeśalam /",
  "GK19asvbuc2u:1150": "suhṛdbruveṇa hyavipaścitā tvayā kṛtaḥ kulasyāsya mahānupaplavaḥ // Bc_8.35 //",
  "GK19asvbuc2u:1151": "imā hi śocyā vyavamuktabhūṣaṇāḥ prasaktabāṣpāvilaraktalocanāḥ /",
  "GK19asvbuc2u:1152": "sthite 'pi patyau himavanmahīsame pranaṣṭaśobhā vidhavā iva striyaḥ // Bc_8.36 //",
  "GK19asvbuc2u:1153": "imāśca vikṣiptaviṭaṅkabāhavaḥ prasaktapārāvatadīrghanisvanāḥ /",
  "GK19asvbuc2u:1154": "vinākṛtāstena sahāvarodhanairbhṛśaṃ rudantīva vimānapaṅktayaḥ // Bc_8.37 //",
  "GK19asvbuc2u:1155": "anarthakāmo 'sya janasya sarvathā turaṅgamo 'pi dhruvameṣa kanthakaḥ /",
  "GK19asvbuc2u:1156": "jahāra sarvasvamitastathā hi me jane prasupte niśi ratnacauravat // Bc_8.38 //",
  "GK19asvbuc2u:1157": "yadā samarthaḥ khalu soḍhumāgatāniṣuprahārānapi kiṃ punaḥ kaśāḥ /",
  "GK19asvbuc2u:1158": "gataḥ kaśāpātabhayātkathaṃ nvayaṃ śriyaṃ gṛhītvā hṛdayaṃ ca me samam // Bc_8.39 //",
  "GK19asvbuc2u:1159": "anāryakarmā bhṛśamadya heṣate narendradhiṣṇyaṃ pratipūrayanniva /",
  "GK19asvbuc2u:1160": "yadā tu nirvāhayati sma me priyaṃ tadā hi mūkasturagādhamo 'bhavat // Bc_8.40 //",
  "GK19asvbuc2u:1161": "yadi hyaheṣiṣyata bodhayan janaṃ khuraiḥ kṣitau vāpyakariṣyata dhvanim /",
  "GK19asvbuc2u:1162": "hanusvanaṃ vājanayiṣyaduttamaṃ na cābhaviṣyanmama duḥkhamīdṛśam // Bc_8.41 //",
  "GK19asvbuc2u:1163": "itīha devyāḥ paridevitāśrayaṃ niśamya bāṣpagrathitākṣaraṃ vacaḥ /",
  "GK19asvbuc2u:1164": "adhomukhaḥ sāśrukalaḥ kṛtāñjaliḥ śanairidaṃ chandaka uttaraṃ jagau // Bc_8.42 //",
  "GK19asvbuc2u:1165": "vigarhituṃ nārhasi devi kanthakaṃ na cāpi roṣaṃ mayi kartumarhasi /",
  "GK19asvbuc2u:1166": "anāgasau svaḥ samavehi sarvaśo gato nṛdevaḥ sa hi devi devavat // Bc_8.43 //",
  "GK19asvbuc2u:1167": "ahaṃ hi jānannapi rājaśāsanaṃ balātkṛtaḥ kairapi daivatairiva /",
  "GK19asvbuc2u:1168": "upānayaṃ tūrṇamimaṃ turaṅgamaṃ tathānvagacchaṃ vigataśramo 'dhvani // Bc_8.44 //",
  "GK19asvbuc2u:1169": "vrajannayaṃ vajivaro 'pi nāspṛśanmahī khurāgrairvidhṛtairivāntarā /",
  "GK19asvbuc2u:1170": "tathaiva daivādiva saṃyatānano hanusvanaṃ nākṛta nāpyaheṣata // Bc_8.45 //",
  "GK19asvbuc2u:1171": "yato bahirgacchati pārthivātmaje tadābhavaddvāramapāvṛtaṃ svayam /",
  "GK19asvbuc2u:1172": "tamaśca naiśaṃ raviṇeva pāṭitaṃ tapo 'pi daivo vidhireṣa gṛhyatām // Bc_8.46 //",
  "GK19asvbuc2u:1173": "yadapramatto 'pi narendraśāsanād gṛhe pure civa sahasraśo janaḥ /",
  "GK19asvbuc2u:1174": "tadā sa nābudhyata nidrayā hṛtastato 'pi daivo vidhireṣa gṛhyatām // Bc_8.47 //",
  "GK19asvbuc2u:1175": "yataśca vāso vanavāsasaṃmataṃ nisṛṣṭamasmai samaye divaukasā /",
  "GK19asvbuc2u:1176": "divi praviddhaṃ mukuṭaṃ ca taddhṛtaṃ tato 'pi daivo vidhireṣa gṛhyatām // Bc_8.48 //",
  "GK19asvbuc2u:1177": "tadevamāvāṃ naradevi doṣato na tatprayātaṃ prati gantumarhasi /",
  "GK19asvbuc2u:1178": "na kāmakāro mama nāsya vājinaḥ kṛtānuyātraḥ sa hi daivatairgataḥ // Bc_8.49 //",
  "GK19asvbuc2u:1179": "iti prayāṇaṃ bahudevamadbhūtaṃ niśamya tāstasya mahātmanaḥ striyaḥ /",
  "GK19asvbuc2u:1180": "pranaṣṭaśokā iva vismayaṃ yayurmanojvaraṃ pravrajanāttu lebhire // Bc_8.50 //",
  "GK19asvbuc2u:1181": "viṣādapāriplavalocanā tataḥ pranaṣṭapotā kurarīva duḥkhitā /",
  "GK19asvbuc2u:1182": "vihāya dhairya virurāva gautamī tatāma caivāśrumukhī jagāda ca // Bc_8.51 //",
  "GK19asvbuc2u:1183": "mahormimanto mṛdavo 'sitāḥ śubhāḥ pṛthakpṛthaṅmūlaruhāḥ samudgatāḥ /",
  "GK19asvbuc2u:1184": "praveritāste bhuvi tasya murdhajā narendramaulīpariveṣṭanakṣamāḥ // Bc_8.52 //",
  "GK19asvbuc2u:1185": "pralambabāhurmṛgarājavikramo maharṣabhākṣaḥ kanakojjvaladyutiḥ /",
  "GK19asvbuc2u:1186": "viśālavakṣā ghanadundubhisvanastathāvidho 'pyāśramavāsamarhati // Bc_8.53 //",
  "GK19asvbuc2u:1187": "abhāginī nūnamiyaṃ vasuṃdharā tamāryakarmāṇamanuttamaṃ patim /",
  "GK19asvbuc2u:1188": "gatastato 'sau guṇavān hi tādṛśo nṛpaḥ prajābhāgyaguṇaiḥ prasūyate // Bc_8.54 //",
  "GK19asvbuc2u:1189": "sujātajālāvatatāṅgulī mṛdū nigūḍhagulphau bisapuṣpakomalau /",
  "GK19asvbuc2u:1190": "vanāntabhūmiṃ kaṭhināṃ kathaṃ nu tau sacakramadhyau caraṇau gamiṣyataḥ // Bc_8.55 //",
  "GK19asvbuc2u:1191": "vimānapṛṣṭhe śayanāsanocitaṃ mahārhavastrāgurucandanārcitam /",
  "GK19asvbuc2u:1192": "kathaṃ nu śītoṣṇajalāgameṣu taccharīramojasvi vane bhaviṣyati // Bc_8.56 //",
  "GK19asvbuc2u:1193": "kulena sattvena balena varcasā śrutena lakṣmyā vayasā ca garvitaḥ /",
  "GK19asvbuc2u:1194": "pradātumevābhyucito na yācituṃ kathaṃ sa bhikṣāṃ parataścariṣyati // Bc_8.57 //",
  "GK19asvbuc2u:1195": "śucau śayitvā śayane hiraṇmaye prabodhyamāno niśi tūryanisvanaiḥ /",
  "GK19asvbuc2u:1196": "kathaṃ bata svapsyati so 'dya me vratī paṭaikadeśāntarite mahītale // Bc_8.58 //",
  "GK19asvbuc2u:1197": "imaṃ pralāpaṃ karuṇaṃ niśamya tā bhujaiḥ pariṣvajya parasparaṃ striyaḥ /",
  "GK19asvbuc2u:1198": "vilocanebhyaḥ salilāni tatyajurmadhūni puṣpebhya iveritā latāḥ // Bc_8.59 //",
  "GK19asvbuc2u:1199": "tato dharāyāmapatadyaśodharā vicakravākeva rathāṅgasāvhayā /",
  "GK19asvbuc2u:1200": "śanaiśca tattadvilalāpa viklavā muhurmuhurgadgadaruddhayā girā // Bc_8.60 //",
  "GK19asvbuc2u:1201": "sa māmanāthāṃ sahadharmacāriṇīmapāsya dharma yadi kartumicchati /",
  "GK19asvbuc2u:1202": "kuto 'sya dharmaḥ sahadharmacāriṇī vinā tapo yaḥ paribhoktumicchati // Bc_8.61 //",
  "GK19asvbuc2u:1203": "śṛṇoti nūnaṃ sa na pūrvapārthivānmahāsudarśaprabhṛtīn pitāmahān /",
  "GK19asvbuc2u:1204": "vanāni patnīsahitānupeyuṣastathā hi dharma madṛte cikīrṣīte // Bc_8.62 //",
  "GK19asvbuc2u:1205": "makheṣu vā vedavidhānasaṃskṛtau na daṃpatī paśyati dīkṣitābubhau /",
  "GK19asvbuc2u:1206": "samaṃ bubhukṣū parato 'pi tatphalaṃ tato 'sya jāto mayi dharmamatsaraḥ // Bc_8.63 //",
  "GK19asvbuc2u:1207": "dhruvaṃ sa jānanmama dharmavallabho manaḥ priyerṣyākalahaṃ muhurmithaḥ /",
  "GK19asvbuc2u:1208": "sukhaṃ vibhīrmāmapahāya roṣaṇāṃ mahendraloke 'psaraso jighṛkṣati // Bc_8.64 //",
  "GK19asvbuc2u:1209": "iyaṃ tu cintā mama kīdṛśaṃ nu tā vapurguṇaṃ bibhrati tatra yoṣitaḥ /",
  "GK19asvbuc2u:1210": "vane yadartha sa tapāṃsi tapyate śriyaṃ ca hitvā mama bhaktimeva ca // Bc_8.65 //",
  "GK19asvbuc2u:1211": "na khalviyaṃ svargasukhāya me spṛhā na tajjanasyātmavato 'pi durlabham /",
  "GK19asvbuc2u:1212": "sa tu priyo māmiha vā paratra vā kathaṃ na jahyāditi me manorathaḥ // Bc_8.66 //",
  "GK19asvbuc2u:1213": "abhāginī yadyahamāyatekṣaṇaṃ śucismitaṃ bharturudīkṣituṃ mukham /",
  "GK19asvbuc2u:1214": "na mandabhāgyo 'rhati rāhulo 'pyayaṃ kadācidaṅke parivartituṃ pituḥ // Bc_8.67 //",
  "GK19asvbuc2u:1215": "aho nṛśaṃsaṃ sukumāravarcasaḥ sudāruṇaṃ tasya manasvino manaḥ /",
  "GK19asvbuc2u:1216": "kalapralāpaṃ dviṣato 'pi harṣaṇaṃ śiśuṃ sutaṃ yastyajatīdṛśaṃ bata // Bc_8.68 //",
  "GK19asvbuc2u:1217": "mamāpi kāmaṃ hṛdayaṃ sudāruṇaṃ śilāmayaṃ vāpyayaso 'pi vā kṛtam /",
  "GK19asvbuc2u:1218": "anāthavacchrīrahite sukhocite vanaṃ gate bhartari yanna dīryate // Bc_8.69 //",
  "GK19asvbuc2u:1219": "itīha devī patiśokamūrchitā ruroda dadhyau vilalāpa cāsakṛt /",
  "GK19asvbuc2u:1220": "svabhāvadhīrāpi hi sā satī śucā dhṛtiṃ na sasmāra cakāra no hriyam // Bc_8.70 //",
  "GK19asvbuc2u:1221": "tatastathā śokavilāpaviklavāṃ yaśodharāṃ prekṣya vasuṃdharāgatām /",
  "GK19asvbuc2u:1222": "mahāravindairiva vṛṣṭitāḍitairmukhaiḥ sabāṣpairvanitā vicukruśuḥ // Bc_8.71 //",
  "GK19asvbuc2u:1223": "samāptajāpyaḥ kṛtahomamaṅgalo nṛpastu devāyatanādviniryayau /",
  "GK19asvbuc2u:1224": "janasya tejārtaraveṇa cāhataścacāla vajradhvanineva vāraṇaḥ // Bc_8.72 //",
  "GK19asvbuc2u:1225": "niśāmya ca cchandakakanthakāvubhau sutasya saṃśrutya ca niścayaṃ sthiram /",
  "GK19asvbuc2u:1226": "papāta śokābhihato mahīpatiḥ śacīpatervṛtta ivotsave dhvajaḥ // Bc_8.73 //",
  "GK19asvbuc2u:1227": "tato muhūrta sutaśokamohito janena tulyābhijanena dhāritaḥ /",
  "GK19asvbuc2u:1228": "nirīkṣya dṛṣṭyā jalapūrṇayā hayaṃ mahītalastho vilalāpa pārthivaḥ // Bc_8.74 //",
  "GK19asvbuc2u:1229": "bahūni kṛtvā samare priyāṇi me mahattvayā kanthaka vipriyaṃ kṛtam /",
  "GK19asvbuc2u:1230": "guṇapriyo yena vane sa me priyaḥ priyo 'pi sannapriyavatpraveritaḥ // Bc_8.75 //",
  "GK19asvbuc2u:1231": "tadadya māṃ vā naya tatra yatra sa vraja drutaṃ vā punarenamānaya /",
  "GK19asvbuc2u:1232": "ṛte hi tasmānmama nāsti jīvitaṃ vigāḍharogasya sadauṣadhādiva // Bc_8.76 //",
  "GK19asvbuc2u:1233": "suvarṇaniṣṭhīvini mṛtyunā hṛte suduṣkaraṃ yanna mamāra saṃjayaḥ /",
  "GK19asvbuc2u:1234": "ahaṃ punardharmaratau sute gate mumukṣurātmānamanātmavāniva // Bc_8.77 //",
  "GK19asvbuc2u:1235": "vibhordaśakṣatrakṛtaḥ prajāpateḥ parāparajñasya vivasvadātmanaḥ /",
  "GK19asvbuc2u:1236": "priyeṇa putreṇa satā vinākṛtaṃ kathaṃ na muhyeddhi mano manorapi // Bc_8.78 //",
  "GK19asvbuc2u:1237": "ajasya rājñastanayāya dhīmate narādhipāyendrasakhāya me spṛhā /",
  "GK19asvbuc2u:1238": "gate vanaṃ yastanaye divaṃ gato na moghabāṣpaḥ kṛpaṇaṃ jijīva ha // Bc_8.79 //",
  "GK19asvbuc2u:1239": "pracakṣva me bhadra tadāśramājiraṃ hṛtastvayā yatra sa me jalāñjaliḥ /",
  "GK19asvbuc2u:1240": "ime parīpsanti hi taṃ pipāsavo mamāsavaḥ pretagatiṃ yiyāsavaḥ // Bc_8.80 //",
  "GK19asvbuc2u:1241": "iti tanayaviyogajātaduḥkha kṣitisadṛśaṃ sahajaṃ vihāya dhairyam /",
  "GK19asvbuc2u:1242": "daśaratha iva rāmaśokavaśyo bahu vilalāpa nṛpo visaṃjñakalpaḥ // Bc_8.81 //",
  "GK19asvbuc2u:1243": "śrutavinayaguṇānvitastatastaṃ matisacivaḥ pravayā purohitaśca /",
  "GK19asvbuc2u:1244": "samadhṛtamidamūcaturyathāvanna ca pariptamukhau na cāpyaśokau // Bc_8.82 //",
  "GK19asvbuc2u:1245": "tyaja naravara śokamehi dhairya kudhṛtirivārhasi dhīra nāśru moktum /",
  "GK19asvbuc2u:1246": "srajamiva mṛditāmapāsya lakṣmīṃ bhuvi bahavo hi nṛpā vanānyabhīyuḥ // Bc_8.83 //",
  "GK19asvbuc2u:1247": "api ca niyata eṣa tasya bhāvaḥ smara vacanaṃ tadṛṣeḥ purāsitasya /",
  "GK19asvbuc2u:1248": "na hi sa divi na cakravartirājye kṣaṇamapi vāsayituṃ sukhena śakyaḥ // Bc_8.84 //",
  "GK19asvbuc2u:1249": "yadi tu nṛvara kārya eva yatnastvaritamudāhara yāvadatra yāvaḥ /",
  "GK19asvbuc2u:1250": "bahuvidhimiha yuddhamastu tāvattava tanayasya vidheśca tasya tasya // Bc_8.85 //",
  "GK19asvbuc2u:1251": "narapatiratha tau śaśāsa tasmād drutamita eva yuvāmabhiprayātam /",
  "GK19asvbuc2u:1252": "na hi mama hṛdayaṃ prayāti śāntiṃ vanaśakuneriva putralālasasya // Bc_8.86 //",
  "GK19asvbuc2u:1253": "paramamiti narendraśāsanāttau yayaturamātyapurohitau vanaṃ tat /",
  "GK19asvbuc2u:1254": "kṛtamiti savadhūjanaḥ sadāro nṛpatirapi pracakāra śeṣakāryam // Bc_8.87 //",
  "GK19asvbuc2u:1255": "iti buddhacarite mahākāvye 'ntaḥpuravilāpo nāmāṣṭamaḥ sargaḥ // 8 //",
  "GK19asvbuc2u:1256": "CANTO IX",
  "GK19asvbuc2u:1257": "tatastadā mantripurohitau tau bāṣpapratodābhihatau nṛpeṇa /",
  "GK19asvbuc2u:1258": "viddhau sadaśvāviva sarvayatnātsauhārdaśīghraṃ yayaturvanaṃ tat // Bc_9.1 //",
  "GK19asvbuc2u:1259": "tamāśramaṃ jātapariśramau tāvupetya kāle sadṛśānuyātrau /",
  "GK19asvbuc2u:1260": "rājarddhimutsṛjya vinītaceṣṭāvupeyaturbhārgavadhiṣṇyameva // Bc_9.2 //",
  "GK19asvbuc2u:1261": "tau nyāyatastaṃ pratipūjya vipraṃ tenārcitau tāvapi cānurūpam /",
  "GK19asvbuc2u:1262": "kṛtāsanau bhārgavamāsanasthaṃ chittvā kathāmūcaturātmakṛtyam // Bc_9.3 //",
  "GK19asvbuc2u:1263": "śuddhaujasaḥ śuddhaviśālakīrterikṣvākuvaṃśaprabhavasya rājñaḥ /",
  "GK19asvbuc2u:1264": "imaṃ janaṃ vettu bhavānadhītaṃ śrutagrahe mantraparigrahe ca // Bc_9.4 //",
  "GK19asvbuc2u:1265": "tasyendrakalpasya jayantakalpaḥ putro jarāmṛtyubhayaṃ titīrṣuḥ /",
  "GK19asvbuc2u:1266": "ihābhyutepaḥ kila tasya hetorāvāmupetau bhagavānavaitu // Bc_9.5 //",
  "GK19asvbuc2u:1267": "tau so 'bravīdasti sa dīrghabāhuḥ prāptaḥ kumāro na tu nāvabuddhaḥ /",
  "GK19asvbuc2u:1268": "dharmo 'yamāvartaka ityavetya yātastvarāḍābhimukho mumukṣuḥ // Bc_9.6 //",
  "GK19asvbuc2u:1269": "tasmāttatastāvupalabhya tattvaṃ taṃ vipramāmantrya tadaiva sadyaḥ /",
  "GK19asvbuc2u:1270": "khinnāvakhinnāviva rājabhaktyā prasasratustena yataḥ sa yātaḥ // Bc_9.7 //",
  "GK19asvbuc2u:1271": "yāntau tatastau mṛjayā vihīnamapaśyatāṃ taṃ vapuṣojjvalantam /",
  "GK19asvbuc2u:1272": "upopaviṣṭaṃ pathi vṛkṣamūle sūrya ghanābhogamiva praviṣṭam // Bc_9.8 //",
  "GK19asvbuc2u:1273": "yānaṃ vihāyopayayau tatastaṃ purohito mantradhareṇa sārdham /",
  "GK19asvbuc2u:1274": "yathā vanasthaṃ sahavāmadevo rāmaṃ didṛkṣurmunirāvairvaśeyaḥ // Bc_9.9 //",
  "GK19asvbuc2u:1275": "tāvarcayāmāsaturarhatastaṃ divīva śukrāṅgirasau mahendram /",
  "GK19asvbuc2u:1276": "pratyarcayāmāsa sa cārhatastau divīva śukrāṅgirasau mahendraḥ // Bc_9.10 //",
  "GK19asvbuc2u:1277": "kṛtābhyanujñāvabhitastatastau niṣedatuḥ śākyakuladhvajasya /",
  "GK19asvbuc2u:1278": "virejatustasya ca saṃnikarṣe punarvasū yogagatāvivendoḥ // Bc_9.11 //",
  "GK19asvbuc2u:1279": "taṃ vṛkṣamūlasthamabhijvalantaṃ purohito rājasutaṃ babhāṣe /",
  "GK19asvbuc2u:1280": "yathopaviṣṭaṃ divi pārijāte bṛhaspatiḥ śakrasutaṃ jayantam // Bc_9.12 //",
  "GK19asvbuc2u:1281": "tvacchokaśalye hṛdayāvagāḍhe mohaṃ gato bhūmitale muhūrtam /",
  "GK19asvbuc2u:1282": "kumāra rājā nayanāmbuvarṣo yattvāmavocattadidaṃ nibodha // Bc_9.13 //",
  "GK19asvbuc2u:1283": "jānāmi dharma prati niścayaṃ te paraimi te bhāvinametamartham /",
  "GK19asvbuc2u:1284": "ahaṃ tvakāle vanasaṃśrayātte śokāgnināgnipratimena dahye // Bc_9.14 //",
  "GK19asvbuc2u:1285": "tadehi dharmapriya matpriyārtha dharmārthameva tyaja buddhimetām /",
  "GK19asvbuc2u:1286": "ayaṃ hi mā śokarayaḥ pravṛddhau nadīrayaḥ kūlamivābhihanti // Bc_9.15 //",
  "GK19asvbuc2u:1287": "meghāmbukakṣādriṣu yā hi vṛttiḥ samīraṇārkāgnimahāśanīnām /",
  "GK19asvbuc2u:1288": "tāṃ vṛttimasmāsu karoti śoko vikarṣaṇocchoṣaṇadāhabhedaiḥ // Bc_9.16 //",
  "GK19asvbuc2u:1289": "tadbhuṅkṣva tāvadvasudhādhipatyaṃ kāle vanaṃ yāsyāsi śāstradṛṣṭe /",
  "GK19asvbuc2u:1290": "aniṣṭabandhau kuru mayyapekṣāṃ sarveṣu bhūteṣu dayā hi dharmaḥ // Bc_9.17 //",
  "GK19asvbuc2u:1291": "na caiṣa dharmo vana eva siddhaḥ pure 'pi siddhirniyatā yatīnām /",
  "GK19asvbuc2u:1292": "buddhiśca yatnaśca nimittamatra vana ca liṅgaṃ ca hi bhīrucinham // Bc_9.18 //",
  "GK19asvbuc2u:1293": "maulīdharairasaviṣaktahāraiḥ keyūraviṣṭabdhabhujairnarendraiḥ /",
  "GK19asvbuc2u:1294": "lakṣbhyaṅkamadhye parivartamānaiḥ prāpto gṛhasthairapi mokṣadharmaḥ // Bc_9.19 //",
  "GK19asvbuc2u:1295": "dhruvānujau yau balivajrabāhū vaibhrājamāṣāḍhamathāntidevam /",
  "GK19asvbuc2u:1296": "videharājaṃ janakaṃ tathaiva śālvadrumaṃ senajitaśca rājñaḥ // Bc_9.20 //",
  "GK19asvbuc2u:1297": "etān gṛhasthānnṛpatīnavehi naiḥśreyase dharmavidhau vinītān /",
  "GK19asvbuc2u:1298": "ubhe 'pi tasmādyugapadbhajasva cittādhipatyaṃ ca nṛpaśriyaṃ ca // Bc_9.21 //",
  "GK19asvbuc2u:1299": "icchāmi hi tvāmupaguhya gāḍhaṃ kṛtābhiṣekaṃ salilārdrameva /",
  "GK19asvbuc2u:1300": "dhṛtātapattraṃ samudīkṣamāṇastenaiva harṣeṇa vanaṃ praveṣṭum // Bc_9.22 //",
  "GK19asvbuc2u:1301": "ityabravīdbhūmipatirbhavantaṃ vākyena bāṣpagrathitākṣareṇa /",
  "GK19asvbuc2u:1302": "śrutvā bhavānarhati tatpriyārtha snehena tasnehamanuprayātum // Bc_9.23 //",
  "GK19asvbuc2u:1303": "śokāmbhasi tvatprabhave hyagādhe duḥkhārṇave majjati śākyarājaḥ /",
  "GK19asvbuc2u:1304": "tasmāttamuttāraya nāthahīnaṃ nirāśrayaṃ magnamivārṇave nauḥ // Bc_9.24 //",
  "GK19asvbuc2u:1305": "bhīṣmeṇa gaṅgodarasaṃbhavena rāmeṇa rāmeṇa ca bhārgaveṇa /",
  "GK19asvbuc2u:1306": "śrutvā kṛtaṃ karma pituḥ priyārtha pitustvamaopyarhasi kartumiṣṭam // Bc_9.25 //",
  "GK19asvbuc2u:1307": "saṃvardhayitrī samavehi devīmagastyajuṣṭāṃ diśamaprayātām /",
  "GK19asvbuc2u:1308": "pranaṣṭavatsāmiva vatsalāṃ gāmajasramārtā karuṇaṃ rudantīm // Bc_9.26 //",
  "GK19asvbuc2u:1309": "haṃsena haṃsīmiva viprayuktāṃ tyaktāṃ gajeneva vane kareṇum /",
  "GK19asvbuc2u:1310": "artā sanāthāmapi nāthahīnāṃ trātuṃ vadhūmarhasi darśanena // Bc_9.27 //",
  "GK19asvbuc2u:1311": "ekaṃ sutaṃ bālamanarhaduḥkhaṃ saṃtāpamantargatamudvahantam /",
  "GK19asvbuc2u:1312": "taṃ rāhulaṃ mokṣaya bandhuśokādrāhūpasargādeva pūrṇacandram // Bc_9.28 //",
  "GK19asvbuc2u:1313": "śokāgninā tvadvirahendhanena /",
  "GK19asvbuc2u:1314": "niḥsvāsadhūmena tamaḥśikhena /",
  "GK19asvbuc2u:1315": "tvaddarśanāmbvicchati dahyamānamantaḥpuraṃ caiva puraṃ ca kṛtsnam // Bc_9.29 //",
  "GK19asvbuc2u:1316": "sa bodhisattvaḥ paripūrṇasattvaḥ śrutvā vacastasya purohitasya /",
  "GK19asvbuc2u:1317": "dhyātvā muhūrtaṃ guṇavadguṇajñaḥ pratyuttaraṃ praśritamityuvāca // Bc_9.30 //",
  "GK19asvbuc2u:1318": "avaimi bhāvaṃ tanaye pitṝṇāṃ viśeṣato yo mayi bhūmipasya /",
  "GK19asvbuc2u:1319": "jānannapi vyādhijarāvipadbhyo bhītastvagatyā svajanaṃ tyajāmi // Bc_9.31 //",
  "GK19asvbuc2u:1320": "draṣṭuṃ priyaṃ kaḥ svajanaṃ hi necchennānte yadi syātpriyaviprayogaḥ /",
  "GK19asvbuc2u:1321": "yadā tu bhūtvāpi ciraṃ viyogastato guruaṃ snindhamapi tyajāmi // Bc_9.32 //",
  "GK19asvbuc2u:1322": "maddhetukaṃ yattu narādhipasya śokaṃ bhavānāha na tatpriyaṃ me /",
  "GK19asvbuc2u:1323": "yatsvapnabhūteṣu samāgameṣu saṃtapyate bhāvini viprayoge // Bc_9.33 //",
  "GK19asvbuc2u:1324": "evaṃ ca te niścayametu buddhirdṛṣṭvā vicitraṃ jagataḥ pracāram /",
  "GK19asvbuc2u:1325": "saṃtāpaheturna suto na bandhurajñānanaimittika eṣa tāpaḥ // Bc_9.34 //",
  "GK19asvbuc2u:1326": "yathādhvagānamiha saṃgatānāṃ kāle viyogo niyataḥ prajānām /",
  "GK19asvbuc2u:1327": "prājño janaḥ ko tu bhajeta śokaṃ bandhupratijñātajanairvihīnaḥ // Bc_9.35 //",
  "GK19asvbuc2u:1328": "ihaiti hitvā svajanaṃ paratra pralabhya cehāpi punaḥ prayāti /",
  "GK19asvbuc2u:1329": "gatvāpi tatrāpyaparatra gacchatyevaṃ jane tyāgini ko 'nurodhaḥ // Bc_9.36 //",
  "GK19asvbuc2u:1330": "yadā ca garbhātprabhṛti pravṛttaḥ sarvāsvavasthāsu vadhāya mṛtyuḥ /",
  "GK19asvbuc2u:1331": "kasmādakāle vanasaṃśrayaṃ me putrapriyastatrabhavānavocat // Bc_9.37 //",
  "GK19asvbuc2u:1332": "bhavatyakālo viṣayābhipattau kālastathaivārthavidhau pradiṣṭaḥ /",
  "GK19asvbuc2u:1333": "kālo jagatkarṣati sarvakālānnirvāhake śreyasi nāsti kālaḥ // Bc_9.38 //",
  "GK19asvbuc2u:1334": "rājyaṃ mumukṣurmayi yacca rājā tadapyudāraṃ sadṛśaṃ pituśca /",
  "GK19asvbuc2u:1335": "pratigrahītuṃ mama na kṣamaṃ tu lobhādapathyānnamivāturasya // Bc_9.39 //",
  "GK19asvbuc2u:1336": "kathaṃ nu mohāyatanaṃ nṛpatvaṃ kṣamaṃ prapattuṃ viduṣā nareṇa /",
  "GK19asvbuc2u:1337": "sodvegatā yatra madaḥ śramaśca parāpacāreṇa ca dharmapīḍā // Bc_9.40 //",
  "GK19asvbuc2u:1338": "jāmbūnadaṃ harmyamiva pradīptaṃ viṣeṇa saṃyuktamivottamānnam /",
  "GK19asvbuc2u:1339": "grāhākulaṃ cāmbviva sāravindaṃ rājyaṃ hi ramyaṃ vyasanāśrayaṃ ca // Bc_9.41 //",
  "GK19asvbuc2u:1340": "itthaṃ ca rājyaṃ na sukhaṃ na dharmaḥ pūrve yathā jātaghṛṇā narendrāḥ /",
  "GK19asvbuc2u:1341": "vayaḥprakarṣe 'parihāryaduḥkhe rājyāni muktvā vanameva jagmuḥ // Bc_9.42 //",
  "GK19asvbuc2u:1342": "varaṃ hi bhuktāni tṛṇānyaraṇye toṣaṃ paraṃ ratnamivopagṛhya /",
  "GK19asvbuc2u:1343": "sahoṣitaṃ śrīsulabhairna caiva doṣairadṛśyairiva kṛṣṇasarpaiḥ // Bc_9.43 //",
  "GK19asvbuc2u:1344": "ślādhyaṃ hi rājyāni vihāya rājñāṃ dharmābhilāṣeṇa vanaṃ praveṣṭum /",
  "GK19asvbuc2u:1345": "bhagnapratijñasya na tūpapannaṃ vanaṃ parityajya gṛhaṃ praveṣṭum // Bc_9.44 //",
  "GK19asvbuc2u:1346": "jātaḥ kule ko hi naraḥ sasattvo dharmābhilāṣeṇa vanaṃ praviṣṭaḥ /",
  "GK19asvbuc2u:1347": "kāṣāyamutsṛjya vimuktalajjaḥ puraṃdarasyāpi puraṃ śrayeta // Bc_9.45 //",
  "GK19asvbuc2u:1348": "lobhāddhi mohādathavā bhayena yo vāntamannaṃ punarādadīta /",
  "GK19asvbuc2u:1349": "lobhātsa mohādathavā bhayena saṃtyajya kāmān punarādadīta // Bc_9.46 //",
  "GK19asvbuc2u:1350": "yaśca pradīptāccharaṇātkathaṃcinniṣkramya bhūyaḥ praviśettadeva /",
  "GK19asvbuc2u:1351": "gārhasthyamutsṛjya sa dṛṣṭadoṣo mohena bhūyo 'bhilaṣedgrahītum // Bc_9.47 //",
  "GK19asvbuc2u:1352": "yā ca śrutirmokṣamavāptavanto nṛpā gṛhasthā iti naitadasti /",
  "GK19asvbuc2u:1353": "śamapradhānaḥ kva ca mokṣadharmo daṇḍapradhānaḥ kva ca rājadharmaḥ // Bc_9.48 //",
  "GK19asvbuc2u:1354": "śame ratiścecchithilaṃ ca rājyaṃ rājye matiścecchamaviplavaśca /",
  "GK19asvbuc2u:1355": "śamaśca taikṣṇyaṃ ca hi nopapannaṃ śītoṣṇayoraikyamivodakāgnyoḥ // Bc_9.49 //",
  "GK19asvbuc2u:1356": "tanniścayādvā vasudhādhipāste rājyāni muktvā śamamāptavantaḥ /",
  "GK19asvbuc2u:1357": "rājyāṅgitā vā nibhṛtendriyatvādanaiṣṭhike mokṣakṛtābhimānāḥ // Bc_9.50 //",
  "GK19asvbuc2u:1358": "teṣāṃ ca rājye 'stu śamo yathāvatprāpto vanaṃ nāhamaniścayena /",
  "GK19asvbuc2u:1359": "chittvā hi pāśaṃ gṛhabandhusaṃjñaṃ muktaḥ punarna pravivikṣurasmi // Bc_9.51 //",
  "GK19asvbuc2u:1360": "ityātmavijñānaguṇānurūpaṃ muktaspṛhaṃ hetumadūrjitaṃ ca /",
  "GK19asvbuc2u:1361": "śrutvā narendrātmajamuktavantaṃ pratyuttaraṃ mantradharo 'pyuvāca // Bc_9.52 //",
  "GK19asvbuc2u:1362": "yo niścayo dharmavidhau tavāyaṃ nāyaṃ na yukto na tu kālayuktaḥ /",
  "GK19asvbuc2u:1363": "śokāya dattvā pitaraṃ vayaḥsthaṃ syāddharmakāmasya hi te na dharmaḥ // Bc_9.53 //",
  "GK19asvbuc2u:1364": "nūnaṃ ca buddhistava nātisūkṣmā dharmārthakāmeṣvavicakṣaṇā vā /",
  "GK19asvbuc2u:1365": "hetoradṛṣṭasya phalasya yastvaṃ pratyakṣamartha paribhūya yāsi // Bc_9.54 //",
  "GK19asvbuc2u:1366": "punarbhavo 'stīti ca kecidāhurnāstīti kecinniyatapratijñāḥ /",
  "GK19asvbuc2u:1367": "evaṃ yadā saṃśayito 'yamarthastasmātkṣamaṃ bhoktumupasthitā śrīḥ // Bc_9.55 //",
  "GK19asvbuc2u:1368": "bhūyaḥ pravṛttiryadi kācidasti raṃsyāmahe tatra yathopapattau /",
  "GK19asvbuc2u:1369": "atha pravṛttiḥ parato na kācitsiddhau 'prayatnājjagato 'sya mokṣaḥ // Bc_9.56 //",
  "GK19asvbuc2u:1370": "astīti kecitparalokamāhurmokṣasya yogaṃ na tu varṇayanti /",
  "GK19asvbuc2u:1371": "agneryathā hyauṣṇyamapāṃ dravatvaṃ tadvatpravṛttau prakṛtiṃ vadanti // Bc_9.57 //",
  "GK19asvbuc2u:1372": "kecitsvabhāvāditi varṇayanti śubhāśubhaṃ caiva bhavābhavau ca /",
  "GK19asvbuc2u:1373": "svābhāvikaṃ sarvamidaṃ ca yasmādato 'pi mogho bhavati prayatnaḥ // Bc_9.58 //",
  "GK19asvbuc2u:1374": "yadindriyāṇāṃ niyataḥ pracāraḥ priyāpriyatvaṃ viṣayeṣu caiva /",
  "GK19asvbuc2u:1375": "saṃyujyate yajjarayārtibhiśca kastatra yatno nanu sa svabhāvaḥ // Bc_9.59 //",
  "GK19asvbuc2u:1376": "adbhirhutāśaḥ śamamabhyupaiti tejāṃsi cāpo gamayanti śoṣam /",
  "GK19asvbuc2u:1377": "bhinnāni bhūtāni śarīrasaṃsthānyaikyaṃ ca gatvā jagadudvahanti // Bc_9.60 //",
  "GK19asvbuc2u:1378": "yatpāṇipādodarapṛṣṭhamūrdhnā nirvartate garbhagatasya bhāvaḥ /",
  "GK19asvbuc2u:1379": "yadātmanastasya ca tena yogaḥ svābhāvikaṃ tatkathayanti tajjñāḥ // Bc_9.61 //",
  "GK19asvbuc2u:1380": "kaḥ kaṇṭakasya prakaroti taikṣṇyaṃ vicitrabhāvaṃ mṛgapakṣiṇāṃ vā /",
  "GK19asvbuc2u:1381": "svabhāvataḥ sarvamidaṃ pravṛttaṃ na kāmakāro 'sti kutaḥ prayatnaḥ // Bc_9.62 //",
  "GK19asvbuc2u:1382": "sarga vadantīśvaratastathānye tatra paryatne puruṣasya ko 'rthaḥ /",
  "GK19asvbuc2u:1383": "ya eva heturjagataḥ pravṛttau heturnivṛttau niyataḥ sa eva // Bc_9.63 //",
  "GK19asvbuc2u:1384": "kecidvadantyātmanimittameva prādurbhavaṃ caiva bhavakṣayaṃ ca /",
  "GK19asvbuc2u:1385": "prādurbhavaṃ tu pravadantyayatnādyatnena mokṣādhigamaṃ bruvanti // Bc_9.64 //",
  "GK19asvbuc2u:1386": "naraḥ pitṛṇāmanṛṇaḥ prajābhirvedaiṛṣīṇāṃ kratubhiḥ surāṇām /",
  "GK19asvbuc2u:1387": "utpadyate sārdhamṛṇaistribhistairyasyāsti mokṣaḥ kila tasya mokṣaḥ // Bc_9.65 //",
  "GK19asvbuc2u:1388": "ityevametena vidhikrameṇa mokṣaṃ sayatnasya vadanti tajjñāḥ /",
  "GK19asvbuc2u:1389": "prayatnavanto 'pi hi vikrameṇa mumukṣavaḥ khedamavāpnuvanti // Bc_9.66 //",
  "GK19asvbuc2u:1390": "tatsaumya mokṣe yadi bhaktirasti nyāyena sevasva vidhiṃ yathoktam /",
  "GK19asvbuc2u:1391": "evaṃ bhaviṣyatyupapattirasya saṃtāpanāśaśca narādhipasya // Bc_9.67 //",
  "GK19asvbuc2u:1392": "yā ca pravṛttā tava doṣabuddhistapovanebhyo bhavanaṃ praveṣṭum /",
  "GK19asvbuc2u:1393": "tatrāpi cintā tava tāta mā bhūta pūrve 'pi jagmuḥ svagṛhānvanebhyaḥ // Bc_9.68 //",
  "GK19asvbuc2u:1394": "tapovanastho 'pi vṛtaḥ prajābhirjagāma rājā puramambarīṣaḥ /",
  "GK19asvbuc2u:1395": "tathā mahīṃ viprakṛtāmanāryaistapovanādetya rarakṣa rāmaḥ // Bc_9.69 //",
  "GK19asvbuc2u:1396": "tathaiva śālvādhipatirdrumākhyo vanātsasūranurnagaraṃ viveśa /",
  "GK19asvbuc2u:1397": "brahmārṣibhūtaśca munervasiṣṭhāddadhre śriyaṃ sāṃkṛtirantidevaḥ // Bc_9.70 //",
  "GK19asvbuc2u:1398": "evaṃvidhā dharmayaśaḥpradīptā vanāni hitvā bhavanānyatīyuḥ /",
  "GK19asvbuc2u:1399": "tasmānna doṣo 'sti gṛhaṃ prayātuṃ tapovanāddharmanimittameva // Bc_9.71 //",
  "GK19asvbuc2u:1400": "tato vacastasya niśamya mantriṇaḥ priyaṃ hitaṃ caiva nṛpasya cakṣuṣaḥ /",
  "GK19asvbuc2u:1401": "anūnamavyastamasaktamadrutaṃ dhṛtau sthito rājasuto 'bravīdvacaḥ // Bc_9.72 //",
  "GK19asvbuc2u:1402": "ihāsti nāstīti ya eṣa saṃśayaḥ parasya vākyairna mamātra niścayaḥ /",
  "GK19asvbuc2u:1403": "avetya tattvaṃ tapasā śamena ca svayaṃ grahīṣyāmi yadatra niścitam // Bc_9.73 //",
  "GK19asvbuc2u:1404": "na me kṣamaṃ saṃśayajaṃ hi darśanaṃ grahītumavyaktaparasparāhatam /",
  "GK19asvbuc2u:1405": "budhaḥ parapratyayato hi ko vrajejjano 'ndhakāre 'ndha ivāndhadeśikaḥ // Bc_9.74 //",
  "GK19asvbuc2u:1406": "adṛṣṭatattvasya sato 'pi kiṃ tu me śubhāśubhe saṃśayitu śubhe matiḥ /",
  "GK19asvbuc2u:1407": "vṛthāpi khedo hi varaṃ śubhātmanaḥ sukhaṃ na tattve 'pi vigarhitātmanaḥ // Bc_9.75 //",
  "GK19asvbuc2u:1408": "imaṃ tu dṛṣṭvāgamamavyavasthitaṃ yaduktamāpttaistadavehi sādhviti /",
  "GK19asvbuc2u:1409": "prahīṇadoṣatvamavehi cāptatāṃ prahīṇadoṣo hyanṛtaṃ na vakṣyati // Bc_9.76 //",
  "GK19asvbuc2u:1410": "gṛhapraveśaṃ prati yacca me bhavānuvāca rāmaprabhṛtīnnidarśanam /",
  "GK19asvbuc2u:1411": "na te pramāṇaṃ na hi dharmaniścayaiṣvalaṃ pramāṇāya parikṣatavratāḥ // Bc_9.77 //",
  "GK19asvbuc2u:1412": "tadevamapyeva ravirmahī patedapi sthiratvaṃ himavān giristyajet /",
  "GK19asvbuc2u:1413": "adṛṣṭatattvo viṣayonmukhendriyaḥ śrayeya na tveva gṛhān pṛthagjanaḥ // Bc_9.78 //",
  "GK19asvbuc2u:1414": "ahaṃ viśeyaṃ jvalitaṃ hutāśanaṃ na cākṛtārthaḥ praviśeyamālayam /",
  "GK19asvbuc2u:1415": "iti pratijñāṃ sa cakāra garvito yatheṣṭamutthāya ca nirmamo yayau // Bc_9.79 //",
  "GK19asvbuc2u:1416": "tataḥ sabāṣpau sacivadvijābubhau niśamya tasya sthirameva niścayam /",
  "GK19asvbuc2u:1417": "viṣaṇṇavaktrāvanugamya duḥkhitau śanairagatyā purameva jagmatuḥ // Bc_9.80 //",
  "GK19asvbuc2u:1418": "tatsnehādatha nṛpateśca bhaktitastau sāpekṣaṃ pratiyayatuśca tasthatuśca /",
  "GK19asvbuc2u:1419": "durdharṣa ravimiva dīptamātmabhāsā taṃ draṣṭuṃ na hi pathi śekaturna moktum // Bc_9.81 //",
  "GK19asvbuc2u:1420": "tau jñātuṃ paramagatergatiṃ tu tasya pracchannāṃścarapuruṣāñchucīnvidhāya /",
  "GK19asvbuc2u:1421": "rājānaṃ priyasutalālasaṃ nu gatvā drakṣyāvaḥ kathamiti jagmatuḥ kathaṃcitu // Bc_9.82 //",
  "GK19asvbuc2u:1422": "iti buddhacarite mahākāvye kumārānveṣaṇoṃ nāma navamaḥ sargaḥ // 9 //",
  "GK19asvbuc2u:1423": "CANTO X",
  "GK19asvbuc2u:1424": "sa rājavatsaḥ pṛthupīnavakṣāstau havyamantrādhikṛtau vihāya /",
  "GK19asvbuc2u:1425": "uttīrya gaṅgāṃ pracalattaraṅgāṃ śrīmadgṛhaṃ rājagṛhaṃ jagāma // Bc_10.1 //",
  "GK19asvbuc2u:1426": "śailaiḥ suguptaṃ ca vibhūṣitaṃ ca dhṛtaṃ ca pūtaṃ ca śivaistapodaiḥ /",
  "GK19asvbuc2u:1427": "pañcācalāṅkaṃ nagaraṃ prapede śāntaḥ svayaṃbhūriva nākapṛṣṭham // Bc_10.2 //",
  "GK19asvbuc2u:1428": "gāmbhīryamojaśca niśāmya tasya vapuśca dīptaṃ puruṣānatītya /",
  "GK19asvbuc2u:1429": "visismiye tatra janastadānīṃ sthāṇūvratasyeva vṛṣādhvajāsya // Bc_10.3 //",
  "GK19asvbuc2u:1430": "taṃ prekṣya yo 'nyena yayau sa tasthau yastatra tasthau pathi so 'nvagacchat /",
  "GK19asvbuc2u:1431": "drutaṃ yayau yaḥ sa jagāma dhīraṃ yaḥ kaścidāste sma sa cotpapāta // Bc_10.4 //",
  "GK19asvbuc2u:1432": "kaścittamānarca janaḥ karābhyāṃ satkṛtya kaścicchirasā vavande /",
  "GK19asvbuc2u:1433": "snigdhena kaścidvacasābhyanandanainaṃ jagāmāpratipūjya kaścit // Bc_10.5 //",
  "GK19asvbuc2u:1434": "taṃ jihriyuḥ prekṣya vicitraveṣāḥ prakīrṇavācaḥ pathi maunamīyuḥ /",
  "GK19asvbuc2u:1435": "dharmasya sākṣādiva saṃnikarṣe na kaścidanyāyamatirbabhūva // Bc_10.6 //",
  "GK19asvbuc2u:1436": "anyakriyāṇāmapi rājamārge strīṇāṃ nṛṇāṃ vā bahumānapūrvam /",
  "GK19asvbuc2u:1437": "taṃ devakalpaṃ naradevasūnuṃ nirīkṣamāṇā na tatarpa dṛṣṭiḥ // Bc_10.7 //",
  "GK19asvbuc2u:1438": "bhruvau lalāṭaṃ mukhamīkṣaṇe vā vapuḥ karau vā caraṇau gatiṃ vā /",
  "GK19asvbuc2u:1439": "yadeva yastasya dadarśa tatra tadeva tasyātha babandha cakṣuḥ // Bc_10.8 //",
  "GK19asvbuc2u:1440": "dṛṣṭvā ca sorṇabhruvamāyatākṣaṃ jvalaccharīraṃ śubhajālahastam /",
  "GK19asvbuc2u:1441": "ta bhikṣuveṣaṃ kṣitipālanārha saṃcukṣubhe rājagṛhasya lakṣmīḥ // Bc_10.9 //",
  "GK19asvbuc2u:1442": "śreṇyo 'tha bhartā magadhājirasya bāhyādvimānādvipulaṃ janaugham /",
  "GK19asvbuc2u:1443": "dadarśa papraccha ca tasya hetuṃ tatastamasmai puruṣaḥ śaśaṃsa // Bc_10.10 //",
  "GK19asvbuc2u:1444": "jñānaṃ paraṃ vā pṛthivīśriyaṃ vā viprairya ukto 'dhigamiṣyatīti /",
  "GK19asvbuc2u:1445": "sa eṣa śākyādhipatestanūjo nirīkṣyate pravrajito janena // Bc_10.11 //",
  "GK19asvbuc2u:1446": "tataḥ śrutārtho manasāgatāstho rājā babhāṣe puruṣaṃ tameva /",
  "GK19asvbuc2u:1447": "vijñāyatāṃ kva pratigacchatīti tathetyathainaṃ puruṣo 'nvagacchat // Bc_10.12 //",
  "GK19asvbuc2u:1448": "alolacakṣuryugamātradarśī nivṛttavāgyantritamandagāmī /",
  "GK19asvbuc2u:1449": "cacāra bhikṣāṃ sa tu bhikṣuvaryo nidhāya gātrāṇi calaṃ ca cetaḥ // Bc_10.13 //",
  "GK19asvbuc2u:1450": "ādāya bhaikṣaṃ ca yathopapannaṃ yayau gireḥ prasravaṇaṃ viviktam /",
  "GK19asvbuc2u:1451": "nyāyena tatrābhyavahṛtya cainanmahīdharaṃ pāṇḍavamāruroha // Bc_10.14 //",
  "GK19asvbuc2u:1452": "tasminnavau lodhravanopagūḍhe mayūranādapratipurṇakuñje /",
  "GK19asvbuc2u:1453": "kāṣāyavāsāḥ sa babhau nṛsūryo yathodayasyopari bālasūryaḥ // Bc_10.15 //",
  "GK19asvbuc2u:1454": "tatrainamālokya sa rājabhṛtyaḥ śreṇyāya rājñe kathayāṃcakāra /",
  "GK19asvbuc2u:1455": "saṃśrutya rājā sa ca bāhumānyāttatra pratasthe nibhṛtānuyātraḥ // Bc_10.16 //",
  "GK19asvbuc2u:1456": "sa pāṇḍavaṃ pāṇḍavatulyavīryaḥ śailottamaṃ śailasamānavarṣmā /",
  "GK19asvbuc2u:1457": "maulīdharaḥ siṃhagatirnṛsiṃhaścalatsaṭaḥ siṃha ivāruroha // Bc_10.17 //",
  "GK19asvbuc2u:1458": "tataḥ sma tasyopari śṛṅgabhūtaṃ śāntendriyaṃ paśyati bodhisattvam /",
  "GK19asvbuc2u:1459": "paryaṅkamāsthāya virocamānaṃ śaśāṅkamudyantamivābhrakuñjāt // Bc_10.18 //",
  "GK19asvbuc2u:1460": "taṃ rupalakṣmyā ca śamena caiva dharmasya nirmāṇamivopaviṣṭam /",
  "GK19asvbuc2u:1461": "savismayaḥ praśrayavānnarendraḥ svayaṃbhūvaṃ śakra ivopatasthe // Bc_10.19 //",
  "GK19asvbuc2u:1462": "taṃ nyāyato nyāyavidāṃ variṣṭhaṃ sametya papraccha ca dhātusāmyam /",
  "GK19asvbuc2u:1463": "sa cāpyavocatsadṛśena sāmnā nṛpaṃ manaḥsvāsthyamanāmayaṃ ca // Bc_10.20 //",
  "GK19asvbuc2u:1464": "tataḥ śucau vāraṇakarṇanīle śilātale saṃniṣasāda rājā /",
  "GK19asvbuc2u:1465": "upopaviśyānumataśca tasya bhāvaṃ vijijñāsuridaṃ babhāṣe // Bc_10.21 //",
  "GK19asvbuc2u:1466": "prītiḥ parā me bhavataḥ kulena kramāgatā caiva parīkṣitā ca /",
  "GK19asvbuc2u:1467": "jātā vivakṣā svavayo yato me tasmādidaṃ snehavaco nibodha // Bc_10.22 //",
  "GK19asvbuc2u:1468": "ādityapūrva vipulaṃ kulaṃ te navaṃ vayo dīptamidaṃ vapuśca /",
  "GK19asvbuc2u:1469": "kasmādiyaṃ te matirakrameṇa bhaikṣāka evābhiratā na rājye // Bc_10.23 //",
  "GK19asvbuc2u:1470": "gātraṃ hi te lohitacandanārhaṃ kāṣāyasaṃśleṣamanarhametat /",
  "GK19asvbuc2u:1471": "hastaḥ prajāpālanayogya eṣa bhoktuṃ na cārhaḥ paradattamannam // Bc_10.24 //",
  "GK19asvbuc2u:1472": "tatsaumya rājyaṃ yadi paitṛkaṃ tvaṃ snehātpiturnecchasi vikrameṇa /",
  "GK19asvbuc2u:1473": "na ca kramaṃ marṣayituṃ matiste bhuṅkṣvārdhamasmādviṣayasya śīghram // Bc_10.25 //",
  "GK19asvbuc2u:1474": "evaṃ hi na syātsvajanāvamardaḥ kālakrameṇāpi śamaśrayā śrīḥ /",
  "GK19asvbuc2u:1475": "tasmātkuruṣva praṇayaṃ mayi tvaṃ sadbhiḥ sahīyā hi satāṃ samṛddhiḥ // Bc_10.26 //",
  "GK19asvbuc2u:1476": "atha tvidānī kulagarvitatvādasmāsu viśrambhaguṇo na te 'sti /",
  "GK19asvbuc2u:1477": "vyūḍhānyanīkāni vigāhya bāṇairmayā sahāyena parān jigīṣa // Bc_10.27 //",
  "GK19asvbuc2u:1478": "tadbuddhimatrānyatarāṃ vṛṇīṣva dharmārthakāmānvidhivadbhajasva /",
  "GK19asvbuc2u:1479": "vyatyasya rāgādiha hi trivarga pretyeha ca bhraṃśamavāpnuvanti // Bc_10.28 //",
  "GK19asvbuc2u:1480": "yo hyarthadharmau paripīḍya kāmaḥ syāddharmakāmau paribhūya cārthaḥ /",
  "GK19asvbuc2u:1481": "kāmārthayoścoparameṇa dharmastyājyaḥ sa kṛtsno yadi kāṅkṣito 'rthaḥ // Bc_10.29 //",
  "GK19asvbuc2u:1482": "tasmāttrivargasya niṣevaṇena tvaṃ rūpametatsaphalaṃ kuruṣva /",
  "GK19asvbuc2u:1483": "dharmārthakāmādhigamaṃ hyanūnaṃ nṛṇāmanūnaṃ puruṣārthamāhuḥ // Bc_10.30 //",
  "GK19asvbuc2u:1484": "tanniṣphalau nārhasi kartumetau pīnau bhujau cāpavikarṣaṇārhau /",
  "GK19asvbuc2u:1485": "māndhātṛvajjetumimau hi yogyau lokānapi trīniha kiṃ punargām // Bc_10.31 //",
  "GK19asvbuc2u:1486": "snehena khalvetadahaṃ bravīmi naiśvaryarāgeṇa na vismayena /",
  "GK19asvbuc2u:1487": "imaṃ hi dṛṣṭvā tava bhikṣuveṣaṃ jātānukampo 'smyapi cāgatāśruḥ // Bc_10.32 //",
  "GK19asvbuc2u:1488": "yāvatsvavaṃśapratirūpa rūpaṃ na te jarābhyetyabhibhūya bhūyaḥ /",
  "GK19asvbuc2u:1489": "tadbhuṅkṣva bhikṣāśramakāma kāmān kāle 'si kartā priyadharma dharmam // Bc_10.33 //",
  "GK19asvbuc2u:1490": "śaknoti jīrṇaḥ khalu dharmamāptuṃ kāmopabhogeṣvagatirjarāyāḥ /",
  "GK19asvbuc2u:1491": "ataśca yūnaḥ kathayanti kāmānmadhyasya vittaṃ sthavirasya dharmam // Bc_10.34 //",
  "GK19asvbuc2u:1492": "dharmasya cārthasya ca jīvaloke pratyarthibhutāni hi yauvanāni /",
  "GK19asvbuc2u:1493": "saṃrakṣyamāṇānyapi durgrahāṇi kāmā yatastena pathā haranti // Bc_10.35 //",
  "GK19asvbuc2u:1494": "vayāṃsi jīrṇāni vimarśavanti dhīrāṇyavasthānaparāyaṇāni /",
  "GK19asvbuc2u:1495": "alpena yatnena śamātmakāni bhavantyagatyaiva ca lajjayā ca // Bc_10.36 //",
  "GK19asvbuc2u:1496": "ataśca lolaṃ viṣayapradhānaṃ pramattamakṣāntamadīrghadarśi /",
  "GK19asvbuc2u:1497": "bahucchalaṃ yauvanamabhyatītya nistīrya kāntāramivāśvasanti // Bc_10.37 //",
  "GK19asvbuc2u:1498": "tasmādadhīraṃ capalapramādi navaṃ vayastāvadidaṃ vyapaitu /",
  "GK19asvbuc2u:1499": "kāmasya pūrva hi vayaḥ śaravyaṃ na śakyate rakṣitumindriyebhyaḥ // Bc_10.38 //",
  "GK19asvbuc2u:1500": "atho cikīrṣā tava dharma eva yajasva yajñaṃ kuladharma eṣaḥ /",
  "GK19asvbuc2u:1501": "yajñairadhiṣṭhāya hi nāgapṛṣṭhaṃ yayau marutvānapi nākapṛṣṭham // Bc_10.39 //",
  "GK19asvbuc2u:1502": "suvarṇakeyūravidaṣṭabāhavo maṇipradīpojjvalacitramaulayaḥ /",
  "GK19asvbuc2u:1503": "nṛparṣayastāṃ hi gatiṃ gatā makhaiḥ śrameṇa yāmeva maharṣayo yayuḥ // Bc_10.40 //",
  "GK19asvbuc2u:1504": "ityevaṃ magadhapatirvaco babhāṣe yaḥ samyagvalābhidiva bruvan babhāse /",
  "GK19asvbuc2u:1505": "tacchrutvā na sa vicacāla rājasūnuḥ kailāso giririva naikacitrasānuḥ // Bc_10.41 //",
  "GK19asvbuc2u:1506": "iti buddhacarite mahākāvye 'śvaghoṣakṛte śreṇyābhigamano nāma daśamaḥ sargaḥ // 10 //",
  "GK19asvbuc2u:1507": "CANTO XI",
  "GK19asvbuc2u:1508": "athaivamukto magadhādhipena suhṛnmukhena pratikūlamartham /",
  "GK19asvbuc2u:1509": "svastho 'vikāraḥ kulaśaucaśuddhaḥ śauddhodanirvākyamidaṃ jagāda // Bc_11.1 //",
  "GK19asvbuc2u:1510": "nāścaryametadbhavato vidhānaṃ jātasya haryaṅkakule viśāle /",
  "GK19asvbuc2u:1511": "yanmitrapakṣe tava mitrakāma syādvṛttireṣā pariśuddhavṛtteḥ // Bc_11.2 //",
  "GK19asvbuc2u:1512": "asatsu maitrī svakulānuvṛttā na tiṣṭhati śrīriva viklaveṣu /",
  "GK19asvbuc2u:1513": "pūrvaiḥ kṛtāṃ prītiparaṃparābhistāmeva santastu vivardhayanti // Bc_11.3 //",
  "GK19asvbuc2u:1514": "ye cārthakṛccheṣu bhavanti loke samānakāryāḥ suhṛdāṃ manuṣyāḥ /",
  "GK19asvbuc2u:1515": "mitrāṇiḥ tānīti paraimi buddhyā svasthasya vṛddhiṣviha ko hi na syāt // Bc_11.4 //",
  "GK19asvbuc2u:1516": "evaṃ ca ye dravyamavāpya loke mitreṣu dharme ca niyojayanti /",
  "GK19asvbuc2u:1517": "avāptasārāṇi dhanāni teṣāṃ bhraṣṭāni nānte janayanti tāpam // Bc_11.5 //",
  "GK19asvbuc2u:1518": "suhṛttayā cāryatayā ca rājan khalveṣa yo māṃ prati niścayaste /",
  "GK19asvbuc2u:1519": "atrānuneṣyāmi suhṛttayaiva brūyāmahaṃ nottaramanyadatra // Bc_11.6 //",
  "GK19asvbuc2u:1520": "ahaṃ jarāmṛtyubhayaṃ viditvā mumukṣayā dharmamimaṃ prapannaḥ /",
  "GK19asvbuc2u:1521": "bandhūn priyānaśrumukhānvihāya prāgeva kāmānuśubhasya hetūn // Bc_11.7 //",
  "GK19asvbuc2u:1522": "nāśīviṣebhyo hi tathā bibhemi naivāśanibhyo gaganāccyutebhyaḥ /",
  "GK19asvbuc2u:1523": "na pāvakebhyo 'nilasaṃhitebhyo yathā bhayaṃ me viṣayebhya eva // Bc_11.8 //",
  "GK19asvbuc2u:1524": "kāmā hyanityāḥ kuśalārthacaurā riktāśca māyāsadṛśāśca loke /",
  "GK19asvbuc2u:1525": "āśāsyamānā api mohayanti cittaṃ nṛṇāṃ kiṃ punarātmasaṃsthāḥ // Bc_11.9 //",
  "GK19asvbuc2u:1526": "kāmābhibhūtā hi na yānti śarma tripiṣṭape kiṃ bata martyaloke /",
  "GK19asvbuc2u:1527": "kāmaiḥ satṛṣṇasya hi nāsti tṛptiryathendhanairvātasakhasya vanheḥ // Bc_11.10 //",
  "GK19asvbuc2u:1528": "jagatyanartho na samo 'sti kāmairmohācca teṣveva janaḥ prasaktaḥ /",
  "GK19asvbuc2u:1529": "tattvaṃ viditvaivamanarthabhīruḥ prājñaḥ svayaṃ ko 'bhilaṣedanartham // Bc_11.11 //",
  "GK19asvbuc2u:1530": "samudravaktrāmapi gāmavāpya pāraṃ jigīṣanti mahārṇavasya /",
  "GK19asvbuc2u:1531": "lokasya kāmairna vitṛptirasti patidbhirambhobhirivārṇavasya // Bc_11.12 //",
  "GK19asvbuc2u:1532": "devena vṛṣṭe 'pi hiraṇyavarṣe dvīpānsamagrāṃścaturo 'pi jitvā /",
  "GK19asvbuc2u:1533": "śakrasya cārdhāsanamapyavāpya māndhāturāsīdviṣayeṣvatṛptiḥ // Bc_11.13 //",
  "GK19asvbuc2u:1534": "bhuktvāpi rājyaṃ divi devatānāṃ śatakratau vṛtrabhayātpranaṣṭe /",
  "GK19asvbuc2u:1535": "darpānmaharṣīnapi vāhayitvā kāmeṣvatṛpto nahuṣaḥ papāta // Bc_11.14 //",
  "GK19asvbuc2u:1536": "aiḍaśca rājā tridivaṃ vigāhya nītvāpi devī vaśamurvaśī tām /",
  "GK19asvbuc2u:1537": "lobhādṛṣibhyaḥ kanakaṃ jihīrṣurjagāma nāśaṃ viṣayeṣvatṛptaḥ // Bc_11.15 //",
  "GK19asvbuc2u:1538": "balermahendraṃ nahuṣaṃ mahendrādindraṃ punarye nahuṣādupeyuḥ /",
  "GK19asvbuc2u:1539": "svarge kṣitau vā viṣayeṣu teṣu ko viśvasedbhāgyakulākuleṣu // Bc_11.16 //",
  "GK19asvbuc2u:1540": "cīrāmbarā mūlaphalāmbubhakṣā jaṭā vahanto 'pi bhujaṅgadīrghāḥ /",
  "GK19asvbuc2u:1541": "yairnānyakāryā munayo 'pi bhagnāḥ kaḥ kāmasaṃjñānmṛgayeta śatrūn // Bc_11.17 //",
  "GK19asvbuc2u:1542": "ugrāyudhaścogradhṛtāyudho 'pi yeṣāṃ kṛte mṛtyumavāpa bhīṣmāt /",
  "GK19asvbuc2u:1543": "cintāpi teṣāmaśivā vadhāya sadvṛttināṃ kiṃ punaravratānām // Bc_11.18 //",
  "GK19asvbuc2u:1544": "āsvādamalpaṃ viṣayeṣu matvā saṃyojanotkarṣamatṛptimeva /",
  "GK19asvbuc2u:1545": "sadbhyaśca garhā niyataṃ ca pāpaṃ kaḥ kāmasaṃjñaṃ viṣamādadīta // Bc_11.19 //",
  "GK19asvbuc2u:1546": "kṛṣyādibhiḥ karmabhirarditānāṃ kāmātmakānāṃ ca niśamya duḥkham /",
  "GK19asvbuc2u:1547": "svāsthyaṃ ca kāmeṣvakutūhalānāṃ kāmānvihātuṃ kṣamamātmavadbhiḥ // Bc_11.20 //",
  "GK19asvbuc2u:1548": "jñeyā vipatkāmini kāmasaṃpatsiddheṣu kāmeṣu madaṃ hyupaiti /",
  "GK19asvbuc2u:1549": "madādakārya kurute na kārya yena kṣato durgatimabhyupaiti // Bc_11.21 //",
  "GK19asvbuc2u:1550": "yatnena labdhvāḥ parirakṣitāśca ye vipralabhya pratiyānti bhūyaḥ /",
  "GK19asvbuc2u:1551": "teṣvātmavānyācitakopameṣu kāmeṣu vidvāniha ko rameta // Bc_11.22 //",
  "GK19asvbuc2u:1552": "anviṣya cādāya ca jātatarṣā yānatyajantaḥ pariyānti duḥkham /",
  "GK19asvbuc2u:1553": "loke tṛṇolkāsadṛśeṣu teṣu kāmeṣu kasyātmavato ratiḥ syāt // Bc_11.23 //",
  "GK19asvbuc2u:1554": "anātmavanto hṛdi yairvidaṣṭā vināśamarchanti na yānti śarma /",
  "GK19asvbuc2u:1555": "kuddhograsarpapratimeṣu teṣu kāmeṣu kasyātmavato ratiḥ syāt // Bc_11.24 //",
  "GK19asvbuc2u:1556": "asthi kṣudhārtā iva sārameyā bhuktvāpi yānnaiva bhavanti tṛptāḥ /",
  "GK19asvbuc2u:1557": "jīrṇasthikaṅkālasameṣu teṣu kāmeṣu kasyātmavato ratiḥ syāt // Bc_11.25 //",
  "GK19asvbuc2u:1558": "ye rājacaurodakapāvakebhyaḥ sādhāraṇatvājjanayanti duḥkham /",
  "GK19asvbuc2u:1559": "teṣu praviddhāmiṣasanibheṣu kāmeṣu kasyātmavato ratiḥ syāt // Bc_11.26 //",
  "GK19asvbuc2u:1560": "yatra sthitānāmabhito vipattiḥ śatroḥ sakāśādapi bāndhavebhyaḥ /",
  "GK19asvbuc2u:1561": "hiṃsreṣu teṣvāyatanopameṣu kāmeṣu kasyātmavato ratiḥ syāt // Bc_11.27 //",
  "GK19asvbuc2u:1562": "girau vane cāpsu ca sāgare ca yān bhraṃśamarchanti vilaṅghamānāḥ /",
  "GK19asvbuc2u:1563": "teṣu drumaprāgraphalopameṣu kāmeṣu kasyātmavato ratiḥ syāt // Bc_11.28 //",
  "GK19asvbuc2u:1564": "tīvraiḥ prayatnairvividhairavāptāḥ kṣaṇena ye nāśamiha prayānti /",
  "GK19asvbuc2u:1565": "svapnopabhogapratimeṣu teṣu kāmeṣu kasyātmavato ratiḥ syāt // Bc_11.29 //",
  "GK19asvbuc2u:1566": "yānarjayitvāpi na yānti śarma vivardhayitvā paripālayitvā /",
  "GK19asvbuc2u:1567": "aṅgārakarṣūpratimeṣu teṣu kāmeṣu kasyātmavato ratiḥ syāt // Bc_11.30 //",
  "GK19asvbuc2u:1568": "vināśamīyuḥ kuravo yadartha vṛṣṇyandhakā mekhaladaṇḍakāśca /",
  "GK19asvbuc2u:1569": "sūnāsikāṣṭhapratimeṣu teṣu kāmeṣu kasyātmavato ratiḥ syāt // Bc_11.31 //",
  "GK19asvbuc2u:1570": "sundopasundāvasurau yadarthamanyonyavairaprasṛtau vinaṣṭau /",
  "GK19asvbuc2u:1571": "sauhārdīvaśleṣakareṣu teṣu kāmeṣu kasyātmavato ratiḥ syāt // Bc_11.32 //",
  "GK19asvbuc2u:1572": "yeṣāṃ kṛte vāriṇi pāvake ca /",
  "GK19asvbuc2u:1573": "kravyātsu cātmānamihotsṛjanti /",
  "GK19asvbuc2u:1574": "sapatnabhūteṣvaśiveṣu teṣu kāmeṣu kasyātmavato ratiḥ syāt // Bc_11.33 //",
  "GK19asvbuc2u:1575": "kāmārthamajñaḥ kṛpaṇaṃ karoti prāpnoti duḥkhaṃ vadhabandhanādi /",
  "GK19asvbuc2u:1576": "kāmārthamāśākṛpaṇastapasvī mṛtyuṃ śramaṃ cārchati jīvalokaḥ // Bc_11.34 //",
  "GK19asvbuc2u:1577": "gītairhiyante hi mṛgā vadhāya rūpārthamagnau śalabhāḥ patanti /",
  "GK19asvbuc2u:1578": "matsyo giratyāyasamāmiṣārthī tasmādanartha viṣayāḥ phalanti // Bc_11.35 //",
  "GK19asvbuc2u:1579": "kāmāstu bhogā iti yanmatiḥ syādbhogā na kecitparigaṇyamānāḥ",
  "GK19asvbuc2u:1580": "vastrādayo dravyaguṇā hi loke duḥkhapratīkāra iti pradhāryāḥ // Bc_11.36 //",
  "GK19asvbuc2u:1581": "iṣṭaṃ hi tarṣapraśamāya toyaṃ kṣunnāśahetoraśanaṃ tathaiva /",
  "GK19asvbuc2u:1582": "vātātapāmbvāvaraṇāya veśma kaupīnaśītāvaraṇāya vāsaḥ // Bc_11.37 //",
  "GK19asvbuc2u:1583": "nidrāvighātāya tathaiva śayyā yānaṃ tathādhvaśramanāśanāya /",
  "GK19asvbuc2u:1584": "tathāsanaṃ sthānavinodanāya snānaṃ mṛjarogyabalāśrayāya // Bc_11.38 //",
  "GK19asvbuc2u:1585": "duḥkhapratīkāranimittabhūtāstasmātprajānāṃ viṣayā na bhogāḥ /",
  "GK19asvbuc2u:1586": "aśnāmi bhogāniti ko 'bhyupeyātprājñaḥ pratīkāravidhau pravṛttaḥ // Bc_11.39 //",
  "GK19asvbuc2u:1587": "yaḥ pittadāhena vidahyamānaḥ śītakriyāṃ bhoga iti vyavasyet /",
  "GK19asvbuc2u:1588": "duḥkhapratīkāravidhau pravṛttaḥ kāmeṣu kuryātsa hi bhogasaṃjñām // Bc_11.40 //",
  "GK19asvbuc2u:1589": "kāmeṣvanaikāntikatā ca yasmādato 'pi me teṣu na bhogasaṃjñā /",
  "GK19asvbuc2u:1590": "ya eva bhāvā hi sukhaṃ diśanti ta eva duḥkhaṃ punarāvahanti // Bc_11.41 //",
  "GK19asvbuc2u:1591": "gurūṇi vāsāṃsyagurūṇi caiva sukhāya śīte hyusukhāya dharme /",
  "GK19asvbuc2u:1592": "candrāṃśavaścandanameva coṣṇe sukhāya duḥkhāya bhavanti śīte // Bc_11.42 //",
  "GK19asvbuc2u:1593": "dvandvāni sarvasya yataḥ prasaktānyalābhalābhaprabhṛtīni loke /",
  "GK19asvbuc2u:1594": "ato 'pi naikāntasukho 'sti kaścinnaikāntaduḥkha puruṣaḥ pṛthivyām // Bc_11.43 //",
  "GK19asvbuc2u:1595": "dṛṣṭvā vimiśrāṃ sukhaduḥkhatāṃ me rājyaṃ ca dāsyaṃ ca mataṃ samānam /",
  "GK19asvbuc2u:1596": "nityaṃ hasatyeva hi naiva rājā na cāpi saṃtapyata eva dāsaḥ // Bc_11.44 //",
  "GK19asvbuc2u:1597": "ājñā nṛpatve 'bhyadhiketi yatsyānmahānti duḥkhānyata eva rājñaḥ /",
  "GK19asvbuc2u:1598": "āsaṅgakāṣṭhapratimo hi rājā lokasya hetoḥ parikhedameti // Bc_11.45 //",
  "GK19asvbuc2u:1599": "rājye nṛpastyāgini bavhamitre viśvāsamāgacchati cedvipannaḥ /",
  "GK19asvbuc2u:1600": "athāpi viśrambhamupaiti neha kiṃ nāma saukhyaṃ cakitasya rājñaḥ // Bc_11.46 //",
  "GK19asvbuc2u:1601": "yadā ca jitvāpi mahīṃ samagrāṃ vāsāya dṛṣṭaṃ puramekameva /",
  "GK19asvbuc2u:1602": "tatrāpi caikaṃ bhavanaṃ niṣevyaṃ śramaḥ parārthe nanu rājabhāvaḥ // Bc_11.47 //",
  "GK19asvbuc2u:1603": "rājño 'pi vāsoyugamekameva kṣutsaṃnirodhāya tathānnamātrā /",
  "GK19asvbuc2u:1604": "śayyā tathaikāsanamekameva śeṣā viśeṣā nṛpatermadāya // Bc_11.48 //",
  "GK19asvbuc2u:1605": "tuṣṭyarthametacca phalaṃ yadīṣṭamṛte 'pi rājyānmama tuṣṭirasti /",
  "GK19asvbuc2u:1606": "tuṣṭau ca satyāṃ puruṣasya loke sarve viśeṣā nanu nirviśeṣāḥ // Bc_11.49 //",
  "GK19asvbuc2u:1607": "tannāsmi kāmān prati saṃpratāryaḥ kṣemaṃ śivaṃ mārgamanuprapannaḥ /",
  "GK19asvbuc2u:1608": "smṛtvā suhṛttvaṃ tu punaḥ punarmā brūhi pratijñāṃ khalu pālayeti // Bc_11.50 //",
  "GK19asvbuc2u:1609": "na hyasmyamarṣeṇa vanaṃ praviṣṭo na śatrubāṇairavadhūtamauliḥ /",
  "GK19asvbuc2u:1610": "kṛtaspṛho nāpi phalādhikebhyo gṛhṇāmi naitadvacanaṃ yataste // Bc_11.51 //",
  "GK19asvbuc2u:1611": "yo dandaśūkaṃ kupitaṃ bhujaṅgaṃ muktvā vyavasyeddhi punargrahītum /",
  "GK19asvbuc2u:1612": "dāhātmikāṃ vā jvalitāṃ tṛṇolkāṃ saṃtyajya kāmānsa punarbhajeta // Bc_11.52 //",
  "GK19asvbuc2u:1613": "andhāya yaśca spṛhayedanandho baddhāya mukto vidhanāya cāḍhyaḥ /",
  "GK19asvbuc2u:1614": "unmattacittāya ca kalyacittaḥ spṛhāṃ sa kuryādviṣayātmakāya // Bc_11.53 //",
  "GK19asvbuc2u:1615": "bhaikṣopabhogīti ca nānukampyaḥ kṛtī jarāmṛtyubhayaṃ titīrṣuḥ /",
  "GK19asvbuc2u:1616": "ihottamaṃ śāntisukhaṃ ca yasya paratra duḥkhāni ca saṃvṛtāni // Bc_11.54 //",
  "GK19asvbuc2u:1617": "lakṣmyāṃ mahatyāmapi vartamānastṛṣṇābhibhūtastvanukampitavyaḥ /",
  "GK19asvbuc2u:1618": "prāpnoti yaḥ śāntisukhaṃ na ceha paratra duḥkhai pratigṛhyate ca // Bc_11.55 //",
  "GK19asvbuc2u:1619": "evaṃ tu vaktuṃ bhavato 'nurūpaṃ sattvasya vṛttasya kulasya caiva /",
  "GK19asvbuc2u:1620": "mamāpi voḍhuṃ sadṛśaṃ pratijñāṃ sattvasya vṛttasya kulasya caiva // Bc_11.56 //",
  "GK19asvbuc2u:1621": "ahaṃ hi saṃsāraśareṇa viddho viniḥsṛtaḥ śāntimavāptukāmaḥ /",
  "GK19asvbuc2u:1622": "neccheyamāptuṃ tridive 'pi rājyaṃ nirāmayaṃ kiṃ bata mānuṣeṣu // Bc_11.57 //",
  "GK19asvbuc2u:1623": "trivargasevāṃ nṛpa yattu kṛtsnataḥ paro manuṣyārtha iti tvamāttha mām /",
  "GK19asvbuc2u:1624": "anartha ityeva mamātra darśanaṃ kṣayī trivargo hi na cāpi tarpakaḥ // Bc_11.58 //",
  "GK19asvbuc2u:1625": "pade tu yasminna jarā na bhīrna rūṅ na janma naivoparamo na cādhayaḥ /",
  "GK19asvbuc2u:1626": "tameva manye puruṣārthamuttamaṃ na vidyate yatra punaḥ punaḥ kriyā // Bc_11.59 //",
  "GK19asvbuc2u:1627": "yadapyavoca paripālyatāṃ jarā nava vayo gacchati vikriyāmiti /",
  "GK19asvbuc2u:1628": "aniścayo 'ya capalaṃ hi dṛśyate jarāpyadhīrā dhṛtimacca yauvanam // Bc_11.60 //",
  "GK19asvbuc2u:1629": "svakarmadakṣaśca yadāntako jagad vayasu sarveṣvavaśa vikarṣati /",
  "GK19asvbuc2u:1630": "vināśakāle kathamavyavasthite jarā pratīkṣyā viduṣā śamepsunā // Bc_11.61 //",
  "GK19asvbuc2u:1631": "jarāyudho vyādhivikīrṇasāyako yadāntako vyādha ivāśivaḥ sthitaḥ /",
  "GK19asvbuc2u:1632": "prajāmṛgān bhāgyavanāśritāṃstudan vayaḥprakarṣa prati ko manorathaḥ // Bc_11.62 //",
  "GK19asvbuc2u:1633": "ato yuvā vā sthaviro 'thavā śiśustathā tvarāvāniha kartumarhati /",
  "GK19asvbuc2u:1634": "yathā bhaveddharmavataḥ kṛtātmanaḥ pravṛttiriṣṭā vinivṛttireva vā // Bc_11.63 //",
  "GK19asvbuc2u:1635": "yadāttha cāpīṣṭaphalāṃ kulocitāṃ kuruṣva dharmāya makhakriyāmiti /",
  "GK19asvbuc2u:1636": "namo makhebhyo na hi kāmaye sukhaṃ parasya duḥkhakriyayā yadiṣyate // Bc_11.64 //",
  "GK19asvbuc2u:1637": "paraṃ hi hantuṃ vivaśaṃ phalepsayā na yuktarūpa karuṇātmanaḥ sataḥ /",
  "GK19asvbuc2u:1638": "kratoḥ phalaṃ yadyapi śāśvataṃ bhavettathāpi kṛttvā kimu yatkṣayātmakam // Bc_11.65 //",
  "GK19asvbuc2u:1639": "bhavecca dharmo yadi nāparo vidhirvratena śīlena manaḥśamena vā /",
  "GK19asvbuc2u:1640": "tathāpi naivārhati sevituṃ kratuṃ viśasya yasmin paramucyate phalam // Bc_11.66 //",
  "GK19asvbuc2u:1641": "ihāpi tāvatpuruṣasya tiṣṭhataḥ pravartate yatparahiṃsayā sukham /",
  "GK19asvbuc2u:1642": "tadapyaniṣṭaṃ saghṛṇasya dhīmato bhavāntare kiṃ bata yanna dṛśyate // Bc_11.67 //",
  "GK19asvbuc2u:1643": "na ca pratāryo 'smi phalapravṛttaye bhaveṣu rājan ramate na me manaḥ /",
  "GK19asvbuc2u:1644": "latā ivāmbhodharavṛṣṭitāḍitāḥ pravṛttayaḥ sarvagatā hi cañcalāḥ // Bc_11.68 //",
  "GK19asvbuc2u:1645": "ihāgataścahamito didṛkṣayā munerarāḍasya vimokṣavādinaḥ /",
  "GK19asvbuc2u:1646": "prayāmi cādyaiva nṛpāstu te śivaṃ vacaḥ kṣamethā mama tattvaniṣṭhuram // Bc_11.69 //",
  "GK19asvbuc2u:1647": "avendravaddivyava śaśvadarkavad guṇairava śreya ihāva gāmava /",
  "GK19asvbuc2u:1648": "avāyurāryairava satsutānava śriyaśca rājannava dharmamātmanaḥ // Bc_11.70 //",
  "GK19asvbuc2u:1649": "himāriketūdbhavasaṃbhavāntare yathā dvijo yāti vimokṣayaṃstanum /",
  "GK19asvbuc2u:1650": "himāriśatrukṣayaśatrughātane tathāntare yāhi vimokṣayanmanaḥ // Bc_11.71 //",
  "GK19asvbuc2u:1651": "nṛpo 'bravītsāñjalirāgataspṛho yatheṣṭamāpnotu bhavānavighnataḥ /",
  "GK19asvbuc2u:1652": "avāpya kāle kṛtakṛtyatāmimāṃ mamāpi kāryo bhavatā tvanugrahaḥ // Bc_11.72 //",
  "GK19asvbuc2u:1653": "sthiraṃ pratijñāya tatheti pārthive tataḥ sa vaiśvaṃtaramāśramaṃ yayau /",
  "GK19asvbuc2u:1654": "parivrajantaṃ tamudīkṣya vismito nṛpo 'pi vavrāja puri girivrajam // Bc_11.73 //",
  "GK19asvbuc2u:1655": "iti buddhacarite mahākāvye kāmavigarhaṇo nāmaikādaśa sargaḥ // 11 //",
  "GK19asvbuc2u:1656": "CANTO XII",
  "GK19asvbuc2u:1657": "tataḥ śamavihārasya munerikṣvākucandramāḥ /",
  "GK19asvbuc2u:1658": "arāḍasyāśramaṃ bheje vapuṣā pūrayanniva // Bc_12.1 //",
  "GK19asvbuc2u:1659": "sa kālāmasagotreṇa tenālokyaiva dūrataḥ /",
  "GK19asvbuc2u:1660": "uccaiḥ svāgatamityuktaḥ samīpamupajagmivān // Bc_12.2 //",
  "GK19asvbuc2u:1661": "tāvubhau nyāyataḥ pṛṣṭvā dhātusāmyaṃ parasparam /",
  "GK19asvbuc2u:1662": "dāravyormedhyayorvṛṣyoḥ śucau deśe niṣedatuḥ // Bc_12.3 //",
  "GK19asvbuc2u:1663": "tamāsīnaṃ nṛpasutaṃ so 'bravīnmunisattamaḥ /",
  "GK19asvbuc2u:1664": "bahumānaviśālābhyāṃ darśanābhyāṃ pibanniva // Bc_12.4 //",
  "GK19asvbuc2u:1665": "viditaṃ me yathā saumya niṣkrānto bhavanādasi /",
  "GK19asvbuc2u:1666": "chittvā snehamayaṃ pāśaṃ pāśaṃ dṛpta iva dvipaḥ // Bc_12.5 //",
  "GK19asvbuc2u:1667": "sarvathā dhṛtimaccaiva prājñaṃ caiva manastava /",
  "GK19asvbuc2u:1668": "yastvaṃ prāptaḥ śriyaṃ tyaktvā latāṃ viṣaphalāmiva // Bc_12.6 //",
  "GK19asvbuc2u:1669": "nāścarya jīrṇavayaso yajjagmuḥ pārthivā vanam /",
  "GK19asvbuc2u:1670": "apatyebhyaḥ śriyaṃ dattvā bhuktocchiṣṭāmiva srajam // Bc_12.7 //",
  "GK19asvbuc2u:1671": "idaṃ me matamāścaryaṃ nave vayasi yadbhavān /",
  "GK19asvbuc2u:1672": "abhuktvaiva śriyaṃ prāptaḥ sthito viṣayagocare // Bc_12.8 //",
  "GK19asvbuc2u:1673": "tadvijñātumimaṃ dharma paramaṃ bhājanaṃ bhavān /",
  "GK19asvbuc2u:1674": "jñānaplamavadhiṣṭhāya śīghraṃ duḥkhārṇavaṃ tara // Bc_12.9 //",
  "GK19asvbuc2u:1675": "śiṣye yadyapi vijñāte śāstraṃ kālena varṇyate /",
  "GK19asvbuc2u:1676": "gāmbhīryādvyavasāyācca na parīkṣyo bhavānmama // Bc_12.10 //",
  "GK19asvbuc2u:1677": "iti vākyamarāḍasya vijñāya sa nararṣabhaḥ /",
  "GK19asvbuc2u:1678": "babhūva paramaprītaḥ provācottarameva ca // Bc_12.11 //",
  "GK19asvbuc2u:1679": "viraktasyāpi yadidaṃ saumukhyaṃ bhavataḥ param /",
  "GK19asvbuc2u:1680": "akṛtārtho 'pyanenāsmi kṛtārtha iva saṃprati // Bc_12.12 //",
  "GK19asvbuc2u:1681": "didṛkṣuriva hi jyotiryiyāsuriva daiśikam /",
  "GK19asvbuc2u:1682": "tvaddarśanamahaṃ manye titīrṣuriva ca plavam // Bc_12.13 //",
  "GK19asvbuc2u:1683": "tasmādarhasi tadvaktuṃ vaktavyaṃ yadi manyase /",
  "GK19asvbuc2u:1684": "jarāmaraṇarogebhyo yathāyaṃ parimucyate // Bc_12.14 //",
  "GK19asvbuc2u:1685": "ityarāḍaḥ kumārasya māhātmyādeva coditaḥ /",
  "GK19asvbuc2u:1686": "saṃkṣiptaṃ kathayāṃcakre svasya śāstrasya niścayam // Bc_12.15 //",
  "GK19asvbuc2u:1687": "śrūyatāmayamasmākaṃ siddhāntaḥ śṛṇvatāṃ vara /",
  "GK19asvbuc2u:1688": "yathā bhavati saṃsāro yathā caiva nivartate // Bc_12.16 //",
  "GK19asvbuc2u:1689": "prakṛtiśca vikāraśca janma mṛtyurjareva ca /",
  "GK19asvbuc2u:1690": "tattāvatsattvamituktaṃ sthirasattva parehi tat // Bc_12.17 //",
  "GK19asvbuc2u:1691": "tatra tu prakṛtiṃ nāma viddhiṃ prakṛtikovida /",
  "GK19asvbuc2u:1692": "pañca bhūtānyahaṃkāraṃ buddhimavyaktameva ca // Bc_12.18 //",
  "GK19asvbuc2u:1693": "vikāra iti budhyasva viṣayānindriyāṇi ca /",
  "GK19asvbuc2u:1694": "pāṇipādaṃ ca vādaṃ ca pāyūpasthaṃ tathā manaḥ // Bc_12.19 //",
  "GK19asvbuc2u:1695": "asya kṣetrasya vijñānātkṣetrajña iti saṃjñi ca /",
  "GK19asvbuc2u:1696": "kṣetrajña iti cātmānaṃ kathayantyātmacintakāḥ // Bc_12.20 //",
  "GK19asvbuc2u:1697": "saśiṣyaḥ kapilaśceha pratibuddha iti smṛtiḥ /",
  "GK19asvbuc2u:1698": "saputro 'pratibuddhastu prajāpatirihocyate // Bc_12.21 //",
  "GK19asvbuc2u:1699": "jāyate jīryate caiva bādhyate mriyate ca yat /",
  "GK19asvbuc2u:1700": "tadvyaktamiti vijñeyamavyaktaṃ tu viparyayāt // Bc_12.22 //",
  "GK19asvbuc2u:1701": "ajñānaṃ karma tṛṣṇā ca jñeyāḥ saṃsārahetavaḥ /",
  "GK19asvbuc2u:1702": "sthito 'smiṃstritaye jantustatsattvaṃ nātivartate // Bc_12.23 //",
  "GK19asvbuc2u:1703": "vipratyayādahaṃkārātsaṃdehādabhisaṃplavāt /",
  "GK19asvbuc2u:1704": "aviśeṣānupāyābhyāṃ saṅgādabhyavapātataḥ // Bc_12.24 //",
  "GK19asvbuc2u:1705": "tatra vipratyayo nāma viparītaṃ pravartate /",
  "GK19asvbuc2u:1706": "anyathā kurute kāryaṃ mantavyaṃ manyate 'nyathā // Bc_12.25 //",
  "GK19asvbuc2u:1707": "bravīmyahamahaṃ vedmi gacchāmyahamahaṃ sthitaḥ /",
  "GK19asvbuc2u:1708": "itīhaivamahaṃkārastvanahaṃkāra vartate // Bc_12.26 //",
  "GK19asvbuc2u:1709": "yastu bhāvānasaṃdigdhānekībhāvena paśyati /",
  "GK19asvbuc2u:1710": "mṛtpiṇḍavadasaṃdeha saṃdehaḥ sa ihocyate // Bc_12.27 //",
  "GK19asvbuc2u:1711": "ya evāhaṃ sa evedaṃ mano buddhiśca karma ca /",
  "GK19asvbuc2u:1712": "yaścaivaiṣa gaṇaḥ so 'hamiti yaḥ so 'bhisaṃplavaḥ // Bc_12.28 //",
  "GK19asvbuc2u:1713": "aviśeṣaṃ viśeṣajña pratibuddhāprabuddhayoḥ /",
  "GK19asvbuc2u:1714": "prakṛtīnāṃ ca yo veda so 'viśeṣa iti smṛtaḥ // Bc_12.29 //",
  "GK19asvbuc2u:1715": "namaskāravaṣaṭkārau prokṣaṇābhyukṣaṇādayaḥ /",
  "GK19asvbuc2u:1716": "anupāya iti prājñairupāyajña praveditaḥ // Bc_12.30 //",
  "GK19asvbuc2u:1717": "sajjate yena durmedhā manovāgbuddhikarmabhiḥ /",
  "GK19asvbuc2u:1718": "viṣayeṣvanabhiṣvaṅga so 'bhiṣvaṅga iti smṛtaḥ // Bc_12.31 //",
  "GK19asvbuc2u:1719": "mamedamahamasyeti yadduḥkhamabhimanyate /",
  "GK19asvbuc2u:1720": "vijñeyo 'bhyavapātaḥ sa saṃsāre yena pātyate // Bc_12.32 //",
  "GK19asvbuc2u:1721": "ityavidyāṃ hi vidvānsa pañcaparvā samīhate /",
  "GK19asvbuc2u:1722": "tamo mohaṃ mahāmohaṃ tāmisradvayameva ca // Bc_12.33 //",
  "GK19asvbuc2u:1723": "tatrālasyaṃ tamo viddhi mohaṃ mṛtyuṃ ca janma ca /",
  "GK19asvbuc2u:1724": "mahāmohastvasaṃmoha kāma ityeva gamyatām // Bc_12.34 //",
  "GK19asvbuc2u:1725": "yasmādatra ca bhūtāni pramuhyanti mahāntyapi /",
  "GK19asvbuc2u:1726": "tasmādeṣa mahābāho mahāmoha iti smṛtaḥ // Bc_12.35 //",
  "GK19asvbuc2u:1727": "tāmisramiti cākrodha krodhamevādhikurvate /",
  "GK19asvbuc2u:1728": "viṣādaṃ cāndhatāmisramaviṣāda pracakṣate // Bc_12.36 //",
  "GK19asvbuc2u:1729": "anayāvidyayā bālaḥ saṃyuktaḥ pañcaparvayā /",
  "GK19asvbuc2u:1730": "saṃsāre duḥkhabhūyiṣṭhe janmasvabhiniṣicyate // Bc_12.37 //",
  "GK19asvbuc2u:1731": "draṣṭā śrotā ca mantā ca kāryakaraṇameva ca /",
  "GK19asvbuc2u:1732": "ahamityevamāgamya saṃsāre parivartate // Bc_12.38 //",
  "GK19asvbuc2u:1733": "ihaibhirhetubhirdhīman janmastrotaḥ pravartate /",
  "GK19asvbuc2u:1734": "hetvabhāvātphalābhāva iti vijñātumarhasi // Bc_12.39 //",
  "GK19asvbuc2u:1735": "tatra samyaṅmatirvidyānmokṣakāma catuṣṭayam /",
  "GK19asvbuc2u:1736": "pratibuddhāprabuddhau ca vyaktamavyaktameva ca // Bc_12.40 //",
  "GK19asvbuc2u:1737": "yathāvadetadvijñāya kṣetrajño hi catuṣṭayam /",
  "GK19asvbuc2u:1738": "ājavaṃjavatāṃ hitvā prāpnoti padamakṣaram // Bc_12.41 //",
  "GK19asvbuc2u:1739": "ityartha brāhmaṇā loke paramabrahmavādinaḥ /",
  "GK19asvbuc2u:1740": "brahmacarya carantīha brāhmaṇānvāsayanti ca // Bc_12.42 //",
  "GK19asvbuc2u:1741": "iti vākyamidaṃ śrutvā munestasya nṛpātmajaḥ /",
  "GK19asvbuc2u:1742": "abhyupāyaṃ ca papraccha padameva ca naiṣṭhikam // Bc_12.43 //",
  "GK19asvbuc2u:1743": "brahmacaryamidaṃ caryaṃ yathā yāvacca yatra ca /",
  "GK19asvbuc2u:1744": "dharmasyāsya ca paryantaṃ bhavānvyākhyātumarhati // Bc_12.44 //",
  "GK19asvbuc2u:1745": "ityarāḍo yathāśāstraṃ vispaṣṭārtha samāsataḥ /",
  "GK19asvbuc2u:1746": "tamevānyena kalpena dharmamasmai vyabhāṣata // Bc_12.45 //",
  "GK19asvbuc2u:1747": "ayamādau gṛhānmuktvā bhaikṣākaṃ liṅgamāśritaḥ /",
  "GK19asvbuc2u:1748": "samudācāravistīrṇa śīlamādāya vartate // Bc_12.46 //",
  "GK19asvbuc2u:1749": "saṃtoṣaṃ paramāsthāya yena tena yatastataḥ /",
  "GK19asvbuc2u:1750": "viviktaṃ sevate vāsaṃ nirdvandvaḥ śāstravitkṛtī // Bc_12.47 //",
  "GK19asvbuc2u:1751": "tato rāgādbhayaṃ dṛṣṭvā vairāgyācca paraṃ śivam /",
  "GK19asvbuc2u:1752": "nigṛhṇannindriyagrāmaṃ yatate manasaḥ śame // Bc_12.48 //",
  "GK19asvbuc2u:1753": "atho viviktaṃ kāmebhyo vyāpādādibhya eva ca /",
  "GK19asvbuc2u:1754": "vivekajamavāpnoti pūrvadhyānaṃ vitarkavat // Bc_12.49 //",
  "GK19asvbuc2u:1755": "tacca dhyānasukhaṃ prāpya tattadeva vitarkayān /",
  "GK19asvbuc2u:1756": "apūrvasukhalābhena hriyate bāliśo janaḥ // Bc_12.50 //",
  "GK19asvbuc2u:1757": "śamenaivaṃvidhenāyaṃ kāmadveṣavigarhiṇā /",
  "GK19asvbuc2u:1758": "brahmalokamavāpnoti paritoṣeṇa vañcitaḥ // Bc_12.51 //",
  "GK19asvbuc2u:1759": "jñātvā vidvānvitarkāstu manaḥsaṃkṣobhakārakān /",
  "GK19asvbuc2u:1760": "tadviyuktamavāpnoti dhyānaṃ prītisukhānvitam // Bc_12.52 //",
  "GK19asvbuc2u:1761": "hriyamāṇastayā prītyā yo viśeṣaṃ na paśyati /",
  "GK19asvbuc2u:1762": "sthānaṃ bhāsvaramāpnoti deveṣvābhāsvareṣu saḥ // Bc_12.53 //",
  "GK19asvbuc2u:1763": "yastu prītisukhāttasmādvivecayati mānasam /",
  "GK19asvbuc2u:1764": "tṛtīyaṃ labhate dhyānaṃ sukhaṃ prītivivarjitam // Bc_12.54 //",
  "GK19asvbuc2u:1765": "yastu tasminsukhe magno na viśeṣāya yatnavān /",
  "GK19asvbuc2u:1766": "śubhakṛtsnaiḥ sa sāmānyaṃ sukhaṃ prāpnoti daivataiḥ // Bc_12.55 //",
  "GK19asvbuc2u:1767": "tādṛśaṃ sukhāmāsādya yo na rajyatyupekṣakaḥ",
  "GK19asvbuc2u:1768": "caturtha dhyānamāpnoti sukhaduḥkhavivarjitam // Bc_12.56 //",
  "GK19asvbuc2u:1769": "tatra kecidvyavasyanti mokṣa ityabhimāninaḥ /",
  "GK19asvbuc2u:1770": "sukhaduḥkhaparityāgādavyāpārācca cetasaḥ // Bc_12.57 //",
  "GK19asvbuc2u:1771": "asya dhyānasya tu phalaṃ samaṃ devairbṛhatphalaiḥ /",
  "GK19asvbuc2u:1772": "kathayanti bṛhatkālaṃ bṛhatprajñāparīkṣakāḥ // Bc_12.58 //",
  "GK19asvbuc2u:1773": "samādhervyutthitastasmād dṛṣtvā doṣāṃścharīriṇām /",
  "GK19asvbuc2u:1774": "jñānamārohati prājñaḥ śarīravinivṛttaye // Bc_12.59 //",
  "GK19asvbuc2u:1775": "tatastaddhyānamutsṛjya viśeṣe kṛtaniścayaḥ /",
  "GK19asvbuc2u:1776": "kāmebhya iva sa prājño rūpādapi virajyate // Bc_12.60 //",
  "GK19asvbuc2u:1777": "śarīre khāni yānyasmintānyādau parikalpayan /",
  "GK19asvbuc2u:1778": "ghaneṣvapi tato dravyeṣvākāśamadhimucyate // Bc_12.61 //",
  "GK19asvbuc2u:1779": "ākāśagatamātmānaṃ saṃkṣipya tvaparo budhaḥ /",
  "GK19asvbuc2u:1780": "tadevānantataḥ paśyanviśeṣamadhigacchati // Bc_12.62 //",
  "GK19asvbuc2u:1781": "adhyātmakuśalastvanyo nivartyātmānamātmanā /",
  "GK19asvbuc2u:1782": "kiṃcinnāstīti saṃpaśyannākiṃcanya iti smṛtaḥ // Bc_12.63 //",
  "GK19asvbuc2u:1783": "tato muñjādiṣīkeva śakuniḥ pañjarādiva /",
  "GK19asvbuc2u:1784": "kṣetrajño niḥsṛto dehānmukta ityabhidhīyate // Bc_12.64 //",
  "GK19asvbuc2u:1785": "etattatparamaṃ brahma nirliṅga dhruvamakṣaram /",
  "GK19asvbuc2u:1786": "yanmokṣa iti tattvajñāḥ kathayanti manīṣiṇaḥ // Bc_12.65 //",
  "GK19asvbuc2u:1787": "ityupāyaṃśca mokṣaśca mayā saṃdarśitastava /",
  "GK19asvbuc2u:1788": "yadi jñātaṃ yadi ruciryathāvatpratipadyatām // Bc_12.66 //",
  "GK19asvbuc2u:1789": "jaigīṣavyo 'tha janako vṛddhaścaiva parāśaraḥ /",
  "GK19asvbuc2u:1790": "imaṃ panthānamāsādya muktā hyanye ca mokṣiṇaḥ // Bc_12.67 //",
  "GK19asvbuc2u:1791": "iti tasya sa tadvākyaṃ gṛhītvā tu vicārya ca /",
  "GK19asvbuc2u:1792": "pūrvahetubalaprāptaḥ pratyuttaramuvāca ha // Bc_12.68 //",
  "GK19asvbuc2u:1793": "śrutaṃ jñānamidaṃ sūkṣmaṃ parataḥ parataḥ śivam /",
  "GK19asvbuc2u:1794": "kṣetrajñasyāparityāgādavaimyetadanaiṣṭhikam // Bc_12.69 //",
  "GK19asvbuc2u:1795": "vikāraprakṛtibhyo hi kṣetrajñaṃ muktamapyaham /",
  "GK19asvbuc2u:1796": "manye prasavadharmāṇaṃ bījadharmāṇameva ca // Bc_12.70 //",
  "GK19asvbuc2u:1797": "viśuddho yadyapi hyātmā nirmukta iti kalpyate /",
  "GK19asvbuc2u:1798": "bhūyaḥ pratyayasadbhāvādamuktaḥ sa bhaviṣyati // Bc_12.71 //",
  "GK19asvbuc2u:1799": "ṛtubhūmyambuvirahādyathā bījaṃ na rohati /",
  "GK19asvbuc2u:1800": "rohati pratyayaistaistaistadvatso 'pi mato mama // Bc_12.72 //",
  "GK19asvbuc2u:1801": "yatkarmājñānatṛṣṇānāṃ tyāgānmokṣaśca kalpyate /",
  "GK19asvbuc2u:1802": "atyantastatparityāgaḥ satyātmani na vidyate // Bc_12.73 //",
  "GK19asvbuc2u:1803": "hitvā hitvā trayamidaṃ viśeṣastūpalabhyate /",
  "GK19asvbuc2u:1804": "ātmanastu sthitiryatra tatra sūkṣmamidaṃ trayam // Bc_12.74 //",
  "GK19asvbuc2u:1805": "sūkṣmatvāccaiva doṣāṇāmavyāpārācca cetasaḥ /",
  "GK19asvbuc2u:1806": "dīrghatvādāyuṣaścaiva mokṣastu parikalpyate // Bc_12.75 //",
  "GK19asvbuc2u:1807": "ahaṃkāraparityāgo yaścaiṣa parikalpyate /",
  "GK19asvbuc2u:1808": "satyātmani parityāgo nāhaṃkārasya vidyate // Bc_12.76 //",
  "GK19asvbuc2u:1809": "saṃkhyādibhiramuktaśca nirguṇo na bhavatyayam /",
  "GK19asvbuc2u:1810": "tasmādasati nairguṇye nāsya mokṣo 'bhidhīyate // Bc_12.77 //",
  "GK19asvbuc2u:1811": "guṇino hi guṇānāṃ ca vyatireko na vidyate /",
  "GK19asvbuc2u:1812": "rūpoṣṇābhyāṃ virahito na hyagnirupalabhyate // Bc_12.78 //",
  "GK19asvbuc2u:1813": "prāgdehānna bhaveddehī prāgguṇebhyastathā guṇī /",
  "GK19asvbuc2u:1814": "tasmādādau vimuktaḥ san śarīrī badhyate punaḥ // Bc_12.79 //",
  "GK19asvbuc2u:1815": "kṣetrajño viśarīraśca jño vā syādajña eva vā /",
  "GK19asvbuc2u:1816": "yadi jño jñeyamasyāsti jñeye sati na mucyate // Bc_12.80 //",
  "GK19asvbuc2u:1817": "athājña iti siddho vaḥ kalpitena kimātmanā /",
  "GK19asvbuc2u:1818": "vināpi hyātmanājñānaṃ prasiddhaṃ kāṣṭhakuḍyavat // Bc_12.81 //",
  "GK19asvbuc2u:1819": "parataḥ paratastyāgo yasmāttu guṇavān smṛtaḥ /",
  "GK19asvbuc2u:1820": "tasmātsarvaparityāgānmanye kṛtsnāṃ kṛtārthatām // Bc_12.82 //",
  "GK19asvbuc2u:1821": "iti dharmamarāḍasya viditvā na tutoṣa saḥ /",
  "GK19asvbuc2u:1822": "akṛtsnamiti vijñāya tataḥ pratijagāma ha // Bc_12.83 //",
  "GK19asvbuc2u:1823": "viśeṣamatha śuśrūṣurudrakasyāśramaṃ yayau /",
  "GK19asvbuc2u:1824": "ātmagrāhācca tasyāpi jagṛhe na sa darśanam // Bc_12.84 //",
  "GK19asvbuc2u:1825": "saṃjñāsaṃjñitvayordoṣaṃ jñātvā hi munirudrakaḥ /",
  "GK19asvbuc2u:1826": "ākiṃcanyātparaṃ lebhe'saṃjñāsaṃjñātmikāṃ gatim // Bc_12.85 //",
  "GK19asvbuc2u:1827": "yasmāccālambane sūkṣme saṃjñāsaṃjñe tataḥ param /",
  "GK19asvbuc2u:1828": "nāsaṃjñī naiva saṃjñīti tasmāttatragataspṛhaḥ // Bc_12.86 //",
  "GK19asvbuc2u:1829": "yataśca buddhistatraiva sthitānyatrāpracāriṇī /",
  "GK19asvbuc2u:1830": "sūkṣmāpaṭvī tatastatra nāsaṃjñitvaṃ na saṃjñitā // Bc_12.87 //",
  "GK19asvbuc2u:1831": "yasmācca tadapi prāpya punarāvartate jagat /",
  "GK19asvbuc2u:1832": "bodhisattvaḥ paraṃ prepsustasmādudrakamatyajat // Bc_12.88 //",
  "GK19asvbuc2u:1833": "tato hitvāśramaṃ tasya śreyo 'rthī kṛtaniścayaḥ /",
  "GK19asvbuc2u:1834": "bheje gayasya rājarṣernagarīsaṃjñamāśramam // Bc_12.89 //",
  "GK19asvbuc2u:1835": "atha nairañjanātīre śucau śuciparākramaḥ /",
  "GK19asvbuc2u:1836": "cakāra vāsamekāntavihārābhiratirmuniḥ // Bc_12.90 //",
  "GK19asvbuc2u:1837": "āgatān tatra tatpūrvapañcendriyavaśoddhatān /",
  "GK19asvbuc2u:1838": "tapaḥpravṛttān vratino bhikṣūn pañca niraikṣata // Bc_12.91 //",
  "GK19asvbuc2u:1839": "te copatastthurdṛṣṭvātra bhikṣavastaṃ mumukṣavaḥ /",
  "GK19asvbuc2u:1840": "puṇyārjitadhanārogyamindriyārthā iveśvaram // Bc_12.92 //",
  "GK19asvbuc2u:1841": "saṃpūjyamānastaiḥ pravhairvinayādanuvartibhiḥ /",
  "GK19asvbuc2u:1842": "tadvaśasthāyibhiḥ śiṣyairlolairmana ivendriyaiḥ // Bc_12.93 //",
  "GK19asvbuc2u:1843": "mṛtyujanmāntakaraṇe syādupāyo 'yamityatha /",
  "GK19asvbuc2u:1844": "duṣkarāṇi samārebhe tapāṃsyanaśanena saḥ // Bc_12.94 //",
  "GK19asvbuc2u:1845": "upavāsavidhīnnaikān kurvannaradurācarān /",
  "GK19asvbuc2u:1846": "varṣāṇi ṣaṭ śamaprepsurakarotkārśyamātmanaḥ // Bc_12.95 //",
  "GK19asvbuc2u:1847": "annakāleṣu caikaikaiḥ sa kolatilataṇḍulaiḥ /",
  "GK19asvbuc2u:1848": "apārapārasaṃsārapāraṃ prepsurapārayat // Bc_12.96 //",
  "GK19asvbuc2u:1849": "dehādapacayastena tapasā tasya yaḥ kṛtaḥ /",
  "GK19asvbuc2u:1850": "sa evopacayo bhūyastejasāsya kṛto 'bhavat // Bc_12.97 //",
  "GK19asvbuc2u:1851": "kṛśo 'pyakṛśakīrtiśrīrlhādaṃ cakre 'nyacakṣuṣām /",
  "GK19asvbuc2u:1852": "kumudānāmiva śaracchuklapakṣādicandramāḥ // Bc_12.98 //",
  "GK19asvbuc2u:1853": "tvagasthiśeṣo niḥśeṣairmedaḥpiśitaśoṇitaiḥ /",
  "GK19asvbuc2u:1854": "kṣīṇo 'pyakṣīṇagāmbhīryaḥ samudra iva sa vyabhāt // Bc_12.99 //",
  "GK19asvbuc2u:1855": "atha kaṣṭatapaḥspaṣṭavyarthakliṣṭatanurmuniḥ /",
  "GK19asvbuc2u:1856": "bhavabhīrurimāṃ cakre buddhiṃ buddhatvakāṅkṣayā // Bc_12.100 //",
  "GK19asvbuc2u:1857": "nāyaṃ dharmo virāgāya na bodhāya na muktaye /",
  "GK19asvbuc2u:1858": "jambumūle mayā prāpto yastadā sa vidhirdhruvaḥ // Bc_12.101 //",
  "GK19asvbuc2u:1859": "na cāsau durbalenāptuṃ śakyamityāgatādaraḥ /",
  "GK19asvbuc2u:1860": "śarīrabalavṛddhyarthamidaṃ bhūyo 'nvacintayat // Bc_12.102 //",
  "GK19asvbuc2u:1861": "kṣutpipāsāśramaklāntaḥ śramādasvasthamānasaḥ /",
  "GK19asvbuc2u:1862": "prāpnuyānmanasāvāpyaṃ phalaṃ kathamanirvṛtaḥ // Bc_12.103 //",
  "GK19asvbuc2u:1863": "nirvṛtiḥ prāpyate samyak satatendriyatarpaṇāt /",
  "GK19asvbuc2u:1864": "saṃtarpitendriyatayā manaḥsvāsthyamavāpyate // Bc_12.104 //",
  "GK19asvbuc2u:1865": "svasthaprasannamanasaḥ samādhirupapadyate /",
  "GK19asvbuc2u:1866": "samādhiyuktacittasya dhyānayogaḥ pravartate // Bc_12.105 //",
  "GK19asvbuc2u:1867": "dhyānapravartanāddharmāḥ prāpyante yairavāpyate /",
  "GK19asvbuc2u:1868": "durlabhaṃ śāntamajaraṃ paraṃ tadamṛtaṃ padam // Bc_12.106 //",
  "GK19asvbuc2u:1869": "tasmādāhāramūlo 'yamupāya itiniścayaḥ /",
  "GK19asvbuc2u:1870": "āhārakaraṇe dhīraḥ kṛtvāmitamatirmatim // Bc_12.107 //",
  "GK19asvbuc2u:1871": "snāto nairañjanātīrāduttatāra śanaiḥ kṛśaḥ /",
  "GK19asvbuc2u:1872": "bhaktyāvanataśākhāgrairdattahastastaṭadrumaiḥ // Bc_12.108 //",
  "GK19asvbuc2u:1873": "atha gopādhipasutā daivatairabhicoditā /",
  "GK19asvbuc2u:1874": "udbhutahṛdayānandā tatra nandabalāgamat // Bc_12.109 //",
  "GK19asvbuc2u:1875": "sitaśaṅkhojjvalabhujā nīlakambalavāsinī /",
  "GK19asvbuc2u:1876": "saphenamālānīlāmburyamuneva saridvarā // Bc_12.110 //",
  "GK19asvbuc2u:1877": "sā śraddhāvardhitaprītirvikasallocanotpalā /",
  "GK19asvbuc2u:1878": "śirasā praṇipatyainaṃ grāhayāmāsa pāyasam // Bc_12.111 //",
  "GK19asvbuc2u:1879": "kṛtvā tadupabhogena prāptajanmaphalāṃ sa tām /",
  "GK19asvbuc2u:1880": "bodhiprāptau samartho 'bhūtsaṃtarpitaṣaḍindriyaḥ // Bc_12.112 //",
  "GK19asvbuc2u:1881": "paryāptāpyānamūrtiśca sārdha svayaśasā muniḥ /",
  "GK19asvbuc2u:1882": "kāntidhairye babhāraikaḥ śaśāṅkārṇavayordvayoḥ // Bc_12.113 //",
  "GK19asvbuc2u:1883": "āvṛtta iti vijñāya taṃ jahuḥ pañca bhikṣavaḥ /",
  "GK19asvbuc2u:1884": "manīṣiṇamivātmānaṃ nirmuktaṃ pañca dhātavaḥ // Bc_12.114 //",
  "GK19asvbuc2u:1885": "vyavasāyadvitīyo 'tha śādvalāstīrṇabhūtalam /",
  "GK19asvbuc2u:1886": "so 'śvatthamūlaṃ prayayau bodhāya kṛtaniścayaḥ // Bc_12.115 //",
  "GK19asvbuc2u:1887": "tatastadānīṃ gajarājavikramaḥ padasvanenānupamena bodhitaḥ /",
  "GK19asvbuc2u:1888": "mahāmunerāgatabodhiniścayo jagāda kālo bhujagottamaḥ stutim // Bc_12.116 //",
  "GK19asvbuc2u:1889": "yathā mune tvaccaraṇāvapīḍitā muhurmuhurniṣṭanatīva medinī /",
  "GK19asvbuc2u:1890": "yathā ca te rājati sūryavatprabhā dhrūvaṃ tvamiṣṭaṃ phalamadya bhokṣyase // Bc_12.117 //",
  "GK19asvbuc2u:1891": "yathā bhramantyo divi cāṣapaṅktayaḥ pradakṣiṇaṃ tvāṃ kamalākṣa kurvate /",
  "GK19asvbuc2u:1892": "yathā ca saumyā divi vānti vāyavastvamadya buddho niyataṃ bhaviṣyasi // Bc_12.118 //",
  "GK19asvbuc2u:1893": "tato bhujaṅgapravareṇa saṃstutastṛṇānyupādāya śucīni lāvakāt /",
  "GK19asvbuc2u:1894": "kṛtapratijño niṣasāda bodhaye mahātarormūlamupāśritaḥ śuceḥ // Bc_12.119 //",
  "GK19asvbuc2u:1895": "tataḥ sa paryaṅkamakampyamuttamaṃ babandha suptoragabhogapiṇḍitam /",
  "GK19asvbuc2u:1896": "bhinadmi tāvadbhuvi naitadāsanaṃ na yāmi yāvatkutakṛtyatāmiti // Bc_12.120 //",
  "GK19asvbuc2u:1897": "tato yayurmadamatulāṃ divaukaso vavāśire na mṛgagaṇā na pakṣiṇaḥ /",
  "GK19asvbuc2u:1898": "na sasvanurvanataravo 'nilāhatāḥ kṛtāsane bhagavati niścitātmani // Bc_12.121 //",
  "GK19asvbuc2u:1899": "iti buddhacarite mahākāvye 'rāḍadarśano nāma dvādaśaḥ sargaḥ // 12 //",
  "GK19asvbuc2u:1900": "CANTO XIII",
  "GK19asvbuc2u:1901": "tasminvimokṣāya kṛtapratijñe rājarṣivaṃśaprabhave maharṣau /",
  "GK19asvbuc2u:1902": "tatropaviṣṭe prajaharṣa lokastatrāsa saddharmaripustu māraḥ // Bc_13.1 //",
  "GK19asvbuc2u:1903": "yaṃ kāmadevaṃ pravadanti loke citrāyudhaṃ puṣpaśaraṃ tathaiva /",
  "GK19asvbuc2u:1904": "kāmapracārādhipatiṃ tameva mokṣadviṣaṃ māramudāharanti // Bc_13.2 //",
  "GK19asvbuc2u:1905": "tasyātmajā vibhramaharṣadarpāstisro 'ratiprītitṛṣaśca kanyāḥ /",
  "GK19asvbuc2u:1906": "papracchurenaṃ manaso vikāraṃ sa tāṃśca tāścaiva vaco 'bhyuvāca // Bc_13.3 //",
  "GK19asvbuc2u:1907": "asau munirniścayavarma bibhratsattvāyudhaṃ buddhiśaraṃ vikṛṣya /",
  "GK19asvbuc2u:1908": "jigīṣurāste viṣayānmadīyāntasmādayaṃ me manaso viṣādaḥ // Bc_13.4 //",
  "GK19asvbuc2u:1909": "yadi hyasau māmabhibhūya yāti lokāya cākhyātyapavargamārgam /",
  "GK19asvbuc2u:1910": "śūnyastato 'yaṃ viṣayo mamādya vṛttāccyutasyeva videhabhartuḥ // Bc_13.5 //",
  "GK19asvbuc2u:1911": "tadyāvadevaiṣa na labdhacakṣurmadrocare tiṣṭhati yāvadeva /",
  "GK19asvbuc2u:1912": "yāsyāmi tāvadvratamasya bhettuṃ setuṃ nadīvega ivātivṛddhaḥ // Bc_13.6 //",
  "GK19asvbuc2u:1913": "tato dhanuḥ puṣpamayaṃ gṛhītvā śarān jaganmohakarāṃśca pañca /",
  "GK19asvbuc2u:1914": "so 'śvatthamūlaṃ sasuto 'bhyagacchadasvāsthyakārī manasaḥ prajānām // Bc_13.7 //",
  "GK19asvbuc2u:1915": "atha praśāntaṃ munimāsanasthaṃ pāraṃ titīrṣu bhavasāgarasya /",
  "GK19asvbuc2u:1916": "viṣajya savyaṃ karamāyudhāgre krīḍan śareṇedamuvāca māraḥ // Bc_13.8 //",
  "GK19asvbuc2u:1917": "uttiṣṭha bhoḥ kṣatriya mṛtyubhīta cara svadharma tyaja mokṣadharmam /",
  "GK19asvbuc2u:1918": "bāṇaiśca yajñaiśca vinīya lokaṃ lokātpadaṃ prāpnuhi vāsavasya // Bc_13.9 //",
  "GK19asvbuc2u:1919": "panthā hi niryātumayaṃ yaśasyo yo vāhitaḥ pūrvatamairnarendraiḥ /",
  "GK19asvbuc2u:1920": "jātasya rājarṣikule viśāle bhaikṣākamaślādhyamidaṃ prapattum // Bc_13.10 //",
  "GK19asvbuc2u:1921": "athādya nottiṣṭhasi niścitātman bhava sthiro mā vimucaḥ pratijñām /",
  "GK19asvbuc2u:1922": "mayodyato hyeṣa śaraḥ sa eṃva yaḥ śūrpake mīnaripau vimuktaḥ // Bc_13.11 //",
  "GK19asvbuc2u:1923": "spṛṣṭaḥ sa cānena kathaṃcidaiḍaḥ somasya naptāpyabhavadvicittaḥ /",
  "GK19asvbuc2u:1924": "sa cābhavacchantanurasvatantraḥ kṣīṇe yuge kiṃ bata durbalo 'nyaḥ // Bc_13.12 //",
  "GK19asvbuc2u:1925": "tatkṣipramuttiṣṭha labhasva saṃjñāṃ bāṇo hyayaṃ tiṣṭhati lelihānaḥ /",
  "GK19asvbuc2u:1926": "priyāvidheyeṣu ratipriyeṣu yaṃ cakravākeṣviva notsṛjāmi // Bc_13.13 //",
  "GK19asvbuc2u:1927": "ityevamukto 'pi yadā nirāstho naivāsanaṃ śākyamunirbibheda /",
  "GK19asvbuc2u:1928": "śaraṃ tato 'smai visasarja māraḥ kanyāśca kṛtvā purataḥ sutāṃśca // Bc_13.14 //",
  "GK19asvbuc2u:1929": "tasmiṃstu bāṇe 'pi sa vipramukte cakāra nāsthāṃ na dhṛteścacāla /",
  "GK19asvbuc2u:1930": "dṛṣṭvā tathainaṃ viṣasāda māraścintāparītaśca śanairjagāda // Bc_13.15 //",
  "GK19asvbuc2u:1931": "śailendraputrīṃ prati yena viddho devo 'pi śambhuścalito babhūva /",
  "GK19asvbuc2u:1932": "na cintayatyeṣa tameva bāṇaṃ kiṃ syādacitto na śaraḥ sa eṣaḥ // Bc_13.16 //",
  "GK19asvbuc2u:1933": "tasmādayaṃ nārhati puṣpabāṇaṃ na harṣaṇaṃ nāpi raterniyogam /",
  "GK19asvbuc2u:1934": "arhatyayaṃ bhūtagaṇairasaumyaiḥ saṃtrāsanātarjanatāḍanāni // Bc_13.17 //",
  "GK19asvbuc2u:1935": "sasmāra māraśca tataḥ svasainyaṃ vighnaṃ śame śākyamuneścikīrṣan /",
  "GK19asvbuc2u:1936": "nanāśrayāścānucarāḥ parīyuḥ śaladrumaprāsagadāsihastāḥ // Bc_13.18 //",
  "GK19asvbuc2u:1937": "varāhamīnāśvakharoṣṭravaktrā vyāghrarkṣasiṃhadviradānanāśca /",
  "GK19asvbuc2u:1938": "ekekṣaṇā naikamukhāstriśīrṣā lambodarāścaiva pṛṣodarāśca // Bc_13.19 //",
  "GK19asvbuc2u:1939": "ajānusakthā ghaṭajānavaśca daṃṣṭrāyudhāścaiva nakhāyudhāśca /",
  "GK19asvbuc2u:1940": "karaṅkavaktrā bahumūrtayaśca bhagnārdhavaktrāśca mahāmukhāśca // Bc_13.20 //",
  "GK19asvbuc2u:1941": "bhasmāruṇā lohitabinducitrāḥ khaṭvāṅgahastā haridhūmrakeśāḥ /",
  "GK19asvbuc2u:1942": "lambasrajo vāraṇalambakarṇāścarmāmbarāścaiva nirambarāśca // Bc_13.21 //",
  "GK19asvbuc2u:1943": "śvetārdhavaktrā haritārdhakāyāstāmrāśca dhrūmrā harayo 'sitāśca /",
  "GK19asvbuc2u:1944": "vyālottarāsaṅgabhujāstathaiva praghuṣṭāghaṇṭākulamekhalāśca // Bc_13.22 //",
  "GK19asvbuc2u:1945": "tālapramāṇāśca gṛhītaśūlā daṃṣṭrākarālāśca śiśupramāṇāḥ /",
  "GK19asvbuc2u:1946": "urabhravaktrāśca vihaṃgamākṣā mārjāravaktrāśca manuṣyakāyāḥ // Bc_13.23 //",
  "GK19asvbuc2u:1947": "prakīrṇakeśāḥ śikhino 'rdhamuṇḍā raktāmbarā vyākulaveṣṭanāśca /",
  "GK19asvbuc2u:1948": "prahṛṣṭavaktrā bhṛkuṭīmukhāśca tejoharāścaiva manoharāśca // Bc_13.24 //",
  "GK19asvbuc2u:1949": "kecidvrajanto bhṛśamāvavalguranyo 'nyamāpupluvire tathānye /",
  "GK19asvbuc2u:1950": "cikrīḍurākāśagatāśca kecitkecicca cerustarumastakeṣu // Bc_13.25 //",
  "GK19asvbuc2u:1951": "nanarta kaścidbhramayaṃstriśūlaṃ kaścidvipuṣphūrja gadāṃ vikarṣan /",
  "GK19asvbuc2u:1952": "harṣeṇa kaścidvṛṣavannanarda kaścicatprajajvāla tanūnaruhebhyaḥ // Bc_13.26 //",
  "GK19asvbuc2u:1953": "evaṃvidhā bhūtagaṇāḥ samantāttadbodhimūlaṃ parivārya tasthuḥ /",
  "GK19asvbuc2u:1954": "jighṛkṣavaścaiva jighāṃsavaśca bharturniyogaṃ paripālayantaḥ // Bc_13.27 //",
  "GK19asvbuc2u:1955": "taṃ prekṣya mārasya ca pūrvarātre śākyarṣabhasyaiva ca yuddhakālam /",
  "GK19asvbuc2u:1956": "na dyauścakāśe pṛthivī cakampe prajajvaluścaiva diśaḥ saśabdāḥ // Bc_13.28 //",
  "GK19asvbuc2u:1957": "viṣvagvavau vāyurudīrṇavegastārā na rejurna babhau śaśāṅkaḥ /",
  "GK19asvbuc2u:1958": "tamaśca bhūyo vitatāna rātriḥ sarve ca saṃcukṣubhire samudrāḥ // Bc_13.29 //",
  "GK19asvbuc2u:1959": "mahībhṛto dharmaparāśca nāgā mahāmunervighnamamṛṣyamāṇāḥ /",
  "GK19asvbuc2u:1960": "māraṃ prati krodhavivṛttanetrā niḥśaśvasuścaiva jajṛmbhire ca // Bc_13.30 //",
  "GK19asvbuc2u:1961": "śuddhādhivāsā vibudharṣayastu saddharmasiddhyarthamabhipravṛttāḥ /",
  "GK19asvbuc2u:1962": "māre 'nukampāṃ manasā pracakrurvirāgabhāvāttu na roṣamīyuḥ // Bc_13.31 //",
  "GK19asvbuc2u:1963": "tadbodhimūlaṃ samavekṣya kīrṇa hiṃsātmanā mārabalena tena /",
  "GK19asvbuc2u:1964": "dharmātmabhirlokavimokṣakāmairbabhūva hāhākṛtamantarīkṣe // Bc_13.32 //",
  "GK19asvbuc2u:1965": "upaplavaṃ dharmavidhestu tasya dṛṣṭvā sthitaṃ mārabalaṃ maharṣiḥ /",
  "GK19asvbuc2u:1966": "na cukṣubhe nāpi yayau vikāraṃ madhye gavāṃ siṃha ivopaviṣṭaḥ // Bc_13.33 //",
  "GK19asvbuc2u:1967": "mārastato bhūtacamūmudīrṇāmājñāpayāmāsa bhayāya tasya /",
  "GK19asvbuc2u:1968": "svaiḥ svaiḥ prabhāvairatha sāsya senā taddhairyabhedāya matiṃ cakāra // Bc_13.34 //",
  "GK19asvbuc2u:1969": "keciccalannaikavilambijivhāstīkṣṇāgradaṃṣṭrā harimaṇḍalākṣāḥ /",
  "GK19asvbuc2u:1970": "vidāritāsyāḥ sthiraśaṅkukarṇāḥ saṃtrāsayantaḥ kila nāma tasthuḥ // Bc_13.35 //",
  "GK19asvbuc2u:1971": "tebhyaḥ sthitebhyaḥ sa tathāvidhebhyaḥ rūpeṇa bhāvena ca dāruṇebhyaḥ /",
  "GK19asvbuc2u:1972": "na vivyathe nodvivije maharṣiḥ krīḍatsubālebhya ivoddhatebhyaḥ // Bc_13.36 //",
  "GK19asvbuc2u:1973": "kaścittato roṣavivṛttadṛṣṭistasmai gadāmudyamayāṃcakāra /",
  "GK19asvbuc2u:1974": "tastambha bāhuḥ sagadastato 'sya puraṃdarasyeva pura savajraḥ // Bc_13.37 //",
  "GK19asvbuc2u:1975": "kecitsamudyamya śilāstarūṃśca viṣehire naiva munau vimoktum /",
  "GK19asvbuc2u:1976": "petuḥ savṛkṣāḥ saśilāstathaiva vajrāvabhagnā iva vindhyapādāḥ // Bc_13.38 //",
  "GK19asvbuc2u:1977": "kaiścitsamutpatya nabho vimuktāḥ śilāśca vṛkṣāśca paraśvadhāśca /",
  "GK19asvbuc2u:1978": "tasthurnabhayasyeva na cāvapetuḥ saṃdhyābhrapādā iva naikavarṇāḥ // Bc_13.39 //",
  "GK19asvbuc2u:1979": "cikṣepa tasyopari dīptamanyaḥ kaḍaṅgaraṃ parvataśṛṅgamātram /",
  "GK19asvbuc2u:1980": "yanmuktapātraṃ gaganasthameva tasyānubhāvācchatadhā paphāla // Bc_13.40 //",
  "GK19asvbuc2u:1981": "kaścijjvalannarka ivoditaḥ khādaṅgāravarṣa mahadutsasarja /",
  "GK19asvbuc2u:1982": "cūrṇāni cāmīkarakandarāṇāṃ kalpātyaye meruriva pradīptaḥ // Bc_13.41 //",
  "GK19asvbuc2u:1983": "tadbodhimūle pravikīryamāṇamaṅgāravarṣa tu savisphuliṅgam /",
  "GK19asvbuc2u:1984": "maitrīvihārādṛṣisattamasya babhūva raktotpalapattravarṣaḥ // Bc_13.42 //",
  "GK19asvbuc2u:1985": "śarīracittavyasanātapaistairevaṃvidhaistaiśca nipātyamānaiḥ /",
  "GK19asvbuc2u:1986": "naivāsanācchākyamuniścacāla svaniścayaṃ bandhumivopaguhya // Bc_13.43 //",
  "GK19asvbuc2u:1987": "athāpare nirjigilurmukhebhyaḥ sarpānvijīrṇebhya iva drumebhyaḥ /",
  "GK19asvbuc2u:1988": "te mantrabaddhā iva tatsamīpe na śaśvasurnotsasṛpurna celuḥ // Bc_13.44 //",
  "GK19asvbuc2u:1989": "bhūtvāpare vāridharā bṛhantaḥ savidyutaḥ sāśanicaṇḍaghoṣāḥ /",
  "GK19asvbuc2u:1990": "tasmindrume tatyajuraśmavarṣaṃ tatpuṣpavarṣaṃ ruciraṃ babhūva // Bc_13.45 //",
  "GK19asvbuc2u:1991": "cāpe 'tha bāṇo nihito 'pareṇa jajvāla tatraiva na niṣpapāta /",
  "GK19asvbuc2u:1992": "anīśvarasyātmani dhūyamāno durmarṣaṇasyeva narasya manyuḥ // Bc_13.46 //",
  "GK19asvbuc2u:1993": "pañceṣavo 'nyena tu vipramuktāstasthurnabhasyeva munau na petuḥ /",
  "GK19asvbuc2u:1994": "saṃsārabhīrorviṣayapravṛttau pañcendriyāṇīva parikṣakasya // Bc_13.47 //",
  "GK19asvbuc2u:1995": "jighāsayānyaḥ prasasāra ruṣṭo gadāṃ gṛhītvābhimukho maharṣeḥ /",
  "GK19asvbuc2u:1996": "so 'prāptakāmo vivaśaḥ papāta doṣeṣvivānarthakareṣu lokaḥ // Bc_13.48 //",
  "GK19asvbuc2u:1997": "strī meghakālī tu kapālahastā kartu maharṣeḥ kila cittamoham /",
  "GK19asvbuc2u:1998": "babhrāma tatrāniyataṃ na tasthau calātmano buddhirivāgameṣu // Bc_13.49 //",
  "GK19asvbuc2u:1999": "kaścitpradīptaṃ praṇidhāya cakṣurnetrāgnināśīviṣavaddidhakṣuḥ /",
  "GK19asvbuc2u:2000": "tatraiva nāsīnamṛṣiṃ dadarśa kāmātmakaḥ śreya ivopadiṣṭam // Bc_13.50 //",
  "GK19asvbuc2u:2001": "gurvī śilāmudyamayaṃstathānyaḥ śaśrāma moghaṃ vihataprayatnaḥ /",
  "GK19asvbuc2u:2002": "niḥśreyasaṃ jñānasamādhigamyaṃ kāyaklamairdharmamivāptukāmaḥ // Bc_13.51 //",
  "GK19asvbuc2u:2003": "tarakṣusiṃhākṛtayastathānye praṇeduruccairmahataḥ praṇādān /",
  "GK19asvbuc2u:2004": "sattvāni yaiḥ saṃcukucuḥ samantādvajrāhatā dyauḥ phalatīti mattvā // Bc_13.52 //",
  "GK19asvbuc2u:2005": "mṛgā gajāścārtaravān sṛjanto vidudruvuścaiva nililyire ca /",
  "GK19asvbuc2u:2006": "rātrau ca tasyāmahanīva digbhyaḥ khagā ruvantaḥ paripeturārtāḥ // Bc_13.53 //",
  "GK19asvbuc2u:2007": "teṣāṃ praṇādaistu tathāvidhaistai sarveṣu bhūteṣvapi kampiteṣu /",
  "GK19asvbuc2u:2008": "munirna tatrāsa na saṃcukoca ravairgarutmāniva vāyasānām // Bc_13.54 //",
  "GK19asvbuc2u:2009": "bhayāvahebhyaḥ pariṣadgaṇebhyo yathā yathā naiva munirbibhāya /",
  "GK19asvbuc2u:2010": "tathā tathā dharmabhṛtāṃ sapatnaḥ śokācca roṣācca sasāda māraḥ // Bc_13.55 //",
  "GK19asvbuc2u:2011": "bhūtaṃ tataḥ kiṃciddṛśyarūpaṃ viśiṣṭabhūtaṃ gaganasthameva /",
  "GK19asvbuc2u:2012": "dṛṣṭavarṣaye dugdhamavairaruṣṭaṃ māraṃ babhāṣe mahatā svareṇa // Bc_13.56 //",
  "GK19asvbuc2u:2013": "moghaṃ śramaṃ nārhasi māra kartuṃ hiṃsrātmatāmutsṛja gaccha śarma /",
  "GK19asvbuc2u:2014": "naiṣa tvayā kampayituṃ hi śakyo mahāgirirmerurivānilena // Bc_13.57 //",
  "GK19asvbuc2u:2015": "apyuṣṇabhāvaṃ jvalanaḥ prajahyādāpo dravatvaṃ prathivī sthiratvam /",
  "GK19asvbuc2u:2016": "anekakalpācitapuṇyakarmā na tveva jahyādvyavasāyameṣaḥ // Bc_13.58 //",
  "GK19asvbuc2u:2017": "yo niścayo hyasya parākramaśca tejaśca yadyā ca dayā prajāsu /",
  "GK19asvbuc2u:2018": "aprāpya notthāsyati tattvameṣa tamāṃsyahatveva sahasraraśmiḥ // Bc_13.59 //",
  "GK19asvbuc2u:2019": "kāṣṭhaṃ hi mathnan labhate hutāśaṃ bhūmiṃ khananvindati cāpi toyam /",
  "GK19asvbuc2u:2020": "nirbandhinaḥ kiṃcana nāstyasādhyaṃ nyāyena yuktaṃ ca kṛtaṃ ca sarvam // Bc_13.60 //",
  "GK19asvbuc2u:2021": "tallokamārta karuṇāyamāno rogeṣu rāgādiṣu vartamānam /",
  "GK19asvbuc2u:2022": "mahābhiṣaṅga nārhati vighnameṣa jñānauṣadhārtha parikhidyamānaḥ // Bc_13.61 //",
  "GK19asvbuc2u:2023": "hṛte ca loke bahubhiḥ kumārgaiḥ sanmārgamanvicchati yaḥ śrameṇa /",
  "GK19asvbuc2u:2024": "sa daiśikaḥ kṣobhayituṃ na yuktaṃ sudeśikaḥ sārtha iva pranaṣṭe // Bc_13.62 //",
  "GK19asvbuc2u:2025": "sattveṣu naṣṭeṣu mahāndhakāre jñānapradīpaḥ kriyamāṇa eṣaḥ /",
  "GK19asvbuc2u:2026": "āryasya nirvāpayituṃ na sādhu prajvālyamānastamasīva dīpaḥ // Bc_13.63 //",
  "GK19asvbuc2u:2027": "dṛṣṭvā ca saṃsāramaye mahaughe magnaṃ jagatpāramavindamānam /",
  "GK19asvbuc2u:2028": "yaścedamuttārayituṃ pravṛttaḥ kaścintayettasya tu pāpamāryaḥ // Bc_13.64 //",
  "GK19asvbuc2u:2029": "kṣamāśipho dhairyavigāḍhamūlaścāritrapuṣpaḥ smṛtibuddhiśākhaḥ /",
  "GK19asvbuc2u:2030": "jñānadrumo dharmaphalapradātā notpāṭanaṃ hyarhati vardhamānaḥ // Bc_13.65 //",
  "GK19asvbuc2u:2031": "baddhāṃ dṛḍhaiścetasi mohapāśairyasya prajāṃ mokṣayituṃ manīṣā /",
  "GK19asvbuc2u:2032": "tasmin jighāṃsā tava nopapannā śrānte jagadbandhanamokṣahetoḥ // Bc_13.66 //",
  "GK19asvbuc2u:2033": "bodhāya karmāṇi hi yānyanena kṛtāni teṣāṃ niyato 'dya kālaḥ /",
  "GK19asvbuc2u:2034": "sthāne tathāsminnupaviṣṭa eṣa yathaiva pūrve munayastathaiva // Bc_13.67 //",
  "GK19asvbuc2u:2035": "eṣā hi nābhirvasudhātalasya kṛtsnena yuktā parameṇa dhāmnā /",
  "GK19asvbuc2u:2036": "bhūmerato 'nyo 'sti hi na pradeśo vegaṃ samādherviṣaheta yo 'sya // Bc_13.68 //",
  "GK19asvbuc2u:2037": "tanmā kṛthā śokamupehi śāntiṃ mā bhūnmahimnā tava māra mānaḥ /",
  "GK19asvbuc2u:2038": "viśrambhituṃ na kṣamamadhuvā śrīścale pade vismayamabhyupaiṣi // Bc_13.69 //",
  "GK19asvbuc2u:2039": "tataḥ sa saṃśrutya ca tasya tadvaco mahāmuneḥ prekṣya ca niṣprakampatām /",
  "GK19asvbuc2u:2040": "jagāma māro vimano hatodyamaḥ śarairjagaccetasi yairvihanyate // Bc_13.70 //",
  "GK19asvbuc2u:2041": "gatapraharṣā viphalīkṛtaśramā praviddhapāṣāṇakaḍaṅgaradrumā /",
  "GK19asvbuc2u:2042": "diśaḥ pradudrāva tato 'sya sā camūrhatāśrayeva dviṣatā dviṣaccamūḥ // Bc_13.71 //",
  "GK19asvbuc2u:2043": "dravati saparipakṣe nirjitai puṣpaketau jayatijitamaske nīrajaske maharṣau /",
  "GK19asvbuc2u:2044": "yuvatiriva sahāsā dyauścakāśe sacandrā surabhi ca jalagarbha puṣpavarṣa papāta // Bc_13.72 //",
  "GK19asvbuc2u:2045": "iti buddhacarite mahākāvye 'śvaghoṣakṛte māravijayo nāma trayodaśaḥ sargaḥ // 13 //",
  "GK19asvbuc2u:2046": "CANTO XIV",
  "GK19asvbuc2u:2047": "tato mārabalaṃ jitvā dhairyeṇa ca śamena ca /",
  "GK19asvbuc2u:2048": "paramārtha vijijñāsuḥ sa dadhyau dhyānakovidaḥ // Bc_14.1 //",
  "GK19asvbuc2u:2049": "sarveṣu dhyānavidhiṣu prāpya caiśvaryamuttamam /",
  "GK19asvbuc2u:2050": "sasmāra prathame yāme pūrvajanmaparaṃparām // Bc_14.2 //",
  "GK19asvbuc2u:2051": "amutrāhamayaṃ nāma cyutastasmādihāgataḥ /",
  "GK19asvbuc2u:2052": "uiti janmasahastrāṇi sasmārānubhavanniva // Bc_14.3 //",
  "GK19asvbuc2u:2053": "smṛtvā janma ca mṛtyuṃ ca tāsu tāsūpapattiṣu /",
  "GK19asvbuc2u:2054": "tataḥ sattveṣu kāruṃṇyaṃ cakāra karuṇātmakaḥ // Bc_14.4 //",
  "GK19asvbuc2u:2055": "kṛtveha svajanotsarga punaranyatra ca kriyāḥ /",
  "GK19asvbuc2u:2056": "atrāṇaḥ khalu loko 'yaṃ paribhramati cakravat // Bc_14.5 //",
  "GK19asvbuc2u:2057": "ityevaṃ smaratastasya babhūva niyatātmanaḥ /",
  "GK19asvbuc2u:2058": "kadalīgarbhaniḥsāraḥ saṃsāra iti niścayaḥ // Bc_14.6 //",
  "GK19asvbuc2u:2059": "dvitīye tvāgate yāme so 'dvitīyaparākramaḥ /",
  "GK19asvbuc2u:2060": "divyaṃ lebhe paraṃ cakṣuḥ sarvacakṣuṣmatāṃ varaḥ // Bc_14.7 //",
  "GK19asvbuc2u:2061": "tatastena sa divyena pariśuddhena cakṣuṣā /",
  "GK19asvbuc2u:2062": "dadarśa nikhilaṃ lokamādarśa iva nirmale // Bc_14.8 //",
  "GK19asvbuc2u:2063": "sattvānāṃ paśyatastasya nikṛṣṭotkṛṣṭakarmaṇām /",
  "GK19asvbuc2u:2064": "pracyutiṃ copapattiṃ ca vavṛdhe karuṇātmatā // Bc_14.9 //",
  "GK19asvbuc2u:2065": "ime duṣkṛtakarmāṇaḥ prāṇino yāni durgatim /",
  "GK19asvbuc2u:2066": "ime 'nye śubhakarmāṇaḥ pratiṣṭhante tripiṣṭape // Bc_14.10 //",
  "GK19asvbuc2u:2067": "upapannāḥ pratibhaye narake bhṛśadāruṇe /",
  "GK19asvbuc2u:2068": "amī duḥkhairbahuvidhaiḥ pīḍyante kṛpaṇaṃ bata // Bc_14.11 //",
  "GK19asvbuc2u:2069": "pāyyante kvathitaṃ kecidagnivarṇamayorasam /",
  "GK19asvbuc2u:2070": "āropyante ruvānto 'nye niṣṭaptastambhamāyasam // Bc_14.12 //",
  "GK19asvbuc2u:2071": "pacyante piṣṭavatkecidayaskumbhīṣvavāṅmukhāḥ /",
  "GK19asvbuc2u:2072": "dahyante karuṇaṃ keciddīpteṣvaṅgārarāśiṣu // Bc_14.13 //",
  "GK19asvbuc2u:2073": "kecittīkṣṇairayodaṃṣṭrairbhakṣyante dāruṇaiḥ śvabhiḥ /",
  "GK19asvbuc2u:2074": "keciddhṛṣṭairayastuṇḍairvāyasairāyasairiva // Bc_14.14 //",
  "GK19asvbuc2u:2075": "keciddāhapariśrāntāḥ śītacchāyābhikāṅikṣaṇaḥ /",
  "GK19asvbuc2u:2076": "asipattravanaṃ nīlaṃ baddhā iva viśantyamī // Bc_14.15 //",
  "GK19asvbuc2u:2077": "pāṭyante dāruvatkecitkuṭhārairbaddhabāhavaḥ /",
  "GK19asvbuc2u:2078": "duḥkhe 'pi na vipacyante karmabhirdhāritāsavaḥ // Bc_14.16 //",
  "GK19asvbuc2u:2079": "sukhaṃ syāditi yatkarma kṛtaṃ duḥkhanivṛttaye /",
  "GK19asvbuc2u:2080": "phalaṃ tasyedamavaśairduḥkhamevopabhujyate // Bc_14.17 //",
  "GK19asvbuc2u:2081": "sukhārthamaśubhaṃ kṛtvā ya ete bhṛśaduḥkhitāḥ /",
  "GK19asvbuc2u:2082": "āsvādaḥ sa kimeteṣāṃ karoti sukhamaṇvapi // Bc_14.18 //",
  "GK19asvbuc2u:2083": "hasadbhiryatkṛtaṃ karma kaluṣaṃ kaluṣātmabhiḥ /",
  "GK19asvbuc2u:2084": "etatpariṇate kāle krośadbhiranubhūyate // Bc_14.19 //",
  "GK19asvbuc2u:2085": "yadyevaṃ pāpakarmāṇaḥ paśyeyuḥ karmaṇāṃ phalam /",
  "GK19asvbuc2u:2086": "vameyuruṣṇaṃ rudhiraṃ marmasvabhihatā iva // Bc_14.20 //",
  "GK19asvbuc2u:2087": "ime 'nye karmabhiścitraiścittavispandasaṃbhavaiḥ /",
  "GK19asvbuc2u:2088": "tiryagyonau vicitrāyāḥmupapannāstapasvinaḥ // Bc_14.21 //",
  "GK19asvbuc2u:2089": "māṃsatvagbāladantārtha vairādapi madādapi /",
  "GK19asvbuc2u:2090": "hanyante kṛpaṇaṃ yatra bandhūnāṃ paśyatāmapi // Bc_14.22 //",
  "GK19asvbuc2u:2091": "aśaknuvanto 'pyavaśāḥ kṣuttarṣaśramapīḍitāḥ /",
  "GK19asvbuc2u:2092": "go 'śvabhūtāśca vāhyante pratodakṣatamūrtayaḥ // Bc_14.23 //",
  "GK19asvbuc2u:2093": "vāhyante gajabhūtāśca valīyāṃso 'pi durbalaiḥ /",
  "GK19asvbuc2u:2094": "aṅkaśakliṣṭamūrdhānastāḍitāḥ pādapāṣṇibhiḥ // Bc_14.24 //",
  "GK19asvbuc2u:2095": "satsvapyanyeṣu duḥkheṣu duḥkhaṃ yatra viśeṣataḥ /",
  "GK19asvbuc2u:2096": "parasparavirodhācca parādhīnatayaiva ca // Bc_14.25 //",
  "GK19asvbuc2u:2097": "khasthāḥ khasthairhi bādhyante jalasthā jalacāribhiḥ /",
  "GK19asvbuc2u:2098": "sthalasthāḥ sthalasaṃsthaiśca prāpya caivetaretaraiḥ // Bc_14.26 //",
  "GK19asvbuc2u:2099": "upapannāstathā ceme mātsaryākrāntacetasaḥ /",
  "GK19asvbuc2u:2100": "pitṛloke nirāloke kṛpaṇaṃ bhuñjate phalam // Bc_14.27 //",
  "GK19asvbuc2u:2101": "sūcīchidropamamukhāḥ parvatopamakukṣayaḥ /",
  "GK19asvbuc2u:2102": "kṣuttarṣajanitairduḥkhai pīḍyante duḥkhabhāginaḥ // Bc_14.28 //",
  "GK19asvbuc2u:2103": "āśayā samatikrāntā dhāryamāṇāḥ svakarmabhiḥ /",
  "GK19asvbuc2u:2104": "labhante na hyamī bhoktuṃ praviddhānyaśucīnyapi // Bc_14.29 //",
  "GK19asvbuc2u:2105": "puruṣo yadi jānīta mātsaryasyedṛśaṃ phalam /",
  "GK19asvbuc2u:2106": "sarvathā śibivaddadyāccharīrāvayavānapi // Bc_14.30 //",
  "GK19asvbuc2u:2107": "ime 'nye narakaprakhye garbhasaṃjñe 'śucihrade /",
  "GK19asvbuc2u:2108": "upapannā manuṣyeṣu duḥkhamarchanti jantavaḥ // Bc_14.31 //"
}