{
    "K06bsu053_u:0": " (Vaidya 98)",
    "K06bsu053_u:1": " Prajñāpāramitāhṛdayasutram /",
    "K06bsu053_u:2": " [vistaramātṛkā]",
    "K06bsu053_u:3": " / namaḥ sarvajñāya //",
    "K06bsu053_u:4": " evaṃ mayā śrutam /",
    "K06bsu053_u:5": " ekasmin samaye bhagavān rājagṛhe viharati sma gṛdhrakūṭe parvate mahatā bhikṣusaṃghena sārdhaṃ mahatā ca bodhisattvasaṃghena /",
    "K06bsu053_u:6": " tena khalu samayena bhagavān gambhīrāvasaṃbodhaṃ nāma samādhiṃ samāpannaḥ /",
    "K06bsu053_u:7": " tena ca samayena āryāvalokiteśvaro bodhisattvo mahāsattvo gambhīrāyāṃ prajñāpāramitāyāṃ caryāṃ caramāṇaḥ evaṃ vyavalokayati sma /",
    "K06bsu053_u:8": " pañca skandhāṃstāṃśca svabhāvaśūnyaṃ vyavalokayati //",
    "K06bsu053_u:9": " athāyuṣmān śāriputro buddhānubhāvena āryāvalokiteśvaraṃ bodhisattvametadavocat - yaḥ kaścit kulaputro [vā kuladuhitā vā asyāṃ] gambhīrāyāṃ prajñāpāramitāyāṃ caryāṃ cartukāmaḥ,",
    "K06bsu053_u:10": " kathaṃ śikṣitavyaḥ?",
    "K06bsu053_u:11": " evamukte āryāvalokiteśvaro bodhisattvo mahāsattvaḥ āyuṣmantaṃ śāriputrametadavocat",
    "K06bsu053_u:12": " - yaḥ kaścicchāriputra kulaputro va kuladuhitā vā [asyāṃ] gambhīrāyāṃ prajñāpāramitāyāṃ caryāṃ cartukāmaḥ,",
    "K06bsu053_u:13": " tenaivaṃ vyavalokitavyam - pañca skandhāṃstāṃśca svabhāvaśūnyān samanupaśyati sma /",
    "K06bsu053_u:14": " rūpaṃ śūnyatā,",
    "K06bsu053_u:15": " śūnyataiva rūpam /",
    "K06bsu053_u:16": " rūpānna pṛthak śūnyatā,",
    "K06bsu053_u:17": " śūnyatāyā na pṛthag rūpam /",
    "K06bsu053_u:18": " yadrūpaṃ sā śūnyatā,",
    "K06bsu053_u:19": " yā śūnyatā tadrūpam /",
    "K06bsu053_u:20": " evaṃ vedanāsaṃjñāsaṃskāravijñānāni ca śūnyatā /",
    "K06bsu053_u:21": " evaṃ śāriputra sarvadharmāḥ śūnyatālakṣaṇā anutpannā aniruddhā amalā vimalā anūnā asaṃpūrṇāḥ /",
    "K06bsu053_u:22": " tasmāttarhi śāriputra śūnyatāyāṃ na rūpam,",
    "K06bsu053_u:23": " na vedanā,",
    "K06bsu053_u:24": " sa saṃjñā,",
    "K06bsu053_u:25": " na saṃskārāḥ,",
    "K06bsu053_u:26": " na vijñānam,",
    "K06bsu053_u:27": " na cakṣurna śrotraṃ na ghrāṇaṃ na jihvā na kāyo na mano na rūpaṃ na śabdo na gandho na raso na spraṣṭavyaṃ na dharmaḥ /",
    "K06bsu053_u:28": " na cakṣurdhāturyāvanna manodhāturna dharmadhāturna manovijñānadhātuḥ /",
    "K06bsu053_u:29": " na vidyā nāvidyā na kṣayo yāvanna jarāmaraṇaṃ na jarāmaraṇakṣayaḥ,",
    "K06bsu053_u:30": " na duḥkhasamudayanirodhamārgā na jñānaṃ na prāptirnāprāptiḥ /",
    "K06bsu053_u:31": " tasmācchāriputra aprāptitvena bodhisattvānāṃ prajñāpāramitāmāśritya (PPhṛdv, Vaidya 99)",
    "K06bsu053_u:32": " viharati cittāvaraṇaḥ /",
    "K06bsu053_u:33": " cittāvaraṇanāstitvādatrasto viparyāsātikrānto niṣṭhanirvāṇaḥ /",
    "K06bsu053_u:34": " tryadhvavyavasthitāḥ sarvabuddhāḥ prajñāpāramitāmāśritya anuttarāṃ samyaksaṃbodhimabhisaṃbuddhāḥ /",
    "K06bsu053_u:35": " tasmād jñātavyaḥ prajñāpāramitāmahāmantraḥ anuttaramantraḥ asamasamamantraḥ sarvaduḥkhapraśamanamantraḥ satyamamithyatvāt prajñāpāramitāyāmukto mantraḥ /",
    "K06bsu053_u:36": " tadyathā - gate gate pāragate pārasaṃgate bodhi svāhā /",
    "K06bsu053_u:37": " evaṃ śāriputra gambhīrāyāṃ prajñāpāramitāyāṃ caryāyāṃ śikṣitavyaṃ bodhisattvena //",
    "K06bsu053_u:38": " atha khalu bhagavān tasmātsamādhervyutthāya āryāvalokiteśvarasya bodhisattvasya sādhukāramadāt - sādhu sādhu kulaputra /",
    "K06bsu053_u:39": " evametat kulaputra,",
    "K06bsu053_u:40": " evametad gambhīrāyāṃ prajñāpāramitāyāṃ caryaṃ cartavyaṃ yathā tvayā nirdiṣṭam /",
    "K06bsu053_u:41": " anumodyate tathāgatairarhadbhiḥ //",
    "K06bsu053_u:42": " idamavocadbhagavān /",
    "K06bsu053_u:43": " ānandamanā āyuṣmān śāriputraḥ āryāvalokiteśvaraśca bodhisattvaḥ sā ca sarvāvatī pariṣat sadevamānuṣāsuragandharvaśca loko bhagavato bhāṣitamabhyanandan",
    "K06bsu053_u:44": " iti prajñāpāramitāhṛdayasūtraṃ samāptam /"
}