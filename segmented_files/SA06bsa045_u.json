{
    "SA06bsa045_u:0_0": "Gurupañcāśikā",
    "SA06bsa045_u:1_0": "om namo buddhāya /",
    "SA06bsa045_u:2_0": "śrīvajrasattvapadavīpratilambhahetornatvā yathāvidhi guroścaraṇāravindam /",
    "SA06bsa045_u:2_1": "tatparyupāstiramalā bahutantragītā saṃkṣipya kathyata iyaṃ śṛṇutādareṇa // 1 //",
    "SA06bsa045_u:3_0": "abhiṣekāgralabdho hi vajrācāryastathāgataiḥ /",
    "SA06bsa045_u:3_1": "daśadiglokadhātusthaistrikālametya vandyate // 2 //",
    "SA06bsa045_u:4_0": "trikālaṃ parayā bhaktyā sapuṣpāñjalimaṇḍalaiḥ /",
    "SA06bsa045_u:4_1": "paryupāsyo guruḥ śāstā śirasā pādavandanāt // 3 //",
    "SA06bsa045_u:5_0": "saddharmādīn puraskṛtya gṛhī vā navako 'pi vā /",
    "SA06bsa045_u:5_1": "vandyo vratadharairbuddhyā lokāvadyāvahānaye // 4 //",
    "SA06bsa045_u:6_0": "sukhāsanaṃ samutthānamarthakriyādigauravam /",
    "SA06bsa045_u:6_1": "sarvameva vratī kuryāt tyaktvā cārcanavandanam // 5 //",
    "SA06bsa045_u:7_0": "prāk śiṣyācāryasaṃbandhaḥ kāryaḥ parīkṣya sūribhiḥ /",
    "SA06bsa045_u:7_1": "samānasamayabhraṃśo doṣo hi guruśiṣyayoḥ // 6 //",
    "SA06bsa045_u:8_0": "niṣkṛpaṃ krodhanaṃ krūraṃ stabdhaṃ laghumasaṃyatam /",
    "SA06bsa045_u:8_1": "svotkarṣakaṃ ca no kuryād guruṃ śiṣyaṃ ca buddhimān // 7 //",
    "SA06bsa045_u:9_0": "dhīro vinīto matimān kṣamāvānārjavo 'śaṭhaḥ /",
    "SA06bsa045_u:9_1": "mantratantraprayogajñaḥ kṛpāluḥ śāstrakovidaḥ // 8 //",
    "SA06bsa045_u:10_0": "daśatattvaparijñātā maṇḍalālekhyakarmavit /",
    "SA06bsa045_u:10_1": "mantravyākhyākṛdācāryaḥ prasannaḥ syājjitendriyaḥ // 9 //",
    "SA06bsa045_u:11_0": "taṃ nāthaṃ yo 'vamanyeta śiṣyo bhūtvā sacetanaḥ /",
    "SA06bsa045_u:11_1": "sarvabuddhāpamānena sa nityaṃ duḥkhamāpnuyāt // 10 //",
    "SA06bsa045_u:12_0": "ītyupadravacauraiśca grahajvaraviṣādibhiḥ /",
    "SA06bsa045_u:12_1": "mriyate 'sau mahāmūḍho gurupādābhinindakaḥ // 11 //",
    "SA06bsa045_u:13_0": "rājavātānalavyālairḍākinījalataskaraiḥ /",
    "SA06bsa045_u:13_1": "vighnairvināyakaiścāpi mārito narakaṃ vrajet // 12 //",
    "SA06bsa045_u:14_0": "na kuryāccittasaṃkṣobhamācāryasya kadācana /",
    "SA06bsa045_u:14_1": "yadā karoti duṣprajño narake pacyate dhruvam // 13 //",
    "SA06bsa045_u:15_0": "narakā ye samākhyātā avīcyādyā bhayānakāḥ /",
    "SA06bsa045_u:15_1": "tatra vāsaḥ samākhyāta ācāryasya hi nindanāt // 14 //",
    "SA06bsa045_u:16_0": "tasmāt sarvaprayatnena vajrācāryaṃ mahāgurum /",
    "SA06bsa045_u:16_1": "pracchannavarakalyāṇaṃ nāvamanyet kadācana // 15 //",
    "SA06bsa045_u:17_0": "yatheṣṭadakṣiṇādānād gurubhaktaṃ sagauravam /",
    "SA06bsa045_u:17_1": "uktā jvarādayastāpā na bhūyaḥ prabhavanti hi // 16 //",
    "SA06bsa045_u:18_0": "adeyaiḥ putradārādyairasubhirvā nijairapi /",
    "SA06bsa045_u:18_1": "sevyaḥ svasaṃvarācārya kiṃ punarvibhavaiścalaiḥ // 17 //",
    "SA06bsa045_u:19_0": "yataḥ sudurlabhaṃ vastu kalpāsaṃkhyeyakoṭibhiḥ /",
    "SA06bsa045_u:19_1": "buddhatvamudyogavate dadātīhaiva janmani // 18 //",
    "SA06bsa045_u:20_0": "nityaṃ svasamayaḥ sādhyo nityaṃ pūjyāstathāgatāḥ /",
    "SA06bsa045_u:20_1": "nityaṃ ca gurave deyaṃ sarvabuddhasamo hyasau // 19 //",
    "SA06bsa045_u:20_2": "yadyadiṣṭataraṃ loke viśiṣṭarameva vā /",
    "SA06bsa045_u:20_3": "tattaddhi gurave deyaṃ sadaivākṣayamicchatā // 20 //",
    "SA06bsa045_u:21_0": "datte 'smai sarvabuddhebhyo dattaṃ bhavati śāśvatam /",
    "SA06bsa045_u:21_1": "tasmācca puṇyasaṃbhāraḥ saṃbhārād bodhiruttamā // 21 //",
    "SA06bsa045_u:22_0": "te śiṣyāḥ karuṇotsargaśīlakṣāntiguṇānvitāḥ /",
    "SA06bsa045_u:22_1": "ye nānyatvaṃ kalpayanti gurorvajradharasya ca // 22 //",
    "SA06bsa045_u:23_0": "caityabhaṅgādibhītyāpi gurośchāyāṃ na laṅghayet /",
    "SA06bsa045_u:23_1": "pādukāsanayānāderlaṅghanasya tu kā kathā // 23 //",
    "SA06bsa045_u:24_0": "śrūyād yatnād gurorājñāṃ hṛṣṭacitto mahāmatiḥ /",
    "SA06bsa045_u:24_1": "aśaktaḥ śrāvayet tasmā upapattyā tvaśaktitām // 24 //",
    "SA06bsa045_u:25_0": "guroḥ siddhiṃ samāpnoti guroḥ svargaṃ guroḥ sukham /",
    "SA06bsa045_u:25_1": "tasmāt sarvaprayatnena gurorājñāṃ na laṅghayet // 25 //",
    "SA06bsa045_u:26_0": "svātmavacca gurordravyaṃ guruvacca tadaṅganām /",
    "SA06bsa045_u:26_1": "svajanāniva tallokān paśyennityaṃ samāhitaḥ // 26 //",
    "SA06bsa045_u:27_0": "śayyārohamagrayānamuṣṇīṣādyupabandhanam /",
    "SA06bsa045_u:27_1": "na kuryādāsane pādaṃ kaṭihastaṃ ca sannidhau // 27 //",
    "SA06bsa045_u:28_0": "suptena vā niṣaṇṇena na stheyamutthite gurau /",
    "SA06bsa045_u:28_1": "dakṣaścotsāhasampannastatkāryeṣu sadā bhavet // 28 //",
    "SA06bsa045_u:29_0": "śleṣmādīnāṃ parityāgaḥ pādaprasāraṇaṃ tathā /",
    "SA06bsa045_u:29_1": "caṅkramaṇaṃ vivādaṃ ca na kuryāt purato guroḥ // 29 //",
    "SA06bsa045_u:30_0": "saṃvāhanaṃ nartanaṃ ca na gānaṃ na ca bādanam /",
    "SA06bsa045_u:30_1": "bahu saṃlapanaṃ cāpi na kuryāt purato guroḥ // 30 //",
    "SA06bsa045_u:31_0": "natvāsanāt samuttheyaṃ niṣattavyaṃ ca bhaktitaḥ /",
    "SA06bsa045_u:31_1": "niśyapsu sabhaye mārge prārthyāgre gamanaṃ caret // 31 //",
    "SA06bsa045_u:32_0": "nāṅgāni cālayed dhīmān na jṛmbhādi samāśrayet /",
    "SA06bsa045_u:32_1": "nāṅgulisphoṭanaṃ kuryāt puraḥ paśyati śāstari // 32 //",
    "SA06bsa045_u:32_2": "pādayoḥ kṣālanaṃ cāṅgaproñchābhyañjanamardanam /",
    "SA06bsa045_u:32_3": "pūrvaṃ praṇamya kartavyaṃ tataḥ kuryād yadādiśet // 33 //",
    "SA06bsa045_u:33_0": "[āvhānādau gurornāmni pūjyapādādi yojayet /",
    "SA06bsa045_u:33_1": "anyadā śraddhayā brūyāt sādaraistu viśeṣaṇaiḥ // 34 //",
    "SA06bsa045_u:34_0": "ādiśyatām, kariṣyāmi, pravadet sāñjalirgurum /",
    "SA06bsa045_u:34_1": "śrutvādeśaṃ cāvicālya yathādiṣṭaṃ tathā caret // 35 //",
    "SA06bsa045_u:35_0": "hāse kāse samutpanne kareṇācchādayenmukham /",
    "SA06bsa045_u:35_1": "tadante mṛdubhirvarṇaiḥ svābhiprāyaṃ nivedayet // 36 //",
    "SA06bsa045_u:36_0": "vinītaḥ purato bhūyāt sajjo vastrādibandhanaiḥ /",
    "SA06bsa045_u:36_1": "bhūjānuḥ sāñjaliḥ śrotuṃ yācayet tu trivārakam // 37 //",
    "SA06bsa045_u:37_0": "satkāryaṃ sarvadā kuryānnirahaṅkāracetasā /",
    "SA06bsa045_u:37_1": "trapayā pāpabhītyā saṃvṛto navavadhūriva // 38 //",
    "SA06bsa045_u:38_0": "na vilāsamayīṃ ceṣṭāṃ kuryāt śāstari saṃmukhe /",
    "SA06bsa045_u:38_1": "anyaccaivaṃvidhaṃ karma suparīkṣya tyajed bhṛśam // 39 //",
    "SA06bsa045_u:39_0": "pratiṣṭhāyāṃ maṇḍale ca home vā śiṣyasaṃgrahe /",
    "SA06bsa045_u:39_1": "ākhyānādau gurorvāse nityaṃ kuryācca sannidhim // 40 //",
    "SA06bsa045_u:40_0": "pratiṣṭhādau labhyate yat tatsarvaṃ gurave 'rpayet /",
    "SA06bsa045_u:40_1": "tena dattaṃ ca gṛṇhīyāt svayaṃ cānyāṃśca toṣayet // 41 //",
    "SA06bsa045_u:41_0": "guruśiṣye svaśiṣyatvaṃ na vidadhyāt kadācan /",
    "SA06bsa045_u:41_1": "svaśiṣyaṃ vyāvṛtaṃ kuryāt satkārāderguroḥ puraḥ // 42 //",
    "SA06bsa045_u:42_0": "ācāryo yatsvayaṃ dadyād gururvā yat pradāpayet /",
    "SA06bsa045_u:42_1": "praṇamya dhīmatā grāhyaṃ baddhāñjalipuṭena tat // 43 //",
    "SA06bsa045_u:43_0": "avismṛtaḥ sarvacaryāṃ yatnāt kurvan svabāndhavān /",
    "SA06bsa045_u:43_1": "avismṛternirākuryāt premṇā hṛṣṭena cetasā // 44 //",
    "SA06bsa045_u:44_0": "anujñāto guroḥ kāryaṃ śraddhālurnācared yadi /",
    "SA06bsa045_u:44_1": "rugṇastu kuśale citte naivaṃ bhavati pāpabhāk // 45 //",
    "SA06bsa045_u:44_2": "kimanyad, gurutoṣāya yacchakyaṃ tatsamācaret /",
    "SA06bsa045_u:44_3": "caryā kāryā prayatnena na kadāpyavahelayet // 46 //",
    "SA06bsa045_u:45_0": "sarvathā sarvadā siddhirācārya yānugāminī /",
    "SA06bsa045_u:45_1": "gururvajradharasyokterārādhyaḥ sarvavastubhiḥ // 47 //",
    "SA06bsa045_u:46_0": "śiṣyaḥ śuddhāśayo bhūtvā triratnaṃ śaraṇaṃ vrajet /",
    "SA06bsa045_u:46_1": "guroradhītyānupaṭhet kuryādutsargameva ca // 48 //",
    "SA06bsa045_u:47_0": "tato mantrādidānena kṛtvā saddharmapātrakam /",
    "SA06bsa045_u:47_1": "paṭhecca dhārayeccāpi mūlāpattīścaturdaśa // 49 //",
    "SA06bsa045_u:48_0": "gurumanugataśiṣyasyānavadyasya kṛtvā sakalasuhitavṛddhiṃ saṃcitaṃ yanmayedam /",
    "SA06bsa045_u:48_1": "kuśalapadamanantaṃ tena vai sarvasatvāḥ vijitasugatabhāvā drāk susiddhiṃ labheyuḥ // 50 //",
    "SA06bsa045_u:49_0": "// iti gurupañcāśikā samāptā //",
    "SA06bsa045_u:50_0": "// kṛtiriyaṃ mahācāryāśvaghoṣasya //"
}