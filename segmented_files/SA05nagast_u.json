{
  "SA05nagast_u:0_0": "pratītyajānāṃ bhāvānāṃ naiḥsvābhāvyaṃ jagāda yaḥ /",
  "SA05nagast_u:0_1": "taṃ namāmy asamajñānam acintyam anidarśanam // NagAst_01",
  "SA05nagast_u:1_0": "yathā tvayā mahāyāne dharmanairātmyam ātmanā /",
  "SA05nagast_u:1_1": "viditaṃ deśitaṃ tadvad dhīmadbhyaḥ karuṇāvaśāt // NagAst_02",
  "SA05nagast_u:2_0": "pratyayebhyaḥ samutpannam anutpannaṃ tvayoditam /",
  "SA05nagast_u:2_1": "svabhāvena na taj jātam iti śūnyaṃ prakāśitam // NagAst_03",
  "SA05nagast_u:3_0": "yadvac chabdaṃ pratītyeha pratiśabdasamudbhavaḥ /",
  "SA05nagast_u:3_1": "māyāmarīcivac cāpi tathā bhavasamudbhavaḥ // NagAst_04",
  "SA05nagast_u:4_0": "māyāmarīcigandharvanagarapratibimbakāḥ /",
  "SA05nagast_u:4_1": "yady ajātāḥ saha svapnair na syāt taddarśanādikam // NagAst_05",
  "SA05nagast_u:5_0": "hetupratyayasaṃbhūtā yathaite kṛtakāḥ smṛtāḥ /",
  "SA05nagast_u:5_1": "tadvat pratyayajaṃ viśvaṃ tvayoktaṃ nātha sāṃvṛtam // NagAst_06",
  "SA05nagast_u:6_0": "asty etat kṛtakaṃ sarvaṃ yat kiṃcid bālalāpanam /",
  "SA05nagast_u:6_1": "riktamuṣṭipratīkāśam ayathārthaprakāśitam // NagAst_07",
  "SA05nagast_u:7_0": "kṛtakaṃ vastu no jātaṃ tadā kiṃ vārtamānikam /",
  "SA05nagast_u:7_1": "kasya nāśād atītaṃ syād utpitsuḥ kim apekṣate // NagAst_08",
  "SA05nagast_u:8_0": "svasmān na jāyate bhāvaḥ parasmān nobhayād api /",
  "SA05nagast_u:8_1": "na san nāsan na sadasan kutaḥ kasyodayas tadā // NagAst_09",
  "SA05nagast_u:9_0": "ajāte na svabhāvo 'sti kutaḥ svasmāt samudbhavaḥ /",
  "SA05nagast_u:9_1": "svabhāvābhāvasiddhyaiva parasmād apy asaṃbhavah // NagAst_10",
  "SA05nagast_u:10_0": "svatve sati paratvaṃ syāt paratve svatvam iṣyate /",
  "SA05nagast_u:10_1": "āpekṣikī tayoḥ siddhiḥ pārāvāram ivoditā // NagAst_11",
  "SA05nagast_u:11_0": "yadā nāpekṣate kiṃ cit kutaḥ kiṃ cit tadā bhavet /",
  "SA05nagast_u:11_1": "yadā nāpekṣate dīrghaṃ kuto hrasvādikaṃ tadā // NagAst_12",
  "SA05nagast_u:12_0": "astitve sati nāstitvaṃ dīrghe hrasvaṃ tathā sati /",
  "SA05nagast_u:12_1": "nāstitve sati cāstitvaṃ yat tasmād ubhayaṃ na sat // NagAst_13",
  "SA05nagast_u:13_0": "ekatvaṃ ca tathānekam atītānāgatādi ca /",
  "SA05nagast_u:13_1": "saṃkleśo vyavadānaṃ ca samyaṅmithyā svataḥ kutaḥ // NagAst_14",
  "SA05nagast_u:14_0": "svata eva hi yo nāsti bhāvaḥ sarvo 'sti kas tadā /",
  "SA05nagast_u:14_1": "para ity ucyate yo 'yaṃ na vinā svasvabhāvataḥ // NagAst_15",
  "SA05nagast_u:15_0": "na svabhāvo 'sti bhāvānāṃ parabhāvo 'sti no yadā /",
  "SA05nagast_u:15_1": "bhāvagrahagrahāveśaḥ paratantro 'sti kas tadā // NagAst_16",
  "SA05nagast_u:16_0": "ādāv eva samaṃ jātāḥ svabhāvena ca nirvṛtāḥ /",
  "SA05nagast_u:16_1": "anutpannāś ca tattvena tasmād dharmās tvayoditāḥ // NagAst_17",
  "SA05nagast_u:17_0": "niḥsvabhāvās tvayā dhīman rūpādyāḥ saṃprakāśitāḥ /",
  "SA05nagast_u:17_1": "phenabudbudamāyābhramarīcikadalīsamāḥ // NagAst_18",
  "SA05nagast_u:18_0": "indriyair upalabdhaṃ yat tat tattvena bhaved yadi /",
  "SA05nagast_u:18_1": "jātās tattvavido bālās tattvajñānena kiṃ tadā // NagAst_19",
  "SA05nagast_u:19_0": "jaḍatvam apramāṇatvam athāvyākṛtatām api /",
  "SA05nagast_u:19_1": "viparītaparijñānam indriyānāṃ tvam ūcivān // NagAst_20",
  "SA05nagast_u:20_0": "ajñānenāvṛto yena yathāvan na prapadyate /",
  "SA05nagast_u:20_1": "lokas tena yathābhūtam iti matvā tvayoditam // NagAst_21",
  "SA05nagast_u:21_0": "astīti śāśvatī dṛṣtir nāstīty ucchedadarśanam /",
  "SA05nagast_u:21_1": "tenāntadvayanirmukto dharmo 'yaṃ deśitas tvayā // NagAst_22",
  "SA05nagast_u:22_0": "catuṣkoṭivinirmuktās tena dharmās tvayoditāḥ /",
  "SA05nagast_u:22_1": "vijñānasyāpy avijñeyā vācāṃ kim uta gocarāḥ // NagAst_23",
  "SA05nagast_u:23_0": "svapnendrajālikodbhūtaṃ dvicandrodvīkṣaṇaṃ yathā /",
  "SA05nagast_u:23_1": "bhūtaṃ tadvastu no bhūtaṃ tathā dṛṣṭaṃ jagat tvayā // NagAst_24",
  "SA05nagast_u:24_0": "utpannaś ca sthito naṣṭaḥ svapne yadvat sutas tathā /",
  "SA05nagast_u:24_1": "na cotpannaḥ sthito naṣṭa ukto loko 'rthatas tvayā // NagAst_25",
  "SA05nagast_u:25_0": "kāraṇāt saṃbhavo dṛṣṭo yathā svapne tathetaraḥ /",
  "SA05nagast_u:25_1": "saṃbhavaḥ sarvabhāvānāṃ vibhavo 'pi matas tathā // NagAst_26",
  "SA05nagast_u:26_0": "rāgādijaṃ yathā duḥkhaṃ saṃkleśasaṃsṛtī tathā /",
  "SA05nagast_u:26_1": "saṃbhārapūraṇān muktiḥ svapnavad bhāṣitā tvayā // NagAst_27",
  "SA05nagast_u:27_0": "jātaṃ tathaiva no jātam āgataṃ gatam ity api /",
  "SA05nagast_u:27_1": "baddho muktas tathā jñānī dvayam icchen na tattvavit // NagAst_28",
  "SA05nagast_u:28_0": "utpattir yasya naivāsti tasya kā nirvṛtir bhavet /",
  "SA05nagast_u:28_1": "māyāgajaprakāśatvād ādiśāntatvam arthataḥ // NagAst_29",
  "SA05nagast_u:29_0": "utpanno 'pi na cotpanno yadvan māyāgajo mataḥ /",
  "SA05nagast_u:29_1": "utpannaṃ ca tathā viśvam anutpannaṃ ca tattvataḥ // NagAst_30",
  "SA05nagast_u:30_0": "ameyair aprameyānāṃ pratyekaṃ nirvṛtiḥ kṛtā /",
  "SA05nagast_u:30_1": "lokanāthair hi sattvānāṃ na kaś cin mocitaś ca taiḥ // NagAst_31",
  "SA05nagast_u:31_0": "te ca sattvāś ca no jātā ye nirvānti na te sphuṭam /",
  "SA05nagast_u:31_1": "na kaś cin mocitaḥ kaiś cid iti proktaṃ mahāmune // NagAst_32",
  "SA05nagast_u:32_0": "māyākārakṛtaṃ yadvad vastuśūnyaṃ tathetarat /",
  "SA05nagast_u:32_1": "vastuśūnyaṃ jagat sarvaṃ tvayoktaṃ kārakas tathā // NagAst_33",
  "SA05nagast_u:33_0": "kārako 'pi kṛto 'nyena kṛtatvaṃ nātivartate /",
  "SA05nagast_u:33_1": "atha vā tatkriyākartṛ kārakasya prasajyate // NagAst_34",
  "SA05nagast_u:34_0": "nāmamātraṃ jagat sarvam ity uccair bhāṣitaṃ tvayā /",
  "SA05nagast_u:34_1": "abhidhānāt pṛthagbhūtam abhidheyaṃ na vidyate // NagAst_35",
  "SA05nagast_u:35_0": "kalpanāmātram ity asmāt sarvadharmāḥ prakāśitāḥ /",
  "SA05nagast_u:35_1": "kalpanāpy asatī proktā yayā śūnyaṃ vikalpyate // NagAst_36",
  "SA05nagast_u:36_0": "bhāvābhāvadvayātītam anatītaṃ ca kutra cit /",
  "SA05nagast_u:36_1": "na ca jñānaṃ na ca jñeyaṃ na cāsti na ca nāsti yat // NagAst_37",
  "SA05nagast_u:37_0": "yan na caikaṃ na cānekaṃ nobhayaṃ na ca nobhayam /",
  "SA05nagast_u:37_1": "anālayam athāvyaktam acintyam anidarśanam // NagAst_38",
  "SA05nagast_u:38_0": "yan nodeti na ca vyeti nocchedi na ca śāśvatam /",
  "SA05nagast_u:38_1": "tad ākāśapratīkāśaṃ nākṣarajñānagocaram // NagAst_39",
  "SA05nagast_u:39_0": "yaḥ pratītyasamutpādaḥ śūnyatā saiva te matā /",
  "SA05nagast_u:39_1": "tathāvidhaś ca saddharmas tatsamaś ca tathāgataḥ // NagAst_40",
  "SA05nagast_u:40_0": "tat tattvaṃ paramārtho 'pi tathatā dravyam iṣyate /",
  "SA05nagast_u:40_1": "bhūtaṃ tad avisaṃvādi tadbodhād buddha ucyate // NagAst_41",
  "SA05nagast_u:41_0": "buddhānāṃ sattvadhātoś ca tenābhinnatvam arthataḥ /",
  "SA05nagast_u:41_1": "ātmanaś ca pareṣāṃ ca samatā tena te matā // NagAst_42",
  "SA05nagast_u:42_0": "bhāvebhyaḥ śūnyatā nānyā na ca bhāvo 'sti tāṃ vinā /",
  "SA05nagast_u:42_1": "tasmāt pratītyajā bhāvās tvayā śūnyāḥ prakāśitāḥ // NagAst_43",
  "SA05nagast_u:43_0": "hetupratyayasaṃbhūtā paratantrā ca saṃvṛtiḥ /",
  "SA05nagast_u:43_1": "paratantra iti proktaḥ paramārthas tv akṛtrimaḥ // NagAst_44",
  "SA05nagast_u:44_0": "svabhāvaḥ prakṛtis tattvaṃ dravyaṃ vastu sad ity api /",
  "SA05nagast_u:44_1": "nāsti vai kapito bhāvo paratantras tu vidyate // NagAst_45",
  "SA05nagast_u:45_0": "astīti kalpite bhāve samāropas tvayoditaḥ /",
  "SA05nagast_u:45_1": "nāstīti kṛtakocchedād ucchedaś ca prakāśitaḥ // NagAst_46",
  "SA05nagast_u:46_0": "tattvajñānena nocchedo na ca śāśvatatā matā /",
  "SA05nagast_u:46_1": "vastuśūnyaṃ jagat sarvaṃ marīcipratimaṃ matam // NagAst_47",
  "SA05nagast_u:47_0": "mṛgatṛṣṇājalaṃ yadvan nocchedi na ca śāśvatam /",
  "SA05nagast_u:47_1": "tadvat sarvaṃ jagat proktaṃ nocchedi na ca śāśvatam // NagAst_48",
  "SA05nagast_u:48_0": "dravyam utpadyate yasya tasyocchedādikaṃ bhavet /",
  "SA05nagast_u:48_1": "antavān nāntavāṃś cāpi lokas tasya prasajyate // NagAst_49",
  "SA05nagast_u:49_0": "jñāne sati yathā jñeyaṃ jñeye jñānaṃ tathā sati /",
  "SA05nagast_u:49_1": "yatrobhayam anutpannam iti buddhaṃ tadāsti kim // NagAst_50",
  "SA05nagast_u:50_0": "iti māyādidṛṣtāntaiḥ sphuṭam uktvā bhiṣagvaraḥ /",
  "SA05nagast_u:50_1": "deśayām āsa saddharmaṃ sarvadṛṣṭicikitsakam // NagAst_51",
  "SA05nagast_u:51_0": "etat tat paramaṃ tattvaṃ niḥsvabhāvārthadeśanā /",
  "SA05nagast_u:51_1": "bhāvagrahagṛhītānāṃ cikitseyam anuttarā // NagAst_52",
  "SA05nagast_u:52_0": "dharmayājñika tenaiva dharmayajño niruttaraḥ /",
  "SA05nagast_u:52_1": "abhīkṣṇam iṣṭas trailokye niṣkapāṭo nirargalaḥ // NagAst_53",
  "SA05nagast_u:53_0": "vastugrāhabhayocchedī kutīrthyamṛgabhīkaraḥ /",
  "SA05nagast_u:53_1": "nairātmyasiṃhanādo 'yam adbhuto naditas tvayā // NagAst_54",
  "SA05nagast_u:54_0": "śūnyatādharmagambhīrā dharmabherī parāhatā /",
  "SA05nagast_u:54_1": "naiḥsvābhāvyamahānādo dharmaśaṅkhaḥ prapūritaḥ // NagAst_55",
  "SA05nagast_u:55_0": "dharmayautukam ākhyātaṃ buddhānāṃ śāsanāmṛtam /",
  "SA05nagast_u:55_1": "nītārtham iti nirdiṣṭaṃ dharmāṇāṃ śūnyataiva hi // NagAst_56",
  "SA05nagast_u:56_0": "yā tūtpādanirodhādisattvajīvādideśanā /",
  "SA05nagast_u:56_1": "neyārthā ca tvayā nātha bhāṣitā saṃvṛtiś ca sā // NagAst_57",
  "SA05nagast_u:57_0": "prajñāpāramitāmbhodher yo 'tyantam pāram āgataḥ /",
  "SA05nagast_u:57_1": "sa puṇyaguṇaratnāḍhyas tvadguṇārṇavapāragaḥ // NagAst_58",
  "SA05nagast_u:58_0": "iti stutvā jagannātham acintyam anidarśanam /",
  "SA05nagast_u:58_1": "yad avāptaṃ mayā puṇyaṃ tenāstu tvatsamaṃ jagat // NagAst_59",
  "SA05nagast_u:59_0": "// ity acintyastavaḥ samāptaḥ //",
  "SA05nagast_u:60_0": "%%%%%%%%%%%%%%%%%%%%%%%%%%%%%%%%%%%%%%%%%%%%%%",
  "SA05nagast_u:61_0": "Copyright (C) 2003 by Chr. Lindtner - Denmark",
  "SA05nagast_u:62_0": "%%%%%%%%%%%%%%%%%%%%%%%%%%%%%%%%%%%%%%%%%%%%%%"
}