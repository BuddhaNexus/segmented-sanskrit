{
    "GK19ruphamdu:0": "haṃsadūtaṃ dukūlaṃ bibhrāṇo dalitaharitāladyutibharaṃ javāpuṣpaśreṇīrucirucirapādāmbujatalaḥ",
    "GK19ruphamdu:1": "tamālaśyāmāṅgo davahasitalīlāñcitamukhaḥ parānandābhogaḥ sphuratu hṛdi me ko.api puruṣaḥ ||1",
    "GK19ruphamdu:2": "yadā yāto gopīhṛdayamadano nandasadanān mukundo gāndinyāstanayamanuvindan madhupurīm |",
    "GK19ruphamdu:3": "tadāmānkṣīccintāsariti ghanaghūrṇāparicayair agādhāyāṃ bādhāmayapayasi rādhā virahiṇī ||2",
    "GK19ruphamdu:4": "kadācit khedāgniṃ vighaṭayitumantargatamasau sahālībhirlebhe taralitamanā yāmunataṭīm |",
    "GK19ruphamdu:5": "cirādasyāścittaṃ paricitakuṭīrakalanād avasthā tastāra sphuṭamatha suṣupteḥ priyasakhī ||3",
    "GK19ruphamdu:6": "tadā niṣpandāṅgī kalitanalinīpallavakulaiḥ parīṇāhāt premanāmakuśalaśatāśaṅkihṛdayaiḥ |",
    "GK19ruphamdu:7": "dṛgambhogambhīrīkṛtamihiraputrīlaharībhiḥ vilīnā dhulīnāmupari parivavre parijanaiḥ ||4",
    "GK19ruphamdu:8": "tatastāṃ nyastāṅgīmurasi lalitāyāḥ kamalinī palāśaiḥ kālindīsalilaśiśirairvījitatanum |",
    "GK19ruphamdu:9": "parāvṛtaśvāsāṅkuracalitakaṇṭhiṃ kalayatāṃ sakhīsandohānāṃ pramadabharaśālī dhvanirabhūt ||5",
    "GK19ruphamdu:10": "nidhāyāṅke paṅkeruhadalaviṭaṅkasya lalitā tato rādhāṃ nīrāharaṇasaraṇau nyastacaraṇā |",
    "GK19ruphamdu:11": "milantaṃ kālindīpulinabhuvi khelāñcitagatiṃ dadarśāgre kaṃcin madhuravirutaṃ śvetagarutam",
    "GK19ruphamdu:12": "tadālokastokocchvasitahṛdayā sādaramasau praṇāmaṃ śaṃsantī laghu laghu samāsādya savidham",
    "GK19ruphamdu:13": "dhṛtotkaṇṭhā sadyo harisadasi sandeśaharaṇe varaṃ dūtaṃ mene tamatilalitaṃ hanta lalitā ||7",
    "GK19ruphamdu:14": "amarṣāt premerṣyāṃ sapadi dadhatī kaṃsamathane pravṛttā haṃsāya svamabhilaṣitaṃ śaṃsitumasau",
    "GK19ruphamdu:15": "na tasyā doṣo.ayaṃ yadiha vihagaṃ prārthitavatī",
    "GK19ruphamdu:16": "na kasmin viśrambhaṃ diśati haribhaktipraṇayitā ||8",
    "GK19ruphamdu:17": "pavitreṣu prāyo viracayasi toyeṣu vasatiṃ pramodaṃ nālīke vahasi viśadātmā svayamasi |",
    "GK19ruphamdu:18": "tato.ahaṃ duḥkhārtā śaraṇamabalā tvāṃ gatavatī na yācñā satpakṣe vrajati hi kadācidviphalatām",
    "GK19ruphamdu:19": "ciraṃ vismṛtyāsmān virahadahanajvālavikalāḥ kalāvān sānandaṃ vasati mukharāyāṃ madhuripuḥ",
    "GK19ruphamdu:20": "tadetaṃ sandeśaṃ svamanasi svamādhāya nikhilaṃ bhavān kṣipraṃ tasya śaraṇapadavīṃ saṅgamayatu",
    "GK19ruphamdu:21": "nirastapratyūhaṃ bhavatu bhavato vartmani śivaṃ samuttiṣṭha kṣipraṃ manasi mudamādhāya sadaraṃ",
    "GK19ruphamdu:22": "adhastāddhāvanto laghu laghu samuttānanayanair bhavantaṃ vīkṣantāṃ kutukataralā gopaśiśavaḥ",
    "GK19ruphamdu:23": "sa vaidagdhīsindhuḥ kaṭhinamatinā dānapatinā yayā ninye tūrṇaṃ paśupayuvatījīvanapatiḥ |",
    "GK19ruphamdu:24": "tayā gantavyā te nikhilajagadekaprathitayā padavyā bhavyānāṃ tilaka kila dāśārhanagarī ||12",
    "GK19ruphamdu:25": "galadbāṣpāsāraplutadhavalagaṇḍā mṛgadṛśo vidūyante yatra pramadamadanāveśavivaśāḥ |",
    "GK19ruphamdu:26": "tvayā vijñātavyā haricaraṇasaṅgapraṇayino dhruvaṃ sā cakrāṅkīratisakha śatāṅgasya padavī ||13",
    "GK19ruphamdu:27": "piban jambūśyāmaṃ mihiraduhiturvāri madhuraṃ mṛṇālīrbhuñjāno himakarakaṇākomalarucaḥ |",
    "GK19ruphamdu:28": "kṣaṇaṃ hṛṣṭastiṣṭhan niviḍaviṭape śākhini sakhe sukhena prasthānaṃ racayatu bhavān vṛṣṇinagare",
    "GK19ruphamdu:29": "balādākrandantī ratapathikamakrūramilitaṃ vidūrādābhīrītatiranuyayau yena ramaṇam |",
    "GK19ruphamdu:30": "tamādau panthānaṃ racaya caritārthā bhavatu te virājantī sarvopari paramahaṃsasthitiriyam",
    "GK19ruphamdu:31": "akasmādasmākaṃ harirapaharann aṃśukacayaṃ yamārūḍho gūḍhapraṇayalaharīṃ kandalayitum |",
    "GK19ruphamdu:32": "tavāśrāntasyāntaḥsthagitaravibimbaḥ kisalayaiḥ kadambaḥ kādamba tvaritamavalambaḥ sa bhavitā",
    "GK19ruphamdu:33": "kirantī lāvaṇyaṃ diśi diśi śikhaṇḍastavakinī dadhānā sādhīyaḥ kanakavimalajyotivasanam |",
    "GK19ruphamdu:34": "tamālaśyāmāṅgī saralamuralīcumbitamukhī jagau citraṃ yatra prakaṭaparamānandalaharī ||17",
    "GK19ruphamdu:35": "tayā bhūyaḥ krīḍārabhasavikasadvallavavadhūr vapurvallī bhraśyanmṛgamadakaṇaśyāmalikayā |",
    "GK19ruphamdu:36": "vidhātavyo hallīsakadalitamallalatikayā samantādullāsastava manasi rāsasthalikayā ||18",
    "GK19ruphamdu:37": "tadante vāsantīviracitamanaṅgotsavakalā-",
    "GK19ruphamdu:38": "catuḥśālaṃ śaureḥ sphurati na dṛśau tatra vikireḥ |",
    "GK19ruphamdu:39": "tadālokodbhedipramadabhavavismāritagati-",
    "GK19ruphamdu:40": "kriye jāte tāvat tvayi bata hatā gopavanitā ||19",
    "GK19ruphamdu:41": "mama syādarthānāṃ kṣatiriha vilambādyadapi te vilokethāḥ sarvaṃ tadapi harikelisthalamidam",
    "GK19ruphamdu:42": "taveyaṃ vyarthā bhavatu śucitā kaḥ sa hi sakhe guṇo yaścāṇūradviṣi matiniveśāya na bhavet",
    "GK19ruphamdu:43": "sakṛdvaṃśīnādaśravaṇamilitābhīrvanitā rahaḥkrīḍāsākṣī pratipadalatāsadmasubhagaḥ |",
    "GK19ruphamdu:44": "sa dhenūnāṃ bandhurmadhumathanakhaṭṭāyitaśilaḥ kariṣyaty ānandaṃ sapadi tava govardhanagiriḥ",
    "GK19ruphamdu:45": "tamevādriṃ cakrāṅkitakarapariṣvaṅgirasikaṃ mahīcakre śaṅkemahi śikhariṇāṃ śekharatayā |",
    "GK19ruphamdu:46": "arātiṃ jñātīnāṃ nanu hariharaṃ yaḥ paribhavan yathārthaṃ svaṃ nāma vyadhita govardhana iti",
    "GK19ruphamdu:47": "tamālasyālokād giri-parisare santi capalāḥ pulindyo govinda-smaraṇa-rabhasottapta-vapuṣaḥ",
    "GK19ruphamdu:48": "śanais tāsāṃ tāpaṃ kṣaṇam apanayan yāsyati bhavān avaśyaṃ kālindī-salila-śiśiraiḥ pakṣa-pavanaiḥ",
    "GK19ruphamdu:49": "tadante śrīkāntasmaraṇasamaraghāṭīpulakitā kadambānāṃ vāṭī rasikaparipāṭī sphurayati |",
    "GK19ruphamdu:50": "tvamāsīnastasyāṃ na yadi parito nandasi tato babhūva vyarthā te ghanarasanivāsavyasanitā ||24",
    "GK19ruphamdu:51": "śaranmeghaśreṇīpratibhaṭamariṣṭāsuraśiraś ciraṃ śuṣkaṃ vṛndāvanaparisare drakṣyati bhavān",
    "GK19ruphamdu:52": "yadāroḍhuṃ dūrān milati kila kailāsaśikhari-",
    "GK19ruphamdu:53": "bhramākrāntasvānto giriśasuhṛdaḥ kiṅkaragaṇaḥ ||25",
    "GK19ruphamdu:54": "ruvan yāhi svairaṃ caramadaśayā cumbitaruco nitambinyo vṛndāvanabhuvi sakhe santi bahavaḥ",
    "GK19ruphamdu:55": "parāvartiṣyante tulitamurajinnūpuraravāt tavādhvānāt tāsāṃ bahirapi gatāḥ kṣipramasavaḥ ||26",
    "GK19ruphamdu:56": "tvamāsīnaḥ śākhāntaramilitacaṇḍatviṣi sukhaṃ dadhīthā bhāṇḍīre kṣaṇamapi ghanaśyāmalarucau",
    "GK19ruphamdu:57": "tato haṃsaṃ bibhrannikhilanabhasaścitramiṣayā sa vardhiṣṇuṃ viṣṇuṃ kalitadaracakraṃ tulayitā",
    "GK19ruphamdu:58": "tvamaṣṭābhirnetrairvigaladamalapremasalilair muhuḥ siktastambāṃ catura caturāsyasthitibhuvam",
    "GK19ruphamdu:59": "jihīthāḥ vikhyātāṃ sphutamiha bhavadbāndhavarathaṃ praviṣṭaṃ maṃsyante vidhimaṭavidevyastvayi gate ||28",
    "GK19ruphamdu:60": "udañcannetrāmbhaḥprasaralaharīpicchilapatha-",
    "GK19ruphamdu:61": "skhalatpādanyāsapraṇihitavilambākuladhiyaḥ |",
    "GK19ruphamdu:62": "harau yasmin magne tvaritayamunākulagamana-",
    "GK19ruphamdu:63": "spṛhākṣiptā gopyo yayuranupadaṃ kāmapi daśām ||29",
    "GK19ruphamdu:64": "muhurlasyakrīḍāpramadamiladāhopuruṣikā vikāśena bhraṣṭaiḥ phaṇimaṇikulairdhūmalarucau |",
    "GK19ruphamdu:65": "purastasmin nīpadrumakusumakiñjalkasurabhau tvayā puṇye peyaṃ madhuramudakaṃ kāliyahrade ||30",
    "GK19ruphamdu:66": "tṛṇāvartārātervirahadavasantāpitatanoḥ sadābhīrīvṛndapraṇayabahumānonnatividaḥ |",
    "GK19ruphamdu:67": "vidhātavyo navyastavakabharasaṃvardhitaśucas tvayā vṛndādevyāḥ paramavinayādvandanavidhiḥ",
    "GK19ruphamdu:68": "iti krāntvā kekākṛtavirutamekādaśavanaṃ ghanībhūtaṃ cutairvraja madhuvanaṃ dvādaśamidam |",
    "GK19ruphamdu:69": "purī yasminn āste yadukulabhuvāṃ nirmayayaśo-",
    "GK19ruphamdu:70": "bharāṇāṃ dhārābhirvalitadharitrīparisarā ||32",
    "GK19ruphamdu:71": "niketairākīrṇā giriśagiriḍimbhapratibhaṭair avaṣṭambhastambhāvalivilasitaiḥ puṣpitavanā |",
    "GK19ruphamdu:72": "niviṣṭā kālindītaṭabhuvi tavādhāsāti sakhe samastādānandaṃ madhurajalavṛndā madhupurī ||33",
    "GK19ruphamdu:73": "vṛṣaḥ śambhoryasyāṃ daśati navamekatra yavasaṃ viriñceranyasmin gilati kalahaṃso visalatām",
    "GK19ruphamdu:74": "kvacit kroñcārāteḥ kavalayati kekī viṣadharaṃ vilīḍhe śallakyā valaripukarī pallavamitaḥ ||34",
    "GK19ruphamdu:75": "arodhiṣṭhāḥ kāyān na hi vicalitāṃ pracchadapaṭīṃ vimuktāmajñāsīḥ pathi pathi na muktāvalimapi",
    "GK19ruphamdu:76": "ayi śrīgovindasmaraṇamadirāmattahṛdaye satīti khyātiste hasati kulaṭānāṃ kulamidam ||35",
    "GK19ruphamdu:77": "asavyaṃ bibhrāṇā padamadhūtalākṣārasamasau prayātāhaṃ mugdhe virama mama veśaiḥ kimadhunā",
    "GK19ruphamdu:78": "amandādāśaṅke sakhi purapurandhrikalakalād alindāgre vṛndāvanakusumadhanvā vijayate ||36",
    "GK19ruphamdu:79": "ayaṃ līlāpāṅgasnapitapuravīthīparisaro navāśokottaṃsaścalati purataḥ kaṃsavijayī |",
    "GK19ruphamdu:80": "kimasmān etasmin maṇibhavanapṛṣṭhādvinudatī tvamekā stabdhākṣī sthagayasi gavākṣāvalimapi",
    "GK19ruphamdu:81": "muhuḥ śūnyāṃ dṛṣṭiṃ vahasi dhyāyasi sadā śṛṇoṣi pratyakṣaṃ navaparijanavijñāpanaśataṃ |",
    "GK19ruphamdu:82": "tataḥ śaṅke paṅkeruhamukhi yayau śyāmalaruciḥ sa yūno mūrtaṃ sambhava nayanavīthīpathikatām",
    "GK19ruphamdu:83": "vilajjaṃ mā rodīriha sakhi punaryāsyati hari-",
    "GK19ruphamdu:84": "stavāpaṅgakrīḍāniviḍaparicaryāgrahilatām |",
    "GK19ruphamdu:85": "iti svairaṃ yasyāṃ pathi pathi murārerabhinava-",
    "GK19ruphamdu:86": "praveśe nārīṇāṃ ratirabhasajalpā vavṛdhire ||39",
    "GK19ruphamdu:87": "sakhe sākṣāddāmodaravadanacandrāvakalana-",
    "GK19ruphamdu:88": "sphuratpremānandaprakaralaharīcumbitadhiyaḥ |",
    "GK19ruphamdu:89": "muhuratrābhīrīsamudayaśironyastavipada-",
    "GK19ruphamdu:90": "stavākṣṇorānandaṃ vidadhīta purā pauravanitāḥ ||40",
    "GK19ruphamdu:91": "atha bhrāmaṃ bhrāmaṃ kramaghaṭanayā saṅkaṭatarān nivāsān vṛṣṇīnāmanusara purīmadhavasitam",
    "GK19ruphamdu:92": "murārāteryatra sthagitagagaṇābhirvijayate patābhiḥ santāpitabhuvanamantaḥpuravaram ||41",
    "GK19ruphamdu:93": "yadutsaṅge tuṅgasphaṭikaracitāḥ santi parito marālāmāṇikyaprakaraghaṭitatrauṭicaraṇāḥ |",
    "GK19ruphamdu:94": "suhṛdbuddhyā haṃsāḥ kalitamadhurasyāmbujabhuvaḥ samaryādaṃ yeṣāṃ sapadi paricaryāṃ vidadhīta",
    "GK19ruphamdu:95": "cirān mṛgyantīnāṃ paśuparamaṇīnāmapi kulair alabdhaṃ kālindīpulinavipine {līnamaṇḍitaḥ} |",
    "GK19ruphamdu:96": "sadā lokollāsismitaparicitāsyaṃ sahacari sphurantaṃ vīkṣiṣye punarapi kimagre murabhidam ||43",
    "GK19ruphamdu:97": "viṣādaṃ mā kārṣīdrutimavitatthavyāhṛtirasau samāgantā rādhe dhṛtanavaśikhaṇḍastava sakhā |",
    "GK19ruphamdu:98": "iti brūte yasyāṃ śukamithunamindrānujakṛte yadābhīrivṛndairupadhṛtamabhūduddhavakare ||44",
    "GK19ruphamdu:99": "ghanaśyāmā bhrāmyaty upari hariharmasya śikhibhiḥ kṛtastotrā mugdhairagururacitā dhūmalatikā",
    "GK19ruphamdu:100": "tadālokāddhīra sphurati tava cen mānasarucir jitaṃ tarhi svairaṃ jalasahanivāsapriyatayā ||45",
    "GK19ruphamdu:101": "tato madhye kakṣaṃ prati navagavākṣastavakinaṃ calanmuktālambasphuritamamalastambhanivaham",
    "GK19ruphamdu:102": "bhavān draṣṭā hemollikhitadaśamaskandhacarito-",
    "GK19ruphamdu:103": "llasadbhittiprāntaṃ muravijayinaḥ kelinilayam ||46",
    "GK19ruphamdu:104": "alinde yasyāste marakatamayī yaṣṭiramalā śayāluryāṃ rātrau madakalakalāpī kalayati |",
    "GK19ruphamdu:105": "nirāṭaṅkastsyāḥ śikharamadhiruhya śramanudaṃ pratīkṣethā bhrātarvaramavasaraṃ yādavapateḥ",
    "GK19ruphamdu:106": "niviṣṭaḥ palāṅke mṛdulataratulīdhavalite trilokalakṣmīṇāṃ kakudi darasātīkṛtatanūḥ |",
    "GK19ruphamdu:107": "amandaṃ pūrṇendupratimamupadhānaṃ pramudito nidhāyāgre tasminn upahitakaphonidvayabharam ||48",
    "GK19ruphamdu:108": "udañcat kālindīsalilasubhagaṃ bhāvukaruciḥ kapolāntaḥ prekṣyanmaṇimakaramudrāmadhurimā |",
    "GK19ruphamdu:109": "vasānaḥ kauśeyaṃ jitakanakalakṣmī parimalaṃ mukundaste sākṣāt pramadasudhayā sekṣyati dṛśoḥ",
    "GK19ruphamdu:110": "vikadruḥ paurāṇīrakhilakulavṛddho yadupater adūrādāsīno madhurabhanitīrgāsyati sadā |",
    "GK19ruphamdu:111": "purastādābhīrīgaṇabhayadanāmā sa kaṭhino maṇistambhālambī kurukulakathāṃ saṅkalayitā ||50",
    "GK19ruphamdu:112": "śinīnāmuttaṃsaḥ kalitakṛtavarmāpy ubhayataḥ praṇeṣyate bālavyajanayugalāndolanavidhim |",
    "GK19ruphamdu:113": "sa jānubhyāmaṣṭāpadabhuvanamavaṣṭabhya bhavitā guroḥ śiṣyo nūnaṃ padakamalasaṃvāhanarataḥ",
    "GK19ruphamdu:114": "vihaṅgendro yugmīkṛtakarasarojo bhuvi puraḥ kṛtāsaṅgo bhāvī prajavini nirdeśe.arpitamanāḥ",
    "GK19ruphamdu:115": "chadadvandve yasya dhvanati mathurāvāsibaṭavo vyadasyante sāmasvarajanitamanyonyakalaham ||52",
    "GK19ruphamdu:116": "na nirvaktuṃ dāmodarapadakaniṣṭhāṅgulinakha-",
    "GK19ruphamdu:117": "dyutīnāṃ lāvaṇyaṃ bhavati caturāsyo.api caturaḥ |",
    "GK19ruphamdu:118": "tathāpi strīprajñāsulabhataralatvādahamasau pravṛttā tanmūrtistavaratimahāsāhasavaśe ||53",
    "GK19ruphamdu:119": "virājante yasyavrajaśiśukulasteyavikala-",
    "GK19ruphamdu:120": "svayambhūcūḍāgrairlulitaśikharāḥ pādanakharāḥ |",
    "GK19ruphamdu:121": "kṣaṇaṃ yān ālokya prakaṭaparamānandavivaśaḥ sa devarṣirmuktān api tanubhṛtaḥ śocati bhṛśam",
    "GK19ruphamdu:122": "sarojānāṃ vyūhaḥ śriyamabhilaṣan yasya padayo-",
    "GK19ruphamdu:123": "ryayau rāgāḍhyānāṃ vidhuramudavāsavratavidhim |",
    "GK19ruphamdu:124": "himaṃ vande nīcairanucitavidhānavyasanināṃ yadeṣāṃ prāṇāntaṃ damanamanuvarṣaṃ praṇayati ||55",
    "GK19ruphamdu:125": "rucīnamullāsairmarakatamayasthūlakadalī-",
    "GK19ruphamdu:126": "kadambāhaṃkāraṃ kavalayati yasyoruyugalam |",
    "GK19ruphamdu:127": "yadālānastambhadyūutimavalalambe kalavatāṃ madāduddāmānāṃ paśuparamaṇīcittakariṇīm ||56",
    "GK19ruphamdu:128": "sakhe yasyābhīrīnayanasapharījīvanavidhau nidānaṃ gāmbhīryaprasarakalitā nābhisarasī |",
    "GK19ruphamdu:129": "yataḥ kalpasyādau sajalajanakotpattivaḍabhī-",
    "GK19ruphamdu:130": "gabhīrāntaḥ kakṣādhṛtabhuvanamambhoruhamabhūt ||57",
    "GK19ruphamdu:131": "dyutiṃ dhatte yasya trivalilatikāsaṅkaṭataraṃ sakhe dāmaśreṇīkṣapaṇaracanābhijñamudaram |",
    "GK19ruphamdu:132": "yaśodā yasyāntaḥ suranarabhujaṅgaiḥ parivṛtaṃ mukhadvārā vāradvayamavaluloke tribhuvanam ||58",
    "GK19ruphamdu:133": "urau yasya sphāraṃ sphurati vanamālāvalayitaṃ vitanvānaṃ tanvījanamanasi sadyo manasijam |",
    "GK19ruphamdu:134": "marīcībhiryasmin ravinivahatulyo.api vahate sadā khadyotābhāṃ bhuvanamadhuraḥ kaustubhamaṇiḥ",
    "GK19ruphamdu:135": "samantādunmīladvalabhidupalastambhayugala-",
    "GK19ruphamdu:136": "prabhājaitraṃ keśidvijadalitakeyūralalitam |",
    "GK19ruphamdu:137": "madaklāmyadgopīpaṭalahaṭakaṇṭhagrahaparaṃ",
    "GK19ruphamdu:138": "bhujadvandva,ṃ yasya sphuṭasurabhigandhaṃ vijayate ||60",
    "GK19ruphamdu:139": "jihīte sāmrājyaṃ jagati navalāvaṇyalaharī parīpākasyāntarmuditamadanāveśamadhuram |",
    "GK19ruphamdu:140": "naṭadbhrūvallīkaṃ smitanavasudhākelisadanaṃ sphuranmuktāpaṅktipratimaradanaṃ yasya vadanam",
    "GK19ruphamdu:141": "kimebhirvyāhāraiḥ kalaya kathayāmi sphuṭamahaṃ sakhe niḥsandehaṃ paricayapadaṃ kevalamidam",
    "GK19ruphamdu:142": "parānando yasmin nayanapadavībhrāji bhavitā tvayā vijñātavyā madhurarava so.ayaṃ madhuripuḥ",
    "GK19ruphamdu:143": "vilokethāḥ kṛṣṇaḥ madakalamarālīratikalā-",
    "GK19ruphamdu:144": "vimugdha vyāmugdhaṃ yadi puravadhūvibhramabharaiḥ |",
    "GK19ruphamdu:145": "tadā nāsmān grāmyāḥ pravaṇapadavīṃ tasya gamayeḥ sudhāpūrṇaṃ cetaḥ kathamapi na takraṃ mṛgayate",
    "GK19ruphamdu:146": "yadā vṛndāraṇyasmaraṇalaharīheturamaṇaṃ pikānāṃ veveṣṭi pratiharitamuccaiḥ kuhurutam |",
    "GK19ruphamdu:147": "vahante vā vātāḥ sphurati girimallīparimalā-",
    "GK19ruphamdu:148": "stadaivāsmākīnāṃ giramupaharethā murabhidi ||64",
    "GK19ruphamdu:149": "purātiṣṭhan goṣṭhān nikhilaramaṇībhyaḥ priyatayā bhavān yasyāṃ gopīramaṇa vidadhe gauravabharam",
    "GK19ruphamdu:150": "sakhī tasyā vijñāpayati lalitā dhīralalita praṇamya śrīpādāmbujakanakapīṭhīparisare ||65",
    "GK19ruphamdu:151": "prayatnādābālyaṃ navakamalinīpallavakulai-",
    "GK19ruphamdu:152": "stvayā bhūyo yasyāḥ kṛtamahaha saṃvardhanamabhūt |",
    "GK19ruphamdu:153": "cirādūdhobhāraṃ sphuraṇaparamākrāntajaghanā babhūva praṣṭhauhī muramathana seyaṃ kapalikā",
    "GK19ruphamdu:154": "samīpe nīpānāṃ tricaturadalā hanta gamitā tvayā yā mākandapriyasahacarībhāvaniyatim |",
    "GK19ruphamdu:155": "iyaṃ sā vāsantī galadamalamādhvīkapaṭalī-",
    "GK19ruphamdu:156": "miṣādagre gopīramaṇa rudatī rodayatī naḥ ||67",
    "GK19ruphamdu:157": "prasūto devakyā madhumathana yaḥ ko.api puruṣaḥ sa yāto gopālābhyudayaparamānandavasatim |",
    "GK19ruphamdu:158": "dhṛto yo gāndhinyā kaṭhinajaṭhare samprati tataḥ samantādevāstaṃ śiva śiva gatā gokulakathā",
    "GK19ruphamdu:159": "ariṣṭenoddhatāḥ paśupasudṛśo yāti vipadaṃ tṛṇāvartākrānto racayati bhayaṃ catvaracayaḥ |",
    "GK19ruphamdu:160": "amī vyomībhūtā vrajavasatibhūmī parisarā vahante santāpaṃ murahara vidūraṃ tvayi gate ||69",
    "GK19ruphamdu:161": "tvayā nāgantavyaṃ kathamapi hare goṣṭhamadhunā latā śreṇī vṛndāvanabhuvi yato.abhūdviṣamayī",
    "GK19ruphamdu:162": "prasūnānāṃ gandhaṃ madhumathana tadā vātanihitaṃ bhajan sadyo mūrcchāṃ vahati nivaho gopasudṛśām",
    "GK19ruphamdu:163": "kathaṃ saṅgo.asmābhiḥ saha samucitaḥ samprati hare-",
    "GK19ruphamdu:164": "rayaṃ grāmyā nāryastvamasi nṛpakanyārcitapadaḥ |",
    "GK19ruphamdu:165": "gataḥ kālo yasmin paśuparamaṇīsaṅgamakṛte bhavān vyagrastasthau tamasi gṛhavāṭiviṭapini ||71",
    "GK19ruphamdu:166": "vayaṃ tyaktāḥ svāmin yadi tava kiṃ dūṣaṇamidaṃ nisargaḥ śyāmānāmayamatitarāṃ duṣpariharaḥ",
    "GK19ruphamdu:167": "kuhūkaṇṭhairaṇḍāvadhi saha nivāsāt paricitā visṛjyante sadyaḥ kalitanavapakṣairvalibhujaḥ",
    "GK19ruphamdu:168": "ayaṃ pūrvo raṅgaḥ kila paricito yasya tarasā rasādākhyātavyaṃ parikalaya tan nāṭakamidam |",
    "GK19ruphamdu:169": "mayā praṣṭavyo.asi prathamamiti vṛndāvanapate kimāhā rādheti smarasi hatakaṃ varṇayugalam",
    "GK19ruphamdu:170": "aye kuñjadroṇīkuharagṛhamedhin kimadhunā parokṣaṃ vakṣyante paśuparamaṇīdurniyatayaḥ |",
    "GK19ruphamdu:171": "pravīṇā gopīnāṃ tava caraṇapadme.api yadiyaṃ yayau rādhā sādhāraṇasamucitapraśnapadavīm ||74",
    "GK19ruphamdu:172": "tvayā goṣṭhaṃ goṣṭhītilaka kila cedvismṛtamidaṃ na tūrṇaṃ dhūmorṇāpatirapi vidhatte yadi kṛpām",
    "GK19ruphamdu:173": "aharvṛndaṃ vṛndāvanakusumapālīparimalair darālokaṃ śokāspadamiva kathaṃ neṣyati sakhī ||75",
    "GK19ruphamdu:174": "taraṅgaiḥ kurvāṇā śamanabhaginīlāghavamasau nadīṃ kāṃcidgoṣṭhe nayanajalapūrairajanayat |",
    "GK19ruphamdu:175": "itīvāsyā dveṣādabhimatadaśāprārthanamayīṃ murāre vijñaptiṃ niśamayati mānī na śamanaḥ ||76",
    "GK19ruphamdu:176": "kṛtākṛṣṭikrīḍaṃ kimapi tava rūpaṃ mama sakhī sakṛddṛṣṭvā dūrādahitahitabodhojjhitamatiḥ |",
    "GK19ruphamdu:177": "hatā seyaṃ premānalamanu viśantī sarabhasaṃ pataṅgīvātmānaṃ murahara muhurdāhitavatī ||77",
    "GK19ruphamdu:178": "mayā vācyaḥ kiṃ vā tvamiha nijadoṣāt paramasau yayau mandā vṛndāvanakusumabandho vidhuratām",
    "GK19ruphamdu:179": "yadarthaṃ duḥkhāgnirvikṛśati tamadyāpi hṛdayān na yasmāddurmedhā lavamapi bhavantaṃ davayati",
    "GK19ruphamdu:180": "trivakrāho dhanyā hṛdayamiva te svaṃ puramasau samāsādya svairaṃ yadiha vilasantī nivasati",
    "GK19ruphamdu:181": "dhruvaṃ puṇyabhraṃśādajani saraleyaṃ mama sakhī praveśastatrābhūt kṣaṇamapi yadasyā na sulabhaḥ",
    "GK19ruphamdu:182": "kimāviṣṭā bhūtaiḥ sapadi yadi vākrūraphaṇinā kṣatāpasmāreṇa cyutamatirakasmāt kimapatat |",
    "GK19ruphamdu:183": "iti vyagrairasyāṃ gurubhirabhitaḥ kīcakarava-",
    "GK19ruphamdu:184": "śravādaspandāyāṃ murahara vikalpā vidadhire ||80",
    "GK19ruphamdu:185": "navīneyaṃ sampratyakuśalaparīpākalaharī-",
    "GK19ruphamdu:186": "nirīṇarti svairaṃ mama sahacarīcittakuhare |",
    "GK19ruphamdu:187": "jagannetraśreṇīmadhuramathurāyāṃ nivasata-",
    "GK19ruphamdu:188": "ścirādārtā vārtāmapi tava yadeṣā na labhate ||81",
    "GK19ruphamdu:189": "janān siddhādaśān namati bhajate māntrikagaṇān vidhatte śuśrūṣāmadhikavinayenauṣadhavidām",
    "GK19ruphamdu:190": "tvadīkṣādīkṣāyai paricarati bhaktyā girisutāṃ manīṣā hi vyagrā kimapi śubhahetuṃ na manute",
    "GK19ruphamdu:191": "paśūnāṃ pātāraṃ bhujagaripuputrapraṇayinaṃ smarodvardhikrīḍaṃ niviḍaghanasāradyutiharam |",
    "GK19ruphamdu:192": "sadābhyarṇe nandīśvaragiribhuvo raṅgarasikaṃ bhavantaṃ kaṃsāre bhajati bhavadāptyai mama sakhī",
    "GK19ruphamdu:193": "bhavantaṃ santaptā vidalitatamālāṅkurarasai-",
    "GK19ruphamdu:194": "rvilikhya bhrūbhaṅgīkṛtamadanakodaṇḍakadanam |",
    "GK19ruphamdu:195": "nidhāsayantī kaṇṭhe tava nijabhujāvallarīmasau dharanyāmunmīlajjāḍimaniviḍāṅgī viluṭhati ||84",
    "GK19ruphamdu:196": "kadācin mūḍheyaṃ niviḍabhavadīyasmṛtimadā-",
    "GK19ruphamdu:197": "damandādātmānaṃ kalayati bhavantaṃ mama sakhī |",
    "GK19ruphamdu:198": "tathāsyā rādhāyā virahadahanākalpitadhiyo murāre duḥsādhyā kṣaṇamapi na bādhā viramati ||85",
    "GK19ruphamdu:199": "tvayā santāpānāmupari parimuktātirabhasā-",
    "GK19ruphamdu:200": "didānīmāpede tadapi tava ceṣṭāṃ priyasakhī |",
    "GK19ruphamdu:201": "yadeṣā kaṃsāre bhidurahṛdayaṃ tvāmavayati satīnāṃ mūrdhanyā bhidurahṛdayābhūdanudinam ||86",
    "GK19ruphamdu:202": "samakṣaṃ sarveṣāṃ viharasi madādhipraṇayinām iti śrutvā nūnaṃ gurutarasamādhiṃ kalayati |",
    "GK19ruphamdu:203": "sadā kaṃsārāte bhajasi yamināṃ netrapadavīm iti vyaktaṃ sajjībhavati yamamālocitumapi ||87",
    "GK19ruphamdu:204": "murāre kālindīsaliladaladindīvararuce mukunda śrīvṛndāvanamadana vṛndārakamaṇe |",
    "GK19ruphamdu:205": "vrajānandin nandīśvaradayita nandātmaja hare sadeti krandantī parijanaśucaṃ kandalayati ||88",
    "GK19ruphamdu:206": "samantāduttaptastava virahadāvāgniśikharayā kṛtodvegaḥ pañcāśugamṛgayuvedha vyatikaraiḥ |",
    "GK19ruphamdu:207": "tanūbhūtaṃ sadyastanuvanamidaṃ hāsyati hare haṭhādadya śvo vā mama sahacarīprāṇahariṇaḥ ||89",
    "GK19ruphamdu:208": "payorāśisphītatviṣi himakarottaṃsamadhure dadhāne dṛgbhaṅgyā smaravijayirūpaṃ mama sakhī |",
    "GK19ruphamdu:209": "hare dattasvāntā bhavati tadimāṃ kiṃ prabhavati smaro hantuṃ kintu vyathayati bhavān eva kutukī",
    "GK19ruphamdu:210": "vijānīme bhāvaṃ paśuparamaṇīnāṃ yadumaṇe na jānīmaḥ kasmāt tadapi tava māyā racayati |",
    "GK19ruphamdu:211": "samantādadhyātmaṃ yadiha pavanavyādheralapa-",
    "GK19ruphamdu:212": "dbalādasyāstena vyasanakulameva dviguṇitam ||91",
    "GK19ruphamdu:213": "gurorantevāsī sa bhajati yadūnāṃ sacivatāṃ sakhīyaṃ kālindī kila bhavati kālasya bhaginī |",
    "GK19ruphamdu:214": "bhavedanyaḥ ko vā narapatipure matparicito daśāmasyāḥ śaṃsan yadutilaka yastvāmanunayet ||92",
    "GK19ruphamdu:215": "viśīrṇāṅgīmantarvraṇaviluṭhanādutkalikayā parītāṃ bhūyasyā satatamuparāgavyatikarām |",
    "GK19ruphamdu:216": "paridhvastāmodāṃ viramitasamastālikutukāṃ vidho pādasparśādapi sukhaya rādhākumudinīm ||93",
    "GK19ruphamdu:217": "vipattibhyaḥ prāṇān kathamapi bhavatsaṅgamasukha-",
    "GK19ruphamdu:218": "spṛhādhīnā śaure mama sahacarī rakṣitavatī |",
    "GK19ruphamdu:219": "atikrānte sampraty avadhidivase jīvanavidhau hatāśā niḥśaṅkaṃ vitarati dṛśau cutamukule ||94",
    "GK19ruphamdu:220": "pratīkārārambhaślathamatibhirudyatpariṇate-",
    "GK19ruphamdu:221": "rvimuktāyā vyaktasmarakadanabhājaḥ parijanaiḥ |",
    "GK19ruphamdu:222": "amuñcantī saṅgaṃ kuvalayadṛśaḥ kevalamasau kalādadya prāṇān avati bhavāśāsahacarī ||95",
    "GK19ruphamdu:223": "aye rāsakrīḍārasika mama sakhyāṃ navanavā purā baddhā yena praṇayalaharī hanta gahanā |",
    "GK19ruphamdu:224": "sa cen muktāpekṣastvamapi dhig imāṃ tulaśakalaṃ yadetasyā nāsānihitamidamadyāpi calati ||96",
    "GK19ruphamdu:225": "mukunda bhrāntākṣī kimapi yadasaṃkalpitaśataṃ vidhatte tadvaktuṃ jagati manujaḥ kaḥ prabhavati",
    "GK19ruphamdu:226": "kadācit kalyāṇī vilapati ya utkaṇṭhitamati-",
    "GK19ruphamdu:227": "stadākhyāmi svāmin gamaya makarottaṃsapadavīm ||97",
    "GK19ruphamdu:228": "abhūt ko.api premā mayi murariporyaḥ sakhi purā parāṃ karmāpekṣāmapi tadavalambān na gaṇayet",
    "GK19ruphamdu:229": "tathedānīṃ hā dhik samajani taṭasthaḥ sphuṭamahaṃ bhaje lajjāṃ yena kṣaṇamapi punarjīvitumapi",
    "GK19ruphamdu:230": "garīyān me premā tvayi paramiti snehalaghutā na jīviṣyāmīti praṇayagarimakhyāpanavidhiḥ |",
    "GK19ruphamdu:231": "kathaṃ nāyāsīti smaraṇaparipāṭīprakaṭanaṃ harau sandeśāya priyasakhi na me vāgavasaraḥ ||99",
    "GK19ruphamdu:232": "amī kuñjaḥ pūrvaṃ na mama dadhire kāmapi mudaṃ drumālīyaṃ cetaḥ sakhi na katiśo nanditavatī",
    "GK19ruphamdu:233": "idānīṃ paśyaite yugapadapatāpaṃ vidadhate prabho muktopekṣe bhajati na hi ko vā vimukhatām",
    "GK19ruphamdu:234": "kadā premonmīlanmadanamadirākṣī samudayāt balādākarṣantaṃ madhuramuralīkākalikayā |",
    "GK19ruphamdu:235": "muhurbhrāmyaccillīculukitakulastrīvratamahaṃ vilokeyaṃ līlāmadamiladapāṅgī murabhidam ||101",
    "GK19ruphamdu:236": "yayau kālaḥ kalyāṇy adhikalitakelī parimalāṃ vilāsārthī yasminn acalakuhare līnavapuṣam |",
    "GK19ruphamdu:237": "sa māṃ dhṛtvā dhūrtaḥ kṛtakapaṭaroṣāṃ sakhi haṭhā-",
    "GK19ruphamdu:238": "dakārṣīdākarṣann urasi śaśilekhāśatavṛtām ||102",
    "GK19ruphamdu:239": "rāṇadbhṛṅgaśreṇīsuhṛdi śaradārambhamadhure vanānte cāndrībhiḥ kiraṇalaharībhirdhavalite |",
    "GK19ruphamdu:240": "kadā premoddaṇḍasmarakalahavaitaṇḍikamahaṃ kariṣye govindaṃ niviḍabhujabandhapraṇayinam ||103",
    "GK19ruphamdu:241": "mano me hā kaṣṭaṃ jvalati kimahaṃ hanta karavai na pāraṃ nāvāraṃ kimapi kalayāmy asya jaladheḥ",
    "GK19ruphamdu:242": "iyaṃ vande mūrdhnā sapadi tamupāyaṃ kathaya māṃ",
    "GK19ruphamdu:243": "{patāmṛṣye} yasmāddhṛtikaṇikayāpe kṣaṇikayā ||104",
    "GK19ruphamdu:244": "prayāto māṃ hitvā yadi kaṭhinacūḍāmaṇirasau paryātu svacchandaṃ mama samayadharmaḥ kila gatiḥ",
    "GK19ruphamdu:245": "idaṃ soḍhuṃ kā vā prabhavati yataḥ svapnakapaṭā-",
    "GK19ruphamdu:246": "dihāyāto vṛndāvanabhuvi kalān māṃ ramayati ||105",
    "GK19ruphamdu:247": "anaucityaṃ tasya vyathayati mano hanta mathurāṃ tvamāsādya svairaṃ capalahṛdayaṃ vāraya harim",
    "GK19ruphamdu:248": "sakhi svapnārambhe punarapi yathā vibhrama madā-",
    "GK19ruphamdu:249": "dihāyāto dhūrtaḥ kṣapayati na me kiṅkiniguṇam ||106",
    "GK19ruphamdu:250": "ayi svapno dūre viramatu samakṣaṃ śṛṇu haṭhā-",
    "GK19ruphamdu:251": "daviśvastā mā bhūriha sakhi manovibhramadhiyā |",
    "GK19ruphamdu:252": "vayasyaste govardhanavipinamāsādya kutukā-",
    "GK19ruphamdu:253": "dakāṇḍe yadbhūyaḥ smarakalahapāṇḍityamatanot ||107",
    "GK19ruphamdu:254": "amarṣāddhāvantīṃ gahanakuhare sūcitapathāṃ tulākoṭikvānaiścakitapadapātadviguṇitaiḥ |",
    "GK19ruphamdu:255": "vidhīrṣan māṃ harṣottaralanayanāntaḥ sa kutukī na vaṃśīmajñāsīdbhuvi karasarojādvigalitām",
    "GK19ruphamdu:256": "aśaktāṃ gantavye kalitanavacelāñcalatayā latālībhiḥ puṣpasmitaśavalitābhirvirudatīm |",
    "GK19ruphamdu:257": "parīhāsārambhī priyasakhi sa māṃ lambitamukhīṃ prapede cumbāya sphuradadharabimbastava sakhā",
    "GK19ruphamdu:258": "tato.ahaṃ dhammille sthagitamuralīkā sakhi śanai-",
    "GK19ruphamdu:259": "ralīkāmarṣeṇa bhramadaviralabhrūrudacalam |",
    "GK19ruphamdu:260": "kacākṛṣṭikrīḍākramaparicite cauryacarite harirlabdhopādhiḥ prasabhamanayan māṃ giridarīm ||110",
    "GK19ruphamdu:261": "kadācidvāsantīkuharabhuvi dhṛṣṭaḥ sarabhasaṃ hasan pṛṣṭhālambī sthagayati karābhyāṃ mama dṛśau",
    "GK19ruphamdu:262": "didhīrṣau jāterṣyaṃ mayi sakhi tadīyāṅguliśikhāṃ na jāne kutrāyaṃ vrajati kitavānāṃ kila guruḥ",
    "GK19ruphamdu:263": "atīteyaṃ vārtā viramatu puraḥ paśya sarale vayasyaste so.ayaṃ smitamadhurimonmṛṣṭavadanaḥ",
    "GK19ruphamdu:264": "bhujastambhollāsādabhimataparīrambharabhasaḥ smarakrīḍāsindhuḥ kṣipati mayi bandhukakusumam",
    "GK19ruphamdu:265": "taduttiṣṭha vrīḍāvati niviḍamuktālatikayā vadhānemaṃ dhūrtaṃ sakhi madhupurīṃ yāti na yathā",
    "GK19ruphamdu:266": "iti premonmīladbhavadanubhavārūḍhajaḍimā sakhīnāmākrandaṃ na kila katiśaḥ kandalayati ||113",
    "GK19ruphamdu:267": "aho kaṣṭ.aṃ bālyādahamiha sakhīṃ duṣṭahṛdayā",
    "GK19ruphamdu:268": "muhurmānagranthiṃ sahajasaralāṃ grāhitavatī |",
    "GK19ruphamdu:269": "tadārambhādgopīgaṇaratiguro nirbharamasau na lebhe lubdhāpi tvadamalabhujastambharabhasam",
    "GK19ruphamdu:270": "alinde kālindīkamalasurabhau kuñjavasate-",
    "GK19ruphamdu:271": "rvasantīṃ vāsantīnavaparimalodgāricikurām |",
    "GK19ruphamdu:272": "tvadutsaṅge nidrāsukhamukulitākṣīṃ punarimāṃ kadāhaṃ seviṣye kiśalayakalāpavyajaninī ||115",
    "GK19ruphamdu:273": "dhṛtānandāṃvṛndāvanaparisare śāradaniśā-",
    "GK19ruphamdu:274": "vilāsollāsena glapitakavarīphullakusumām |",
    "GK19ruphamdu:275": "tava skandhopānte vinihitabhujāvallarimahaṃ kadā kuñje līnā rahasi vihasiṣyāmi sumukhīm ||116",
    "GK19ruphamdu:276": "vidūrādāhartuṃ kusumamupayāmi tvamadhunā purastīre tīre kalaya tulasīpallavamidam |",
    "GK19ruphamdu:277": "iti vyājādenāṃ viditabhavadīyasthitirahaṃ kadā kuñje gopīramaṇa gamayiṣyāmi samaye ||117",
    "GK19ruphamdu:278": "iti śrīkaṃsāreḥ padakamalayorgokulakathāṃ nivedya pratyekaṃ bhaja parijaneṣu praṇayitām |",
    "GK19ruphamdu:279": "nijāṅke kādambīsahacara vahan maṇḍanatayā na yān uccaiḥ premapravaṇamanujagrāha bhagavān ||118",
    "GK19ruphamdu:280": "miladbhaṅgīṃ haṃsīramaṇa vanamālāṃ prathamato mudā kṣemaṃ pṛcchann idamupaharethā mama vacaḥ",
    "GK19ruphamdu:281": "ciraṃ kaṃsārāterurasi sahavāsapraṇayinīṃ kimenāmenākṣīṃ guṇavati visasmāra bhavatī ||119",
    "GK19ruphamdu:282": "idaṃ kiṃ vā hanta smarasi rasike khaṇḍanaruṣā parītāṅgī govardhanagirinitambe mama sakhī |",
    "GK19ruphamdu:283": "bhiyā sambhrāntākṣaṃ yadiha vicakarṣa tvayi balā-",
    "GK19ruphamdu:284": "dgṛhītvā vibhraśyan navaśikhiśikhaṃ gokulapatim ||120",
    "GK19ruphamdu:285": "tataḥ sambhāṣethāḥ śrutimakaramudrāmiti mudā bhavatyāṃ kartavyaḥ kimiti kuśalapraśnajaḍimā",
    "GK19ruphamdu:286": "rucismerā yā tvaṃ racayasi sadā cumbanakalām apāṅgena spṛṣṭā sakhi murariporgaṇḍamukure ||121",
    "GK19ruphamdu:287": "nivāsaste devi śravaṇalatikāyāmiti dhiyā prayatnāt tvāmeva praṇayahṛdayā yāmi śaraṇam |",
    "GK19ruphamdu:288": "parokṣaṃ vṛṣṇīnāṃ nibhṛtanibhṛtaṃ karṇakuhare hareḥ kākūnmiśrāṃ kathaya sakhi rādhāvidhuratām",
    "GK19ruphamdu:289": "parīrambhaṃ premṇā mama savinayaṃ kaustubhamaṇau bruvāṇaḥ kurvīthāḥ patagavara vijñāpanamidam",
    "GK19ruphamdu:290": "agādhā rādhāyāmapi tava sakhe vismṛtirabhūt kathaṃ vā kalyāṇaṃ vahati tarale hi praṇayitā",
    "GK19ruphamdu:291": "muhuḥ kūjatkāñcīmaṇivalayamañjīramuralī-",
    "GK19ruphamdu:292": "ravālambo bhrāmyadyuvatīkulagītaiḥ suramaṇe |",
    "GK19ruphamdu:293": "sa kiṃ sākṣādbhāvī punarapi harestāṇḍavarasai-",
    "GK19ruphamdu:294": "ramandaḥ kālindīpulinabhuvi tauryātrikabharaḥ ||124",
    "GK19ruphamdu:295": "navīnastvaṃ kambo paśuparamaṇībhiḥ paricayaṃ na dhatse rādhāyāḥ guṇagarimagandho.api na kṛtī",
    "GK19ruphamdu:296": "tathāpi tvāṃ yāce hṛdayanihitaṃ dohadamahaṃ vahante hi klānte praṇayamavadātaprakṛtayaḥ ||125",
    "GK19ruphamdu:297": "gṛhītvā govindaṃ jaladhihṛdayānandana sakhe sukhena śrīvṛndāvanaparisare nandatu bhavān |",
    "GK19ruphamdu:298": "kathaṃ vā te goṣṭhaṃ bhavatu dayitaṃ hanta balavān yadetasmin veṇorjayati cirasaubhāgyamahimā",
    "GK19ruphamdu:299": "iti premodgārapravaṇamanunīya kramavaśāṃ parīvārān bhrātarniśamayati cāṇūramathane |",
    "GK19ruphamdu:300": "punaḥ kopodbhinnapraṇayacaṭulaṃ tasya nikaṭe kathāmācakṣīthāḥ daśabhiravatārairvilasitām ||127",
    "GK19ruphamdu:301": "grahītuṃ tvāṃ premāmiṣaparivṛtaṃ cittavaḍiśaṃ mahāmīna kṣipraṃ nādhita rasapūre mama sakhī",
    "GK19ruphamdu:302": "vivekākhyaṃ chittvā guṇamatha tadagrāsi bhavatā hatāśeyaṃ kiṃ vā śiva śiva vidhātuṃ prabhavati",
    "GK19ruphamdu:303": "varākīyaṃ dṛṣṭvā subhagavapuṣo vibhramabharaṃ tavābhyarṇaṃ bheje paramakutukollāsitamatiḥ",
    "GK19ruphamdu:304": "tirodhāya svāṅgaṃ prakaṭayasi yat tvaṃ kaṭhinatāṃ tadetat kiṃ na syāt tava kamaṭhamūrteḥ samucitam",
    "GK19ruphamdu:305": "sadā kaṃsārate sphurati ciramadyāpi bhavataḥ sphuṭaṃ kroḍākāre vapuṣi niviḍapremalaharī |",
    "GK19ruphamdu:306": "yataḥ sā sairandhrī malayaruhapaṅkapraṇayinī tvayā kroḍīcakre paramarabhasādātmadayitā ||130",
    "GK19ruphamdu:307": "cirādantarbhūtā naraharimayī mūrtirabhita-",
    "GK19ruphamdu:308": "stadīyo vyāpārastava tu na yayau vismṛtipatham |",
    "GK19ruphamdu:309": "vinītaprahlādastvamiha paramakrūracarite prasakto yadbhūyaḥ parahṛdayabhedaṃ janayasi ||131",
    "GK19ruphamdu:310": "yadātmānaṃ darpādagaṇitagururvāmana mudā manorājyenāḍhyaṃ tvayi valitayā kalpitavatī |",
    "GK19ruphamdu:311": "prapede tasyedaṃ phalamucitameva priyasakhī vidūre yat kṣiptā praṇayamayapāśe nigaḍitā ||132",
    "GK19ruphamdu:312": "iyaṃ nātha krūrā bhṛgupatanamakaṅkṣati tato yadasyāṃ kaṭhināṃ tava samucitaṃ tadbhṛgupate",
    "GK19ruphamdu:313": "asau te durbodhā kṛtiriha bhavadvismṛtipathaṃ yato jātaḥ sākṣādgururapi sa nandīśvarapatiḥ",
    "GK19ruphamdu:314": "nirānandā gāvaściramupasṛtā dūṣaṇakulaiḥ kharāyante sadyo raghutilaka govardhanataṭīḥ |",
    "GK19ruphamdu:315": "virādhatvaṃ ghoṣo vrajati bhavadīyapravasanā-",
    "GK19ruphamdu:316": "didānīṃ mārīcaḥ sphuṭamiha narīṇarti paritaḥ ||134",
    "GK19ruphamdu:317": "prasannaḥ kālo.ayaṃ punarudayituṃ rāsabhajanai-",
    "GK19ruphamdu:318": "rvilāsinn adyāpi sphuṭamanaparādhā vayamapi |",
    "GK19ruphamdu:319": "vitanvānaḥ kāntiṃ vapuṣi śaradākāśavalitāṃ kṛto na tvaṃ sīradhvaja bhajasi vṛndāvanamidam",
    "GK19ruphamdu:320": "na rāgaṃ sarvajña kvacidapi vidhatte ratipatiṃ muhurdveṣṭi drohaṃ kalayati balādiṣṭavidhaye",
    "GK19ruphamdu:321": "ciraṃ dhyānāsaktā nivasati sadā saugatarati-",
    "GK19ruphamdu:322": "stathāpyasyāṃ haṃho sadayahṛdaya tvaṃ na dayase ||136",
    "GK19ruphamdu:323": "parikleśamlecchān samadamadhupālī madhurayā nikṛntatrontapraṇayakalikākhaḍgalatayā |",
    "GK19ruphamdu:324": "tvamāsīnaḥ kalkinniha caturagopāhitaratiḥ sadeśaṃ kurvīthāḥ pratimuditavīrādhikamidam ||137",
    "GK19ruphamdu:325": "iti premodghāṭasampuṭitavaco bhaṅgirakhilaṃ tvamāvedya klidyan mukhaparisaro locanajalaiḥ",
    "GK19ruphamdu:326": "tato govindasya prativacanamādhvīkapadapī-",
    "GK19ruphamdu:327": "mupāsīno dṛgbhyāṃ kṣaṇamavadhīthāḥ khagapate ||138",
    "GK19ruphamdu:328": "praṇetavyo dṛṣṭeranubhavapathaṃ nandatanayo vidheyo gopīnāṃ bhuvanamahitānāmupakṛtiḥ |",
    "GK19ruphamdu:329": "iyaṃ yāmairgamyā catura mathurāpi tricaturai-",
    "GK19ruphamdu:330": "riti dvaidhaṃ nāntaḥ kalaya kalahaṃsīkulapate ||139",
    "GK19ruphamdu:331": "apūrvā yasyāntarvilasati mudā sāralaruci-",
    "GK19ruphamdu:332": "rvivektuṃ śakyete sapadi milite yena payasī |",
    "GK19ruphamdu:333": "kathaṃ kāraṃ yukto bhavatu bhavatastasya kṛtinā vilambaḥ kādambīramaṇa mathurāsaṅgamavidhau",
    "GK19ruphamdu:334": "prapannaḥ premāṇaṃ prabhavati sadā bhāgavatabhāk parācīno janmāvadhibhavarasādbhaktimadhuraḥ",
    "GK19ruphamdu:335": "ciraṃ ko.api śrīmān jayati viditaḥ śākaratayā dhurīṇo dhīrāṇāmadhidharaṇi vaiyāsakiriva ||141",
    "GK19ruphamdu:336": "rasānāmādhārairaparicitadoṣaḥ sahṛdayai-",
    "GK19ruphamdu:337": "rmurārāteḥ krīḍāniviḍaghaṭanārūpamahitaḥ |",
    "GK19ruphamdu:338": "prabandho.ayaṃ bandhorakhilajagatāṃ tasya sarasāṃ",
    "GK19ruphamdu:339": "prabhorantaḥ sāndrāṃ pramadalaharīṃ pallavayatu ||142"
}