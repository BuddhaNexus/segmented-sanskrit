{
  "GK19ruphamdu:0": "haṃsadūtaṃ",
  "GK19ruphamdu:1": "dukūlaṃ bibhrāṇo dalitaharitāladyutibharaṃ",
  "GK19ruphamdu:2": "javāpuṣpaśreṇīrucirucirapādāmbujatalaḥ |",
  "GK19ruphamdu:3": "tamālaśyāmāṅgo davahasitalīlāñcitamukhaḥ",
  "GK19ruphamdu:4": "parānandābhogaḥ sphuratu hṛdi me ko.api puruṣaḥ ||1",
  "GK19ruphamdu:5": "yadā yāto gopīhṛdayamadano nandasadanān",
  "GK19ruphamdu:6": "mukundo gāndinyāstanayamanuvindan madhupurīm |",
  "GK19ruphamdu:7": "tadāmānkṣīccintāsariti ghanaghūrṇāparicayair",
  "GK19ruphamdu:8": "agādhāyāṃ bādhāmayapayasi rādhā virahiṇī ||2",
  "GK19ruphamdu:9": "kadācit khedāgniṃ vighaṭayitumantargatamasau",
  "GK19ruphamdu:10": "sahālībhirlebhe taralitamanā yāmunataṭīm |",
  "GK19ruphamdu:11": "cirādasyāścittaṃ paricitakuṭīrakalanād",
  "GK19ruphamdu:12": "avasthā tastāra sphuṭamatha suṣupteḥ priyasakhī ||3",
  "GK19ruphamdu:13": "tadā niṣpandāṅgī kalitanalinīpallavakulaiḥ",
  "GK19ruphamdu:14": "parīṇāhāt premanāmakuśalaśatāśaṅkihṛdayaiḥ |",
  "GK19ruphamdu:15": "dṛgambhogambhīrīkṛtamihiraputrīlaharībhiḥ",
  "GK19ruphamdu:16": "vilīnā dhulīnāmupari parivavre parijanaiḥ ||4",
  "GK19ruphamdu:17": "tatastāṃ nyastāṅgīmurasi lalitāyāḥ kamalinī",
  "GK19ruphamdu:18": "palāśaiḥ kālindīsalilaśiśirairvījitatanum |",
  "GK19ruphamdu:19": "parāvṛtaśvāsāṅkuracalitakaṇṭhiṃ kalayatāṃ",
  "GK19ruphamdu:20": "sakhīsandohānāṃ pramadabharaśālī dhvanirabhūt ||5",
  "GK19ruphamdu:21": "nidhāyāṅke paṅkeruhadalaviṭaṅkasya lalitā",
  "GK19ruphamdu:22": "tato rādhāṃ nīrāharaṇasaraṇau nyastacaraṇā |",
  "GK19ruphamdu:23": "milantaṃ kālindīpulinabhuvi khelāñcitagatiṃ",
  "GK19ruphamdu:24": "dadarśāgre kaṃcin madhuravirutaṃ śvetagarutam ||6",
  "GK19ruphamdu:25": "tadālokastokocchvasitahṛdayā sādaramasau",
  "GK19ruphamdu:26": "praṇāmaṃ śaṃsantī laghu laghu samāsādya savidham |",
  "GK19ruphamdu:27": "dhṛtotkaṇṭhā sadyo harisadasi sandeśaharaṇe",
  "GK19ruphamdu:28": "varaṃ dūtaṃ mene tamatilalitaṃ hanta lalitā ||7",
  "GK19ruphamdu:29": "amarṣāt premerṣyāṃ sapadi dadhatī kaṃsamathane",
  "GK19ruphamdu:30": "pravṛttā haṃsāya svamabhilaṣitaṃ śaṃsitumasau |",
  "GK19ruphamdu:31": "na tasyā doṣo.ayaṃ yadiha vihagaṃ prārthitavatī",
  "GK19ruphamdu:32": "na kasmin viśrambhaṃ diśati haribhaktipraṇayitā ||8",
  "GK19ruphamdu:33": "pavitreṣu prāyo viracayasi toyeṣu vasatiṃ",
  "GK19ruphamdu:34": "pramodaṃ nālīke vahasi viśadātmā svayamasi |",
  "GK19ruphamdu:35": "tato.ahaṃ duḥkhārtā śaraṇamabalā tvāṃ gatavatī",
  "GK19ruphamdu:36": "na yācñā satpakṣe vrajati hi kadācidviphalatām ||9",
  "GK19ruphamdu:37": "ciraṃ vismṛtyāsmān virahadahanajvālavikalāḥ",
  "GK19ruphamdu:38": "kalāvān sānandaṃ vasati mukharāyāṃ madhuripuḥ |",
  "GK19ruphamdu:39": "tadetaṃ sandeśaṃ svamanasi svamādhāya nikhilaṃ",
  "GK19ruphamdu:40": "bhavān kṣipraṃ tasya śaraṇapadavīṃ saṅgamayatu ||10",
  "GK19ruphamdu:41": "nirastapratyūhaṃ bhavatu bhavato vartmani śivaṃ",
  "GK19ruphamdu:42": "samuttiṣṭha kṣipraṃ manasi mudamādhāya sadaraṃ |",
  "GK19ruphamdu:43": "adhastāddhāvanto laghu laghu samuttānanayanair",
  "GK19ruphamdu:44": "bhavantaṃ vīkṣantāṃ kutukataralā gopaśiśavaḥ ||11",
  "GK19ruphamdu:45": "sa vaidagdhīsindhuḥ kaṭhinamatinā dānapatinā",
  "GK19ruphamdu:46": "yayā ninye tūrṇaṃ paśupayuvatījīvanapatiḥ |",
  "GK19ruphamdu:47": "tayā gantavyā te nikhilajagadekaprathitayā",
  "GK19ruphamdu:48": "padavyā bhavyānāṃ tilaka kila dāśārhanagarī ||12",
  "GK19ruphamdu:49": "galadbāṣpāsāraplutadhavalagaṇḍā mṛgadṛśo",
  "GK19ruphamdu:50": "vidūyante yatra pramadamadanāveśavivaśāḥ |",
  "GK19ruphamdu:51": "tvayā vijñātavyā haricaraṇasaṅgapraṇayino",
  "GK19ruphamdu:52": "dhruvaṃ sā cakrāṅkīratisakha śatāṅgasya padavī ||13",
  "GK19ruphamdu:53": "piban jambūśyāmaṃ mihiraduhiturvāri madhuraṃ",
  "GK19ruphamdu:54": "mṛṇālīrbhuñjāno himakarakaṇākomalarucaḥ |",
  "GK19ruphamdu:55": "kṣaṇaṃ hṛṣṭastiṣṭhan niviḍaviṭape śākhini sakhe",
  "GK19ruphamdu:56": "sukhena prasthānaṃ racayatu bhavān vṛṣṇinagare ||14",
  "GK19ruphamdu:57": "balādākrandantī ratapathikamakrūramilitaṃ",
  "GK19ruphamdu:58": "vidūrādābhīrītatiranuyayau yena ramaṇam |",
  "GK19ruphamdu:59": "tamādau panthānaṃ racaya caritārthā bhavatu te",
  "GK19ruphamdu:60": "virājantī sarvopari paramahaṃsasthitiriyam ||15",
  "GK19ruphamdu:61": "akasmādasmākaṃ harirapaharann aṃśukacayaṃ",
  "GK19ruphamdu:62": "yamārūḍho gūḍhapraṇayalaharīṃ kandalayitum |",
  "GK19ruphamdu:63": "tavāśrāntasyāntaḥsthagitaravibimbaḥ kisalayaiḥ",
  "GK19ruphamdu:64": "kadambaḥ kādamba tvaritamavalambaḥ sa bhavitā ||16",
  "GK19ruphamdu:65": "kirantī lāvaṇyaṃ diśi diśi śikhaṇḍastavakinī",
  "GK19ruphamdu:66": "dadhānā sādhīyaḥ kanakavimalajyotivasanam |",
  "GK19ruphamdu:67": "tamālaśyāmāṅgī saralamuralīcumbitamukhī",
  "GK19ruphamdu:68": "jagau citraṃ yatra prakaṭaparamānandalaharī ||17",
  "GK19ruphamdu:69": "tayā bhūyaḥ krīḍārabhasavikasadvallavavadhūr",
  "GK19ruphamdu:70": "vapurvallī bhraśyanmṛgamadakaṇaśyāmalikayā |",
  "GK19ruphamdu:71": "vidhātavyo hallīsakadalitamallalatikayā",
  "GK19ruphamdu:72": "samantādullāsastava manasi rāsasthalikayā ||18",
  "GK19ruphamdu:73": "tadante vāsantīviracitamanaṅgotsavakalā-",
  "GK19ruphamdu:74": "catuḥśālaṃ śaureḥ sphurati na dṛśau tatra vikireḥ |",
  "GK19ruphamdu:75": "tadālokodbhedipramadabhavavismāritagati-",
  "GK19ruphamdu:76": "kriye jāte tāvat tvayi bata hatā gopavanitā ||19",
  "GK19ruphamdu:77": "mama syādarthānāṃ kṣatiriha vilambādyadapi te",
  "GK19ruphamdu:78": "vilokethāḥ sarvaṃ tadapi harikelisthalamidam |",
  "GK19ruphamdu:79": "taveyaṃ vyarthā bhavatu śucitā kaḥ sa hi sakhe",
  "GK19ruphamdu:80": "guṇo yaścāṇūradviṣi matiniveśāya na bhavet ||20",
  "GK19ruphamdu:81": "sakṛdvaṃśīnādaśravaṇamilitābhīrvanitā",
  "GK19ruphamdu:82": "rahaḥkrīḍāsākṣī pratipadalatāsadmasubhagaḥ |",
  "GK19ruphamdu:83": "sa dhenūnāṃ bandhurmadhumathanakhaṭṭāyitaśilaḥ",
  "GK19ruphamdu:84": "kariṣyaty ānandaṃ sapadi tava govardhanagiriḥ ||21",
  "GK19ruphamdu:85": "tamevādriṃ cakrāṅkitakarapariṣvaṅgirasikaṃ",
  "GK19ruphamdu:86": "mahīcakre śaṅkemahi śikhariṇāṃ śekharatayā |",
  "GK19ruphamdu:87": "arātiṃ jñātīnāṃ nanu hariharaṃ yaḥ paribhavan",
  "GK19ruphamdu:88": "yathārthaṃ svaṃ nāma vyadhita govardhana iti ||22",
  "GK19ruphamdu:89": "tamālasyālokād giri-parisare santi capalāḥ",
  "GK19ruphamdu:90": "pulindyo govinda-smaraṇa-rabhasottapta-vapuṣaḥ |",
  "GK19ruphamdu:91": "śanais tāsāṃ tāpaṃ kṣaṇam apanayan yāsyati bhavān",
  "GK19ruphamdu:92": "avaśyaṃ kālindī-salila-śiśiraiḥ pakṣa-pavanaiḥ ||23",
  "GK19ruphamdu:93": "tadante śrīkāntasmaraṇasamaraghāṭīpulakitā",
  "GK19ruphamdu:94": "kadambānāṃ vāṭī rasikaparipāṭī sphurayati |",
  "GK19ruphamdu:95": "tvamāsīnastasyāṃ na yadi parito nandasi tato",
  "GK19ruphamdu:96": "babhūva vyarthā te ghanarasanivāsavyasanitā ||24",
  "GK19ruphamdu:97": "śaranmeghaśreṇīpratibhaṭamariṣṭāsuraśiraś",
  "GK19ruphamdu:98": "ciraṃ śuṣkaṃ vṛndāvanaparisare drakṣyati bhavān |",
  "GK19ruphamdu:99": "yadāroḍhuṃ dūrān milati kila kailāsaśikhari-",
  "GK19ruphamdu:100": "bhramākrāntasvānto giriśasuhṛdaḥ kiṅkaragaṇaḥ ||25",
  "GK19ruphamdu:101": "ruvan yāhi svairaṃ caramadaśayā cumbitaruco",
  "GK19ruphamdu:102": "nitambinyo vṛndāvanabhuvi sakhe santi bahavaḥ |",
  "GK19ruphamdu:103": "parāvartiṣyante tulitamurajinnūpuraravāt",
  "GK19ruphamdu:104": "tavādhvānāt tāsāṃ bahirapi gatāḥ kṣipramasavaḥ ||26",
  "GK19ruphamdu:105": "tvamāsīnaḥ śākhāntaramilitacaṇḍatviṣi sukhaṃ",
  "GK19ruphamdu:106": "dadhīthā bhāṇḍīre kṣaṇamapi ghanaśyāmalarucau |",
  "GK19ruphamdu:107": "tato haṃsaṃ bibhrannikhilanabhasaścitramiṣayā",
  "GK19ruphamdu:108": "sa vardhiṣṇuṃ viṣṇuṃ kalitadaracakraṃ tulayitā ||27",
  "GK19ruphamdu:109": "tvamaṣṭābhirnetrairvigaladamalapremasalilair",
  "GK19ruphamdu:110": "muhuḥ siktastambāṃ catura caturāsyasthitibhuvam |",
  "GK19ruphamdu:111": "jihīthāḥ vikhyātāṃ sphutamiha bhavadbāndhavarathaṃ",
  "GK19ruphamdu:112": "praviṣṭaṃ maṃsyante vidhimaṭavidevyastvayi gate ||28",
  "GK19ruphamdu:113": "udañcannetrāmbhaḥprasaralaharīpicchilapatha-",
  "GK19ruphamdu:114": "skhalatpādanyāsapraṇihitavilambākuladhiyaḥ |",
  "GK19ruphamdu:115": "harau yasmin magne tvaritayamunākulagamana-",
  "GK19ruphamdu:116": "spṛhākṣiptā gopyo yayuranupadaṃ kāmapi daśām ||29",
  "GK19ruphamdu:117": "muhurlasyakrīḍāpramadamiladāhopuruṣikā",
  "GK19ruphamdu:118": "vikāśena bhraṣṭaiḥ phaṇimaṇikulairdhūmalarucau |",
  "GK19ruphamdu:119": "purastasmin nīpadrumakusumakiñjalkasurabhau",
  "GK19ruphamdu:120": "tvayā puṇye peyaṃ madhuramudakaṃ kāliyahrade ||30",
  "GK19ruphamdu:121": "tṛṇāvartārātervirahadavasantāpitatanoḥ",
  "GK19ruphamdu:122": "sadābhīrīvṛndapraṇayabahumānonnatividaḥ |",
  "GK19ruphamdu:123": "vidhātavyo navyastavakabharasaṃvardhitaśucas",
  "GK19ruphamdu:124": "tvayā vṛndādevyāḥ paramavinayādvandanavidhiḥ ||31",
  "GK19ruphamdu:125": "iti krāntvā kekākṛtavirutamekādaśavanaṃ",
  "GK19ruphamdu:126": "ghanībhūtaṃ cutairvraja madhuvanaṃ dvādaśamidam |",
  "GK19ruphamdu:127": "purī yasminn āste yadukulabhuvāṃ nirmayayaśo-",
  "GK19ruphamdu:128": "bharāṇāṃ dhārābhirvalitadharitrīparisarā ||32",
  "GK19ruphamdu:129": "niketairākīrṇā giriśagiriḍimbhapratibhaṭair",
  "GK19ruphamdu:130": "avaṣṭambhastambhāvalivilasitaiḥ puṣpitavanā |",
  "GK19ruphamdu:131": "niviṣṭā kālindītaṭabhuvi tavādhāsāti sakhe",
  "GK19ruphamdu:132": "samastādānandaṃ madhurajalavṛndā madhupurī ||33",
  "GK19ruphamdu:133": "vṛṣaḥ śambhoryasyāṃ daśati navamekatra yavasaṃ",
  "GK19ruphamdu:134": "viriñceranyasmin gilati kalahaṃso visalatām |",
  "GK19ruphamdu:135": "kvacit kroñcārāteḥ kavalayati kekī viṣadharaṃ",
  "GK19ruphamdu:136": "vilīḍhe śallakyā valaripukarī pallavamitaḥ ||34",
  "GK19ruphamdu:137": "arodhiṣṭhāḥ kāyān na hi vicalitāṃ pracchadapaṭīṃ",
  "GK19ruphamdu:138": "vimuktāmajñāsīḥ pathi pathi na muktāvalimapi |",
  "GK19ruphamdu:139": "ayi śrīgovindasmaraṇamadirāmattahṛdaye",
  "GK19ruphamdu:140": "satīti khyātiste hasati kulaṭānāṃ kulamidam ||35",
  "GK19ruphamdu:141": "asavyaṃ bibhrāṇā padamadhūtalākṣārasamasau",
  "GK19ruphamdu:142": "prayātāhaṃ mugdhe virama mama veśaiḥ kimadhunā |",
  "GK19ruphamdu:143": "amandādāśaṅke sakhi purapurandhrikalakalād",
  "GK19ruphamdu:144": "alindāgre vṛndāvanakusumadhanvā vijayate ||36",
  "GK19ruphamdu:145": "ayaṃ līlāpāṅgasnapitapuravīthīparisaro",
  "GK19ruphamdu:146": "navāśokottaṃsaścalati purataḥ kaṃsavijayī |",
  "GK19ruphamdu:147": "kimasmān etasmin maṇibhavanapṛṣṭhādvinudatī",
  "GK19ruphamdu:148": "tvamekā stabdhākṣī sthagayasi gavākṣāvalimapi ||37",
  "GK19ruphamdu:149": "muhuḥ śūnyāṃ dṛṣṭiṃ vahasi dhyāyasi sadā",
  "GK19ruphamdu:150": "śṛṇoṣi pratyakṣaṃ navaparijanavijñāpanaśataṃ |",
  "GK19ruphamdu:151": "tataḥ śaṅke paṅkeruhamukhi yayau śyāmalaruciḥ",
  "GK19ruphamdu:152": "sa yūno mūrtaṃ sambhava nayanavīthīpathikatām ||38",
  "GK19ruphamdu:153": "vilajjaṃ mā rodīriha sakhi punaryāsyati hari-",
  "GK19ruphamdu:154": "stavāpaṅgakrīḍāniviḍaparicaryāgrahilatām |",
  "GK19ruphamdu:155": "iti svairaṃ yasyāṃ pathi pathi murārerabhinava-",
  "GK19ruphamdu:156": "praveśe nārīṇāṃ ratirabhasajalpā vavṛdhire ||39",
  "GK19ruphamdu:157": "sakhe sākṣāddāmodaravadanacandrāvakalana-",
  "GK19ruphamdu:158": "sphuratpremānandaprakaralaharīcumbitadhiyaḥ |",
  "GK19ruphamdu:159": "muhuratrābhīrīsamudayaśironyastavipada-",
  "GK19ruphamdu:160": "stavākṣṇorānandaṃ vidadhīta purā pauravanitāḥ ||40",
  "GK19ruphamdu:161": "atha bhrāmaṃ bhrāmaṃ kramaghaṭanayā saṅkaṭatarān",
  "GK19ruphamdu:162": "nivāsān vṛṣṇīnāmanusara purīmadhavasitam |",
  "GK19ruphamdu:163": "murārāteryatra sthagitagagaṇābhirvijayate",
  "GK19ruphamdu:164": "patābhiḥ santāpitabhuvanamantaḥpuravaram ||41",
  "GK19ruphamdu:165": "yadutsaṅge tuṅgasphaṭikaracitāḥ santi parito",
  "GK19ruphamdu:166": "marālāmāṇikyaprakaraghaṭitatrauṭicaraṇāḥ |",
  "GK19ruphamdu:167": "suhṛdbuddhyā haṃsāḥ kalitamadhurasyāmbujabhuvaḥ",
  "GK19ruphamdu:168": "samaryādaṃ yeṣāṃ sapadi paricaryāṃ vidadhīta ||42",
  "GK19ruphamdu:169": "cirān mṛgyantīnāṃ paśuparamaṇīnāmapi kulair",
  "GK19ruphamdu:170": "alabdhaṃ kālindīpulinavipine {līnamaṇḍitaḥ} |",
  "GK19ruphamdu:171": "sadā lokollāsismitaparicitāsyaṃ sahacari",
  "GK19ruphamdu:172": "sphurantaṃ vīkṣiṣye punarapi kimagre murabhidam ||43",
  "GK19ruphamdu:173": "viṣādaṃ mā kārṣīdrutimavitatthavyāhṛtirasau",
  "GK19ruphamdu:174": "samāgantā rādhe dhṛtanavaśikhaṇḍastava sakhā |",
  "GK19ruphamdu:175": "iti brūte yasyāṃ śukamithunamindrānujakṛte",
  "GK19ruphamdu:176": "yadābhīrivṛndairupadhṛtamabhūduddhavakare ||44",
  "GK19ruphamdu:177": "ghanaśyāmā bhrāmyaty upari hariharmasya śikhibhiḥ",
  "GK19ruphamdu:178": "kṛtastotrā mugdhairagururacitā dhūmalatikā |",
  "GK19ruphamdu:179": "tadālokāddhīra sphurati tava cen mānasarucir",
  "GK19ruphamdu:180": "jitaṃ tarhi svairaṃ jalasahanivāsapriyatayā ||45",
  "GK19ruphamdu:181": "tato madhye kakṣaṃ prati navagavākṣastavakinaṃ",
  "GK19ruphamdu:182": "calanmuktālambasphuritamamalastambhanivaham |",
  "GK19ruphamdu:183": "bhavān draṣṭā hemollikhitadaśamaskandhacarito-",
  "GK19ruphamdu:184": "llasadbhittiprāntaṃ muravijayinaḥ kelinilayam ||46",
  "GK19ruphamdu:185": "alinde yasyāste marakatamayī yaṣṭiramalā",
  "GK19ruphamdu:186": "śayāluryāṃ rātrau madakalakalāpī kalayati |",
  "GK19ruphamdu:187": "nirāṭaṅkastsyāḥ śikharamadhiruhya śramanudaṃ",
  "GK19ruphamdu:188": "pratīkṣethā bhrātarvaramavasaraṃ yādavapateḥ ||47",
  "GK19ruphamdu:189": "niviṣṭaḥ palāṅke mṛdulataratulīdhavalite",
  "GK19ruphamdu:190": "trilokalakṣmīṇāṃ kakudi darasātīkṛtatanūḥ |",
  "GK19ruphamdu:191": "amandaṃ pūrṇendupratimamupadhānaṃ pramudito",
  "GK19ruphamdu:192": "nidhāyāgre tasminn upahitakaphonidvayabharam ||48",
  "GK19ruphamdu:193": "udañcat kālindīsalilasubhagaṃ bhāvukaruciḥ",
  "GK19ruphamdu:194": "kapolāntaḥ prekṣyanmaṇimakaramudrāmadhurimā |",
  "GK19ruphamdu:195": "vasānaḥ kauśeyaṃ jitakanakalakṣmī parimalaṃ",
  "GK19ruphamdu:196": "mukundaste sākṣāt pramadasudhayā sekṣyati dṛśoḥ ||49",
  "GK19ruphamdu:197": "vikadruḥ paurāṇīrakhilakulavṛddho yadupater",
  "GK19ruphamdu:198": "adūrādāsīno madhurabhanitīrgāsyati sadā |",
  "GK19ruphamdu:199": "purastādābhīrīgaṇabhayadanāmā sa kaṭhino",
  "GK19ruphamdu:200": "maṇistambhālambī kurukulakathāṃ saṅkalayitā ||50",
  "GK19ruphamdu:201": "śinīnāmuttaṃsaḥ kalitakṛtavarmāpy ubhayataḥ",
  "GK19ruphamdu:202": "praṇeṣyate bālavyajanayugalāndolanavidhim |",
  "GK19ruphamdu:203": "sa jānubhyāmaṣṭāpadabhuvanamavaṣṭabhya bhavitā",
  "GK19ruphamdu:204": "guroḥ śiṣyo nūnaṃ padakamalasaṃvāhanarataḥ ||51",
  "GK19ruphamdu:205": "vihaṅgendro yugmīkṛtakarasarojo bhuvi puraḥ",
  "GK19ruphamdu:206": "kṛtāsaṅgo bhāvī prajavini nirdeśe.arpitamanāḥ |",
  "GK19ruphamdu:207": "chadadvandve yasya dhvanati mathurāvāsibaṭavo",
  "GK19ruphamdu:208": "vyadasyante sāmasvarajanitamanyonyakalaham ||52",
  "GK19ruphamdu:209": "na nirvaktuṃ dāmodarapadakaniṣṭhāṅgulinakha-",
  "GK19ruphamdu:210": "dyutīnāṃ lāvaṇyaṃ bhavati caturāsyo.api caturaḥ |",
  "GK19ruphamdu:211": "tathāpi strīprajñāsulabhataralatvādahamasau",
  "GK19ruphamdu:212": "pravṛttā tanmūrtistavaratimahāsāhasavaśe ||53",
  "GK19ruphamdu:213": "virājante yasyavrajaśiśukulasteyavikala-",
  "GK19ruphamdu:214": "svayambhūcūḍāgrairlulitaśikharāḥ pādanakharāḥ |",
  "GK19ruphamdu:215": "kṣaṇaṃ yān ālokya prakaṭaparamānandavivaśaḥ",
  "GK19ruphamdu:216": "sa devarṣirmuktān api tanubhṛtaḥ śocati bhṛśam ||54",
  "GK19ruphamdu:217": "sarojānāṃ vyūhaḥ śriyamabhilaṣan yasya padayo-",
  "GK19ruphamdu:218": "ryayau rāgāḍhyānāṃ vidhuramudavāsavratavidhim |",
  "GK19ruphamdu:219": "himaṃ vande nīcairanucitavidhānavyasanināṃ",
  "GK19ruphamdu:220": "yadeṣāṃ prāṇāntaṃ damanamanuvarṣaṃ praṇayati ||55",
  "GK19ruphamdu:221": "rucīnamullāsairmarakatamayasthūlakadalī-",
  "GK19ruphamdu:222": "kadambāhaṃkāraṃ kavalayati yasyoruyugalam |",
  "GK19ruphamdu:223": "yadālānastambhadyūutimavalalambe kalavatāṃ",
  "GK19ruphamdu:224": "madāduddāmānāṃ paśuparamaṇīcittakariṇīm ||56",
  "GK19ruphamdu:225": "sakhe yasyābhīrīnayanasapharījīvanavidhau",
  "GK19ruphamdu:226": "nidānaṃ gāmbhīryaprasarakalitā nābhisarasī |",
  "GK19ruphamdu:227": "yataḥ kalpasyādau sajalajanakotpattivaḍabhī-",
  "GK19ruphamdu:228": "gabhīrāntaḥ kakṣādhṛtabhuvanamambhoruhamabhūt ||57",
  "GK19ruphamdu:229": "dyutiṃ dhatte yasya trivalilatikāsaṅkaṭataraṃ",
  "GK19ruphamdu:230": "sakhe dāmaśreṇīkṣapaṇaracanābhijñamudaram |",
  "GK19ruphamdu:231": "yaśodā yasyāntaḥ suranarabhujaṅgaiḥ parivṛtaṃ",
  "GK19ruphamdu:232": "mukhadvārā vāradvayamavaluloke tribhuvanam ||58",
  "GK19ruphamdu:233": "urau yasya sphāraṃ sphurati vanamālāvalayitaṃ",
  "GK19ruphamdu:234": "vitanvānaṃ tanvījanamanasi sadyo manasijam |",
  "GK19ruphamdu:235": "marīcībhiryasmin ravinivahatulyo.api vahate",
  "GK19ruphamdu:236": "sadā khadyotābhāṃ bhuvanamadhuraḥ kaustubhamaṇiḥ ||59",
  "GK19ruphamdu:237": "samantādunmīladvalabhidupalastambhayugala-",
  "GK19ruphamdu:238": "prabhājaitraṃ keśidvijadalitakeyūralalitam |",
  "GK19ruphamdu:239": "madaklāmyadgopīpaṭalahaṭakaṇṭhagrahaparaṃ",
  "GK19ruphamdu:240": "bhujadvandva,ṃ yasya sphuṭasurabhigandhaṃ vijayate ||60",
  "GK19ruphamdu:241": "jihīte sāmrājyaṃ jagati navalāvaṇyalaharī",
  "GK19ruphamdu:242": "parīpākasyāntarmuditamadanāveśamadhuram |",
  "GK19ruphamdu:243": "naṭadbhrūvallīkaṃ smitanavasudhākelisadanaṃ",
  "GK19ruphamdu:244": "sphuranmuktāpaṅktipratimaradanaṃ yasya vadanam ||61",
  "GK19ruphamdu:245": "kimebhirvyāhāraiḥ kalaya kathayāmi sphuṭamahaṃ",
  "GK19ruphamdu:246": "sakhe niḥsandehaṃ paricayapadaṃ kevalamidam |",
  "GK19ruphamdu:247": "parānando yasmin nayanapadavībhrāji bhavitā",
  "GK19ruphamdu:248": "tvayā vijñātavyā madhurarava so.ayaṃ madhuripuḥ ||62",
  "GK19ruphamdu:249": "vilokethāḥ kṛṣṇaḥ madakalamarālīratikalā-",
  "GK19ruphamdu:250": "vimugdha vyāmugdhaṃ yadi puravadhūvibhramabharaiḥ |",
  "GK19ruphamdu:251": "tadā nāsmān grāmyāḥ pravaṇapadavīṃ tasya gamayeḥ",
  "GK19ruphamdu:252": "sudhāpūrṇaṃ cetaḥ kathamapi na takraṃ mṛgayate ||63",
  "GK19ruphamdu:253": "yadā vṛndāraṇyasmaraṇalaharīheturamaṇaṃ",
  "GK19ruphamdu:254": "pikānāṃ veveṣṭi pratiharitamuccaiḥ kuhurutam |",
  "GK19ruphamdu:255": "vahante vā vātāḥ sphurati girimallīparimalā-",
  "GK19ruphamdu:256": "stadaivāsmākīnāṃ giramupaharethā murabhidi ||64",
  "GK19ruphamdu:257": "purātiṣṭhan goṣṭhān nikhilaramaṇībhyaḥ priyatayā",
  "GK19ruphamdu:258": "bhavān yasyāṃ gopīramaṇa vidadhe gauravabharam |",
  "GK19ruphamdu:259": "sakhī tasyā vijñāpayati lalitā dhīralalita",
  "GK19ruphamdu:260": "praṇamya śrīpādāmbujakanakapīṭhīparisare ||65",
  "GK19ruphamdu:261": "prayatnādābālyaṃ navakamalinīpallavakulai-",
  "GK19ruphamdu:262": "stvayā bhūyo yasyāḥ kṛtamahaha saṃvardhanamabhūt |",
  "GK19ruphamdu:263": "cirādūdhobhāraṃ sphuraṇaparamākrāntajaghanā",
  "GK19ruphamdu:264": "babhūva praṣṭhauhī muramathana seyaṃ kapalikā ||66",
  "GK19ruphamdu:265": "samīpe nīpānāṃ tricaturadalā hanta gamitā",
  "GK19ruphamdu:266": "tvayā yā mākandapriyasahacarībhāvaniyatim |",
  "GK19ruphamdu:267": "iyaṃ sā vāsantī galadamalamādhvīkapaṭalī-",
  "GK19ruphamdu:268": "miṣādagre gopīramaṇa rudatī rodayatī naḥ ||67",
  "GK19ruphamdu:269": "prasūto devakyā madhumathana yaḥ ko.api puruṣaḥ",
  "GK19ruphamdu:270": "sa yāto gopālābhyudayaparamānandavasatim |",
  "GK19ruphamdu:271": "dhṛto yo gāndhinyā kaṭhinajaṭhare samprati tataḥ",
  "GK19ruphamdu:272": "samantādevāstaṃ śiva śiva gatā gokulakathā ||68",
  "GK19ruphamdu:273": "ariṣṭenoddhatāḥ paśupasudṛśo yāti vipadaṃ",
  "GK19ruphamdu:274": "tṛṇāvartākrānto racayati bhayaṃ catvaracayaḥ |",
  "GK19ruphamdu:275": "amī vyomībhūtā vrajavasatibhūmī parisarā",
  "GK19ruphamdu:276": "vahante santāpaṃ murahara vidūraṃ tvayi gate ||69",
  "GK19ruphamdu:277": "tvayā nāgantavyaṃ kathamapi hare goṣṭhamadhunā",
  "GK19ruphamdu:278": "latā śreṇī vṛndāvanabhuvi yato.abhūdviṣamayī |",
  "GK19ruphamdu:279": "prasūnānāṃ gandhaṃ madhumathana tadā vātanihitaṃ",
  "GK19ruphamdu:280": "bhajan sadyo mūrcchāṃ vahati nivaho gopasudṛśām ||70",
  "GK19ruphamdu:281": "kathaṃ saṅgo.asmābhiḥ saha samucitaḥ samprati hare-",
  "GK19ruphamdu:282": "rayaṃ grāmyā nāryastvamasi nṛpakanyārcitapadaḥ |",
  "GK19ruphamdu:283": "gataḥ kālo yasmin paśuparamaṇīsaṅgamakṛte",
  "GK19ruphamdu:284": "bhavān vyagrastasthau tamasi gṛhavāṭiviṭapini ||71",
  "GK19ruphamdu:285": "vayaṃ tyaktāḥ svāmin yadi tava kiṃ dūṣaṇamidaṃ",
  "GK19ruphamdu:286": "nisargaḥ śyāmānāmayamatitarāṃ duṣpariharaḥ |",
  "GK19ruphamdu:287": "kuhūkaṇṭhairaṇḍāvadhi saha nivāsāt paricitā",
  "GK19ruphamdu:288": "visṛjyante sadyaḥ kalitanavapakṣairvalibhujaḥ ||72",
  "GK19ruphamdu:289": "ayaṃ pūrvo raṅgaḥ kila paricito yasya tarasā",
  "GK19ruphamdu:290": "rasādākhyātavyaṃ parikalaya tan nāṭakamidam |",
  "GK19ruphamdu:291": "mayā praṣṭavyo.asi prathamamiti vṛndāvanapate",
  "GK19ruphamdu:292": "kimāhā rādheti smarasi hatakaṃ varṇayugalam ||73",
  "GK19ruphamdu:293": "aye kuñjadroṇīkuharagṛhamedhin kimadhunā",
  "GK19ruphamdu:294": "parokṣaṃ vakṣyante paśuparamaṇīdurniyatayaḥ |",
  "GK19ruphamdu:295": "pravīṇā gopīnāṃ tava caraṇapadme.api yadiyaṃ",
  "GK19ruphamdu:296": "yayau rādhā sādhāraṇasamucitapraśnapadavīm ||74",
  "GK19ruphamdu:297": "tvayā goṣṭhaṃ goṣṭhītilaka kila cedvismṛtamidaṃ",
  "GK19ruphamdu:298": "na tūrṇaṃ dhūmorṇāpatirapi vidhatte yadi kṛpām |",
  "GK19ruphamdu:299": "aharvṛndaṃ vṛndāvanakusumapālīparimalair",
  "GK19ruphamdu:300": "darālokaṃ śokāspadamiva kathaṃ neṣyati sakhī ||75",
  "GK19ruphamdu:301": "taraṅgaiḥ kurvāṇā śamanabhaginīlāghavamasau",
  "GK19ruphamdu:302": "nadīṃ kāṃcidgoṣṭhe nayanajalapūrairajanayat |",
  "GK19ruphamdu:303": "itīvāsyā dveṣādabhimatadaśāprārthanamayīṃ",
  "GK19ruphamdu:304": "murāre vijñaptiṃ niśamayati mānī na śamanaḥ ||76",
  "GK19ruphamdu:305": "kṛtākṛṣṭikrīḍaṃ kimapi tava rūpaṃ mama sakhī",
  "GK19ruphamdu:306": "sakṛddṛṣṭvā dūrādahitahitabodhojjhitamatiḥ |",
  "GK19ruphamdu:307": "hatā seyaṃ premānalamanu viśantī sarabhasaṃ",
  "GK19ruphamdu:308": "pataṅgīvātmānaṃ murahara muhurdāhitavatī ||77",
  "GK19ruphamdu:309": "mayā vācyaḥ kiṃ vā tvamiha nijadoṣāt paramasau",
  "GK19ruphamdu:310": "yayau mandā vṛndāvanakusumabandho vidhuratām |",
  "GK19ruphamdu:311": "yadarthaṃ duḥkhāgnirvikṛśati tamadyāpi hṛdayān",
  "GK19ruphamdu:312": "na yasmāddurmedhā lavamapi bhavantaṃ davayati ||78",
  "GK19ruphamdu:313": "trivakrāho dhanyā hṛdayamiva te svaṃ puramasau",
  "GK19ruphamdu:314": "samāsādya svairaṃ yadiha vilasantī nivasati |",
  "GK19ruphamdu:315": "dhruvaṃ puṇyabhraṃśādajani saraleyaṃ mama sakhī",
  "GK19ruphamdu:316": "praveśastatrābhūt kṣaṇamapi yadasyā na sulabhaḥ ||79",
  "GK19ruphamdu:317": "kimāviṣṭā bhūtaiḥ sapadi yadi vākrūraphaṇinā",
  "GK19ruphamdu:318": "kṣatāpasmāreṇa cyutamatirakasmāt kimapatat |",
  "GK19ruphamdu:319": "iti vyagrairasyāṃ gurubhirabhitaḥ kīcakarava-",
  "GK19ruphamdu:320": "śravādaspandāyāṃ murahara vikalpā vidadhire ||80",
  "GK19ruphamdu:321": "navīneyaṃ sampratyakuśalaparīpākalaharī-",
  "GK19ruphamdu:322": "nirīṇarti svairaṃ mama sahacarīcittakuhare |",
  "GK19ruphamdu:323": "jagannetraśreṇīmadhuramathurāyāṃ nivasata-",
  "GK19ruphamdu:324": "ścirādārtā vārtāmapi tava yadeṣā na labhate ||81",
  "GK19ruphamdu:325": "janān siddhādaśān namati bhajate māntrikagaṇān",
  "GK19ruphamdu:326": "vidhatte śuśrūṣāmadhikavinayenauṣadhavidām |",
  "GK19ruphamdu:327": "tvadīkṣādīkṣāyai paricarati bhaktyā girisutāṃ",
  "GK19ruphamdu:328": "manīṣā hi vyagrā kimapi śubhahetuṃ na manute ||82",
  "GK19ruphamdu:329": "paśūnāṃ pātāraṃ bhujagaripuputrapraṇayinaṃ",
  "GK19ruphamdu:330": "smarodvardhikrīḍaṃ niviḍaghanasāradyutiharam |",
  "GK19ruphamdu:331": "sadābhyarṇe nandīśvaragiribhuvo raṅgarasikaṃ",
  "GK19ruphamdu:332": "bhavantaṃ kaṃsāre bhajati bhavadāptyai mama sakhī ||83",
  "GK19ruphamdu:333": "bhavantaṃ santaptā vidalitatamālāṅkurarasai-",
  "GK19ruphamdu:334": "rvilikhya bhrūbhaṅgīkṛtamadanakodaṇḍakadanam |",
  "GK19ruphamdu:335": "nidhāsayantī kaṇṭhe tava nijabhujāvallarīmasau",
  "GK19ruphamdu:336": "dharanyāmunmīlajjāḍimaniviḍāṅgī viluṭhati ||84",
  "GK19ruphamdu:337": "kadācin mūḍheyaṃ niviḍabhavadīyasmṛtimadā-",
  "GK19ruphamdu:338": "damandādātmānaṃ kalayati bhavantaṃ mama sakhī |",
  "GK19ruphamdu:339": "tathāsyā rādhāyā virahadahanākalpitadhiyo",
  "GK19ruphamdu:340": "murāre duḥsādhyā kṣaṇamapi na bādhā viramati ||85",
  "GK19ruphamdu:341": "tvayā santāpānāmupari parimuktātirabhasā-",
  "GK19ruphamdu:342": "didānīmāpede tadapi tava ceṣṭāṃ priyasakhī |",
  "GK19ruphamdu:343": "yadeṣā kaṃsāre bhidurahṛdayaṃ tvāmavayati",
  "GK19ruphamdu:344": "satīnāṃ mūrdhanyā bhidurahṛdayābhūdanudinam ||86",
  "GK19ruphamdu:345": "samakṣaṃ sarveṣāṃ viharasi madādhipraṇayinām",
  "GK19ruphamdu:346": "iti śrutvā nūnaṃ gurutarasamādhiṃ kalayati |",
  "GK19ruphamdu:347": "sadā kaṃsārāte bhajasi yamināṃ netrapadavīm",
  "GK19ruphamdu:348": "iti vyaktaṃ sajjībhavati yamamālocitumapi ||87",
  "GK19ruphamdu:349": "murāre kālindīsaliladaladindīvararuce",
  "GK19ruphamdu:350": "mukunda śrīvṛndāvanamadana vṛndārakamaṇe |",
  "GK19ruphamdu:351": "vrajānandin nandīśvaradayita nandātmaja hare",
  "GK19ruphamdu:352": "sadeti krandantī parijanaśucaṃ kandalayati ||88",
  "GK19ruphamdu:353": "samantāduttaptastava virahadāvāgniśikharayā",
  "GK19ruphamdu:354": "kṛtodvegaḥ pañcāśugamṛgayuvedha vyatikaraiḥ |",
  "GK19ruphamdu:355": "tanūbhūtaṃ sadyastanuvanamidaṃ hāsyati hare",
  "GK19ruphamdu:356": "haṭhādadya śvo vā mama sahacarīprāṇahariṇaḥ ||89",
  "GK19ruphamdu:357": "payorāśisphītatviṣi himakarottaṃsamadhure",
  "GK19ruphamdu:358": "dadhāne dṛgbhaṅgyā smaravijayirūpaṃ mama sakhī |",
  "GK19ruphamdu:359": "hare dattasvāntā bhavati tadimāṃ kiṃ prabhavati",
  "GK19ruphamdu:360": "smaro hantuṃ kintu vyathayati bhavān eva kutukī ||90",
  "GK19ruphamdu:361": "vijānīme bhāvaṃ paśuparamaṇīnāṃ yadumaṇe",
  "GK19ruphamdu:362": "na jānīmaḥ kasmāt tadapi tava māyā racayati |",
  "GK19ruphamdu:363": "samantādadhyātmaṃ yadiha pavanavyādheralapa-",
  "GK19ruphamdu:364": "dbalādasyāstena vyasanakulameva dviguṇitam ||91",
  "GK19ruphamdu:365": "gurorantevāsī sa bhajati yadūnāṃ sacivatāṃ",
  "GK19ruphamdu:366": "sakhīyaṃ kālindī kila bhavati kālasya bhaginī |",
  "GK19ruphamdu:367": "bhavedanyaḥ ko vā narapatipure matparicito",
  "GK19ruphamdu:368": "daśāmasyāḥ śaṃsan yadutilaka yastvāmanunayet ||92",
  "GK19ruphamdu:369": "viśīrṇāṅgīmantarvraṇaviluṭhanādutkalikayā",
  "GK19ruphamdu:370": "parītāṃ bhūyasyā satatamuparāgavyatikarām |",
  "GK19ruphamdu:371": "paridhvastāmodāṃ viramitasamastālikutukāṃ",
  "GK19ruphamdu:372": "vidho pādasparśādapi sukhaya rādhākumudinīm ||93",
  "GK19ruphamdu:373": "vipattibhyaḥ prāṇān kathamapi bhavatsaṅgamasukha-",
  "GK19ruphamdu:374": "spṛhādhīnā śaure mama sahacarī rakṣitavatī |",
  "GK19ruphamdu:375": "atikrānte sampraty avadhidivase jīvanavidhau",
  "GK19ruphamdu:376": "hatāśā niḥśaṅkaṃ vitarati dṛśau cutamukule ||94",
  "GK19ruphamdu:377": "pratīkārārambhaślathamatibhirudyatpariṇate-",
  "GK19ruphamdu:378": "rvimuktāyā vyaktasmarakadanabhājaḥ parijanaiḥ |",
  "GK19ruphamdu:379": "amuñcantī saṅgaṃ kuvalayadṛśaḥ kevalamasau",
  "GK19ruphamdu:380": "kalādadya prāṇān avati bhavāśāsahacarī ||95",
  "GK19ruphamdu:381": "aye rāsakrīḍārasika mama sakhyāṃ navanavā",
  "GK19ruphamdu:382": "purā baddhā yena praṇayalaharī hanta gahanā |",
  "GK19ruphamdu:383": "sa cen muktāpekṣastvamapi dhig imāṃ tulaśakalaṃ",
  "GK19ruphamdu:384": "yadetasyā nāsānihitamidamadyāpi calati ||96",
  "GK19ruphamdu:385": "mukunda bhrāntākṣī kimapi yadasaṃkalpitaśataṃ",
  "GK19ruphamdu:386": "vidhatte tadvaktuṃ jagati manujaḥ kaḥ prabhavati |",
  "GK19ruphamdu:387": "kadācit kalyāṇī vilapati ya utkaṇṭhitamati-",
  "GK19ruphamdu:388": "stadākhyāmi svāmin gamaya makarottaṃsapadavīm ||97",
  "GK19ruphamdu:389": "abhūt ko.api premā mayi murariporyaḥ sakhi purā",
  "GK19ruphamdu:390": "parāṃ karmāpekṣāmapi tadavalambān na gaṇayet |",
  "GK19ruphamdu:391": "tathedānīṃ hā dhik samajani taṭasthaḥ sphuṭamahaṃ",
  "GK19ruphamdu:392": "bhaje lajjāṃ yena kṣaṇamapi punarjīvitumapi ||98",
  "GK19ruphamdu:393": "garīyān me premā tvayi paramiti snehalaghutā",
  "GK19ruphamdu:394": "na jīviṣyāmīti praṇayagarimakhyāpanavidhiḥ |",
  "GK19ruphamdu:395": "kathaṃ nāyāsīti smaraṇaparipāṭīprakaṭanaṃ",
  "GK19ruphamdu:396": "harau sandeśāya priyasakhi na me vāgavasaraḥ ||99",
  "GK19ruphamdu:397": "amī kuñjaḥ pūrvaṃ na mama dadhire kāmapi mudaṃ",
  "GK19ruphamdu:398": "drumālīyaṃ cetaḥ sakhi na katiśo nanditavatī |",
  "GK19ruphamdu:399": "idānīṃ paśyaite yugapadapatāpaṃ vidadhate",
  "GK19ruphamdu:400": "prabho muktopekṣe bhajati na hi ko vā vimukhatām ||100",
  "GK19ruphamdu:401": "kadā premonmīlanmadanamadirākṣī samudayāt",
  "GK19ruphamdu:402": "balādākarṣantaṃ madhuramuralīkākalikayā |",
  "GK19ruphamdu:403": "muhurbhrāmyaccillīculukitakulastrīvratamahaṃ",
  "GK19ruphamdu:404": "vilokeyaṃ līlāmadamiladapāṅgī murabhidam ||101",
  "GK19ruphamdu:405": "yayau kālaḥ kalyāṇy adhikalitakelī parimalāṃ",
  "GK19ruphamdu:406": "vilāsārthī yasminn acalakuhare līnavapuṣam |",
  "GK19ruphamdu:407": "sa māṃ dhṛtvā dhūrtaḥ kṛtakapaṭaroṣāṃ sakhi haṭhā-",
  "GK19ruphamdu:408": "dakārṣīdākarṣann urasi śaśilekhāśatavṛtām ||102",
  "GK19ruphamdu:409": "rāṇadbhṛṅgaśreṇīsuhṛdi śaradārambhamadhure",
  "GK19ruphamdu:410": "vanānte cāndrībhiḥ kiraṇalaharībhirdhavalite |",
  "GK19ruphamdu:411": "kadā premoddaṇḍasmarakalahavaitaṇḍikamahaṃ",
  "GK19ruphamdu:412": "kariṣye govindaṃ niviḍabhujabandhapraṇayinam ||103",
  "GK19ruphamdu:413": "mano me hā kaṣṭaṃ jvalati kimahaṃ hanta karavai",
  "GK19ruphamdu:414": "na pāraṃ nāvāraṃ kimapi kalayāmy asya jaladheḥ |",
  "GK19ruphamdu:415": "iyaṃ vande mūrdhnā sapadi tamupāyaṃ kathaya māṃ",
  "GK19ruphamdu:416": "{patāmṛṣye} yasmāddhṛtikaṇikayāpe kṣaṇikayā ||104",
  "GK19ruphamdu:417": "prayāto māṃ hitvā yadi kaṭhinacūḍāmaṇirasau",
  "GK19ruphamdu:418": "paryātu svacchandaṃ mama samayadharmaḥ kila gatiḥ |",
  "GK19ruphamdu:419": "idaṃ soḍhuṃ kā vā prabhavati yataḥ svapnakapaṭā-",
  "GK19ruphamdu:420": "dihāyāto vṛndāvanabhuvi kalān māṃ ramayati ||105",
  "GK19ruphamdu:421": "anaucityaṃ tasya vyathayati mano hanta mathurāṃ",
  "GK19ruphamdu:422": "tvamāsādya svairaṃ capalahṛdayaṃ vāraya harim |",
  "GK19ruphamdu:423": "sakhi svapnārambhe punarapi yathā vibhrama madā-",
  "GK19ruphamdu:424": "dihāyāto dhūrtaḥ kṣapayati na me kiṅkiniguṇam ||106",
  "GK19ruphamdu:425": "ayi svapno dūre viramatu samakṣaṃ śṛṇu haṭhā-",
  "GK19ruphamdu:426": "daviśvastā mā bhūriha sakhi manovibhramadhiyā |",
  "GK19ruphamdu:427": "vayasyaste govardhanavipinamāsādya kutukā-",
  "GK19ruphamdu:428": "dakāṇḍe yadbhūyaḥ smarakalahapāṇḍityamatanot ||107",
  "GK19ruphamdu:429": "amarṣāddhāvantīṃ gahanakuhare sūcitapathāṃ",
  "GK19ruphamdu:430": "tulākoṭikvānaiścakitapadapātadviguṇitaiḥ |",
  "GK19ruphamdu:431": "vidhīrṣan māṃ harṣottaralanayanāntaḥ sa kutukī",
  "GK19ruphamdu:432": "na vaṃśīmajñāsīdbhuvi karasarojādvigalitām ||108",
  "GK19ruphamdu:433": "aśaktāṃ gantavye kalitanavacelāñcalatayā",
  "GK19ruphamdu:434": "latālībhiḥ puṣpasmitaśavalitābhirvirudatīm |",
  "GK19ruphamdu:435": "parīhāsārambhī priyasakhi sa māṃ lambitamukhīṃ",
  "GK19ruphamdu:436": "prapede cumbāya sphuradadharabimbastava sakhā ||109",
  "GK19ruphamdu:437": "tato.ahaṃ dhammille sthagitamuralīkā sakhi śanai-",
  "GK19ruphamdu:438": "ralīkāmarṣeṇa bhramadaviralabhrūrudacalam |",
  "GK19ruphamdu:439": "kacākṛṣṭikrīḍākramaparicite cauryacarite",
  "GK19ruphamdu:440": "harirlabdhopādhiḥ prasabhamanayan māṃ giridarīm ||110",
  "GK19ruphamdu:441": "kadācidvāsantīkuharabhuvi dhṛṣṭaḥ sarabhasaṃ",
  "GK19ruphamdu:442": "hasan pṛṣṭhālambī sthagayati karābhyāṃ mama dṛśau |",
  "GK19ruphamdu:443": "didhīrṣau jāterṣyaṃ mayi sakhi tadīyāṅguliśikhāṃ",
  "GK19ruphamdu:444": "na jāne kutrāyaṃ vrajati kitavānāṃ kila guruḥ ||111",
  "GK19ruphamdu:445": "atīteyaṃ vārtā viramatu puraḥ paśya sarale",
  "GK19ruphamdu:446": "vayasyaste so.ayaṃ smitamadhurimonmṛṣṭavadanaḥ |",
  "GK19ruphamdu:447": "bhujastambhollāsādabhimataparīrambharabhasaḥ",
  "GK19ruphamdu:448": "smarakrīḍāsindhuḥ kṣipati mayi bandhukakusumam ||112",
  "GK19ruphamdu:449": "taduttiṣṭha vrīḍāvati niviḍamuktālatikayā",
  "GK19ruphamdu:450": "vadhānemaṃ dhūrtaṃ sakhi madhupurīṃ yāti na yathā |",
  "GK19ruphamdu:451": "iti premonmīladbhavadanubhavārūḍhajaḍimā",
  "GK19ruphamdu:452": "sakhīnāmākrandaṃ na kila katiśaḥ kandalayati ||113",
  "GK19ruphamdu:453": "aho kaṣṭ.aṃ bālyādahamiha sakhīṃ duṣṭahṛdayā",
  "GK19ruphamdu:454": "muhurmānagranthiṃ sahajasaralāṃ grāhitavatī |",
  "GK19ruphamdu:455": "tadārambhādgopīgaṇaratiguro nirbharamasau",
  "GK19ruphamdu:456": "na lebhe lubdhāpi tvadamalabhujastambharabhasam ||114",
  "GK19ruphamdu:457": "alinde kālindīkamalasurabhau kuñjavasate-",
  "GK19ruphamdu:458": "rvasantīṃ vāsantīnavaparimalodgāricikurām |",
  "GK19ruphamdu:459": "tvadutsaṅge nidrāsukhamukulitākṣīṃ punarimāṃ",
  "GK19ruphamdu:460": "kadāhaṃ seviṣye kiśalayakalāpavyajaninī ||115",
  "GK19ruphamdu:461": "dhṛtānandāṃvṛndāvanaparisare śāradaniśā-",
  "GK19ruphamdu:462": "vilāsollāsena glapitakavarīphullakusumām |",
  "GK19ruphamdu:463": "tava skandhopānte vinihitabhujāvallarimahaṃ",
  "GK19ruphamdu:464": "kadā kuñje līnā rahasi vihasiṣyāmi sumukhīm ||116",
  "GK19ruphamdu:465": "vidūrādāhartuṃ kusumamupayāmi tvamadhunā",
  "GK19ruphamdu:466": "purastīre tīre kalaya tulasīpallavamidam |",
  "GK19ruphamdu:467": "iti vyājādenāṃ viditabhavadīyasthitirahaṃ",
  "GK19ruphamdu:468": "kadā kuñje gopīramaṇa gamayiṣyāmi samaye ||117",
  "GK19ruphamdu:469": "iti śrīkaṃsāreḥ padakamalayorgokulakathāṃ",
  "GK19ruphamdu:470": "nivedya pratyekaṃ bhaja parijaneṣu praṇayitām |",
  "GK19ruphamdu:471": "nijāṅke kādambīsahacara vahan maṇḍanatayā",
  "GK19ruphamdu:472": "na yān uccaiḥ premapravaṇamanujagrāha bhagavān ||118",
  "GK19ruphamdu:473": "miladbhaṅgīṃ haṃsīramaṇa vanamālāṃ prathamato",
  "GK19ruphamdu:474": "mudā kṣemaṃ pṛcchann idamupaharethā mama vacaḥ |",
  "GK19ruphamdu:475": "ciraṃ kaṃsārāterurasi sahavāsapraṇayinīṃ",
  "GK19ruphamdu:476": "kimenāmenākṣīṃ guṇavati visasmāra bhavatī ||119",
  "GK19ruphamdu:477": "idaṃ kiṃ vā hanta smarasi rasike khaṇḍanaruṣā",
  "GK19ruphamdu:478": "parītāṅgī govardhanagirinitambe mama sakhī |",
  "GK19ruphamdu:479": "bhiyā sambhrāntākṣaṃ yadiha vicakarṣa tvayi balā-",
  "GK19ruphamdu:480": "dgṛhītvā vibhraśyan navaśikhiśikhaṃ gokulapatim ||120",
  "GK19ruphamdu:481": "tataḥ sambhāṣethāḥ śrutimakaramudrāmiti mudā",
  "GK19ruphamdu:482": "bhavatyāṃ kartavyaḥ kimiti kuśalapraśnajaḍimā |",
  "GK19ruphamdu:483": "rucismerā yā tvaṃ racayasi sadā cumbanakalām",
  "GK19ruphamdu:484": "apāṅgena spṛṣṭā sakhi murariporgaṇḍamukure ||121",
  "GK19ruphamdu:485": "nivāsaste devi śravaṇalatikāyāmiti dhiyā",
  "GK19ruphamdu:486": "prayatnāt tvāmeva praṇayahṛdayā yāmi śaraṇam |",
  "GK19ruphamdu:487": "parokṣaṃ vṛṣṇīnāṃ nibhṛtanibhṛtaṃ karṇakuhare",
  "GK19ruphamdu:488": "hareḥ kākūnmiśrāṃ kathaya sakhi rādhāvidhuratām ||122",
  "GK19ruphamdu:489": "parīrambhaṃ premṇā mama savinayaṃ kaustubhamaṇau",
  "GK19ruphamdu:490": "bruvāṇaḥ kurvīthāḥ patagavara vijñāpanamidam |",
  "GK19ruphamdu:491": "agādhā rādhāyāmapi tava sakhe vismṛtirabhūt",
  "GK19ruphamdu:492": "kathaṃ vā kalyāṇaṃ vahati tarale hi praṇayitā ||123",
  "GK19ruphamdu:493": "muhuḥ kūjatkāñcīmaṇivalayamañjīramuralī-",
  "GK19ruphamdu:494": "ravālambo bhrāmyadyuvatīkulagītaiḥ suramaṇe |",
  "GK19ruphamdu:495": "sa kiṃ sākṣādbhāvī punarapi harestāṇḍavarasai-",
  "GK19ruphamdu:496": "ramandaḥ kālindīpulinabhuvi tauryātrikabharaḥ ||124",
  "GK19ruphamdu:497": "navīnastvaṃ kambo paśuparamaṇībhiḥ paricayaṃ",
  "GK19ruphamdu:498": "na dhatse rādhāyāḥ guṇagarimagandho.api na kṛtī |",
  "GK19ruphamdu:499": "tathāpi tvāṃ yāce hṛdayanihitaṃ dohadamahaṃ",
  "GK19ruphamdu:500": "vahante hi klānte praṇayamavadātaprakṛtayaḥ ||125",
  "GK19ruphamdu:501": "gṛhītvā govindaṃ jaladhihṛdayānandana sakhe",
  "GK19ruphamdu:502": "sukhena śrīvṛndāvanaparisare nandatu bhavān |",
  "GK19ruphamdu:503": "kathaṃ vā te goṣṭhaṃ bhavatu dayitaṃ hanta balavān",
  "GK19ruphamdu:504": "yadetasmin veṇorjayati cirasaubhāgyamahimā ||126",
  "GK19ruphamdu:505": "iti premodgārapravaṇamanunīya kramavaśāṃ",
  "GK19ruphamdu:506": "parīvārān bhrātarniśamayati cāṇūramathane |",
  "GK19ruphamdu:507": "punaḥ kopodbhinnapraṇayacaṭulaṃ tasya nikaṭe",
  "GK19ruphamdu:508": "kathāmācakṣīthāḥ daśabhiravatārairvilasitām ||127",
  "GK19ruphamdu:509": "grahītuṃ tvāṃ premāmiṣaparivṛtaṃ cittavaḍiśaṃ",
  "GK19ruphamdu:510": "mahāmīna kṣipraṃ nādhita rasapūre mama sakhī |",
  "GK19ruphamdu:511": "vivekākhyaṃ chittvā guṇamatha tadagrāsi bhavatā",
  "GK19ruphamdu:512": "hatāśeyaṃ kiṃ vā śiva śiva vidhātuṃ prabhavati ||128",
  "GK19ruphamdu:513": "varākīyaṃ dṛṣṭvā subhagavapuṣo vibhramabharaṃ",
  "GK19ruphamdu:514": "tavābhyarṇaṃ bheje paramakutukollāsitamatiḥ |",
  "GK19ruphamdu:515": "tirodhāya svāṅgaṃ prakaṭayasi yat tvaṃ kaṭhinatāṃ",
  "GK19ruphamdu:516": "tadetat kiṃ na syāt tava kamaṭhamūrteḥ samucitam ||129",
  "GK19ruphamdu:517": "sadā kaṃsārate sphurati ciramadyāpi bhavataḥ",
  "GK19ruphamdu:518": "sphuṭaṃ kroḍākāre vapuṣi niviḍapremalaharī |",
  "GK19ruphamdu:519": "yataḥ sā sairandhrī malayaruhapaṅkapraṇayinī",
  "GK19ruphamdu:520": "tvayā kroḍīcakre paramarabhasādātmadayitā ||130",
  "GK19ruphamdu:521": "cirādantarbhūtā naraharimayī mūrtirabhita-",
  "GK19ruphamdu:522": "stadīyo vyāpārastava tu na yayau vismṛtipatham |",
  "GK19ruphamdu:523": "vinītaprahlādastvamiha paramakrūracarite",
  "GK19ruphamdu:524": "prasakto yadbhūyaḥ parahṛdayabhedaṃ janayasi ||131",
  "GK19ruphamdu:525": "yadātmānaṃ darpādagaṇitagururvāmana mudā",
  "GK19ruphamdu:526": "manorājyenāḍhyaṃ tvayi valitayā kalpitavatī |",
  "GK19ruphamdu:527": "prapede tasyedaṃ phalamucitameva priyasakhī",
  "GK19ruphamdu:528": "vidūre yat kṣiptā praṇayamayapāśe nigaḍitā ||132",
  "GK19ruphamdu:529": "iyaṃ nātha krūrā bhṛgupatanamakaṅkṣati tato",
  "GK19ruphamdu:530": "yadasyāṃ kaṭhināṃ tava samucitaṃ tadbhṛgupate |",
  "GK19ruphamdu:531": "asau te durbodhā kṛtiriha bhavadvismṛtipathaṃ",
  "GK19ruphamdu:532": "yato jātaḥ sākṣādgururapi sa nandīśvarapatiḥ ||133",
  "GK19ruphamdu:533": "nirānandā gāvaściramupasṛtā dūṣaṇakulaiḥ",
  "GK19ruphamdu:534": "kharāyante sadyo raghutilaka govardhanataṭīḥ |",
  "GK19ruphamdu:535": "virādhatvaṃ ghoṣo vrajati bhavadīyapravasanā-",
  "GK19ruphamdu:536": "didānīṃ mārīcaḥ sphuṭamiha narīṇarti paritaḥ ||134",
  "GK19ruphamdu:537": "prasannaḥ kālo.ayaṃ punarudayituṃ rāsabhajanai-",
  "GK19ruphamdu:538": "rvilāsinn adyāpi sphuṭamanaparādhā vayamapi |",
  "GK19ruphamdu:539": "vitanvānaḥ kāntiṃ vapuṣi śaradākāśavalitāṃ",
  "GK19ruphamdu:540": "kṛto na tvaṃ sīradhvaja bhajasi vṛndāvanamidam ||135",
  "GK19ruphamdu:541": "na rāgaṃ sarvajña kvacidapi vidhatte ratipatiṃ",
  "GK19ruphamdu:542": "muhurdveṣṭi drohaṃ kalayati balādiṣṭavidhaye |",
  "GK19ruphamdu:543": "ciraṃ dhyānāsaktā nivasati sadā saugatarati-",
  "GK19ruphamdu:544": "stathāpyasyāṃ haṃho sadayahṛdaya tvaṃ na dayase ||136",
  "GK19ruphamdu:545": "parikleśamlecchān samadamadhupālī madhurayā",
  "GK19ruphamdu:546": "nikṛntatrontapraṇayakalikākhaḍgalatayā |",
  "GK19ruphamdu:547": "tvamāsīnaḥ kalkinniha caturagopāhitaratiḥ",
  "GK19ruphamdu:548": "sadeśaṃ kurvīthāḥ pratimuditavīrādhikamidam ||137",
  "GK19ruphamdu:549": "iti premodghāṭasampuṭitavaco bhaṅgirakhilaṃ",
  "GK19ruphamdu:550": "tvamāvedya klidyan mukhaparisaro locanajalaiḥ |",
  "GK19ruphamdu:551": "tato govindasya prativacanamādhvīkapadapī-",
  "GK19ruphamdu:552": "mupāsīno dṛgbhyāṃ kṣaṇamavadhīthāḥ khagapate ||138",
  "GK19ruphamdu:553": "praṇetavyo dṛṣṭeranubhavapathaṃ nandatanayo",
  "GK19ruphamdu:554": "vidheyo gopīnāṃ bhuvanamahitānāmupakṛtiḥ |",
  "GK19ruphamdu:555": "iyaṃ yāmairgamyā catura mathurāpi tricaturai-",
  "GK19ruphamdu:556": "riti dvaidhaṃ nāntaḥ kalaya kalahaṃsīkulapate ||139",
  "GK19ruphamdu:557": "apūrvā yasyāntarvilasati mudā sāralaruci-",
  "GK19ruphamdu:558": "rvivektuṃ śakyete sapadi milite yena payasī |",
  "GK19ruphamdu:559": "kathaṃ kāraṃ yukto bhavatu bhavatastasya kṛtinā",
  "GK19ruphamdu:560": "vilambaḥ kādambīramaṇa mathurāsaṅgamavidhau ||140",
  "GK19ruphamdu:561": "prapannaḥ premāṇaṃ prabhavati sadā bhāgavatabhāk",
  "GK19ruphamdu:562": "parācīno janmāvadhibhavarasādbhaktimadhuraḥ |",
  "GK19ruphamdu:563": "ciraṃ ko.api śrīmān jayati viditaḥ śākaratayā",
  "GK19ruphamdu:564": "dhurīṇo dhīrāṇāmadhidharaṇi vaiyāsakiriva ||141",
  "GK19ruphamdu:565": "rasānāmādhārairaparicitadoṣaḥ sahṛdayai-",
  "GK19ruphamdu:566": "rmurārāteḥ krīḍāniviḍaghaṭanārūpamahitaḥ |",
  "GK19ruphamdu:567": "prabandho.ayaṃ bandhorakhilajagatāṃ tasya sarasāṃ",
  "GK19ruphamdu:568": "prabhorantaḥ sāndrāṃ pramadalaharīṃ pallavayatu ||142"
}