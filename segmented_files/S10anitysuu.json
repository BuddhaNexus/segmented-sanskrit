{
  "S10anitysuu:0": "Anityatā-sūtram",
  "S10anitysuu:1": "om namaḥ sarvajñāya //",
  "S10anitysuu:2": "1. evam mayā śrutam,",
  "S10anitysuu:3": "ekasmin samaye bhagavān śrāvastyāṃ viharati sma (As 31)",
  "S10anitysuu:4": "jetavane 'nāthapiṇḍasyārāme mahatā bhikṣusaṃghena sārdham ardhatrayodaśabhir bhikṣuśataiḥ //",
  "S10anitysuu:5": "2. tatra khalu bhagavān bhikṣūn āmantrayate sma /",
  "S10anitysuu:6": "anityatā bhikṣavaḥ sarvasaṃskārā adhruvā anāsvāsikā vipariṇāmadharmānaḥ /",
  "S10anitysuu:7": "yad yāvad bhikṣavaḥ sarvebhyaḥ saṃskārebhyo 'laṃ nirvetum alaṃ viraktum alaṃ vimoktuṃ //",
  "S10anitysuu:8": "3. sarveṣām sattvānāṃ sarveṣāṃ bhūtānāṃ sarveṣāṃ prāṇinām āmaraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ //",
  "S10anitysuu:9_0": "4. ye 'pi te bhikṣavo gṛhapatayo mahāsālakulā brāhmaṇamahāsālakulā kṣatriyo mahāsālakulā",
  "S10anitysuu:9_1": "āsāṃ mahādhanā mahābhogāḥ prabhūtamaṇimā niṣkamuktāvaiḍūryaśaṃkhaśilāpravālajātarūparajatavittopakaraṇāḥ",
  "S10anitysuu:9_2": "prabhūtadhanadhānyakoṣṭhāgārasannicayāḥ prabhūtadāsidāsakarmakarapauruṣeyāḥ prabhūtamitrāmātyajñātisālohitās,",
  "S10anitysuu:10": "teṣām api maraṇāntaṃ jīvitaṃ maraṇaparyavasānaṃ nāsti jātasyāmaraṇaṃ //",
  "S10anitysuu:11": "5. ye 'pi te bhikṣavaḥ rājānaḥ kṣatriyāś ca mūrdhnābhiṣiktā jānapadaiśvaryāsthāmavīryam anuprāptā mahāntaṃ pṛthvīmaṇḍalam abhinirjityāvasanti,",
  "S10anitysuu:12": "teṣām api maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ //",
  "S10anitysuu:13": "(As 32)",
  "S10anitysuu:14": "ye 'pi te bhikṣava ṛṣayo vānaprasthāḥ pramuktaphalāhārāḥ pramuktaphalabhojinaḥ pramuktaphalena yāpanti,",
  "S10anitysuu:15": "teṣām api maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ //",
  "S10anitysuu:16": "7. ye 'pi te bhikṣavaḥ kāmāvacarā devāś cāturmahārājikā devās trayastriṃśā devā yāmā devās tuṣitā devā nirmāṇaratayo devāḥ paranirmitavaśavartino devās,",
  "S10anitysuu:17": "teṣām api maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ //",
  "S10anitysuu:18": "8. ye 'pi te bhikṣavo rūpino devāḥ,",
  "S10anitysuu:19": "prathamadhyānalābhino brahmakāyikā brahmapurohitā brahmapārṣadyā mahābrahmāṇā,",
  "S10anitysuu:20": "dvitīyadhyānalābhinaḥ parittaśubhā apramāṇaśubhā ābhāsvarās,",
  "S10anitysuu:21": "tṛtīyadhyānalābhinaḥ parittaśubhā apramāṇaśubhāḥ śubhakṛtsnāś,",
  "S10anitysuu:22": "caturthadhyānalābhino 'nabhrakāḥ puṇyaprasavā vṛhatphalā asaṃjñisattvā avṛhā (As 33)",
  "S10anitysuu:23": "atapāḥ sudarśāḥ sudarśanā akaniṣṭhāś ca devās,",
  "S10anitysuu:24": "teṣām api maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ //",
  "S10anitysuu:25": "9. ye 'pi te bhikṣavo 'rūpino devā ākāśānantyāyatanopagā vijñānānantyāyatanopagā ākiṃcityāyatanopagā naivasaṃjñānāsaṃjñāyatanopagāś ca devāś ca,",
  "S10anitysuu:26": "teṣām api maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ /",
  "S10anitysuu:27": "traidhātukam idaṃ //",
  "S10anitysuu:28_0": "10. ye 'pi te bhikṣavo 'rhantaḥ kṣīṇāśravā kṛtakṛtyāḥ kṛtakaraṇīyā apahṛtabhārā anuprāptasvakārthāḥ",
  "S10anitysuu:28_1": "parikṣīṇabhavasaṃyojanāḥ samyagājñāsuvimuktacittāḥ sarvacetovasiparamapāramitāprāptās,",
  "S10anitysuu:29": "teṣām api kāyā nikṣepaṇadharmāḥ //",
  "S10anitysuu:30": "11. ye 'pi te bhikṣavaḥ pratyekabuddhāḥ khaḍgaviṣāṇakalpā ekam ātmānaṃ damanti ekam ātmānaṃ śamayanti ekam ātmānaṃ parinirvāpayanti,",
  "S10anitysuu:31": "teṣām apy ayaṃ kāyo nikṣepaṇadharmaḥ //",
  "S10anitysuu:32": "12. ye 'pi te bhikṣavas tathāgatā arhantaḥ samyaksaṃbuddhā daśabalabalinaḥ udārārṣabhāḥ samyaksiṃhanādanādinaś caturvaiśāradyaṃ,",
  "S10anitysuu:33": "dharmārohaṇavaiśāradyaṃ sarvadharmadeśanāvaiśāradyaṃ nirvāṇamārgāvatāraṇavaiśāradyaṃ āśravajñānaprahāṇavaiśāradyaṃ,",
  "S10anitysuu:34": "viśadādṛḍhanārāyaṇasaṃhatakāyās, (As 34)",
  "S10anitysuu:35": "teṣām apy ayam kāyo nikṣepaṇadharmaḥ //",
  "S10anitysuu:36": "13. tadyathāpi nāma bhikṣavaḥ kumbhākārakṛtāni bhāṇḍā āmāni vā pakvāni vā bhedanaparyantāni bhedanaparyavasāny,",
  "S10anitysuu:37": "evam eva bhikṣavaḥ sarveṣāṃ sattvānāṃ sarveṣāṃ bhūtānāṃ sarveṣāṃ prāṇināṃ maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ //",
  "S10anitysuu:38": "14. idam avocad bhagavān,",
  "S10anitysuu:39": "idam uktvā sugato hy athāparāvocat śāstā /",
  "S10anitysuu:40": "anityā vata saṃskārā utpādavyayadharminaḥ /",
  "S10anitysuu:41": "utpadya hi nirūdhyante teṣāṃ vyupaśamaḥ sukhaṃ //",
  "S10anitysuu:42": "yathāhi kumbhakāreṇa mṛttikābhājanaṃ kṛtaṃ /",
  "S10anitysuu:43": "sarvam bhedanaparyantaṃ sattvānāṃ jīvitaṃ tathā //",
  "S10anitysuu:44": "yathā phalānāṃ pakvānāṃ śaśvat patanato bhayaṃ /",
  "S10anitysuu:45": "tathā saṃskārajāḥ sattvānāṃ nityaṃ maraṇato bhayaṃ //",
  "S10anitysuu:46": "sarve kṣayāntā nicayāḥ patanāntāḥ samucchrayāḥ /",
  "S10anitysuu:47": "saṃyogāś ca viyogāntā maraṇāntaṃ hi jīvitaṃ //",
  "S10anitysuu:48": "(As 35)",
  "S10anitysuu:49": "15. idam avocad bhagavān āttamanas te ca bhiksavas te ca parṣado bhagavato bhāṣitam abhyanandan //",
  "S10anitysuu:50": "ity āryānityatāsūtraṃ samāptaṃ //",
  "S10anitysuu:51": "@All the verses used here are found in the Udānavarga (Sanskrittexte aus den Turfanfunden X,",
  "S10anitysuu:52": "herausgegeben von F. Bernhard, Bd. I, Göttingen 1965)",
  "S10anitysuu:53": ", Anityavarga,",
  "S10anitysuu:54": "verses Nos. 3, 12, 11 and 22.@@"
}