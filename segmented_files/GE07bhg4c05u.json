{
    "GE07bhg4c05u:0": " BhG 5.1",
    "GE07bhg4c05u:1": " arjuna uvāca",
    "GE07bhg4c05u:2": " saṃnyāsaṃ karmaṇāṃ kṛṣṇa punar yogaṃ ca śaṃsasi /",
    "GE07bhg4c05u:3": " yac chreya etayor ekaṃ tan me brūhi suniścitam //1//",
    "GE07bhg4c05u:4": " śrīdharaḥ :",
    "GE07bhg4c05u:5": " nivārya saṃśayaṃ jiṣṇoḥ karma-saṃnyāsa-yogayoḥ /",
    "GE07bhg4c05u:6": " jitendriyasya ca yateḥ pañcame muktim abravīt //",
    "GE07bhg4c05u:7": " ajñāna-sambhūtaṃ saṃśayaṃ jñānāsinā chittvā karma-yogam ātiṣṭha ity uktam /",
    "GE07bhg4c05u:8": " tatra pūrvāpara-virodhaṃ manvāno 'rjuna uvāca saṃnyāsam iti /",
    "GE07bhg4c05u:9": " yas tv ātma-ratir eva syād ity ādinā sarvaṃ karmākhilaṃ pārtha ity ādinā ca karma-saṃnyāsaṃ kathayasi /",
    "GE07bhg4c05u:10": " jñānāsinā saṃśayaṃ chittvā yogam ātiṣṭha iti punar yogaṃ ca kathayasi /",
    "GE07bhg4c05u:11": " na ca karma-saṃnyāsaḥ karma-yogaś ca ekasyaiva ekadaiva sambhavataḥ viruddha-svarūpatvāt /",
    "GE07bhg4c05u:12": " tasmād etayor madhya ekasminn anuṣṭhātavye sati mama yac chreyaḥ suniścitam tad ekaṃ brūhi //1//",
    "GE07bhg4c05u:13": " madhusūdanaḥ :",
    "GE07bhg4c05u:14": " adhyāyābhyāṃ kṛto dvābhyāṃ nirṇayaḥ karma-bodhayoḥ /",
    "GE07bhg4c05u:15": " karma-tat-tyāgayor dvābhyāṃ nirṇayaḥ kriyate 'dhunā //",
    "GE07bhg4c05u:16": " tṛtīye 'dhyāye jyāyasī cet karmaṇas te ity ādinārjunena pṛṣṭo bhagavān jñāna-karmaṇor",
    "GE07bhg4c05u:17": " vikalpa-samuccayāsambhavenādhikāri-bheda-vyavasthayā loke 'smin dvividhā niṣṭhā purā",
    "GE07bhg4c05u:18": " proktā mayānagha ity ādinā nirṇayaṃ kṛtavān /",
    "GE07bhg4c05u:19": " tathā cājñādhikārikaṃ karma na jñānena saha samuccīyate tejas-timirayor iva yugapad asambhavāt karmādhikāra-hetu-bheda-buddhy-apanodakatvena jñānasya tad-virodhitvāt /",
    "GE07bhg4c05u:20": " nāpi vikalpyate ekārthatvābhāvāt /",
    "GE07bhg4c05u:21": " jñāna-kāryasyājñāna-nāśasya karmaṇā kartum aśakyatvāt tam eva viditvāpi mṛtyum eti nānyaḥ panthā vidyate 'nāyanāya iti śruteḥ /",
    "GE07bhg4c05u:22": " jñāne jāte tu karma-kāryaṃ nāpekṣyata evety uktaṃ yāvān artha udapāne ity atra /",
    "GE07bhg4c05u:23": " tathā ca jñāninaḥ karmānadhikāre niścite prārabdha-karma-vaśād vṛthā-ceṣṭā-rūpeṇa tad-anuṣṭhānaṃ vā sarva-karma-saṃnyāso veti nirvivādaṃ caturthe nirṇītam /",
    "GE07bhg4c05u:24": " ajñena tv antaḥ-karaṇa-śuddhi-dvārā jñānotpattaye karmāṇy anuṣṭheyāni tam etaṃ vedānuvacanena brāhmaṇā vividiṣanti yajñena dānena tapasānāśakena iti śruteḥ /",
    "GE07bhg4c05u:25": " sarvaṃ karmākhilaṃ pārtha jñāne parisamāpyate iti bhagavad-vacanāc ca /",
    "GE07bhg4c05u:26": " evaṃ sarva-karmāṇi jñānārthāni /",
    "GE07bhg4c05u:27": " tathā sarva-karma-saṃnyāso 'pi jñānārthaḥ śrūyate etam eva pravrājino lokam icchantaḥ pravrajanti,",
    "GE07bhg4c05u:28": " śānto dānta uparatas titikṣuḥ samāhito bhūtvātmany evātmānaṃ paśyet,",
    "GE07bhg4c05u:29": " tyajataiva hi taj jñeyaṃ tyuktuḥ pratyak paraṃ padam,",
    "GE07bhg4c05u:30": " satyānṛte sukha-duḥkhe",
    "GE07bhg4c05u:31": " vedān imaṃ lokam amuṃ ca parityajyātmānam anvicchet ity ādau /",
    "GE07bhg4c05u:32": " tatra karma tat-tyāgayor ārād upakāraka-saṃnipatyopakārakayoḥ prayājāvaghātayor iva na samuccayaḥ sambhavati viruddhatvena yaugapadyābhāvāt",
    "GE07bhg4c05u:33": " nāpi karma-tat-tyāgayor ātma-jñāna-mātra-phalatvenaikārthatvād atirātrayoḥ ṣoḍaśi-grahaṇāgrahaṇayor iva vikalpaḥ syāt /",
    "GE07bhg4c05u:34": " dvāra-bhedenaikārthatvābhāvāt /",
    "GE07bhg4c05u:35": " karmaṇo hi pāpa-kṣaya-rūpam adṛṣṭam eva dvāraṃ,",
    "GE07bhg4c05u:36": " saṃnyāsasya tu sarva-vikṣepābhāvena vicārāvasara-dāna-rūpaṃ dṛṣṭam eva dvāram /",
    "GE07bhg4c05u:37": " niyamāpūrvaṃ tu dṛṣṭa-samavāyitvād avaghātādāv iva na prayojakam /",
    "GE07bhg4c05u:38": " tathā cādṛṣṭārtha-dṛṣṭārthayor ārād upakāraka-saṃnipātyopakārakayor eka-pradhānārthatve 'pi vikalpo nāsty eva /",
    "GE07bhg4c05u:39": " prayājāvaghātādīnām api tat-prasaṅgāt /",
    "GE07bhg4c05u:40": " tasmāt krameṇobhayam apy anṣṭheyam /",
    "GE07bhg4c05u:41": " tatrāpi saṃnyāsānantaraṃ karmānuṣṭhānaṃ cet tadā",
    "GE07bhg4c05u:42": " parityakta-pūrvāśrama-svīkāreṇārūḍha-patitatvāt karmānadhikāritvaṃ prāktana-saṃnyāsa-vaiyarthyaṃ ca tasyādṛṣṭārthatvābhāvāt /",
    "GE07bhg4c05u:43": " prathama-kṛta-saṃnyāsenaiva jñānādhikāra-lābhe tad-uttara-kāle karmānuṣṭhāna-vaiyarthyaṃ ca /",
    "GE07bhg4c05u:44": " tasmād ādau bhagavad-arpaṇa-buddhyā niṣkāma-karmānuṣṭhānād antaḥ-karaṇa-śuddhau tīvreṇa",
    "GE07bhg4c05u:45": " vairāgyeṇa vividiṣāyāṃ dṛḍhāyāṃ sarva-karma-saṃnyāsaḥ śravaṇa-mananādi-rūpa-vedānta-vākya-vicārāya",
    "GE07bhg4c05u:46": " kartavya iti bhagavato matam /",
    "GE07bhg4c05u:47": " tathā coktam - na karmaṇām anārambhān naiṣkarmyaṃ puruṣo 'śnute iti /",
    "GE07bhg4c05u:48": " vakṣyate ca -",
    "GE07bhg4c05u:49": " ārurukṣor muner yogaṃ karma kāraṇam ucyate /",
    "GE07bhg4c05u:50": " yogārūḍhasya tasyaiva śamaḥ kāraṇam ucyate // [Gītā 6.3] iti /",
    "GE07bhg4c05u:51": " yogo 'tra tīvra-vairāgya-pūrvikā vividiṣā /",
    "GE07bhg4c05u:52": " tad uktaṃ vārtika-kāraiḥ -",
    "GE07bhg4c05u:53": " pratyag vividiṣāsiddhyai vedānuvacanādayaḥ /",
    "GE07bhg4c05u:54": " brahmāvāptyai tu tat-tyāga īpsantīti śruter balāt // iti /",
    "GE07bhg4c05u:55": " smṛtiś ca -",
    "GE07bhg4c05u:56": " kaṣāya-paṅktiḥ karmāṇi jñānaṃ tu paramā gatiḥ /",
    "GE07bhg4c05u:57": " kaṣāye karmabhiḥ pakve tato jñānaṃ pravartate // iti /",
    "GE07bhg4c05u:58": " mokṣa-dharme -",
    "GE07bhg4c05u:59": " kaṣāyaṃ pācayitvā ca śreṇī-sthāneṣu ca triṣu /",
    "GE07bhg4c05u:60": " pravrajec ca paraṃ sthānaṃ pārivrājyam anuttamam //",
    "GE07bhg4c05u:61": " bhāvinaḥ karaṇaiś cāyaṃ bahu-saṃsāra-yoniṣu /",
    "GE07bhg4c05u:62": " āsādayati śuddhātmā mokṣaṃ vai prathamāśrame //",
    "GE07bhg4c05u:63": " tam āsādya tu muktasya dṛṣṭārthasya vipaścitaḥ /",
    "GE07bhg4c05u:64": " triṣv āśrameṣu ko nv artho bhavet paramābhīpsitaḥ // iti /",
    "GE07bhg4c05u:65": " mokṣaṃ vairāgyam /",
    "GE07bhg4c05u:66": " etena kramākrama-saṃnyāso dvāv api darśinau /",
    "GE07bhg4c05u:67": " tathā ca śrutiḥ - brahmacaryaṃ samāpya gṛhī bhaved gṛhād vanī bhūtvā pravrajed yadi",
    "GE07bhg4c05u:68": " vetarathā brahmacaryād eva pravrajed gṛhād vā vanād vā yad ahar eva virajet tad ahar eva pravrajet iti /",
    "GE07bhg4c05u:69": " tasmād ajñasyāviraktatā-daśāyāṃ karmānuṣṭhānam eva /",
    "GE07bhg4c05u:70": " tasyaiva viraktatā-daśāyāṃ saṃnyāsaḥ śravaṇādy-avasara-dānena jñānārthaṃ iti daśā-bhedenājñam adhikṛtyaiva karma-tat-tyāgau vyākhyātuṃ pañcama-ṣaṣṭhāv adhyāyāv ārabhyete /",
    "GE07bhg4c05u:71": " vidvat-saṃnyāsas tu jñāna-balād artha-siddha eveti sandehābhāvān na vicāryate /",
    "GE07bhg4c05u:72": " tatraikam eva jijñāsum ajñaṃ prati jñānārthatvena karma-tat-tyāgayor vigdhānāt tayoś",
    "GE07bhg4c05u:73": " ca viruddhayor yugapad anuṣṭhānāsambhavān mayā jijñāsunā kim idānīm anuṣṭheyam iti",
    "GE07bhg4c05u:74": " sandihāno 'rjuna uvāca saṃnyāsam iti /",
    "GE07bhg4c05u:75": " he kṛṣṇa / sadānanda-rūpa bhakta-duḥkha-karṣaṇeti vā /",
    "GE07bhg4c05u:76": " karmaṇāṃ yāvaj-jīvādi-śruti-vihitānāṃ nityānāṃ naimittikānāṃ ca saṃnyāsaṃ tyāgaṃ",
    "GE07bhg4c05u:77": " jijñāsum ajñaṃ prati kathayasi veda-mukhena punas tad-viruddhaṃ yogaṃ ca karmānuṣṭhāna-rūpaṃ śaṃsasi /",
    "GE07bhg4c05u:78": " etam eva pravrājino lokam icchantaḥ pravrajanti,",
    "GE07bhg4c05u:79": " tam etaṃ vedānuvacanena brāhmaṇā vividiṣanti yajñena ity ādi-vākya-dvayena -",
    "GE07bhg4c05u:80": " nirāśīr yata-cittātmā tyakta-sarva-parigrahaḥ /",
    "GE07bhg4c05u:81": " śārīraṃ kevalaṃ karma kurvann āpnoti kilbiṣam // [Gītā 4.21]",
    "GE07bhg4c05u:82": " chittvainaṃ saṃśayaṃ yogam ātiṣṭhottiṣṭha bhārata iti gītā-vākya-dvayena vā /",
    "GE07bhg4c05u:83": " tatraikam ajñaṃ prati karma-tat-tyāgayor vidhānād yugapad ubhayānuṣṭhānasambhavād",
    "GE07bhg4c05u:84": " etayoḥ karma-tat-tyāgayor madhye yad ekaṃ śreyaḥ praśasyataraṃ manyase karma vā tat-tyāgaṃ",
    "GE07bhg4c05u:85": " vā tan me brūhi suniścitaṃ tava matam anuṣṭhānāya //1 //",
    "GE07bhg4c05u:86": " viśvanāthaḥ :",
    "GE07bhg4c05u:87": " proktaṃ jñānād api śreṣṭhaṃ karma tad-dāṛḍhya-siddhaye /",
    "GE07bhg4c05u:88": " tat-padārthasya ca jñānaṃ sāmyād yā api pañcame //",
    "GE07bhg4c05u:89": " pūrvādhyāyānte śrutena vākya-dvāreṇa virodham āśaṅkamānaḥ pṛcchati sannyāsam iti /",
    "GE07bhg4c05u:90": " yoga-saṃnyasta-karmāṇaṃ jñāna-saṃchinna-saṃśayam /",
    "GE07bhg4c05u:91": " ātmavantaṃ na karmāṇi nibadhnanti dhanaṃjaya // [Gītā 4.41]",
    "GE07bhg4c05u:92": " iti vākyena tvaṃ karma-yogenotpanna-jñānasya karma-saṃnyāsaṃ brūṣe /",
    "GE07bhg4c05u:93": " tasmād ajñāna-saṃbhūtaṃ hṛt-sthaṃ jñānāsinātmanaḥ /",
    "GE07bhg4c05u:94": " chittvainaṃ saṃśayaṃ yogam ātiṣṭhottiṣṭha bhārata // [Gītā 4.42]",
    "GE07bhg4c05u:95": " ity anena punas tasyaiva karma-yogaṃ ca brūṣe /",
    "GE07bhg4c05u:96": " na ca karma-saṃnyāsaḥ karma-yogaś ca ekasyaiva ekadaiva sambhavataḥ,",
    "GE07bhg4c05u:97": " sthiti-gativat viruddha-svarūpatvāt /",
    "GE07bhg4c05u:98": " tasmāj jñānī karma-saṃnyāsaṃ kuryāt,",
    "GE07bhg4c05u:99": " karma-yogaṃ vā kuryād iti tvad-abhiprāyam anavagato /",
    "GE07bhg4c05u:100": " haṃ pṛcchāmi etayor madhye yad ekaṃ śreyas tvayā suniścitam tan me brūhi //1//",
    "GE07bhg4c05u:101": " baladevaḥ :",
    "GE07bhg4c05u:102": " jñānataḥ karmaṇaḥ śraiṣṭhyaṃ sukaratvādinā hariḥ /",
    "GE07bhg4c05u:103": " śuddhasya tad-akartṛtvaṃ tvety ādi prāha pañcame //",
    "GE07bhg4c05u:104": " dvitīye mumukṣuṃ praty ātma-vijñānaṃ mocakam abhidhāya tad-upāyayā niṣkāmaṃ karma kartavyam abhyadhāt /",
    "GE07bhg4c05u:105": " labdha-vijñānasya na kiṃcit karmāstīti yas tv ātma-ratir eva syāt iti tṛtīye,",
    "GE07bhg4c05u:106": " sarvaṃ karmākhilaṃ pārtha iti caturthe cāvādīt /",
    "GE07bhg4c05u:107": " ante tu tasmād ajñāna-saṃbhūtaṃ [Gītā 4.42] ity ādinā tasyaiva punaḥ karma-yogaṃ prāvocat /",
    "GE07bhg4c05u:108": " tatrārjunaḥ pṛcchati saṃnyāsam iti /",
    "GE07bhg4c05u:109": " he kṛṣṇa /",
    "GE07bhg4c05u:110": " karmaṇāṃ sannyāsaṃ sarvendriya-vyāpāra-virati-rūpaṃ jñāna-yogam ity arthaḥ /",
    "GE07bhg4c05u:111": " punar yogaṃ karmānuṣṭhānaṃ ca sarvendriya-vyāpāra-rūpaṃ śaṃsasi /",
    "GE07bhg4c05u:112": " na caikasya yugapat tau sambhavetāṃ,",
    "GE07bhg4c05u:113": " sthiti-gativat tamas-tejovac ca viruddha-svarūpatvāt /",
    "GE07bhg4c05u:114": " tasmāl labdha-jñānaḥ karma sannyased anutiṣṭhed veti bhavad-abhimataṃ vettum aśakto 'haṃ pṛcchāmi /",
    "GE07bhg4c05u:115": " etayoḥ karma-sannyāsa-karmānuṣṭhānayor yad ekaṃ śreyas",
    "GE07bhg4c05u:116": " tvayā suniścitaṃ tattvaṃ me brūhīti //1//",
    "GE07bhg4c05u:117": " BhG 5.2",
    "GE07bhg4c05u:118": " śrī-bhagavān uvāca",
    "GE07bhg4c05u:119": " saṃnyāsaḥ karma-yogaś ca niḥśreyasa-karāv ubhau /",
    "GE07bhg4c05u:120": " tayos tu karma-saṃnyāsāt karma-yogo viśiṣyate //2//",
    "GE07bhg4c05u:121": " śrīdharaḥ : atrottaraṃ śrī-bhagavān uvāca saṃnyāsa iti /",
    "GE07bhg4c05u:122": " ayaṃ bhāvaḥ - na hi vedānta-vedyātma-tattvajñaṃ prati karma-yogam ahaṃ bravīmi /",
    "GE07bhg4c05u:123": " yataḥ pūrvoktena saṃnyāsena virodhaḥ syāt /",
    "GE07bhg4c05u:124": " api tu dehātmābhimāninaṃ tvāṃ bandhu-vadhādi-nimitta-śoka-mohādi-kṛtam enaṃ saṃśayaṃ dehātma-viveka-jñānāsinā chittvā paramātma-jñānopāya-bhūtaṃ karma-yogam ātiṣṭheti bravīmi /",
    "GE07bhg4c05u:125": " karma-yogena śuddha-cittasyātma-tattva-jñāne jāte sati tat-paripākārthaṃ jñāna-niṣṭhāṅgatvena saṃnyāsaḥ pūrvam uktaḥ /",
    "GE07bhg4c05u:126": " evaṃ saty aṅga-pradhānayor vikalpa-yogāt saṃnyāsaḥ karma-yogaś cety etāv ubhāv api bhūmikā-bhedena samuccitāv eva niḥśreyasaṃ sādhayataḥ /",
    "GE07bhg4c05u:127": " tathāpi tu tayor madhye tu karma-saṃnyāsāt sakāśāt karma-yogo viśiṣṭo bhavatīti //2//",
    "GE07bhg4c05u:128": " madhusūdanaḥ :",
    "GE07bhg4c05u:129": " evam arjunasya praśne tad-uttaram śrī-bhagavān uvāca saṃnyāsa iti /",
    "GE07bhg4c05u:130": " niḥśreyasa-karau jñānotpatti-hetutvena mokṣopayoginau /",
    "GE07bhg4c05u:131": " tayos tu karma-saṃnyāsād anadhikāri-kṛtāt karma-yogo viśiṣyate śreyān adhikāra-sampādakatvena //2//",
    "GE07bhg4c05u:132": " viśvanāthaḥ :",
    "GE07bhg4c05u:133": " karma-yogo viśiṣyata iti jñāninaḥ karma-karaṇe na ko 'pi doṣaḥ /",
    "GE07bhg4c05u:134": " pratyuta niṣkāma-karmaṇā citta-śuddhi-dārḍhyāj jñāna-dārḍhyam eva syāt /",
    "GE07bhg4c05u:135": " saṃnyāsinas tu kadācit citta-vaiguṇye sati tad-upaśamanārthaṃ kiṃ karma niṣiddham ?",
    "GE07bhg4c05u:136": " jñānābhyāsa-pratibandhakaṃ tu citta-vaiguṇyam eva /",
    "GE07bhg4c05u:137": " viṣaya-grahaṇe tu vāntāśitvam eva syād iti bhāvaḥ //2//",
    "GE07bhg4c05u:138": " baladevaḥ : evaṃ pṛṣṭo śrī-bhagavān uvāca saṃnyāsa iti /",
    "GE07bhg4c05u:139": " niḥśreyasa-karau mukti-hetū /",
    "GE07bhg4c05u:140": " karma-saṃnyāsāj jñāna-yogād viśiṣyate śreṣṭho bhavati /",
    "GE07bhg4c05u:141": " ayaṃ bhāvaḥ - na khalu labdha-jñānasyāpi karma-yogo doṣāvahaḥ /",
    "GE07bhg4c05u:142": " kintu jñāna-garbhatvāj jñāna-dārḍhya-kṛd eva /",
    "GE07bhg4c05u:143": " jñāna-niṣṭhatayā karma-sannyāsinas tu citta-doṣe sati tad-doṣa-vināśāya karmānuṣṭheyaṃ pratiṣedhaka-śāstrāt /",
    "GE07bhg4c05u:144": " karma-tyāga-vākyāni tv ātmani ratau satyāṃ karmāṇi taṃ svayaṃ tjayantīty āhuḥ /",
    "GE07bhg4c05u:145": " tasmāt sukaratvād apramādatvāj jñāna-garbhatvāc ca karma-yogaḥ śreyān iti //2//",
    "GE07bhg4c05u:146": " BhG 5.3",
    "GE07bhg4c05u:147": " jñeyaḥ sa nitya-saṃnyāsī yo na dveṣṭi na kāṅkṣati /",
    "GE07bhg4c05u:148": " nirdvandvo hi mahā-bāho sukhaṃ bandhāt pramucyate //3//",
    "GE07bhg4c05u:149": " śrīdharaḥ : kuta ity apekṣāyāṃ saṃnyāsitvena karma-yoginaṃ stuvaṃs tasya śreṣṭhatvaṃ darśayati jñeya iti /",
    "GE07bhg4c05u:150": " rāga-dveṣādi-rāhityena parameśvarārthaṃ karmāṇi yo 'nutiṣṭhati sa nityaṃ karmānuṣṭhāna-kāle 'pi saṃnyāsīty evaṃ jñeyaḥ /",
    "GE07bhg4c05u:151": " tatra hetuḥ nirdvandvo rāga-dveṣādi-dvandva-śūnyo hi śuddha-citto jñāna-dvārā sukham anāyāsenaiva bandhāt saṃsārāt pramucyate //3//",
    "GE07bhg4c05u:152": " madhusūdanaḥ :",
    "GE07bhg4c05u:153": " tam eva karma-yogaṃ stauti jñeya iti tribhiḥ /",
    "GE07bhg4c05u:154": " sa karmaṇi pravṛtto 'pi nityaṃ saṃnyāsīti jñeyaḥ /",
    "GE07bhg4c05u:155": " ko 'sau ? yo na dveṣṭi bhagavad-arpaṇa-buddhyā kriyamāṇaṃ karma niṣphalatva-śaṅkayā /",
    "GE07bhg4c05u:156": " na kāṅkṣati svargādikam /",
    "GE07bhg4c05u:157": " nirdvandvo rāga-dveṣa-rahito hi yasmāt sukham anāyāsena he mahābāho bandhād antaḥkaraṇāśuddhi-rūpāj",
    "GE07bhg4c05u:158": " jñāna-pratibandhāt pramucyate nityānitya-vastu-vivekādi-prakarṣeṇa mukto bhavati //3 //",
    "GE07bhg4c05u:159": " viśvanāthaḥ :",
    "GE07bhg4c05u:160": " na ca sannyāsa-prāpyo mokṣo 'kṛta-saṃnyāsenaiva tena na prāpya iti vācyam ity āha jñeya iti /",
    "GE07bhg4c05u:161": " sa tu śuddha-cittaḥ karmī nitya-saṃnyāsī eva jñeyaḥ /",
    "GE07bhg4c05u:162": " he mahābāho iti mukti-nagarīṃ jetuṃ sa eva mahāvīra iti bhāvaḥ //3//",
    "GE07bhg4c05u:163": " baladevaḥ : kuto viśiṣyate tatrāha jñeya iti /",
    "GE07bhg4c05u:164": " sa viśuddha-cittaḥ karma-yogī nitya-saṃnyāsī /",
    "GE07bhg4c05u:165": " sa sarvadā jñāna-yoga-niṣṭho jñeyaḥ /",
    "GE07bhg4c05u:166": " yaḥ karmāntargatātmānubhavānanda-paritṛptas tato 'nyat kiṃcit na kāṅkṣati na ca dveṣṭi /",
    "GE07bhg4c05u:167": " nirdvandvo dvandva-sahiṣṇuḥ sukham anāyāsena sukara-karma-niṣṭhayety arthaḥ //3//",
    "GE07bhg4c05u:168": " BhG 5.4",
    "GE07bhg4c05u:169": " sāṃkhya-yogau pṛthag bālāḥ pravadanti na paṇḍitāḥ /",
    "GE07bhg4c05u:170": " ekam apy āsthitaḥ samyag ubhayor vindate phalam //4//",
    "GE07bhg4c05u:171": " śrīdharaḥ : yasmād evam aṅga-pradhānatvenobhayor avasthā-bhedena krama-samuccayaḥ /",
    "GE07bhg4c05u:172": " ato vikalpam aṅgīkṛtyobhayoḥ kaḥ śreṣṭha iti praśno 'jñāninām evocitaḥ /",
    "GE07bhg4c05u:173": " na vivekinām ity āha sāṅkhya-yogāv iti /",
    "GE07bhg4c05u:174": " sāṅkhya-śabdena jñāna-niṣṭhā-vācinā tad-aṅgaṃ saṃnyāsaṃ lakṣayati /",
    "GE07bhg4c05u:175": " saṃnyāsa-karma-yogau eka-phalau santau pṛthak svatantrāv iti bālā ajñā eva pravadanti na tu paṇḍitāḥ /",
    "GE07bhg4c05u:176": " tatra hetuḥ - anayor ekam apy samyag āsthita āśritavān ubhayor api phalam āpnoti /",
    "GE07bhg4c05u:177": " tathā hi karma-yogaṃ samyag anutiṣṭhan śuddha-cittaḥ san jñāna-dvārā yad ubhayoḥ phalaṃ kaivalyaṃ tad vindati /",
    "GE07bhg4c05u:178": " saṃnyāsaṃ samyag āsthito 'pi pūrvam anuṣṭhitasya karma-yogasyāpi paramparayā jñāna-dvārā yad ubhayoḥ phalaṃ kaivalyaṃ tad vindatīti na pṛthak phalatvam anayor ity arthaḥ //4//",
    "GE07bhg4c05u:179": " madhusūdanaḥ :",
    "GE07bhg4c05u:180": " nanu yaḥ karmaṇi pravṛttaḥ sa kathaṃ saṃnyāsīti jñātavyaḥ karma-tat-tyāgayoḥ svarūpa-virodhāt phalaikyāt tatheti cet, na /",
    "GE07bhg4c05u:181": " svarūpato viruddhayoḥ phale 'pi virodhasyaucityāt /",
    "GE07bhg4c05u:182": " tathā ca niḥśreyasa-karāv ubhāv ity anupapannam ity āśaṅkyāha sāṃkhya-yogāv iti /",
    "GE07bhg4c05u:183": " saṃkhyā samyag ātma-buddhis tāṃ vahatīti jñānāntaraṅga-sādhanatayā sāṅkhyaḥ saṃnyāsaḥ /",
    "GE07bhg4c05u:184": " yogaḥ pūrvokta-karma-yogaḥ /",
    "GE07bhg4c05u:185": " tau pṛthag viruddha-phalau bālāḥ śāstrārtha-viveka-jñāna-śūnyāḥ pravadanti,",
    "GE07bhg4c05u:186": " na paṇḍitāḥ /",
    "GE07bhg4c05u:187": " kiṃ tarhi paṇḍitānāṃ matam ?",
    "GE07bhg4c05u:188": " ucyate - ekam apy saṃnyāsa-karmaṇor madhye samyag āsthitaḥ svādhikārānurūpeṇa samyag",
    "GE07bhg4c05u:189": " yathā-śāstraṃ kṛtavān sann ubhayor vindate phalam jñānotpatti-dvāreṇa niḥśreyasam ekam eva //4 //",
    "GE07bhg4c05u:190": " viśvanāthaḥ :",
    "GE07bhg4c05u:191": " tasmād yac chreya evaitayor iti tvad-uktam api vastuto na ghaṭate /",
    "GE07bhg4c05u:192": " vivekibhir ubhayoḥ pārthakyābhāvasya dṛṣṭatvād ity āha sāṃkhya-yogāv iti /",
    "GE07bhg4c05u:193": " sāṃkhya-śabdena jñāna-niṣṭhā-vācinā tad-aṅgaḥ saṃnyāso lakṣyate /",
    "GE07bhg4c05u:194": " saṃnyāsa-karma-yogau pṛthak svatantrāv iti bālāḥ vadanti,",
    "GE07bhg4c05u:195": " na tu vijñāḥ jñeyaḥ sa nitya-saṃnyāsī iti pūrvokteḥ /",
    "GE07bhg4c05u:196": " ata ekam apīty ādi //4//",
    "GE07bhg4c05u:197": " baladevaḥ : yaḥ śreya etayor ekam iti tvad-vākyaṃ ca na ghaṭata ity āha sāṃkhyeti /",
    "GE07bhg4c05u:198": " jñāna-yoga-karma-yogau phala-bhedāt pṛthag-bhūtāv iti bālāḥ pravadanti,",
    "GE07bhg4c05u:199": " na tu paṇḍitāḥ /",
    "GE07bhg4c05u:200": " ataeva ekam ity ādi phalam ātmāvaloka-lakṣaṇam //4//",
    "GE07bhg4c05u:201": " BhG 5.5",
    "GE07bhg4c05u:202": " yat sāṃkhyaiḥ prāpyate sthānaṃ tad yogair api gamyate /",
    "GE07bhg4c05u:203": " ekaṃ sāṃkhyaṃ ca yogaṃ ca yaḥ paśyati sa paśyati //5//",
    "GE07bhg4c05u:204": " śrīdharaḥ : etad eva sphuṭayati yat sāṃkhyair iti /",
    "GE07bhg4c05u:205": " sāṃkhyair jñāna-niṣṭhaiḥ saṃnyāsibhir yat sthānaṃ mokṣākhyaṃ prakarṣeṇa sākṣād avāpyate,",
    "GE07bhg4c05u:206": " yogair ity ārśa āditvān matv-arthīyo 'c-pratyayo draṣṭavyaḥ /",
    "GE07bhg4c05u:207": " tena karma-yogibhir api tad eva jñāna-dvāreṇa gamyate 'vāpyate /",
    "GE07bhg4c05u:208": " ataḥ sāṃkhyaṃ ca yogaṃ ca ekaphalatvena ekaṃ yaḥ paśyati sa eva samyak paśyati //5//",
    "GE07bhg4c05u:209": " madhusūdanaḥ :",
    "GE07bhg4c05u:210": " ekasyānuṣṭhānāt katham ubhayoḥ phalaṃ vindate tathāha yat sāṃkhyair iti /",
    "GE07bhg4c05u:211": " sāṅkhyair jñāna-niṣṭhaiḥ saṃnyāsibhir aihika-karmānuṣṭhāna-śūnyatve 'pi prāg-bhavīya-karmabhir",
    "GE07bhg4c05u:212": " eva saṃskṛtāntaḥ-karaṇaiḥ śravaṇādi-pūrvikayā jñāna-niṣṭhayā yat prasiddhaṃ sthānaṃ",
    "GE07bhg4c05u:213": " tiṣṭhaty evāsmin na tu kadāpi cyavata iti vyutpattyā mokṣākhyaṃ prāpyata āvaraṇābhāva-mātreṇa",
    "GE07bhg4c05u:214": " labhyata iva nitya-prāptatvāt,",
    "GE07bhg4c05u:215": " yogair api bhagavad-arpaṇa-buddhyā phalābhisandhi-rāhityena kṛtāni karmāṇi śāstrīyāṇi yogās te yeṣāṃ santi te 'pi yogāḥ /",
    "GE07bhg4c05u:216": " arśa-āditvān matv-arthīyo 'c-pratyayaḥ /",
    "GE07bhg4c05u:217": " tair yogibhir api sattva-śuddhyā saṃhyāsa-pūrvaka-śravaṇādi-puraḥ-sarayā jñāna-niṣṭhayā vartamāne bhaviṣyati vā janmani sampatsyamānayā tat sthānaṃ gamyate /",
    "GE07bhg4c05u:218": " ata eka-phalatvād ekaṃ",
    "GE07bhg4c05u:219": " sāṃkhyaṃ ca yogaṃ ca yaḥ paśyati sa eva samyak paśyati nānyaḥ /",
    "GE07bhg4c05u:220": " ayaṃ bhāvaḥ yeṣāṃ saṃnyāsa-pūrvikā jñāna-niṣṭhā dṛśyate teṣāṃ tayaiva liṅgena prāg-janmasu bhagavad-arpita-karma-niṣṭhānumīyate /",
    "GE07bhg4c05u:221": " kāraṇam antareṇa kāryotpatty-ayogāt / tad uktam -",
    "GE07bhg4c05u:222": " yāny ato 'nyāni janmāni teṣu nūnaṃ kṛtaṃ bhavet /",
    "GE07bhg4c05u:223": " yat kṛtyaṃ puruṣeṇeha nānyathā brahmaṇi sthitiḥ // iti /",
    "GE07bhg4c05u:224": " evaṃ yeṣāṃ bhagavad-arpita-karma-niṣṭhā dṛśyate teṣāṃ tayaiva liṅgena bhāvinī saṃnyāsa-pūrvajñāna-niṣṭhānumīyate sāmagryāḥ kāryāvyabhicāritvāt",
    "GE07bhg4c05u:225": " tasmād ajñena mumukṣuṇāntaḥkaraṇa-śuddhaye prathamaṃ karma-yogo 'nuṣṭheyo na tu saṃnyāsaḥ /",
    "GE07bhg4c05u:226": " sa tu vairāgya-tīvratāyāṃ svayam eva bhaviṣyatīti //5//",
    "GE07bhg4c05u:227": " viśvanāthaḥ :",
    "GE07bhg4c05u:228": " etad eva spaṣṭayati yad iti /",
    "GE07bhg4c05u:229": " sāṃkhyaiḥ sannyāsena yogair niṣkāma-karmaṇā /",
    "GE07bhg4c05u:230": " bahu-vacanaṃ gauraveṇa /",
    "GE07bhg4c05u:231": " ataeva tad dvayaṃ pṛthag-bhūtam api yo vivekenaikam eva paśyati sa paśyati,",
    "GE07bhg4c05u:232": " cakṣuṣmān paṇḍita ity arthaḥ //5//",
    "GE07bhg4c05u:233": " baladevaḥ : etad viśadayati yad iti /",
    "GE07bhg4c05u:234": " sāṃkhyair jñāna-yogibhir yogaiḥ niṣkāma-karmabhiḥ /",
    "GE07bhg4c05u:235": " arśa ādy ac /",
    "GE07bhg4c05u:236": " sthānaṃ ātmāvaloka-lakṣaṇam /",
    "GE07bhg4c05u:237": " ataeva tad dvayaṃ nivṛtti-pravṛtti-rūpatayā bhinna-rūpam api phalaikyād ekaṃ yaḥ paśyati vetti,",
    "GE07bhg4c05u:238": " sa paśyati sa cakṣuṣmān paṇḍita ity arthaḥ //5//",
    "GE07bhg4c05u:239": " BhG 5.6",
    "GE07bhg4c05u:240": " saṃnyāsas tu mahābāho duḥkham āptum ayogataḥ /",
    "GE07bhg4c05u:241": " yoga-yukto munir brahma nacireṇādhigacchati //6//",
    "GE07bhg4c05u:242": " śrīdharaḥ : yadi karma-yogino 'py antataḥ saṃnyāsenaiva jñāna-nisṭhā tarhy ādita eva saṃnyāsaḥ kartuṃ yukta iti manvānaṃ praty āha saṃnyāsa iti /",
    "GE07bhg4c05u:243": " ayogataḥ karma-yogaṃ vinā saṃnyāso duḥkham āptum duḥkha-hetuḥ /",
    "GE07bhg4c05u:244": " aśakya ity arthaḥ /",
    "GE07bhg4c05u:245": " citta-śuddhy-abhāvena jñāna-niṣṭhāyā asambhavāt /",
    "GE07bhg4c05u:246": " yoga-yuktas tu śuddha-cittatayā muniḥ saṃnyāsī bhūtvācireṇaiva brahmādhigacchati /",
    "GE07bhg4c05u:247": " aparokṣaṃ jānāti /",
    "GE07bhg4c05u:248": " ataś citta-śuddheḥ prāk karma-yoga eva saṃnyāsād viśiṣyata iti pūrvoktaṃ siddham /",
    "GE07bhg4c05u:249": " tad uktaṃ vārttika-kṛdbhiḥ -",
    "GE07bhg4c05u:250": " pramādino bahiś cittāḥ piśunāḥ kalahotsukāḥ /",
    "GE07bhg4c05u:251": " sannyāsino 'pi dṛśyante daiva-sandūṣitāśrayāḥ // iti //6//",
    "GE07bhg4c05u:252": " madhusūdanaḥ :",
    "GE07bhg4c05u:253": " aśuddhāntaḥkaraṇenāpi saṃnyāsa eva prathamaṃ kuto na kriyate jñāna-niṣṭhā-hetutvena tasyāvaśakatvād iti cet tatrāha saṃnyāsa iti /",
    "GE07bhg4c05u:254": " ayogato yogam antaḥ-karaṇa-śodhakaṃ śāstrīyaṃ karmāntareṇa haṭhād eva yaḥ kṛtaḥ saṃnyāsaḥ sa tu duḥkham āptum eva bhavati,",
    "GE07bhg4c05u:255": " aśuddhāntaḥkaraṇatvena tat-phalasya jñāna-nisṭhāyā asambhavāt /",
    "GE07bhg4c05u:256": " śodhake ca karmaṇy anadhikārāt karma-brahmobhaya-bhraṣṭatvena parama-saṅkaṭāpatteḥ /",
    "GE07bhg4c05u:257": " karma-yoga-yuktas tu śuddhāntaḥkaraṇatvān munir manana-śīlaḥ saṃnyāsī bhūtvā brahma",
    "GE07bhg4c05u:258": " satya-jñānādi-lakṣaṇam ātmānaṃ na cireṇa śīghram evādhigacchati sākṣātkaroti pratibandhakābhāvāt /",
    "GE07bhg4c05u:259": " etac coktaṃ prāg eva -",
    "GE07bhg4c05u:260": " na karmaṇām anārambhān naiṣkarmyaṃ puruṣo 'śnute /",
    "GE07bhg4c05u:261": " na ca saṃnyasanād eva siddhiṃ samadhigacchati // [Gītā 3.4] iti /",
    "GE07bhg4c05u:262": " ata eka-phalatve 'pi karma-saṃnyāsāt karma-yogo viśiṣyata iti yat prāg uktaṃ tad upapannam //6//",
    "GE07bhg4c05u:263": " viśvanāthaḥ :",
    "GE07bhg4c05u:264": " kintu samyak-citta-śuddhim anirdhārayato jñāninaḥ saṃnyāso duḥkhadaḥ karma-yogas tu sukhada eveti pūrva-vyañjitam arthaṃ spaṣṭam evāha saṃnyāsas tv iti /",
    "GE07bhg4c05u:265": " citta-vaiguṇye satīti śeṣaḥ /",
    "GE07bhg4c05u:266": " ayogataḥ karma-yogābhāvāc citta-vaiguṇya-praśāmaka-karma-yogasya saṃnyāsiny abhāvāt tatra anadhikārād ity arthaḥ /",
    "GE07bhg4c05u:267": " saṃnyāso duḥkham eva prāptuṃ bhavati /",
    "GE07bhg4c05u:268": " tad uktaṃ vārttika-kṛdbhiḥ -",
    "GE07bhg4c05u:269": " pramādino bahiś cittāḥ piśunāḥ kalahotsukāḥ /",
    "GE07bhg4c05u:270": " sannyāsino 'pi dṛśyante daiva-sandūṣitāśrayāḥ // iti /",
    "GE07bhg4c05u:271": " śrutir api -yadi na samuddharanti yatayo hṛdi kāma-jaṭā iti /",
    "GE07bhg4c05u:272": " bhagavatāpi yas tva saṃyata-ṣaḍ-vargaḥ [BhP 11.18.40] ity ādy uktam /",
    "GE07bhg4c05u:273": " tasmād yoga-yuktaḥ niṣkāma-karmavān munir jñānī san brahma śīghraṃ prāpnoti //6//",
    "GE07bhg4c05u:274": " baladevaḥ : jñāna-yogasya duṣkaratvāt sukara-karma-yogaḥ śreyān ity āha saṃnyāsas tv iti /",
    "GE07bhg4c05u:275": " saṃnyāsaḥ sarvendriya-vyāpāra-vinivṛtti-rūpo jñāna-yogaḥ /",
    "GE07bhg4c05u:276": " ayogataḥ karma-yogaṃ vinā duḥkhaṃ prāptum bhavati /",
    "GE07bhg4c05u:277": " duṣkaratvāt sapramādatvāc ca duḥkha-hetur eva syād ity arthaḥ /",
    "GE07bhg4c05u:278": " yoga-yukta-niṣkāma-karmī tu munir ātma-manana-śīlaḥ sann acireṇa śīghram eva brahmādhigacchati //6//",
    "GE07bhg4c05u:279": " BhG 5.7",
    "GE07bhg4c05u:280": " yoga-yukto viśuddhātmā vijitātmā jitendriyaḥ /",
    "GE07bhg4c05u:281": " sarva-bhūtātma-bhūtātmā kurvann api na lipyate //7//",
    "GE07bhg4c05u:282": " śrīdharaḥ : karma-yogādi-krameṇa brahmādhigame saty api tad-uparitanena karmaṇā bandhaḥ syād evety āśaṅkyāha yoga-yukta iti /",
    "GE07bhg4c05u:283": " yogena yuktaḥ /",
    "GE07bhg4c05u:284": " ataeva viśuddha ātmā cittaṃ yasya saḥ /",
    "GE07bhg4c05u:285": " ataeva vijita ātmā śarīraṃ yena /",
    "GE07bhg4c05u:286": " ataeva jitānīndriyāṇi yena /",
    "GE07bhg4c05u:287": " tataś ca sarveṣāṃ bhūtānām ātma-bhūta ātmā yasya sa loka-saṅgrahārthaṃ svābhāvikaṃ vā karma kurvann api na lipyate //7//",
    "GE07bhg4c05u:288": " madhusūdanaḥ :",
    "GE07bhg4c05u:289": " nanu karmaṇo bandha-hetutvād yoga-yukto munir brahmādhigacchatīty anupapannam ity ata āha yoga-yukta iti /",
    "GE07bhg4c05u:290": " bhagavad-arpaṇa-phalābhisandhi-rāhityādi-guṇa-yuktaṃ śāstrīyaṃ karma yoga ity ucyate /",
    "GE07bhg4c05u:291": " tena yogena yuktaḥ puruṣaḥ prathamaṃ viśuddhātmā viśuddho rajas-tamo-bhyām akaluṣita ātmāntaḥkaraṇa-rūpaṃ sattvaṃ yasya sa tathā /",
    "GE07bhg4c05u:292": " nirmalāntaḥ-karaṇaḥ san vijitātmā sva-vaśīkṛta-dehaḥ /",
    "GE07bhg4c05u:293": " tato jitendriyaḥ sva-vaśīkṛta-sarva-bāhyendriyaḥ /",
    "GE07bhg4c05u:294": " etena manūktas tridaṇḍī kathitaḥ -",
    "GE07bhg4c05u:295": " vāg-daṇḍo 'tha mano-daṇḍaḥ kāya-daṇḍas tathaiva ca /",
    "GE07bhg4c05u:296": " yasyaite nityatā daṇḍāḥ sa tridaṇḍīti kathyata // iti /",
    "GE07bhg4c05u:297": " vāg iti bāhyendriyopalakṣaṇam /",
    "GE07bhg4c05u:298": " etādṛśasya tattva-jñānam avaśyaṃ bhavatīty āha sarva-bhūtātma-bhūtātmā sarva-bhūta ātma-bhūtaś cātmā svarūpaṃ yasya sa tathā /",
    "GE07bhg4c05u:299": " jaḍājaḍātmakaṃ sarva ātma-mātraṃ paśyann ity arthaḥ /",
    "GE07bhg4c05u:300": " sarveṣāṃ bhūtānām ātma-bhūta ātmā yasyeti vyākhyāne tu sarva-bhūtātmety etāvataivārtah-lābhād ātma-bhūtety adhikaṃ syāt /",
    "GE07bhg4c05u:301": " sarvātma-padayor jaḍājaḍa-paratve tu samañjasam /",
    "GE07bhg4c05u:302": " etādṛśaḥ paramārtha-darśī kurvann api karmāṇi para-dṛṣṭyā na lipyate taiḥ karmabhiḥ sva-dṛṣṭyā tad-abhāvād ity arthaḥ //7//",
    "GE07bhg4c05u:303": " viśvanāthaḥ :",
    "GE07bhg4c05u:304": " kṛtenāpi karmaṇā jñāninas tasya na lepa ity āha yogeti /",
    "GE07bhg4c05u:305": " yoga-yukto jñānī trividhaḥ - viśuddhātmā vijita-buddhir ekaḥ /",
    "GE07bhg4c05u:306": " vijitātmā viśuddha-citto dvitīyaḥ /",
    "GE07bhg4c05u:307": " jitendriyas tṛtīya iti /",
    "GE07bhg4c05u:308": " pūrva-pūrveṣāṃ sādhana-tāratamyād utkarṣaḥ /",
    "GE07bhg4c05u:309": " etādṛśe gṛhasthe tu sarve 'pi jīvā anurajyantīty āha sarveṣām api bhūtānām ātma-bhūtaḥ premāspadībhūta ātmā deho yasya saḥ //7//",
    "GE07bhg4c05u:310": " baladevaḥ : īdṛśī mumukṣuḥ sarveṣāṃ preyān ity āha yogeti /",
    "GE07bhg4c05u:311": " yoge niṣkāme karmaṇi yukto nirataḥ /",
    "GE07bhg4c05u:312": " ataeva viśuddhātmā nirmala-buddhiḥ /",
    "GE07bhg4c05u:313": " ataeva vijitātmā vaśīkṛta-manāḥ /",
    "GE07bhg4c05u:314": " ataeva jitendriyaḥ śabdādi-viṣaya-rāga-śūnyaḥ /",
    "GE07bhg4c05u:315": " ataeva sarveṣāṃ bhūtānāṃ jīvānām ātma-bhūtaḥ premāspadatām gata ātmā deho yasya saḥ /",
    "GE07bhg4c05u:316": " na cātra pārtha-sārathinā sarvātmaikyam abhimatam - na tv evāham ity ādinā sarvātmanāṃ mitho bhedasya tenābhidhānāt /",
    "GE07bhg4c05u:317": " tad-vādināpi vijñājñābhedasya vaktum aśaktyatvāc ca /",
    "GE07bhg4c05u:318": " evambhūtaḥ kurvann api viviktātmānusandhānād anātmany ātmābhimānena na lipyate acireṇātmānam adhigacchati /",
    "GE07bhg4c05u:319": " ataḥ karma-yogaḥ śreyān //7//",
    "GE07bhg4c05u:320": " BhG 5.8",
    "GE07bhg4c05u:321": " naiva kiṃ cit karomīti yukto manyeta tattva-vit /",
    "GE07bhg4c05u:322": " paśyañ śṛṇvan spṛśañ jighrann aśnan gacchan svapañ śvasan //8//",
    "GE07bhg4c05u:323": " pralapan visṛjan gṛhṇann unmiṣan nimiṣann api /",
    "GE07bhg4c05u:324": " indriyāṇīndriyārtheṣu vartanta iti dhārayan //9//",
    "GE07bhg4c05u:325": " śrīdharaḥ : karma kurvann api na lipyata ity etad viruddham ity āśaṅkya kartṛtvābhimānābhāvān na viruddham ity āha naiveti dvābhyām /",
    "GE07bhg4c05u:326": " karma-yogena yuktaḥ krameṇa tattvavid bhūtvā darśana-śravaṇādīni kurvann apīndriyāṇīndriyārtheṣu",
    "GE07bhg4c05u:327": " vartanta iti dhārayan buddhyā niścinvan kiṃcid apy ahaṃ na karomīti manyeta manyate /",
    "GE07bhg4c05u:328": " tatra darśana-śravaṇa-sparśanāghrānāśanāni cakṣur-ādi-jñānendriya-vyāpārāḥ /",
    "GE07bhg4c05u:329": " gatiḥ pādayoḥ /",
    "GE07bhg4c05u:330": " svāpo buddheḥ /",
    "GE07bhg4c05u:331": " śvāsaḥ prāṇasya /",
    "GE07bhg4c05u:332": " pralapanaṃ vāg-indriyasya /",
    "GE07bhg4c05u:333": " visargaḥ pāyūpasthayoḥ /",
    "GE07bhg4c05u:334": " grahaṇaṃ hastayoḥ /",
    "GE07bhg4c05u:335": " unmeṣaṇa-nimeṣaṇe kūrmākhya-prāṇasyeti vivekaḥ /",
    "GE07bhg4c05u:336": " etāni karmāṇi kurvann api abhimānābhāvād brahma-vin na lipyate /",
    "GE07bhg4c05u:337": " tathā ca parāmarṣaṃ sūtram - tad-adhigama uttara-pūrvāghayor aśleṣa-vināśau tad-vyapadeśād iti //8-9//",
    "GE07bhg4c05u:338": " madhusūdanaḥ :",
    "GE07bhg4c05u:339": " etad eva vivṛṇoti naiveti dvābhyām /",
    "GE07bhg4c05u:340": " cakṣur-ādi-jñānendriyair vāg-ādi-karmendriyaiḥ prāṇā̆di-vāyu-bhedair antaḥ-karaṇa-catuṣṭayena",
    "GE07bhg4c05u:341": " ca tat-tac-ceṣṭāsu kriyamāṇāsu indriyāṇīndriyādīny evendriyārtheṣu sva-sva-viṣayeṣu",
    "GE07bhg4c05u:342": " vartante pravartante na tv aham iti dhārayann avadhārayann naiva kiṃcit karomīti",
    "GE07bhg4c05u:343": " manyeta manyate tattvavit paramārtha-darśī yuktaḥ samāhita-cittaḥ /",
    "GE07bhg4c05u:344": " athavādau yuktaḥ karma-yogena paścād antaḥkaraṇa-śuddhi-dvāreṇa tattvavid bhūtvā naiva kiṃcit karomīti manyata iti sambandhaḥ /",
    "GE07bhg4c05u:345": " tatra darśana-śravaṇa-sparśana-ghrāṇāśanāni cakṣuḥ-śrotra-tvag-ghrāṇa-rasanānāṃ pañca-jñānendriyāṇāṃ vyāpārāḥ paśyan śṛṇvan spṛśañ jighrann aśnann ity uktāḥ /",
    "GE07bhg4c05u:346": " gatiḥ pādayoḥ /",
    "GE07bhg4c05u:347": " pralāpo vācaḥ /",
    "GE07bhg4c05u:348": " visargaḥ pāyūpasthayoḥ /",
    "GE07bhg4c05u:349": " grahaṇaṃ hastayor iti pañca karmendriya-vyāpārā gacchan pralapan visṛjan gṛhṇann ity uktāḥ /",
    "GE07bhg4c05u:350": " śvasann iti prāṇādi-pañcakasya vyāpāropalakṣaṇam /",
    "GE07bhg4c05u:351": " unmiṣan nimiṣann iti nāga-kūrmādi-pañcakasya /",
    "GE07bhg4c05u:352": " svapann ity antaḥ-karaṇa-catuṣṭayasya /",
    "GE07bhg4c05u:353": " artha-krama-vaśāt pāṭha-kramaṃ bhaṅktvā vyākhyātāv imau ślokau /",
    "GE07bhg4c05u:354": " yasmāt sarva-vyāpāreṣv apy ātmano 'kartṛtvam eva paśyati /",
    "GE07bhg4c05u:355": " ataḥ kurvann api na lipyata iti yuktam evoktam iti bhāvaḥ //8-9//",
    "GE07bhg4c05u:356": " viśvanāthaḥ :",
    "GE07bhg4c05u:357": " yena karmaṇālepas taṃ prakāraṃ śikṣayati naiveti /",
    "GE07bhg4c05u:358": " yuktaḥ karma-yogī darśanādīni kurvann apīndriyāṇīndriyārtheṣu vartanta iti dhārayan buddhyā niścinvan nirabhimānaḥ kiṃcid apy ahaṃ naiva karomīti manyate //8-9//",
    "GE07bhg4c05u:359": " baladevaḥ : śuddhasyātmano 'dhiṣṭhānādi-pañcāpekṣita-karma-kartṛtvaṃ nāstīty upadiśati naiveti /",
    "GE07bhg4c05u:360": " yukto niṣkāma-karmī prādhānika-dehendriyādi-saṃsargād darśanādīni karmāṇi kurvann",
    "GE07bhg4c05u:361": " api tattva-vit viviktam ātma-tattvam anubhavan indriyārtheṣu rūpādiṣu indriyāṇi cakṣur-ādīni",
    "GE07bhg4c05u:362": " mad-vāsanānuguṇa-paramātma-preritāni vartanta iti dhārayan niścinvann ahaṃ kiṃcid",
    "GE07bhg4c05u:363": " api na karomīti manyate /",
    "GE07bhg4c05u:364": " paśyañ śṛṇvan spṛśañ jighrann aśnann iti cakṣuḥ-śrotra-tvag-ghrāṇa-rasanānāṃ jñānendriyāṇāṃ darśana-śravaṇa-sparśanāghrānāśanāni vyāpārāḥ /",
    "GE07bhg4c05u:365": " tatra gamanaṃ pādayoḥ /",
    "GE07bhg4c05u:366": " pralāpo vācaḥ /",
    "GE07bhg4c05u:367": " visargānandaḥ pāyūpasthayoḥ /",
    "GE07bhg4c05u:368": " grahaṇaṃ hastayor iti bodhyam /",
    "GE07bhg4c05u:369": " śvasann iti prāṇādīnām unmiṣan nimiṣann iti nāgādīnāṃ prāṇa-bhedānām /",
    "GE07bhg4c05u:370": " svapann ity antaḥkaraṇānām",
    "GE07bhg4c05u:371": " ity arthaḥ kramād vyākhyeyam /",
    "GE07bhg4c05u:372": " vijñāna-sukhaika-rasasya mamānādi-vāsanā-hetuka-prādhānika-dehādi-sambandha-nimittaṃ tadīdṛśa-karma-kartṛtvam,",
    "GE07bhg4c05u:373": " na tu svarūpaika-nimittam iti manyata ity arthaḥ /",
    "GE07bhg4c05u:374": " na svarūpa-prayuktam ātmanaḥ kartṛtvaṃ kiṃcid api nāstīti śakyam abhidhātuṃ nirdhāraṇe manane ca tasyābhidhānāt /",
    "GE07bhg4c05u:375": " tat tac ca jñānam eva tac cātmano nityam /",
    "GE07bhg4c05u:376": " na hi vijñātur vijñāter viparilāpo vidyate iti śruteḥ /",
    "GE07bhg4c05u:377": " tat-siddhiś ca hariṇā dharma-bhūtena jñānena ca ity āhuḥ //8-9//",
    "GE07bhg4c05u:378": " BhG 5.10",
    "GE07bhg4c05u:379": " brahmaṇy ādhāya karmāṇi saṅgaṃ tyaktvā karoti yaḥ /",
    "GE07bhg4c05u:380": " lipyate na sa pāpena padma-patram ivāmbhasā //10//",
    "GE07bhg4c05u:381": " śrīdharaḥ : tarhi yasya karomīti abhimāno 'sti tasya karma-lepo durvāraḥ /",
    "GE07bhg4c05u:382": " tathāviśuddha-cittatvāt saṃnyāso 'pi nāsti iti mahat saṅkaṭam āpannam ity āśaṅkyāha brahmaṇīti /",
    "GE07bhg4c05u:383": " brahmaṇy ādhāya parameśvare samarpya /",
    "GE07bhg4c05u:384": " tat-phale ca saṅgaṃ tyaktvā /",
    "GE07bhg4c05u:385": " yaḥ karmāṇi karoti asau pāpena bandhu-hetutayā pāpiṣṭhena puṇya-pāpātmakena karmaṇā na lipyate yathā padma-patram ambhasi sthitam api tenāmbhasā na lipyate tadvat //10//",
    "GE07bhg4c05u:386": " madhusūdanaḥ :",
    "GE07bhg4c05u:387": " tarhy avidvān kartṛtvābhimānāl lipyetaiva tathā ca karthaṃ tasya saṃnyāsa-pūrvikā jñāna-niṣṭhā syād iti tatrāha brahmaṇīti /",
    "GE07bhg4c05u:388": " brahmaṇi parameśvara ādhāya samarpya saṅgaṃ phalābhilāṣaṃ tyaktveśvarārthaṃ bhṛtya",
    "GE07bhg4c05u:389": " iva svāmy-arthaṃ sva-phala-nirapekṣatayā karomīty abhiprāyeṇa karmāṇi laukikāni vaidikāni",
    "GE07bhg4c05u:390": " ca karoti yo lipyate na sa pāpena pāpa-puṇyātmakena karmaṇeti yāvat /",
    "GE07bhg4c05u:391": " yathā padma-patram upari prakṣiptenāmbhasā na lipyate tadvat /",
    "GE07bhg4c05u:392": " bhagavad-arpaṇa-buddhyānuṣṭhitaṃ karma buddhi-śuddhi-phalam eva syāt //10//",
    "GE07bhg4c05u:393": " viśvanāthaḥ :",
    "GE07bhg4c05u:394": " kiṃ ca brahmaṇi parameśvare mayi samarpya saṅgaṃ tyaktvā sābhimāno 'pi karmāsaktiṃ vihāya yaḥ karmāṇi karoti /",
    "GE07bhg4c05u:395": " pāpenety upalakṣaṇam /",
    "GE07bhg4c05u:396": " so 'pi karma-mātreṇaiva na lipyate //10//",
    "GE07bhg4c05u:397": " baladevaḥ : uktaṃ viśadayann āha brahmaṇīti /",
    "GE07bhg4c05u:398": " brahma-śabdenātra triguṇāvasthaṃ pradhānam uktam /",
    "GE07bhg4c05u:399": " tasmād etad brahma-nāma-rūpam annaṃ ca jñāyata iti śravaṇāt /",
    "GE07bhg4c05u:400": " mama yonir mahad brahma iti vakṣyamāṇāc ca /",
    "GE07bhg4c05u:401": " dehendriyādīni pradhāna-pariṇāma-viśeṣāṇi bhavanti tad-rūpatayā pariṇate pradhāne darśanādīni karmāṇy ādhāya tasyaivaitāni /",
    "GE07bhg4c05u:402": " na tu tad-viviktasya śuddhasya mameti nirdhāryety arthaḥ /",
    "GE07bhg4c05u:403": " saṅgaṃ tat-phalābhilāṣaṃ tat-kartṛtvābhiniveśaṃ ca tyaktvā /",
    "GE07bhg4c05u:404": " yas tāni karoti sa tādṛg dehādimattayā sann api dehādy-ātmābhimānena pāpena na lipyate /",
    "GE07bhg4c05u:405": " tathoparinikṣiptenāmbhasā spṛṣṭam api padma-patraṃ tadvat /",
    "GE07bhg4c05u:406": " na ca mayi saṃnyasya karmāṇi iti pūrva-svārasyād brahmaṇi paramātmanīti vyākhyeyam /",
    "GE07bhg4c05u:407": " prādhānika-dehādi-saṃsṛṣṭasyaiva jīvasya darśanādi-karma-kartṛtvaṃ, na",
    "GE07bhg4c05u:408": " tu tad-viviktasyety arthasya prakṛtatvāt //10//",
    "GE07bhg4c05u:409": " BhG 5.11",
    "GE07bhg4c05u:410": " kāyena manasā buddhyā kevalair indriyair api /",
    "GE07bhg4c05u:411": " yoginaḥ karma kurvanti saṅgaṃ tyaktvātma-śuddhaye //11//",
    "GE07bhg4c05u:412": " śrīdharaḥ : kevalaṃ sattva-śuddhi-mātra-phalam eva tasya karmaṇaḥ syāt yasmāt kāyeneti /",
    "GE07bhg4c05u:413": " kāyena dehena manasā buddhyā ca /",
    "GE07bhg4c05u:414": " yoginaḥ saṅgaṃ tyaktvā kāyena manasā buddhyā kevalair indriyair api /",
    "GE07bhg4c05u:415": " kevala-śabdaḥ kāyādibhir api pratyekaṃ sambadhyate /",
    "GE07bhg4c05u:416": " sarva-vyāpāreṣu mamatā-varjanāya yoginaḥ karmiṇaḥ karma kurvanti /",
    "GE07bhg4c05u:417": " saṅgaṃ tyaktvā phala-viṣayam /",
    "GE07bhg4c05u:418": " ātma-śuddhaye sattva-śuddhaya ity arthaḥ /",
    "GE07bhg4c05u:419": " tasmāt tatraiva tavādhikāra iti //11//",
    "GE07bhg4c05u:420": " madhusūdanaḥ :",
    "GE07bhg4c05u:421": " tad eva vivṛṇoti kāyeneti /",
    "GE07bhg4c05u:422": " kāyena manasā buddhyendriyair api yoginaḥ karmiṇaḥ phala-saṅgaṃ tyaktvā karma kurvanti kāyādīnāṃ sarveṣāṃ viśeṣaṇaṃ kevalair iti /",
    "GE07bhg4c05u:423": " īśvarāyaiva karomi na mama phalāyeti mamatā-śūnyair ity arthaḥ /",
    "GE07bhg4c05u:424": " ātma-śuddhaye citta-śuddhy-artham //11//",
    "GE07bhg4c05u:425": " viśvanāthaḥ :",
    "GE07bhg4c05u:426": " kevalair indriyair iti /",
    "GE07bhg4c05u:427": " indrāya svāhā ity ādinā havir-ādy-arpaṇa-kāle yadyapi manaḥ kvāpy anyatra tad apīty arthaḥ /",
    "GE07bhg4c05u:428": " ātma-viśuddhaye manaḥ-śuddhy-artham //11//",
    "GE07bhg4c05u:429": " baladevaḥ : sad-ācāraṃ pramāṇayann etad vivṛṇoti kāyeneti /",
    "GE07bhg4c05u:430": " kāyādibhiḥ sādhyaṃ karma kāyādy-ahaṃbhāva-śūnyā yoginaḥ kurvanti /",
    "GE07bhg4c05u:431": " kevalair viśuddhaiḥ /",
    "GE07bhg4c05u:432": " saṅgaṃ tyaktveti prāgvad ātma-śuddhaye anādi-dehātmābhimāna-nivṛttaye //11//",
    "GE07bhg4c05u:433": " BhG 5.12",
    "GE07bhg4c05u:434": " yuktaḥ karma-phalaṃ tyaktvā śāntim āpnoti naiṣṭhikīm /",
    "GE07bhg4c05u:435": " ayuktaḥ kāma-kāreṇa phale sakto nibadhyate //12//",
    "GE07bhg4c05u:436": " śrīdharaḥ : nanu kathaṃ tenaiva karmaṇā kaścin mucyate kaścid badhyate iti vyavasthā ?",
    "GE07bhg4c05u:437": " ata āha yukta iti /",
    "GE07bhg4c05u:438": " yuktaḥ parameśvaraika-niṣṭhaḥ san karmaṇaḥ phalaṃ tyaktvā karmaṇi kurvann ātyantikīṃ śāntiṃ mokṣaṃ prāpnoti /",
    "GE07bhg4c05u:439": " ayuktas tu bahirmukhaḥ kāma-kāreṇa kāmataḥ pravṛttyā phala āsakto nitarāṃ bandhaṃ prāpnoti //12//",
    "GE07bhg4c05u:440": " madhusūdanaḥ :",
    "GE07bhg4c05u:441": " kartṛtvābhimāna-sāmye 'pi tenaiva karmaṇā kaścin mucyate kaścit tu badhyata iti vaiṣamye ko hetur iti tatrāha yukta iti /",
    "GE07bhg4c05u:442": " yukta īśvarāyaivaitāni karmāṇi na mama phalāyety evam abhiprāyavān karma-phalaṃ tyaktvā",
    "GE07bhg4c05u:443": " karmāṇi kurvan śāntim mokṣākhyām āpnoti naiṣṭhikīṃ sattva-śuddhi-nitya-vastu-viveka-saṃnyāsa-jñāna-niṣṭhā-krameṇa jātām iti yāvat /",
    "GE07bhg4c05u:444": " yas tu punar ayukta īśvarāyaivaitāni karmāṇi na mama phalāyety abhiprāya-śūnyaḥ sa",
    "GE07bhg4c05u:445": " kāma-kāreṇa kāmataḥ pravṛttyā mama phalāyaivedaṃ karma karomīti phale sakto nibadhyate",
    "GE07bhg4c05u:446": " karmabhir nitarāṃ saṃsāra-bandhaṃ prāpnoti /",
    "GE07bhg4c05u:447": " yasmād evaṃ tasmāt tvam api yuktaḥ san karmāṇi kurv iti vākya-śeṣaḥ //12//",
    "GE07bhg4c05u:448": " viśvanāthaḥ :",
    "GE07bhg4c05u:449": " karma-karaṇe anāsakty-āsaktī eva mokṣa-bandha-hetū ity āha yukto yogī niṣkāma-karmītity arthaḥ /",
    "GE07bhg4c05u:450": " naiṣṭhikīm niṣṭhā-prāptāṃ śāntiṃ mokṣam ity arthaḥ /",
    "GE07bhg4c05u:451": " ayuktaḥ sa-kāma-karmīty arthaḥ /",
    "GE07bhg4c05u:452": " kāma-kāreṇa kāma-pravṛttyā //12//",
    "GE07bhg4c05u:453": " baladevaḥ : yukta ātmārpita-manāḥ karma-phalaṃ tyaktvā kurvann naiṣṭhikīm sthirāṃ śāntim ātmāvaloka-lakṣaṇām āpnoti /",
    "GE07bhg4c05u:454": " ayukta ātmānarpita-manāḥ karma-phale saktaḥ kāma-kāreṇa kāmataḥ karmaṇi pravṛttyā nibadhyate saṃsarati //12//",
    "GE07bhg4c05u:455": " BhG 5.13",
    "GE07bhg4c05u:456": " sarva-karmāṇi manasā saṃnyasyāste sukhaṃ vaśī /",
    "GE07bhg4c05u:457": " nava-dvāre pure dehī naiva kurvan na kārayan //13//",
    "GE07bhg4c05u:458": " śrīdharaḥ : evaṃ tāvac citta-śuddhi-śūnyasya saṃnyāsāt karma-yogo viśiṣyate ity etat prapañcitam /",
    "GE07bhg4c05u:459": " idānīṃ śuddha-cittasya saṃnyāsaḥ śreṣṭha ity āha sarva-karmāṇīti /",
    "GE07bhg4c05u:460": " vaśī yata-cittaḥ /",
    "GE07bhg4c05u:461": " sarvāṇi karmāṇi vikṣepakāni manasā viveka-yuktena saṃnyasya sukhaṃ yathā bhavaty evaṃ jñāna-niṣṭhaḥ sann āste /",
    "GE07bhg4c05u:462": " kvāsta iti ? ata āha nava-dvāra iti /",
    "GE07bhg4c05u:463": " netre nāsike karṇau mukhaṃ ceti sapta śiro-gatāni /",
    "GE07bhg4c05u:464": " adhogate dve pāyūpastha-rūpe iti /",
    "GE07bhg4c05u:465": " evaṃ nava-dvārāṇi yasmiṃs tasmin pure puravad ahaṅkāra-śūnye dehe dehy avatiṣṭhate /",
    "GE07bhg4c05u:466": " ahaṅkārābhāvād eva svyaṃ tena dehena naiva kurvan mama-kārābhāvāc ca na kārayan ity aviśuddha-cittād vyavṛttir uktā /",
    "GE07bhg4c05u:467": " aśuddha-citto hi saṃnyasya punaḥ karoti kārayati ca /",
    "GE07bhg4c05u:468": " na tv ayaṃ tathā /",
    "GE07bhg4c05u:469": " antaḥ sukhaṃ āsta ity arthaḥ //13//",
    "GE07bhg4c05u:470": " madhusūdanaḥ :",
    "GE07bhg4c05u:471": " aśuddha-cittasya kevalāt saṃnyāsāt karma-yogaḥ śreyān iti pūrvoktaṃ prapañcyādhunā śuddha-cittasya sarva-karma-saṃnyāsa eva śreyān ity āha sarva-karmāṇīti",
    "GE07bhg4c05u:472": " nityaṃ naimittikaṃ kāmyaṃ pratiṣiddhaṃ ceti sarvāṇi karmāṇi manasā karmaṇy akarma",
    "GE07bhg4c05u:473": " yaḥ paśyed ity atroktenākartrātma-svarūpa-samyag-darśanena saṃnyasya parityajya prārabdha-karma-vaśād āste tiṣṭhaty eva /",
    "GE07bhg4c05u:474": " kiṃ duḥkhena nety āha sukham anāyāsena /",
    "GE07bhg4c05u:475": " āyāsa-hetu-kāya-vāṅ-mano-vyāpāra-śūnyatvāt /",
    "GE07bhg4c05u:476": " kāya-vāṅ-manāṃsi svacchandāni kuto na vyāpriyante tatrāha vaśī sva-vaśīkṛta-kārya-karaṇa-saṅghātaḥ /",
    "GE07bhg4c05u:477": " kvāste ? nava-dvāre pure dve śrotre dve cakṣuṣī dve nāsike vāg eketi śirasi sapta /",
    "GE07bhg4c05u:478": " dve pāyūpasthākhye adha iti nava-dvāra-viśiṣṭe dehe /",
    "GE07bhg4c05u:479": " dehī deha-bhinnātma-darśī pravāsīva para-gehe tat-pūjā-paribhavādibhir",
    "GE07bhg4c05u:480": " aprahṛṣyann aviṣīdann ahaṅkāra-mamakāra-śūnyas tiṣṭhati /",
    "GE07bhg4c05u:481": " ajño hi dehatādātmyābhimānād deha eva na tu dehī /",
    "GE07bhg4c05u:482": " sa ca dehādhikaraṇam evātmano 'dhikaraṇaṃ manyamāno gṛhe bhūmāvasāne vāham āsa ity abhimanyate na tu dehe 'ham āsa iti bheda-darśanābhāvāt /",
    "GE07bhg4c05u:483": " saṃghāta-vyatiriktātma-darśī tu sarva-karma-saṃnyāsī bheda-darśanād dehe 'ham āsa iti pratipadyate /",
    "GE07bhg4c05u:484": " ataeva dehādi-vyāpārāṇām avidyayātmany akriye samāropitānāṃ vidyayā bādha eva sarva-karma-saṃnyāsa ity ucyate /",
    "GE07bhg4c05u:485": " etasmād evājña-vailakṣaṇyādy-uktaṃ viśeṣaṇaṃ nava-dvāre pure āsta iti /",
    "GE07bhg4c05u:486": " nanu dehādi-vyāpārāṇām ātmany āropitānāṃ nau-vyāpārāṇāṃ tīrastha-vṛkṣa iva vidyayā",
    "GE07bhg4c05u:487": " bādhe 'pi sva-vyāpāreṇātmanaḥ kartṛtvaṃ dehādi-vyāpāreṣu kārayitṛtvaṃ ca syād iti",
    "GE07bhg4c05u:488": " nety āha naiva kurvan na kārayan /",
    "GE07bhg4c05u:489": " āsta iti sambandhaḥ //13//",
    "GE07bhg4c05u:490": " viśvanāthaḥ :",
    "GE07bhg4c05u:491": " ato 'nāsaktaḥ karmāṇi kurvann api jñeyaḥ sa nitya-saṃnyāsī iti pūrvoktavad vastutaḥ",
    "GE07bhg4c05u:492": " saṃnyāsī evocyate tatrāha sarva-karmāṇi manasā saṃnyasya kāyādi-vyāpāreṇa bahiḥ kurvann",
    "GE07bhg4c05u:493": " api vaśī jitendriyaḥ sukham āste /",
    "GE07bhg4c05u:494": " kutra ? nava-dvāre pure ahaṃ-bhāva-śūnye dehe dehy utpanna-jñāno jīvo naiva kurvann iti karma-sukhasya vastutaḥ kartṛtvaṃ naivāstīti jānan,",
    "GE07bhg4c05u:495": " na kārayann iti nāpi teṣu prayojana-kartṛtvam ity api jānann ity arthaḥ //13//",
    "GE07bhg4c05u:496": " baladevaḥ : sarveti /",
    "GE07bhg4c05u:497": " vivekatā manasā tādṛśi pradhāne sarva-karmāṇi saṃnyasyārpayitvā dehādinā bahis tāni kurvann api vaśī jitendriyaḥ sukhaṃ āste /",
    "GE07bhg4c05u:498": " nava-dvāre pure puravad ahaṃ-bhāva-varjite dehe dve netre dve nāsike dve śrotre mukhaṃ",
    "GE07bhg4c05u:499": " ceti śirasi sapta dvārāṇi adhastāt tu pāyūpasthākhye dve iti nava-dvārāṇi dehī labdha-jñānojīvaḥ /",
    "GE07bhg4c05u:500": " naiveti dehādi-viviktasyātmanaḥ karmasu kartṛtvaṃ kārayitṛtvaṃ ca nāstīti vijānann ity arthaḥ //13//",
    "GE07bhg4c05u:501": " BhG 5.14",
    "GE07bhg4c05u:502": " na kartṛtvaṃ na karmāṇi lokasya sṛjati prabhuḥ /",
    "GE07bhg4c05u:503": " na karma-phala-saṃyogaṃ svabhāvas tu pravartate //14//",
    "GE07bhg4c05u:504": " śrīdharaḥ : nanu eṣa hy evainaṃ sādhu karma kārayati taṃ yam ebhyo lokebhya unninīṣate /",
    "GE07bhg4c05u:505": " eṣa asādhu karma kārayati taṃ yam adho ninīṣate ity-ādi-śruteḥ parameśvareṇaiva śubhāśubha-phaleṣu karmasu kartṛtvena prayujyamāno 'svatantraḥ puruṣaḥ kathaṃ tāni karmāṇi tyajet ?",
    "GE07bhg4c05u:506": " īśvareṇaiva jñāna-mārge prayujyamāṇaḥ śubhāśubhani ca tyakṣyatīti cet ?",
    "GE07bhg4c05u:507": " evaṃ sati vaiṣamya-nairghṛṇyābhyām īśvarasyāpi prayojaka-kartṛtvāt puṇya-pāpa-sambandhaḥ syād ity āśaṅkyāha na kartṛtvam iti dvābhyām /",
    "GE07bhg4c05u:508": " prabhur īśvaro jīva-lokasya kartṛtvādikaṃ na sṛjati,",
    "GE07bhg4c05u:509": " kintu jīvasya svabhāvo 'vidyaiva kartṛtvādi-rūpeṇa pravartate /",
    "GE07bhg4c05u:510": " anādy-avidyā-kāma-vaśāt pravṛtti-svabhāvaṃ jīva-lokam īśvaraḥ karmasu niyuṅkte /",
    "GE07bhg4c05u:511": " na tu svayam eva kartṛtvādikam utpādayatīty arthaḥ //14//",
    "GE07bhg4c05u:512": " madhusūdanaḥ :",
    "GE07bhg4c05u:513": " devadattasya svagataiva gatir yathā sthitau satyāṃ na bhavati evam ātmano 'pi kartṛtvaṃ kārayitṛtvam na svagatam eva sat-saṃnyāse sati na bhavati,",
    "GE07bhg4c05u:514": " athavā nabhasi tala-malinatādivad vastu-vṛttyā tatra nāsty eveti sandehāpohāyāha na kartṛtvam iti /",
    "GE07bhg4c05u:515": " lokasya dehādeḥ kartṛtvaṃ prabhur ātmā svāmī na sṛjati tvaṃ kurv iti niyogena tasya kārayitā na bhavatīty arthaḥ /",
    "GE07bhg4c05u:516": " nāpi lokasya karmāṇīpsitatamāni ghaṭādīni svayaṃ sṛjati kartāpi na bhavatīty arthaḥ /",
    "GE07bhg4c05u:517": " nāpi lokasya karma kṛtavatas tat-phala-sambandhaṃ sṛjati bhojayitāpi bhoktāpi na bhavatīty arthaḥ /",
    "GE07bhg4c05u:518": " na samānaḥ sann ubhau lokāv anusaṃcarati dhyāyatīva lelāyatīva sadhīḥ ity ādi śruteḥ /",
    "GE07bhg4c05u:519": " atrāpi śarīrastho 'pi kaunteya na karoti na lipyate [Gītā 13.31] ity ukteḥ /",
    "GE07bhg4c05u:520": " yadi kiṃcid api svato na kārayati na karoti cātmā kas tarhi kārayan kurvaṃś ca pravartata iti tatrāha svabhāvas tv iti /",
    "GE07bhg4c05u:521": " ajñānātmikā daivī māyā prakṛtiḥ pravartate //14//",
    "GE07bhg4c05u:522": " viśvanāthaḥ :",
    "GE07bhg4c05u:523": " nanu ca yadi jīvasya vastutaḥ kartṛtvādikaṃ naivāsti,",
    "GE07bhg4c05u:524": " tarhi parameśvara-sṛṣṭe jagati sarvatra jīvasya kartṛtva-bhokṛtvādi-darśanān manye parameśareṇaiva balāt tasya kartṛtvādikaṃ sṛṣṭam /",
    "GE07bhg4c05u:525": " tathā sati tasmin vaiṣamya-nairghṛṇye prasakte,",
    "GE07bhg4c05u:526": " tatra na hi nahīty āha na kartṛtvam iti /",
    "GE07bhg4c05u:527": " nāpi tat-kartṛtvena karmāṇy api,",
    "GE07bhg4c05u:528": " na ca karma-phalair bhogaiḥ saṃyogam api,",
    "GE07bhg4c05u:529": " kintu jīvasya svabhāvo 'nādy-avidyaiva pravartate /",
    "GE07bhg4c05u:530": " taṃ jīvaṃ kartṛtvādy-abhimānam ārohayitum iti bhāvaḥ //14//",
    "GE07bhg4c05u:531": " baladevaḥ : etad dvayaṃ śuddhasya nāstīti viśadayati neti /",
    "GE07bhg4c05u:532": " prabhur dehendriyādīnāṃ svāmī jīvo lokasya janasya kartṛtvaṃ na sṛjatīti tvaṃ kurv iti kārayitā na bhavati /",
    "GE07bhg4c05u:533": " nāpi tasyepsitatamāni karmāṇi mālyāmbarādīni sṛjatīti svayaṃ kartāpi na bhavati /",
    "GE07bhg4c05u:534": " na ca karma-phalena sukhena duḥkhena ca saṃyogaṃ sambandhaṃ sṛjatīti bhojayitā bhoktā ca na bhavatīty arthaḥ /",
    "GE07bhg4c05u:535": " yady evaṃ, tarhi kaḥ kārayan kurvaṃś ca pratīyate ?",
    "GE07bhg4c05u:536": " tatrāha svabhāvas tv iti /",
    "GE07bhg4c05u:537": " anādi-pravṛttā pradhāna-vāsanātra svabhāva-śabdenokta-prādhānika-dehādimān jīvaḥ kārayitā kartā ceti na viviktasya tattvam iti /",
    "GE07bhg4c05u:538": " śuddhe 'pi kiṃcit kartṛtvam asty eva pūrvatra sukhāsane tattvasyokteḥ bhānādāv ivaitad bodhyaṃ,",
    "GE07bhg4c05u:539": " dhātv-arthaḥ khalu kriyā,",
    "GE07bhg4c05u:540": " tan-mukhyatvaṃ hi kartṛtvam uktam //14//",
    "GE07bhg4c05u:541": " BhG 5.15",
    "GE07bhg4c05u:542": " nādatte kasya cit pāpaṃ na caiva sukṛtaṃ vibhuḥ /",
    "GE07bhg4c05u:543": " ajñānenāvṛtaṃ jñānaṃ tena muhyanti jantavaḥ //15//",
    "GE07bhg4c05u:544": " śrīdharaḥ : yasmād evaṃ tasmāt nādatta iti /",
    "GE07bhg4c05u:545": " prayojako 'pi san prabhuḥ kasyacit pāpaṃ sukṛtaṃ ca naivādatte na bhajate /",
    "GE07bhg4c05u:546": " tatra hetuḥ - vibhuḥ paripūrṇaḥ /",
    "GE07bhg4c05u:547": " āpta-kāma ity arthaḥ /",
    "GE07bhg4c05u:548": " yadi hi svārtha-kāmanayā kārayet tarhi tathā syāt /",
    "GE07bhg4c05u:549": " na tv etad asti /",
    "GE07bhg4c05u:550": " āpta-kāmasyaivācintya-nija-māyayā tat-tat-pūrva-karmānusāreṇa pravartakatvāt /",
    "GE07bhg4c05u:551": " nanu bhaktān anugṛhṇato 'bhaktān nigṛhṇataś ca vaiṣamyopalambhāt katham āpta-kāmatvam iti ?",
    "GE07bhg4c05u:552": " ata āha ajñāneneti /",
    "GE07bhg4c05u:553": " nigraho 'pi daṇḍa-rūpo 'nugraha eveti /",
    "GE07bhg4c05u:554": " evam ajñānena sarvatra samaḥ parameśvara ity evaṃbhūtaṃ jñānam āvṛtam /",
    "GE07bhg4c05u:555": " tena hetunā jantavo jīvā muhyanti /",
    "GE07bhg4c05u:556": " bhagavati vaiṣamyaṃ manyanta ity arthaḥ //15//",
    "GE07bhg4c05u:557": " madhusūdanaḥ :",
    "GE07bhg4c05u:558": " nanv īśvaraḥ kārayitā jīvaḥ kartā,",
    "GE07bhg4c05u:559": " tathā ca śrutiḥ - eṣa u hy eva sādhu karma kārayati taṃ yam unninīyate /",
    "GE07bhg4c05u:560": " eṣa u evāsādhu karma kārayati taṃ yam adho ninīṣate ity ādiḥ / smṛtiś ca -",
    "GE07bhg4c05u:561": " ajño jantur anīśo 'yam ātmanaḥ sukha-duḥkhayoḥ /",
    "GE07bhg4c05u:562": " īśvara-prerito gacchet svargaṃ vāśvabhram eva ca // iti /",
    "GE07bhg4c05u:563": " tathā ca jīveśvarayoḥ kartṛtva-kārayitṛtvābhyāṃ bhoktṛtva-bhojayitṛtvābhyāṃ ca pāpa-puṇya-lepa-sambhavāt katham uktaṃ svabhāvas tu pravartata iti tatrāha nādatta iti /",
    "GE07bhg4c05u:564": " paramārthataḥ vibhuḥ parameśvaraḥ kasyacit jīvasya pāpaṃ sukṛtaṃ ca naivādatte paramārthato jīvasya kartṛtvābhāvāt parameśvarasya ca kārayitṛtvābhāvāt",
    "GE07bhg4c05u:565": " kathaṃ tarhi śrutiḥ smṛtir loka-vyavahāraś ca tatrāha ajñānenāvaraṇa-vikṣepā-śaktimatā",
    "GE07bhg4c05u:566": " māyākhyenānṛtena tamasāvṛtam ācchāditaṃ jñānaṃ jīveśvara-jagad-bheda-bhramādhiṣṭhāna-bhūtaṃ",
    "GE07bhg4c05u:567": " nityaṃ sva-prakāśaṃ sac-cid-ānanda-rūpam advitīyaṃ paramārtha-satyaṃ,",
    "GE07bhg4c05u:568": " tena svarūpāvaraṇena muhyanti pramātṛ-prameya-pramāṇa-kartṛ-karma-karaṇa-bhoktṛ-bhogya-bhogākhya-nava-vidha-saṃsāra-rūpaṃ moham atasmiṃs tad-avabhāsa-rūpaṃ",
    "GE07bhg4c05u:569": " vikṣepaṃ gacchanti jantavo janana-śīlāḥ saṃsāriṇo vastu-svarūpādarśinaḥ /",
    "GE07bhg4c05u:570": " akartr-abhoktṛ-paramānandādvitīyātma-svarūpādarśana-nibandhano 'yaṃ jīveśvara-jagad-bheda-bhramaḥ pratīyamāno vartate mūḍhānām /",
    "GE07bhg4c05u:571": " tasyāṃ cāvasthāyāṃ mūḍha-pratyayānuvādinyāv ete śruti-smṛtī vāstavādvaita-bodhi-vākya-śeṣa-bhūte iti na doṣaḥ //15//",
    "GE07bhg4c05u:572": " viśvanāthaḥ :",
    "GE07bhg4c05u:573": " yasmād asādhu-sādhu-karmaṇām īśvaro na kārayitā,",
    "GE07bhg4c05u:574": " tasmād eva na tasya pāpa-puṇya-bhāgitvam ity āha nādatta iti /",
    "GE07bhg4c05u:575": " nādatte na gṛhṇāti /",
    "GE07bhg4c05u:576": " kintu tadīyā khalu yā śaktir avidyā saiva jīva-jñānam āvṛṇoti ity āha ajñānenāvidyayā /",
    "GE07bhg4c05u:577": " jñānaṃ jīvasya svābhāvikam /",
    "GE07bhg4c05u:578": " tena hetunā //15//",
    "GE07bhg4c05u:579": " baladevaḥ : nanu yadi viśuddhasya jīvasya tādṛśa-karma-kartṛtvādi nāstīti brūṣe,",
    "GE07bhg4c05u:580": " tarhi kautukākrāntaḥ paramātmā pradhānaṃ tad-gale nipātya tat-pariṇāma-dehendriyādi-matas tasya tad-racitavān ity āpadyate /",
    "GE07bhg4c05u:581": " yuktaṃ caitat /",
    "GE07bhg4c05u:582": " anyathā eṣa u hy eva sādhu karma kārayati taṃ yam ebhyo lokebhya unninīṣate /",
    "GE07bhg4c05u:583": " eṣa u evāsādhu karma kārayati taṃ yam adho ninīṣate iti śrutiḥ /",
    "GE07bhg4c05u:584": " ajño jantur anīśo 'yam ātmanaḥ sukha-duḥkhayoḥ /",
    "GE07bhg4c05u:585": " īśvara-prerito gacchet svargaṃ vāśv abhram eva ca //",
    "GE07bhg4c05u:586": " iti smṛtiś ca vyākupyet /",
    "GE07bhg4c05u:587": " tathā ca pāpa-puṇya-mayīm avasthāṃ nayati /",
    "GE07bhg4c05u:588": " prayojake tasmin vaiṣamyādikaṃ pāpādi-bhāgitvaṃ ca syād iti cet tatrāha nādatta iti /",
    "GE07bhg4c05u:589": " vibhur aparimita-vijñānānando 'nanta-śakti-pūrṇaḥ svānandaika-rasikas tato 'nyatrodāsīnaḥ",
    "GE07bhg4c05u:590": " paramātmānādi-pradhāna-vāsanā-nibandhaṃ bubhukṣuṃ sva-sannidhi-mātra-pariṇata-pradhāna-maya-dehādimantaṃ",
    "GE07bhg4c05u:591": " jīvaṃ tad-vāsanānusāreṇa karmāṇi kārayan kasyacij jīvasya pāpaṃ sukṛtaṃ ca nādatte na gṛhṇāti /",
    "GE07bhg4c05u:592": " evam uktaṃ śrī-vaiṣṇave -",
    "GE07bhg4c05u:593": " yathā sannidhi-mātreṇa gandhaḥ kṣobhāya jāyate /",
    "GE07bhg4c05u:594": " manaso nopakartṛtvāt tathāsau parameśvaraḥ //",
    "GE07bhg4c05u:595": " sannidhānād yathākāśa-kālādyāḥ kāraṇaṃ taroḥ /",
    "GE07bhg4c05u:596": " tathaivāpariṇāmena viśvasya bhagavān hariḥ // [ViP 1.2.30-1] iti /",
    "GE07bhg4c05u:597": " audāsīnya-mātre 'yaṃ gandhādi-dṛṣṭānto na tv icchāyā abhāve tasyāḥ /",
    "GE07bhg4c05u:598": " so 'kāmayata iti śrutatvāt /",
    "GE07bhg4c05u:599": " tarhi jīvās taṃ viṣamaṃ kuto vadanti,",
    "GE07bhg4c05u:600": " tatrāha ajñāneneti /",
    "GE07bhg4c05u:601": " anādi-tad-vaimukhyenājñānena jīvānāṃ nityam api jñānam āvṛtaṃ tirohitam /",
    "GE07bhg4c05u:602": " tena hetunā jantavo jīvā muhyanti /",
    "GE07bhg4c05u:603": " samam api taṃ vimūḍhā viṣamaṃ vadanti na vijñā ity arthaḥ /",
    "GE07bhg4c05u:604": " āha caivaṃ sūtrakāraḥ - vaiṣamya-nairghṛṇye na sāpekṣatvāt tathā hi darśayati [Vs 2.1.35],",
    "GE07bhg4c05u:605": " na karmāvibhāgād iti cen nānāditvāt [Vs 2.1.36] iti //15//",
    "GE07bhg4c05u:606": " BhG 5.16",
    "GE07bhg4c05u:607": " jñānena tu tad ajñānaṃ yeṣāṃ nāśitam ātmanaḥ /",
    "GE07bhg4c05u:608": " teṣām ādityavaj jñānaṃ prakāśayati tatparam //16//",
    "GE07bhg4c05u:609": " śrīdharaḥ : jñāninas tu na muhyantīty āha jñāneneti /",
    "GE07bhg4c05u:610": " bhagavato jñānena yeṣāṃ tad-vaiṣamyopalambhakam ajñānaṃ nāśitam taj jñānaṃ teṣām ajñānaṃ nāśayitvā tat paraṃ paripūrṇam īśvara-svarūpaṃ prakāśayati",
    "GE07bhg4c05u:611": " yathādityas tamo nirasya samastaṃ vastu-jātaṃ prakāśayati tadvat //16//",
    "GE07bhg4c05u:612": " madhusūdanaḥ :",
    "GE07bhg4c05u:613": " tarhi sarveṣām andādy-ajñānāvṛtatvāt kathaṃ saṃsāra-nivṛttiḥ syād ?",
    "GE07bhg4c05u:614": " ata āha jñāneneti /",
    "GE07bhg4c05u:615": " tad-āvaraṇa-vikṣepa-śakti-madanādy-anirvācyam anṛtam anarthavāta-mūlam ajñānam ātmāśraya-viṣayam",
    "GE07bhg4c05u:616": " avidyā-māyādi-śabda-vācyam ātmano jñānena gurūpadiṣṭa-vedānta-mahā-vākya-janyena",
    "GE07bhg4c05u:617": " śravana-manana-nididhyāsana-paripāka-nirmalāntaḥkaraṇa-vṛtti-rūpeṇa nirvikalpaka-sākṣātkāreṇa",
    "GE07bhg4c05u:618": " śodhita-tat-tvaṃ-padārthābheda-rūpa-śuddha-sac-cid-ānandākhaṇḍaika-rasa-vastu-mātra-viṣayeṇa",
    "GE07bhg4c05u:619": " nāśitaṃ bādhitaṃ kāla-traye 'py asad evāsattayā jñātam adhiṣṭhāna-caitanya-mātratāṃ",
    "GE07bhg4c05u:620": " prāpitaṃ śuktāv iva rajataṃ śukti-jñānena śravana-manana-nididhyāsanādi-sādhana-sampannānāṃ",
    "GE07bhg4c05u:621": " bhagavad-anugṛhītānāṃ mumukṣūṇāṃ teṣāṃ taj jñānaṃ kartṛ / ādityavad",
    "GE07bhg4c05u:622": " yathādityaḥ svodaya-mātreṇaiva tamo niravaśeṣaṃ nivartayati na tu kaṃcit sahāyam",
    "GE07bhg4c05u:623": " apekṣate tathā brahma-jñānam api śuddha-sattva-pariṇāmatvād vyāpaka-prakāśa-rūpaṃ",
    "GE07bhg4c05u:624": " svotpatti-mātreṇaiva sahakāryantara-nirapekṣatayā sa-kāryam ajñānaṃ nivartayat param",
    "GE07bhg4c05u:625": " satya-jñānaānantānanda-rūpam ekam evādvitīyaṃ paramātma-tattvaṃ prakāśayati praticchāyā-grahaṇa-mātreṇaiva",
    "GE07bhg4c05u:626": " karmatām antareṇābhivyanakti /",
    "GE07bhg4c05u:627": " atrājñānenāvṛtaṃ jñānena nāśitam ity ajñānansyāvaraṇatva-jñāna-nāśyatvābhyāṃ jñānābhāva-rūpatvaṃ vyāvartitam /",
    "GE07bhg4c05u:628": " nahy abhāvaḥ kiṃcid āvṛṇoti na vā jñānābhāvo jñānena nāśyate svabhāvato nāśa-rūpatvāt tasya /",
    "GE07bhg4c05u:629": " tasmād aham ajño mām anyaṃ ca na jānāmīty ādi-sākṣi-pratyakṣa-siddhaṃ bhāva-rūpam evājñānam iti bhagavato matam /",
    "GE07bhg4c05u:630": " vistaras tv advaita-siddhau draṣṭavyaḥ /",
    "GE07bhg4c05u:631": " yeṣām iti bahu-vacanenāniyamo darśitaḥ /",
    "GE07bhg4c05u:632": " tathā ca śrutiḥ - tad yo yo devānāṃ pratyabudhyata sa eva tad abhavat tatha rṣīṇāṃ",
    "GE07bhg4c05u:633": " tathā manuṣyāṇāṃ tad idam apy etarhi ya evaṃ vedāhaṃ brahmāsmīti sa idaṃ sarvaṃ bhavati",
    "GE07bhg4c05u:634": " ity ādir yad viṣayaṃ yad-āśrayam ajñānaṃ tad-viṣaya-tad-āśraya-pramāṇa-jñānāt tan-nivṛttir",
    "GE07bhg4c05u:635": " iti nyāya-prāptam aniyamaṃ darśayati /",
    "GE07bhg4c05u:636": " tatrājñāna-gatam āvaraṇaṃ dvividham - ekaṃ sato 'py asattvāpādakam anyat tu bhāto 'py abhānāpādakam /",
    "GE07bhg4c05u:637": " tatrādyaṃ parokṣāparokṣa-sādhāraṇa-pramāṇa-jñāna-mātrān nivartate /",
    "GE07bhg4c05u:638": " anumite 'pi vahny-ādau parvate vahnir nāstīty ādi-bhramādarśanāt /",
    "GE07bhg4c05u:639": " tathā satyaṃ jñānam anantaṃ brahmāsti iti vākyāt parokṣa-niścaye 'pi brahma nāstīti bhramo nivartata eva /",
    "GE07bhg4c05u:640": " asty eva brahma kintu mama na bhātīty ekaṃ bhrama-janakaṃ dvitīyam abhānāvaraṇaṃ",
    "GE07bhg4c05u:641": " sākṣātkārād eva nivartate /",
    "GE07bhg4c05u:642": " sa ca sākṣātkāro vedānta-vākyenaiva janyate nirvikalpaka ity ādy advaita-siddhāv anusandheyam //16//",
    "GE07bhg4c05u:643": " viśvanāthaḥ :",
    "GE07bhg4c05u:644": " yathāvidyā tasya jñānam āvṛṇoti,",
    "GE07bhg4c05u:645": " tathaivāparā tasya vidyā-śaktir avidyāṃ vināśya jñānaṃ prakāśayatīty arthaḥ /",
    "GE07bhg4c05u:646": " jñānena vidyā-śaktyā /",
    "GE07bhg4c05u:647": " ajñānam avidyām /",
    "GE07bhg4c05u:648": " teṣāṃ jīvānāṃ jñānam eva kartṛ ādityavad ity-āditya-prabhā yathāndhakāraṃ vināśya ghaṭa-paṭādikaṃ prakāśayati,",
    "GE07bhg4c05u:649": " tathaiva vidyayaivāvidyāṃ vināśya taj-jīva-niṣṭhaṃ jñānaṃ param aprākṛtaṃ prakāśayati /",
    "GE07bhg4c05u:650": " tena parameśvaro na kam api badhnāti,",
    "GE07bhg4c05u:651": " nāpi kam api mocayati /",
    "GE07bhg4c05u:652": " kintv ajñāna-jñāne prakṛter eva dharmaḥ krameṇa badhnāti mocayati ca /",
    "GE07bhg4c05u:653": " kartṛtva-bhoktṛtva-tat-prayojakatvādayor bandhakāḥ /",
    "GE07bhg4c05u:654": " anāsakti-śāntyādayo mocakāś ca prakṛter eva dharmāḥ /",
    "GE07bhg4c05u:655": " kintu parameśvarasyāntaryāmitva eva prakṛtes te te dharmā udbudhyanta ity etad-aṃśenaiva tasya prayojakatvam iti na tasya vaiṣamya-nairghṛṇye",
    "GE07bhg4c05u:656": " baladevaḥ : vijñā na muhyantīty etad āha jñāneneti /",
    "GE07bhg4c05u:657": " sarvaṃ jñāna-plavenaiva [Gītā 4.36] iti /",
    "GE07bhg4c05u:658": " jñānāgniḥ sarva-karmāṇi [Gītā 4.37],",
    "GE07bhg4c05u:659": " na hi jñānena sadṛśaṃ [Gītā 4.38] iti cokta-mahimnā sad-guru-prasāda-labdhena sva-parātma-viṣayakena",
    "GE07bhg4c05u:660": " jñānena yeṣāṃ sat-prasaṅgināṃ tad-vaimukhyam ajñānaṃ nāśitaṃ pradhvaṃsitaṃ teṣāṃ",
    "GE07bhg4c05u:661": " taj-jñānaṃ kartṛ paraṃ prakāśayati /",
    "GE07bhg4c05u:662": " dehādeḥ paraṃ jīvaṃ vaiṣamyādi-doṣāt param īśvaraṃ ca bodhayati /",
    "GE07bhg4c05u:663": " ādityavat yathā ravir udita eva tamo nirasyan yathāvad vastu pradarśayati,",
    "GE07bhg4c05u:664": " tathā sad-gurūpadeśa-labdham ātma-jñānaṃ yathāvad ātma-vastv iti /",
    "GE07bhg4c05u:665": " atra vinaṣṭājñānānāṃ jīvānāṃ bahutvaṃ nigadatā pārtha-sārathinā mokṣe teṣāṃ tad-darśitaṃ",
    "GE07bhg4c05u:666": " aupādhikatvaṃ tasya praty uktaṃ neme janādhipāḥ ity upakramoktaṃ ca tat sopapattikam abhūt //16 //",
    "GE07bhg4c05u:667": " BhG 5.17",
    "GE07bhg4c05u:668": " tad-buddhayas tad-ātmānas tan-niṣṭhās tat-parāyaṇāḥ /",
    "GE07bhg4c05u:669": " gacchanty apunar-āvṛttiṃ jñāna-nirdhūta-kalmaṣāḥ //17//",
    "GE07bhg4c05u:670": " śrīdharaḥ : evaṃbhūteśvaropāsakānāṃ phalam āha tad-buddhaya iti /",
    "GE07bhg4c05u:671": " tasminn eva buddhir niścayātmikā yeṣām /",
    "GE07bhg4c05u:672": " tasminn etātmā mano yeṣām /",
    "GE07bhg4c05u:673": " tasminn eva niṣṭhā tātparyaṃ yeṣām /",
    "GE07bhg4c05u:674": " tad eva param ayamam āśrayo yeṣām /",
    "GE07bhg4c05u:675": " tataś ca tat-prasāda-labdhenātma-jñānena nirdhūtaṃ nirastaṃ kalmaṣaṃ yeṣām /",
    "GE07bhg4c05u:676": " te 'punar-āvṛttiṃ muktiṃ yānti //17//",
    "GE07bhg4c05u:677": " madhusūdanaḥ :",
    "GE07bhg4c05u:678": " jñānena paramātma-tattva-prakāśe sati tad-buddhaya iti /",
    "GE07bhg4c05u:679": " tasmin jñāna-prakāśite paramātma-tattve sac-cid-ānanda-ghana eva bāhya-sarva-viṣaya-parityāgena",
    "GE07bhg4c05u:680": " sādhana-paripākāt paryavasitā buddhir antaḥkaraṇa-vṛttiḥ sākṣātkāra-lakṣaṇā yeṣāṃ",
    "GE07bhg4c05u:681": " te tad-buddhayaḥ sarvadā nirbīja-samādhi-bhāja ity arthaḥ /",
    "GE07bhg4c05u:682": " tat kiṃ boddhāro jīvā boddhavyaṃ brahma-tattvam iti boddhṛ-boddhavya-bhāvo hi māyā-vijṛmbhito na vāstavābheda-virodhīti bhāvaḥ /",
    "GE07bhg4c05u:683": " nanu tad-ātmāna iti viśeṣaṇaṃ vyartham /",
    "GE07bhg4c05u:684": " avidvad-vyavartakaṃ hi vidvad-viśeṣaṇam /",
    "GE07bhg4c05u:685": " ajñā api hi vastu-gatyā tad-ātmāna iti kathaṃ tad-vyāvṛttir iti cet, na /",
    "GE07bhg4c05u:686": " itarātmatva-vyāvṛttau tātparyāt /",
    "GE07bhg4c05u:687": " ajñā hi anātma-bhūte dehādāv ātmābhimānina iti na tad-ātmāna iti vyapadiśyante /",
    "GE07bhg4c05u:688": " vijñās tu nivṛtta-dehādy-abhimānā iti virodhi-nivṛttyā tad-ātmāna iti vyapadiśyanta iti yuktaṃ viśeṣaṇam /",
    "GE07bhg4c05u:689": " nanu karmānuṣṭhāna-vikṣepe sati kathaṃ dehādy-abhimāna-nivṛttir iti tatrāha tan-niṣṭhā iti /",
    "GE07bhg4c05u:690": " tasminn eva brahmaṇi sarva-karmānuṣṭhāna-vikṣepa-nivṛttyā niṣṭhā sthitir yeṣāṃ te tan-niṣṭhāḥ /",
    "GE07bhg4c05u:691": " sarva-karma-saṃnyāsena tad-eka-vicāra-parā ity arthaḥ /",
    "GE07bhg4c05u:692": " phala-rāge sati kathaṃ tat-sādhana-bhūta-karma-tyāga iti tatrāha tat-parāyaṇāḥ /",
    "GE07bhg4c05u:693": " tad eva param ayanaṃ prāptavyaṃ yeṣāṃ te tat-parāyaṇāḥ /",
    "GE07bhg4c05u:694": " sarvato viraktā ity arthaḥ /",
    "GE07bhg4c05u:695": " atra tad-buddhaya ity anena sākṣātkāra uktaḥ /",
    "GE07bhg4c05u:696": " tad-ātmāna ity anātmābhimā-rūpa-viparīta-bhāva-nivṛtti-phalako vedānta-vicāraḥ śravaṇa-manana-paripāka-rūpaḥ /",
    "GE07bhg4c05u:697": " tat-parāyaṇā ity anena vairāgya-prakarṣaṃ ity uttarottarasya pūrva-pūrva-hetutvaṃ draṣṭavyam /",
    "GE07bhg4c05u:698": " ukta-viśeṣaṇā yatayo gacchanty apunar-āvṛttiṃ punar-deha-sambandhābhāva-rūpāṃ muktiṃ prāpnuvanti /",
    "GE07bhg4c05u:699": " sakṛn muktānām api punar deha-sambandhaḥ kuto na syād iti tatrāha jñāna-nirdhūta-kalmaṣāḥ",
    "GE07bhg4c05u:700": " jñānena nirdhūtaṃ samūlam unmūlitaṃ punar-deha-sambandha-kāraṇaṃ kalmaṣaṃ puṇya-pāpātmakaṃ",
    "GE07bhg4c05u:701": " karma yeṣāṃ te tathā /",
    "GE07bhg4c05u:702": " jñānenānādy-ajñāna-nivṛttyā tat-kārya-karma-kṣaye tan-mūlakaṃ punar deha-grahaṇaṃ kathaṃ bhaved iti bhāvaḥ //17//",
    "GE07bhg4c05u:703": " viśvanāthaḥ :",
    "GE07bhg4c05u:704": " kintu vidyā jīvātma-jñānam eva prakāśayati,",
    "GE07bhg4c05u:705": " na tu paramātma-jñānaṃ bhaktyāham ekayā grāhyaḥ iti bhagavad-ukteḥ /",
    "GE07bhg4c05u:706": " tasmāt paramātma-jñānārthaṃ jñānibhir api punar viśeṣato bhaktiḥ kāryā ity ata āha tad-buddhaya iti /",
    "GE07bhg4c05u:707": " tat-padena pūrvam upakrānto vibhuḥ parāmṛśyate /",
    "GE07bhg4c05u:708": " tasmin parameśvara eva buddhir yeṣām te tam-manana-parā ity arthaḥ /",
    "GE07bhg4c05u:709": " tad-ātmānas tan-manaskās tam eva dhyāyanta ity arthaḥ /",
    "GE07bhg4c05u:710": " tan-niṣṭhāḥ jñānaṃ mayi saṃnyaset iti bhagavad-ukteḥ /",
    "GE07bhg4c05u:711": " dehādy-atiriktātmma-jñāne 'pi sāttvike niṣṭhāṃ parityajya tad-eka-niṣṭhāḥ /",
    "GE07bhg4c05u:712": " tat-parāyaṇās tadīya-śravaṇa-kīrtana-parāḥ /",
    "GE07bhg4c05u:713": " yad vakṣyate -",
    "GE07bhg4c05u:714": " bhaktyā mām abhijānāti yāvān yaś cāsmi tattvataḥ /",
    "GE07bhg4c05u:715": " tato māṃ tattvato jñātvā viśate tad-anantaram // [Gītā 18.55] iti /",
    "GE07bhg4c05u:716": " jñāna-nirdhūta-kalmaṣā jñānena vidyāyaiva pūrvam eva dhvasta-samastāvidyāḥ //17//",
    "GE07bhg4c05u:717": " baladevaḥ : paramātmany avaiṣamyādi-dhyāyatāṃ phalam āha tad iti /",
    "GE07bhg4c05u:718": " tasmiṃs tad-avaiṣamyādike guṇa-gaṇe buddhir niścayātmikā yeṣāṃ te /",
    "GE07bhg4c05u:719": " tad-ātmānas tasmin niviṣṭa-manasaḥ tan-niṣṭhās tat-tātparyavantas tat-parāyaṇās tat-samāśrayāḥ /",
    "GE07bhg4c05u:720": " evam abhyastena tad-vaiṣamyādi-guṇa-jñānena nirdhūta-kalmaṣā vinaṣṭa-tad-vaimukhyāḥ santa apunar-āvṛttiṃ muktiṃ gacchantīti //17//",
    "GE07bhg4c05u:721": " BhG 5.18",
    "GE07bhg4c05u:722": " vidyā-vinaya-saṃpanne brāhmaṇe gavi hastini /",
    "GE07bhg4c05u:723": " śuni caiva śvapāke ca paṇḍitāḥ sama-darśinaḥ //18//",
    "GE07bhg4c05u:724": " śrīdharaḥ : kīdṛśās te jñānino ye 'punar-āvṛttiṃ gacchantīty apekṣāyām āha vidyā-vinaya-saṃpanna iti /",
    "GE07bhg4c05u:725": " viṣameṣv api samaṃ brahmaiva draṣṭuṃ śīlaṃ yeṣāṃ te paṇḍitāḥ /",
    "GE07bhg4c05u:726": " jñānina ity arthaḥ /",
    "GE07bhg4c05u:727": " atra vidyā-vinayābhyāṃ yukte brāhmaṇe ca /",
    "GE07bhg4c05u:728": " śuno yaḥ pacati tasmin śvapāke ca iti karmaṇā vaiṣamyam /",
    "GE07bhg4c05u:729": " gavi hastini śuni ceti jātito vaiṣamyaṃ darśitam //18//",
    "GE07bhg4c05u:730": " madhusūdanaḥ :",
    "GE07bhg4c05u:731": " deha-pātād ūrdhvaṃ videha-kaivalya-rūpaṃ jñāna-phalam uktvā prārabdha-karma-vaśāt saty api dehe jīvan-mukti-rūpaṃ tat-phalam āha vidyeti /",
    "GE07bhg4c05u:732": " vidyā vedārtha-parijñānaṃ brahma-vidyā vā /",
    "GE07bhg4c05u:733": " vinayo nirahaṅkāratvam anauddhatyam iti yāvat /",
    "GE07bhg4c05u:734": " tābhyāṃ saṃpanne brahma-vidi vinīte ca brāhmaṇe sāttvike sarvottame /",
    "GE07bhg4c05u:735": " tathā gavi saṃskāra-hīnāyāṃ rājasyāṃ madhyamāyāṃ /",
    "GE07bhg4c05u:736": " tathā hastini śuni śvapāke cātyanta tāmase sarvādhame 'pi /",
    "GE07bhg4c05u:737": " sattvādi-guṇais taj-jaiś ca saṃskārair aspṛṣṭam eva samaṃ brahma draṣṭuṃ śīlaṃ yeṣāṃ te sama-darśinaḥ /",
    "GE07bhg4c05u:738": " paṇḍitā jñāninaḥ /",
    "GE07bhg4c05u:739": " yathā gaṅgā-toye taḍāge surāyāṃ mūtre vā pratibimbitasyādityasya na tad-guṇa-doṣa-sambandhas",
    "GE07bhg4c05u:740": " tathā brahmaṇo 'pi cid-ābhāsa-dvārā pratibimbitasya nopādhi-gata-guṇa-doṣa-sambandha",
    "GE07bhg4c05u:741": " iti pratisandadhānāḥ",
    "GE07bhg4c05u:742": " sarvatra sama-dṛṣṭyaiva rāga-dveṣa-rāhityena paramānanda-sphūrtyā jīvan-muktim anubhavantīty arthaḥ //18//",
    "GE07bhg4c05u:743": " viśvanāthaḥ :",
    "GE07bhg4c05u:744": " tataś ca guṇātītānāṃ teṣāṃ guṇa-maye vastu-mātra eva tāratamya-mayaṃ viśeṣam ajighṛkṣūṇāṃ sama-buddhir eva syād ity āha vidyeti /",
    "GE07bhg4c05u:745": " brāhmaṇe gavīti sāttvika-jātitvāt /",
    "GE07bhg4c05u:746": " hastini madhyame /",
    "GE07bhg4c05u:747": " śuni ca śvapāke ceti tāmas-jātitvād adhame 'pi tat-tad-viśeṣāgrahaṇāt sama-darśinaḥ paṇḍitā guṇātītāḥ /",
    "GE07bhg4c05u:748": " viśeṣāgrahaṇam eva samaṃ guṇātītaṃ brahma /",
    "GE07bhg4c05u:749": " tad draṣṭuṃ śīlaṃ yeṣāṃ te //18//",
    "GE07bhg4c05u:750": " baladevaḥ : tān stauti vidyeti /",
    "GE07bhg4c05u:751": " tādṛśe brāhmaṇe śvapāke ceti karmaṇaitau viṣamau gavi hastini śuni ceti jātyaite viṣamāḥ /",
    "GE07bhg4c05u:752": " evaṃ viṣamatayā sṛṣṭeṣu brāhmaṇādiṣu ye paramātmānaṃ samaṃ paśyanti,",
    "GE07bhg4c05u:753": " ta eva paṇḍitāḥ /",
    "GE07bhg4c05u:754": " tat-karmānusāriṇī tena teṣāṃ tathā tathā sṛṣṭiḥ,",
    "GE07bhg4c05u:755": " na tu rāga-dveṣānusāriṇīti parjanyavat sarvatra samaḥ paramātmeti //18//",
    "GE07bhg4c05u:756": " BhG 5.19",
    "GE07bhg4c05u:757": " ihaiva tair jitaḥ sargo yeṣāṃ sāmye sthitaṃ manaḥ /",
    "GE07bhg4c05u:758": " nirdoṣaṃ hi samaṃ brahma tasmād brahmaṇi te sthitāḥ //19//",
    "GE07bhg4c05u:759": " śrīdharaḥ : nanu viṣamesu sama-darśanaṃ niṣiddhaṃ kurvanto 'pi kathaṃ te paṇḍitāḥ ?",
    "GE07bhg4c05u:760": " yathāha gautamaḥ samāsam ābhyāṃ viṣama-same pūjātaḥ iti /",
    "GE07bhg4c05u:761": " asyārthaḥ samāya pūjayā viṣame prakāre kṛte sati viṣamāya ca same prakāre kṛte sati sa pūjaka iha lokāt para-lokāc ca hīyata iti /",
    "GE07bhg4c05u:762": " tatrāha ihaiveti /",
    "GE07bhg4c05u:763": " ihaiva jīvadbhir eva taiḥ /",
    "GE07bhg4c05u:764": " sṛjyate iti sargaḥ saṃsāraḥ /",
    "GE07bhg4c05u:765": " jito nirastaḥ /",
    "GE07bhg4c05u:766": " kaiḥ ? yeṣāṃ manaḥ sāmye samatve sthitaṃ /",
    "GE07bhg4c05u:767": " tatra hetuḥ -- hi yasmād brahma samaṃ nirdoṣaṃ ca tasmāt te sama-darśino brahmaṇy eva sthitāḥ /",
    "GE07bhg4c05u:768": " brahma-bhāvaṃ prāptā ity arthaḥ /",
    "GE07bhg4c05u:769": " gautamoktas tu doṣo brahma-bhāva-prāpteḥ pūrvam eva /",
    "GE07bhg4c05u:770": " pūjāta iti pūjakāvasthāśravaṇāt //19//",
    "GE07bhg4c05u:771": " madhusūdanaḥ :",
    "GE07bhg4c05u:772": " nanu sāttvika-rājasa-tāmaseṣu svabhāva-viṣameṣu prāṇiṣu samatva-darśanaṃ dharma-śāstra-niṣiddham /",
    "GE07bhg4c05u:773": " tathā ca tasyānnam abhojyam ity upakramya gautamaḥ smarati samāsam ābhyāṃ viṣama-same pūjāta iti /",
    "GE07bhg4c05u:774": " samāsam ābhyām iti caturthī-dvi-vacanam /",
    "GE07bhg4c05u:775": " viṣama-sama iti dvandvaikavad bhāvena saptamy-eka-vacanam /",
    "GE07bhg4c05u:776": " catur-veda-pāragāṇām atyanta-sadācārāṇāṃ yādṛśo vastrālaṅkārānnādi-dāna-puraḥsaraḥ",
    "GE07bhg4c05u:777": " pūjā-viśesaḥ kriyate tat-samāyaivānyasmai caturveda-pāragāya sad-ācārāya viṣame tad-apekṣayā",
    "GE07bhg4c05u:778": " nyūne pūjā-prakāre kṛte /",
    "GE07bhg4c05u:779": " tathālpa-vedānāṃ hīnācārāṇāṃ yādṛśo hīna-sādhanaḥ pūjā-prakāraḥ kriyate tādṛśāyaivāsamāya",
    "GE07bhg4c05u:780": " pūrvokta-veda-pāraga-sad-ācāra-brāhmaṇāpekṣayā hīnāya tādṛśa-hīna-pūjādhike mukhya-pūjā-same pūjā-prakāre",
    "GE07bhg4c05u:781": " kṛte, uttamasya hīnatayā hīnasyottamatayā pūjāto hetos tasya pūjayitur annam abhojyaṃ bhavatīty arthaḥ /",
    "GE07bhg4c05u:782": " pūjayitā pratipatti-viśesam akurvan dhanād dharmāc ca hīyata iti ca doṣāntaram /",
    "GE07bhg4c05u:783": " yadyapi yatīnāṃ niṣparigrahāṇāṃ pākābhāvād dhanābhāvāc cābhojyānnatvaṃ dhana-hīnatvaṃ ca svata eva vidyate tathāpi dharma-hānir doso bhavaty eva /",
    "GE07bhg4c05u:784": " abhojyānnatvaṃ cāśucitvena pāptpatty-upalakṣaṇam /",
    "GE07bhg4c05u:785": " tapo-dhanānāṃ ca tapa eva dhanam iti tad-dhānir api dūṣaṇaṃ bhavaty eveti kathaṃ sama-darśinaḥ paṇḍitā jīvan-muktā iti prāpte pariharati ihaiveti",
    "GE07bhg4c05u:786": " taiḥ sama-darśibhiḥ paṇḍitair ihaiva jīvana-daśāyām eva jito 'tikrāntaḥ sargaḥ sṛjyata iti vyutpattyā dvaita-prapañcaḥ /",
    "GE07bhg4c05u:787": " deha-pātād ūrdhvam atikramitavya iti kim u vaktavyam ?",
    "GE07bhg4c05u:788": " kaiḥ ?",
    "GE07bhg4c05u:789": " yeṣāṃ sāmye sarva-bhūteṣu viṣameṣv api vartamānasya brahmaṇaḥ sama-bhāve sthitaṃ niścalaṃ manaḥ /",
    "GE07bhg4c05u:790": " hi yasmān nirdoṣaṃ samaṃ sarva-vikāra-śūnyaṃ kūṭastha-nityam ekaṃ ca brahma tasmāt te brahmaṇy eva sthitāḥ /",
    "GE07bhg4c05u:791": " ayaṃ bhāvaḥ /",
    "GE07bhg4c05u:792": " duṣṭatvam hi dvedhā bhavati aduṣṭasyāpi duṣṭa-sambandhāt svato duṣṭatvād vā /",
    "GE07bhg4c05u:793": " yathā gaṅgodakasya mūtra-garta-pātāt /",
    "GE07bhg4c05u:794": " svata eva vā yathā mūtrādeḥ /",
    "GE07bhg4c05u:795": " tatra doṣavatsu śvapākādiṣu sthitaṃ doṣair duṣyati brahmeti mūḍhair vibhāvyamānam api sarva-doṣāsaṃsṛṣṭam eva brahma vyomavad asaṅgatvāt /",
    "GE07bhg4c05u:796": " asaṅgo hy ayaṃ puruṣaḥ /",
    "GE07bhg4c05u:797": " sūryo yathā sarva-lokasya cakṣur",
    "GE07bhg4c05u:798": " na lipyate cākṣuṣair bāhya-doṣaiḥ /",
    "GE07bhg4c05u:799": " ekas tathā sarva-bhūtāntarātmā",
    "GE07bhg4c05u:800": " na lipyate loka-duḥkhena bāhyaḥ // iti śruteḥ /",
    "GE07bhg4c05u:801": " nāpi kāmādi-dharmavattayā svata eva kaluṣitaṃ kāmāder antaḥkaraṇa-dharmatvasya śruti-smṛti-siddhatvāt /",
    "GE07bhg4c05u:802": " tasmān nirdoṣa-brahma-rūpā yatayo jīvan-muktā abhojyānnādi-doṣa-duṣṭāś ceti vyāhṛtam /",
    "GE07bhg4c05u:803": " smṛtis tv avidvad-gṛhastha-viṣayaiva /",
    "GE07bhg4c05u:804": " tasyānna-bhojyam ity upakramāt /",
    "GE07bhg4c05u:805": " pūjāta iti madhye nirdeśāt /",
    "GE07bhg4c05u:806": " dhanād dharmāc ca hīyata ity upasaṃhārāc ceti draṣṭavyam //19//",
    "GE07bhg4c05u:807": " viśvanāthaḥ :",
    "GE07bhg4c05u:808": " sama-dṛṣṭitvaṃ stauti /",
    "GE07bhg4c05u:809": " ihaiva iha loka eva sṛjyata iti sargaḥ saṃsāro jitaḥ parābhūtaḥ //19//",
    "GE07bhg4c05u:810": " baladevaḥ : iheti /",
    "GE07bhg4c05u:811": " iha sādhana-daśāyām eva taiḥ sargaḥ saṃsāro jitaḥ parābhūtaḥ /",
    "GE07bhg4c05u:812": " kaiḥ ? yeṣāṃ manaḥ sāmye 'vaiṣamyākhye brahma-dharme sthitaṃ niviṣṭam /",
    "GE07bhg4c05u:813": " kuto brahmāviṣamam ?",
    "GE07bhg4c05u:814": " tatrāha nirdoṣaṃ hīti /",
    "GE07bhg4c05u:815": " hi yato brahmaṇy avaiṣamyādikaṃ niścikyus tasmāt prapañce tiṣṭhanto 'pi te brahmaṇy eva sthitāḥ muktis teṣāṃ sulabhety arthaḥ //19//",
    "GE07bhg4c05u:816": " BhG 5.20",
    "GE07bhg4c05u:817": " na prahṛṣyet priyaṃ prāpya nodvijet prāpya cāpriyam /",
    "GE07bhg4c05u:818": " sthira-buddhir asaṃmūḍho brahmavid brahmaṇi sthitaḥ //20//",
    "GE07bhg4c05u:819": " śrīdharaḥ : brahma-prāptasya lakṣaṇam āha na prahṛṣyed iti /",
    "GE07bhg4c05u:820": " brahma-vid bhūtvā brahmaṇy eva yaḥ sthitaḥ sa priyaṃ prāpya na prahṛṣyet prakṛṣṭa-harṣavān syāt /",
    "GE07bhg4c05u:821": " apriyam prāpya ca nodvijet na viṣīdatīty arthaḥ /",
    "GE07bhg4c05u:822": " yataḥ sthira-buddhir sthirā niścalā buddhir yasya /",
    "GE07bhg4c05u:823": " tat kutaḥ ? yato 'saṃmūḍho nivṛtta-mohaḥ //20//",
    "GE07bhg4c05u:824": " madhusūdanaḥ :",
    "GE07bhg4c05u:825": " yasmān nirdoṣaṃ samaṃ brahma tasmāt tad-rūpam ātmānaṃ sākṣātkurvann āha na prahṛṣyed iti /",
    "GE07bhg4c05u:826": " duḥkheṣv anudvigna-manāḥ sukheṣu vigata-spṛhaḥ ity atra vyākhyātaṃ pūrvārdham /",
    "GE07bhg4c05u:827": " jīvan-muktānāṃ svābhāvikaṃ caritam eva mumukṣubhiḥ prayatna-pūrvakam anuṣṭheyam iti vadituṃ liṅga-pratyayau /",
    "GE07bhg4c05u:828": " advitīyātma-darśana-śīlasya vyatirikta-priyāpriya-prāpty-ayogyāc ca tan-nimittau harṣa-viṣādāv ity arthaḥ /",
    "GE07bhg4c05u:829": " advitīyātma-darśanam eva vivṛṇoti - sthira-buddhiḥ sthirā niścalā saṃnyāsa-pūrvaka-vedānta-vākya-vicāra-paripākeṇa",
    "GE07bhg4c05u:830": " sarva-saṃśaya-śūnyatvena nirvicikitsā niścitā brahmaṇi buddhir yasya sa tathā labdha-śravaṇa-manana-phala iti yāvat /",
    "GE07bhg4c05u:831": " etādṛśasya sarvāsaṃbhāvanā-śūnyatve 'pi viparīta-bhāva-pratibandhāt sākṣātkāro nodetīti nididhyāsanam āha - asaṃmūḍhaḥ /",
    "GE07bhg4c05u:832": " nididhyāsanasya vijātīya-pratyayānantarita-sajātīya-pratyaya-pravāhasya paripākeṇa viparīta-bhāvanākhya-saṃmoha-rahitaḥ /",
    "GE07bhg4c05u:833": " tataḥ sarva-pratibandhāpagamād brahmavid brahma-sākṣātkāravān /",
    "GE07bhg4c05u:834": " tataś ca samādhi-paripākeṇa nirdoṣe same brahmaṇy eva sthito nānyatreti brahmaṇi sthito jīvan-muktaḥ sthita-prajña ity arthaḥ /",
    "GE07bhg4c05u:835": " etādṛśasya dvaita-darśanābhāvāt praharṣodvegau na bhavata ity ucitam eva /",
    "GE07bhg4c05u:836": " sādhakena tu dvaita-darśane vidyamāne",
    "GE07bhg4c05u:837": " 'pi viṣaya-doṣa-darśanādinā praharṣa-viṣādau tyājyāv ity abhiprāyaḥ //20//",
    "GE07bhg4c05u:838": " viśvanāthaḥ :",
    "GE07bhg4c05u:839": " evaṃ laukika-priyāpriyādiṣv api teṣāṃ sāmyam āha na prahṛṣyed iti /",
    "GE07bhg4c05u:840": " na prahṛṣyet na prahṛṣyati /",
    "GE07bhg4c05u:841": " nodvijet nodvijate /",
    "GE07bhg4c05u:842": " sādhana-daśāyām evam abhyased iti vivakṣayā vā liṅ /",
    "GE07bhg4c05u:843": " asaṃmūḍho harṣa-śokādīnām abhimāna-nibandhanatvena saṃmoha-mātratvāt //20//",
    "GE07bhg4c05u:844": " baladevaḥ : brahmaṇi sthitasya lakṣaṇam āha neti /",
    "GE07bhg4c05u:845": " vartamāne dehe sthitaḥ prārabdhākṛṣṭaṃ priyam apriyaṃ ca prāpya na prahṛṣyen na codvijet /",
    "GE07bhg4c05u:846": " kutaḥ ? sthirā svātmani buddhir yasya saḥ /",
    "GE07bhg4c05u:847": " asaṃmūḍho 'nityena dehena nityam ātmānam ekīkṛtya mohaṃ na labdhaḥ /",
    "GE07bhg4c05u:848": " brahmavit tādṛśaṃ brahmānubhavan /",
    "GE07bhg4c05u:849": " evaṃlakṣaṇo brahmaṇi sthito bodhyaḥ //20//",
    "GE07bhg4c05u:850": " BhG 5.21",
    "GE07bhg4c05u:851": " bāhya-sparśeṣv asaktātmā vindaty ātmani yat sukham /",
    "GE07bhg4c05u:852": " sa brahma-yoga-yuktātmā sukham akṣayam aśnute //21//",
    "GE07bhg4c05u:853": " śrīdharaḥ : moha-nivṛttyā buddhi-sthairye hetum āha bāhya-sparśeṣv iti /",
    "GE07bhg4c05u:854": " indriyaiḥ spṛśyanta iti sparśā viṣayāḥ /",
    "GE07bhg4c05u:855": " bāhyendriya-viṣayeṣv asaktātmānāsakta-cittaḥ /",
    "GE07bhg4c05u:856": " ātmani antaḥ-karaṇe yad upaśamātmakaṃ sāttvikaṃ sukham tad vindati labhate /",
    "GE07bhg4c05u:857": " sa copaśamaṃ sukhaṃ labdhvā brahmaṇi yogena samādhinā yuktas tadaikyaṃ prāpta ātmā yasya so 'kṣayaṃ sukham aśnute prāpnoti //21//",
    "GE07bhg4c05u:858": " madhusūdanaḥ :",
    "GE07bhg4c05u:859": " nanu bāhya-viṣaya-prīter aneka-janmānubhūtatvenātipracalatvāt tad-āsakta-cittasya katham alaukike brahmaṇi dṛṣṭa-sarva-sukha-rahite sthitiḥ syāt /",
    "GE07bhg4c05u:860": " paramānanda-rūpatvād iti cet, na /",
    "GE07bhg4c05u:861": " tad-ānandasyānanubhūta-caratvena citta-sthiti-hetutvābhāvāt /",
    "GE07bhg4c05u:862": " tad uktaṃ vārttike -",
    "GE07bhg4c05u:863": " apy ānandaḥ śrutaḥ sākṣān mānenāviṣayīkṛtaḥ /",
    "GE07bhg4c05u:864": " dṛṣṭānandābhilāṣaṃ sa na mandīkartum apy alam // iti /",
    "GE07bhg4c05u:865": " tatrāha bāhyeti /",
    "GE07bhg4c05u:866": " indriyaiḥ spṛśyanta iti sparśāḥ śabdādayaḥ /",
    "GE07bhg4c05u:867": " te ca bāhyā anātma-dharmatvāt /",
    "GE07bhg4c05u:868": " teṣv asaktātmānāsakta-cittas tṛṣṇā-śūnyatayā viraktaḥ sann ātmani antaḥ-karaṇa eva bāhya-viṣaya-nirapekṣaṃ yad upaśamātmakaṃ sukhaṃ tad vindati labhate nirmala-sattva-vṛttyā /",
    "GE07bhg4c05u:869": " tad uktaṃ bhārate -",
    "GE07bhg4c05u:870": " yac ca kāma-sukhaṃ loke yac ca divyaṃ mahat sukham /",
    "GE07bhg4c05u:871": " tṛṣṇākṣaya-sukhasyaite nārhataḥ ṣoḍaśīṃ kalām // iti /",
    "GE07bhg4c05u:872": " athavā pratyag-ātmani tvaṃ-padārthe yat sukhaṃ svarūpa-bhūtaṃ suṣuptāv anubhūyamānaṃ bāhya-viṣayāsakti-pratibandhād alambhamānaṃ tad eva tad-abhāvāl labhate /",
    "GE07bhg4c05u:873": " na kevalaṃ tvaṃ-padārtha-sukham eva labhate kintu tat-padārthaikyānubhavena pūrṇa-sukham",
    "GE07bhg4c05u:874": " apīty āha sa tṛṣṇā-śūnyo brahmaṇi paramātmani yogaḥ samādhis tena yuktas tasmin vyāpṛta",
    "GE07bhg4c05u:875": " ātmāntaḥ-karaṇaṃ yasya sa brahma-yoga-yuktātmā /",
    "GE07bhg4c05u:876": " athavā brahmaṇi tat-padārthe yogena vākyārthānubhava-rūpeṇa samādhinā yukta aikyaṃ prāpta ātmā tvaṃ-padārtha-svarūpaṃ yasya sa tathā /",
    "GE07bhg4c05u:877": " sukham akṣayam anantaṃ sva-svarūpa-bhūtam aśnute vyāpnoti sukhānubhava-rūpa eva sarvadā bhavatīty arthaḥ /",
    "GE07bhg4c05u:878": " nitye 'pi vastuny avidyānivṛtty-abhiprāyeṇa dhātv-artha-yoga aupacārikaḥ /",
    "GE07bhg4c05u:879": " tasmād ātmany akṣaya-sukhānubhavārthī san bāhya-viṣaya-prīteḥ kṣaṇikāyā mahā-narakānubandhinyāḥ",
    "GE07bhg4c05u:880": " sakāśād indriyāṇi nivartayet tāvataiva ca brahmaṇi sthitir bhavatīty abhiprāyaḥ //21 //",
    "GE07bhg4c05u:881": " viśvanāthaḥ :",
    "GE07bhg4c05u:882": " sa ca bāhya-sparśeṣu viṣaya-sukheṣv asaktātmā anāsakta-manāḥ /",
    "GE07bhg4c05u:883": " tatra hetur ātmani jīvātmani paramātmānaṃ vindati sati prāpte yat sukhaṃ tad akṣayaṃ sukham /",
    "GE07bhg4c05u:884": " sa evāśnute prāpnoti,",
    "GE07bhg4c05u:885": " na hi nirantaram amṛtāsvādine mṛttikā rocata iti bhāvaḥ //21//",
    "GE07bhg4c05u:886": " baladevaḥ : paurvauttaryeṇa sva-parātmānāv anubhavatīty āha bāhyeti /",
    "GE07bhg4c05u:887": " bāhya-sparśeṣu śabdādi-viṣayānubhaveṣu asaktātmā san yadātmani sva-svarūpe 'nubhūyamāne sukham tadādau vindati,",
    "GE07bhg4c05u:888": " tad uttaraṃ brahmaṇi paramātmani yogaḥ samādhis tad-yuktātmā san yad akṣayaṃ mahad-anubhava-lakṣaṇaṃ sukham tad aśnute labhate //21//",
    "GE07bhg4c05u:889": " BhG 5.22",
    "GE07bhg4c05u:890": " ye hi saṃsparśajā bhogā duḥkha-yonaya eva te /",
    "GE07bhg4c05u:891": " ādy-anta-vantaḥ kaunteya na teṣu ramate budhaḥ //22//",
    "GE07bhg4c05u:892": " śrīdharaḥ : nanu priya-viṣaya-bhogānām api nivṛtteḥ kathaṃ mokṣaḥ puruṣārthaḥ syāt /",
    "GE07bhg4c05u:893": " tatrāha ye hīti /",
    "GE07bhg4c05u:894": " saṃsparśā viṣayās tebhyo jātā ye bhogāḥ sukhāni /",
    "GE07bhg4c05u:895": " te hi vartamāna-kāle 'pi spardhāsūyādi-vyāptatvād duḥkhasyaiva yonayaḥ kāraṇa-bhūtāḥ /",
    "GE07bhg4c05u:896": " tathādimanto 'ntavantaś ca /",
    "GE07bhg4c05u:897": " ato vivekī teṣu na ramate //22//",
    "GE07bhg4c05u:898": " madhusūdanaḥ :",
    "GE07bhg4c05u:899": " nanu bāhya-viṣaya-prīti-nivṛttāv ātmany akṣaya-sukhānubhavas tasmiṃś ca sati tat-prasādād",
    "GE07bhg4c05u:900": " eva bāhya-viṣaya-prīti-nivṛttir itītaretarāśraya-vaśān naikam api sidhyed ity āśaṅkya",
    "GE07bhg4c05u:901": " viṣaya-doṣa-darśanābhyāsenaiva tat-prīti-nivṛttir bhavatīti parihāram āha ye hīti /",
    "GE07bhg4c05u:902": " hi yasmād ye saṃsparśajā viṣayendriya-sambandha-jā bhogāḥ kṣudra-sukha-lavānubhavā iha vā paratra vā rāga-dveṣādi-vyāptatvena duḥkha-yonaya eva te /",
    "GE07bhg4c05u:903": " te sarve 'pi brahma-loka-paryantaṃ duḥkha-hetava eva /",
    "GE07bhg4c05u:904": " tad uktaṃ viṣṇu-purāṇe -",
    "GE07bhg4c05u:905": " yāvataḥ kurute jantuḥ saṃbandhān manasaḥ priyān /",
    "GE07bhg4c05u:906": " tāvanto 'sya nisvanyante hṛdaye śoka-śaṅkavaḥ // iti /",
    "GE07bhg4c05u:907": " etādṛśā aḸ na sthirāḥ kintu ādy-anta-vantaḥ /",
    "GE07bhg4c05u:908": " ādir viṣayendriya-saṃyogo 'ntaś ca tad-viyoga evaṃ tau vidyete yeṣāṃ te pūrvāparayor asattvān madhye svapnavad āvirbhūtāḥ kṣaṇikā mithyā-bhūtāḥ",
    "GE07bhg4c05u:909": " tad uktaṃ gauḍapādācāryaiḥ - ādāv ante ca yat tv asti vartamāne 'pi tat tathā iti /",
    "GE07bhg4c05u:910": " yasmād evaṃ tasmāt teṣu budho vivekī na ramate pratikūla-vedanīyatvāc ca prītim anubhavati /",
    "GE07bhg4c05u:911": " tad uktaṃ bhagavatā patañjalinā pariṇāma-tāpa-saṃskāra-duḥkhair guṇa-vṛtti-virodhāc ca duḥkham eva sarvaṃ vivekinaḥ [YogS 2.15] iti /",
    "GE07bhg4c05u:912": " sarvam api viṣaya-sukhaṃ dṛṣṭam ānuśravikaṃ ca duḥkham eva pratikūla-vedanīyatvāt /",
    "GE07bhg4c05u:913": " vivekinaḥ parijñāta-kleśādi-svarūpasya na tv avivekinaḥ /",
    "GE07bhg4c05u:914": " akṣi-pātra-kalpo hi vidvān atyalpa-duḥkha-leśenāpy udvijate yathorṇa-tantur atisukumāro",
    "GE07bhg4c05u:915": " 'py akṣi-pātre nyastaḥ sparśena duḥkhayati netareṣv aṅgeṣu tadvad vivekina eva madhu-viṣa-saṃpṛktānna-bhojanavat",
    "GE07bhg4c05u:916": " sarvam api bhoga-sādhanaṃ kāla-traye 'pi kleśānubiddhatvād duḥkhaṃ na mūḍhasya bahuvidha-duḥkha-sahiṣṇor ity arthaḥ /",
    "GE07bhg4c05u:917": " tatra pariṇāma-tāpa-saṃskāra-duḥkhair iti bhūta-vartamāna-bhaviṣyt-kāle",
    "GE07bhg4c05u:918": " 'pi duḥkhānubiddhatvād aupādhikaṃ duḥkhatvaṃ viṣaya-sukhasyoktaṃ,",
    "GE07bhg4c05u:919": " guṇa-vṛtti-virodhāc cety anena svarūpato 'pi duḥkhatvam /",
    "GE07bhg4c05u:920": " tatra pariṇāmaś ca tāpaś ca saṃskāraś ca ta eva duḥkhāni tair ity arthaḥ /",
    "GE07bhg4c05u:921": " itthaṃ-bhūta-lakṣaṇe tṛtīyā /",
    "GE07bhg4c05u:922": " tathā hi - rāgānubiddha eva sarvo 'pi sukhānubhavaḥ /",
    "GE07bhg4c05u:923": " na hi tatra na rajyati tena sukhī ceti sambhavati /",
    "GE07bhg4c05u:924": " rāga eva ca pūrvam udbhūtaḥ san viṣaya-prāptyā sukha-rūpeṇa pariṇamate /",
    "GE07bhg4c05u:925": " tasya ca pratikṣaṇaṃ vardhamānatvena sva-viṣayāprāpti-nibandhana-duḥkhasyāparihāryatvād duḥkha-rūpataiva /",
    "GE07bhg4c05u:926": " yā hi bhogeṣv indriyāṇām upaśāntiḥ paritṛptatvāt tat sukham /",
    "GE07bhg4c05u:927": " yā laulyād anupaśāntis tad duḥkham /",
    "GE07bhg4c05u:928": " na cendriyāṇāṃ bhogābhyāsena vaitṛṣṇyaṃ kartuṃ śakyam /",
    "GE07bhg4c05u:929": " yato bhogābhyāsam anu vivardhante rāgāḥ kauśalāni cendriyāṇāṃ / smṛtiś ca -",
    "GE07bhg4c05u:930": " na jātu kāmaḥ kāmānām upabhogena śāmyati /",
    "GE07bhg4c05u:931": " haviṣā kṛṣṇa-vartmaiva bhūya evābhivardhate // iti /",
    "GE07bhg4c05u:932": " tasmād duḥkhātmaka-rāga-pariṇāmatvād viṣaya-sukham api duḥkham eva kārya-kāraṇayor abhedād iti pariṇāma-duḥkhatvam /",
    "GE07bhg4c05u:933": " tathā sukhānubhava-kāle tat-pratikūlāni duḥkha-sādhanāni dveṣṭi /",
    "GE07bhg4c05u:934": " nānupahatya bhūtāny upabhogaḥ sambhavatīti bhūtāni ca hinasti /",
    "GE07bhg4c05u:935": " dveṣaś ca sarvāṇi duḥkha-sādhanāni me mā bhūvann iti saṅkalpa-viśeṣaḥ /",
    "GE07bhg4c05u:936": " na ca tāni sarvāṇi kaścid api parihartuṃ śaknoti /",
    "GE07bhg4c05u:937": " ataḥ sukhānubhava-kāle 'pi tat-paripanthinaṃ prati dveṣasya sarvadaivāvasthitatvāt tāpa-duḥkhaṃ duṣparihāram eva /",
    "GE07bhg4c05u:938": " tāpo hi dveṣaḥ /",
    "GE07bhg4c05u:939": " evaṃ duḥkha-sādhanāni parihartum aśakto muhyati ceti moha-duḥkhatāpi vyākhyeyā /",
    "GE07bhg4c05u:940": " tathā coktaṃ yoga-bhāṣya-kāraiḥ - sarvasya dveṣānubiddhaś cetanācetana-sādhanādhīnas tāpānubhava iti /",
    "GE07bhg4c05u:941": " tatrāsti dveṣajaḥ karmāśayaḥ /",
    "GE07bhg4c05u:942": " sukha-sādhanāni ca prārthayamānaḥ kāyena vācā manasā ca parispandate /",
    "GE07bhg4c05u:943": " tataḥ param anugṛṇāty upahanti ceti parānuraha-pīḍābhyāṃ dharmādharmāv",
    "GE07bhg4c05u:944": " upacinoti / na karmāśayo lobhān mohāc ca bhavati ity eṣā tāpa-duḥkhatocyate /",
    "GE07bhg4c05u:945": " tathā vartamānaḥ sukhānubhavaḥ sva-vināśa-kāle saṃskāram ādhatte /",
    "GE07bhg4c05u:946": " sa ca sukha-smaraṇaṃ,",
    "GE07bhg4c05u:947": " tac ca rāgaṃ,",
    "GE07bhg4c05u:948": " sa ca manaḥ-kāya-vacana-ceṣṭāṃ,",
    "GE07bhg4c05u:949": " sā ca puṇyāpuṇya-karmāśayau,",
    "GE07bhg4c05u:950": " tau ca janmādīti saṃskāra-duḥkhatā /",
    "GE07bhg4c05u:951": " evaṃ tāpa-mohayor api saṃskārau vyākhyeyau /",
    "GE07bhg4c05u:952": " evaṃ kāla-traye 'pi duḥkhānuvedhād viṣaya-sukhaṃ duḥkham evety uktvā svarūpato 'pi duḥkhatām āha guṇa-vṛtti-virodhāc ca /",
    "GE07bhg4c05u:953": " guṇāḥ sattva-rajas-tamāṃsi sukha-duḥkha-mohātmakāḥ paraspara-viruddha-svabhāvā api",
    "GE07bhg4c05u:954": " taila-varty-agnaya iva dīpaṃ puruṣa-bhogopayuktatvena try-ātmakam ekaṃ kāryam ārabhante",
    "GE07bhg4c05u:955": " tatraikasya prādhānye dvayor guṇa-bhāvāt pradhāna-mātra-vyapadeśena sāttvikaṃ rājasaṃ",
    "GE07bhg4c05u:956": " tāmasam iti triguṇam api kāryam ekena guṇena vyapadiśyate /",
    "GE07bhg4c05u:957": " tatra sukhopabhoga-rūpo 'pi pratyaya udbhūta-sattva-kāryatve 'py anudbhūta-rajas-tamaḥ-kāryatvāt triguṇātmaka eva /",
    "GE07bhg4c05u:958": " tathā ca sukhātmakatvavad duḥkhātmakatvaṃ viṣādātmakatvaṃ ca tasya dhruvam iti duḥkham eva sarvaṃ vivekinaḥ /",
    "GE07bhg4c05u:959": " na caitādṛśo 'pi pratyayaḥ sthiraḥ /",
    "GE07bhg4c05u:960": " yasmāc calaṃ ca guṇa-vṛttam iti kṣipra-pariṇāmi cittam uktam /",
    "GE07bhg4c05u:961": " nanv ekaḥ pratyayaḥ kathaṃ paraspara-viruddha-sukha-duḥkha-mohatvāny ekadā pratipadyata iti cet, na /",
    "GE07bhg4c05u:962": " udbhūtānudbhūtayor virodhābhāvāt /",
    "GE07bhg4c05u:963": " sama-vṛttikānām eva hi guṇānāṃ yugapad virodho na viṣama-vṛttikānām /",
    "GE07bhg4c05u:964": " yathā dharma-jñāna-vairāgyaiśvaryāṇi labdha-vṛttikāni labdha-vṛttikair evādharmājñānāvairāgyānaiśvaryaiḥ saha virudhyante na tu svarūpa-sadbhiḥ",
    "GE07bhg4c05u:965": " pradhānasya pradhānena saha virodho na tu durbaleneti hi nyāyaḥ /",
    "GE07bhg4c05u:966": " evaṃ sattva-rajas-tamāṃsy api parasparaṃ prādhānya-mātraṃ yugapan na sahante na tu sad-bhāvam api /",
    "GE07bhg4c05u:967": " etena pariṇāma-tāpa-saṃskāra-duḥkheṣv api rāga-dveṣa-mohānāṃ yugapat sad-bhāvo vyākhyātaḥ prasupta-tanu-vicchinnodāra-rūpeṇa kleśānāṃ catur-avasthatvāt",
    "GE07bhg4c05u:968": " tathā hi - avidyāsmitā-rāga-dveṣābhiniveśāḥ pañca-kleśāḥ /",
    "GE07bhg4c05u:969": " avidyā kṣetram uttareṣāṃ prasupta-tanu-vicchinnodārāṇām /",
    "GE07bhg4c05u:970": " anityāśuci-duḥkhānātmasu nitya-śuci-sukhātma-khyātir avidyā /",
    "GE07bhg4c05u:971": " dṛg-darśana-śaktyor ekātmataivāsmitā /",
    "GE07bhg4c05u:972": " sukhanuśayī rāgaḥ /",
    "GE07bhg4c05u:973": " duḥkhānuśayī dveṣaḥ /",
    "GE07bhg4c05u:974": " svarasa-vāhī viduṣo 'pi tathārūḍho 'bhiniveśaḥ /",
    "GE07bhg4c05u:975": " te pratiprasava-heyāḥ sūkṣmāḥ /",
    "GE07bhg4c05u:976": " dhyāna-heyās tad-vṛttayaḥ /",
    "GE07bhg4c05u:977": " kleśa-mūlaḥ karmāśayo dṛṣṭādṛṣṭa-janma-vedanīyaḥ /",
    "GE07bhg4c05u:978": " sati mūle tad-vipāko jātyāyur bhogāḥ [YogS 2.3-13] iti pātañjalāni sūtrāṇi /",
    "GE07bhg4c05u:979": " tatrātasmiṃs tad-buddhir viparyayo mithyā-jñānam avidyeti paryāyāḥ",
    "GE07bhg4c05u:980": " / tasyā viśeṣaḥ saṃsāra-nidānam /",
    "GE07bhg4c05u:981": " tatrānitye nitya-buddhir yathā - dhruvā pṛthivī dhruvā sa-candra-tārakā dyaur amṛtā divaukasa iti /",
    "GE07bhg4c05u:982": " aśucau parama-bībhatse kāye śuci-buddhir yathā naveva śaśāṅkalekhā kamanīyeyaṃ kanyā",
    "GE07bhg4c05u:983": " madhv-amṛtāvayava-nirmiteva candraṃ bhittvā niḥsṛteva jñāyate nīlotpala-patrāyatākṣī",
    "GE07bhg4c05u:984": " hāvagarbhābhyāṃ locanābhyāṃ jīva-lokam āśvāsayatīveti kasya kena sambandhaḥ /",
    "GE07bhg4c05u:985": " sthānād bījād upaṣṭambhān",
    "GE07bhg4c05u:986": " niṣyandān nidhanād api /",
    "GE07bhg4c05u:987": " kāyam ādheya-śaucatvāt",
    "GE07bhg4c05u:988": " paṇḍitā hy aśuciṃ viduḥ //",
    "GE07bhg4c05u:989": " iti ca vaiyāsaki-ślokaḥ /",
    "GE07bhg4c05u:990": " etenāpuṇye puṇya-pratyayo 'narthe cārtha-pratyayo vyākhyātaḥ /",
    "GE07bhg4c05u:991": " duḥkhe sukha-khyātir udāhṛtā pariṇāma-tāpa-saṃskāra-duḥkhair guṇa-vṛtti-virodhāc ca duḥkham eva sarvaṃ vivekina iti /",
    "GE07bhg4c05u:992": " anātmany ātma-khyātir yathā śarīre manuṣyo 'ham ity ādiḥ /",
    "GE07bhg4c05u:993": " iyaṃ cāvidyā sarva-kleśa-mūla-bhūtā tama ity ucyate /",
    "GE07bhg4c05u:994": " buddhi-puruṣayor abhedābhimāno 'smitā mohaḥ /",
    "GE07bhg4c05u:995": " sādhana-rahitasyāpi sarvaṃ sukha-jātīyaṃ me bhūyād iti viparyaya-viśeṣo rāgaḥ /",
    "GE07bhg4c05u:996": " sa eva mahā-mohaḥ /",
    "GE07bhg4c05u:997": " duḥkha-sādhane vidyamāne 'pi kim api duḥkham me mā bhūd iti viparyaya-viśeṣo dveṣaḥ /",
    "GE07bhg4c05u:998": " sa tāmisraḥ /",
    "GE07bhg4c05u:999": " āyur-abhāve 'py etaiḥ śarīrendriyādibhir anityair api viyogo me mā bhūd ity āvidvad-aṅganā-bālaṃ svābhāvikaḥ sarva-prāṇi-sādhāraṇo maraṇa-trāsa-rūpo viparyaya-viśeṣo 'bhiniveśaḥ /",
    "GE07bhg4c05u:1000": " so 'ndha-tāmisraḥ / tad",
    "GE07bhg4c05u:1001": " uktaṃ purāṇe-",
    "GE07bhg4c05u:1002": " tamo moho mahā-mohas tāmisro hy andha-saṃjñitaḥ /",
    "GE07bhg4c05u:1003": " avidyā pañca-parvaiṣā prādurbhūtā mahātmanaḥ // iti /",
    "GE07bhg4c05u:1004": " ete ca kleśāś catur avasthā bhavanti /",
    "GE07bhg4c05u:1005": " tatrāsato 'nutpatter anabhivyakta-rūpeṇāvasthānaṃ suptāvasthā /",
    "GE07bhg4c05u:1006": " abhivyaktasyāpi saha-kārya-lābhāt kāryājanakatvaṃ tanv-avasthā /",
    "GE07bhg4c05u:1007": " abhivyaktasya janita-kāryasyāpi kenacid balavatābhibhavo vicchedāvasthā /",
    "GE07bhg4c05u:1008": " abhivyaktasya prāpta-sahakāri-sampatter apratibandhena sva-kārya-karatvam udārāvasthā /",
    "GE07bhg4c05u:1009": " etādṛg avasthā-catuṣṭaya-viśiṣṭānām asmitādīnāṃ caturṇāṃ viparyaya-rūpāṇāṃ kleśānām avidyaiva sāmānya-rūpā kṣetraṃ prasava-bhūmiḥ /",
    "GE07bhg4c05u:1010": " sarveṣām api viparyaya-rūpatvasya darśitatvāt /",
    "GE07bhg4c05u:1011": " tenāvidyā-nivṛttyaiva kleśānāṃ nivṛttir ity arthaḥ /",
    "GE07bhg4c05u:1012": " te ca kleśāḥ prasuptā yathā prakṛti-līnānāṃ,",
    "GE07bhg4c05u:1013": " tanavaḥ pratipakṣa-bhāvanayā tanūkṛtā yathā yoginām /",
    "GE07bhg4c05u:1014": " ta ubhaye 'pi sūkṣmāḥ pratiprasavena mano-nirodhenaiva nirbīja-samādhinā heyāḥ /",
    "GE07bhg4c05u:1015": " ye tu sūkṣma-vṛttayas",
    "GE07bhg4c05u:1016": " tat-kārya-bhūtāḥ sthūlā vicchinnā udāhārāś ca vicchidya vicchidya tena tenātmanā punaḥ prādurbhavantīti vicchinnāḥ /",
    "GE07bhg4c05u:1017": " yathā rāga-kāle krodho vidyamāno 'pi na prādurbhūta iti vicchinna ucyate /",
    "GE07bhg4c05u:1018": " evam ekasyāṃ striyāṃ caitro rakta iti nānyāsu viraktaḥ kintv ekasyāṃ rāgo labdha-vṛttir anyāsu ca bhaviṣyad-vṛttir iti sa tadā vicchinna ucyate,",
    "GE07bhg4c05u:1019": " ye yadā viṣayeṣu labdha-vṛttayas te tadā sarvātmanā prādurbhūtā udārā ucyante,",
    "GE07bhg4c05u:1020": " ta ubhaye 'py atisthūlatvāc chuddha-sattva-bhavena bhagavad-dhyānena heyā na mano-niodham apekṣante /",
    "GE07bhg4c05u:1021": " nirodha-heyās tu sūkṣmā eva /",
    "GE07bhg4c05u:1022": " tathā ca pariṇāma-tāpa-saṃskāra-duḥkheṣu prasupta-tanu-vicchinna-rūpeṇa sarve kleśāḥ sarvadā santi /",
    "GE07bhg4c05u:1023": " udāratā tu kadācit kasyacid iti viśeṣaḥ /",
    "GE07bhg4c05u:1024": " ete ca bādhanā-lakṣaṇaṃ duḥkham upajanayantaḥ kleśa-śabda-vācyā bhavanti /",
    "GE07bhg4c05u:1025": " yataḥ karmāśayo",
    "GE07bhg4c05u:1026": " dharmādharmākhyaḥ kleśa-mūlaka eva /",
    "GE07bhg4c05u:1027": " sati ca mūla-bhūte kleśe tasya karmāśayasya vipākaḥ phalaṃ janmāyur bhogaś ceti /",
    "GE07bhg4c05u:1028": " sa ca karmāśaya iha paratra ca sva-vipākārambhakatvena dṛṣṭādṛṣṭa-janma-vedanīyaḥ /",
    "GE07bhg4c05u:1029": " evaṃ kleśa-santatir ghaṭī-yantravad aniśam āvartate /",
    "GE07bhg4c05u:1030": " ataḥ samīcīnam uktaṃ ye hi saṃsparśajā bhogā duḥkha-yonaya eva te ādyantavanta iti /",
    "GE07bhg4c05u:1031": " duḥkha-yonitvaṃ pariṇāmādibhir guṇa-vṛtti-virodhāc ca ādyantavattvaṃ guṇa-vṛttasya calatvād iti yoga-mate vyākhyā /",
    "GE07bhg4c05u:1032": " aupaniṣadānāṃ tu anādi bhāva-rūpam ajñānam avidyā /",
    "GE07bhg4c05u:1033": " ahaṃkāra-dharmy-adhyāso 'smitā /",
    "GE07bhg4c05u:1034": " rāga-dveṣābhiniveśās tad-vṛtti-viśeṣā ity avidyā-mūlatvāt sarve 'py avidyātmakatvena",
    "GE07bhg4c05u:1035": " mithyā-bhūtā rajju-bhujaṅgādhyāsavan mithyātve 'pi duḥkha-yonayaḥ svapnādivad dṛṣṭi-sṛṣṭi-mātratvenādyantavantaś",
    "GE07bhg4c05u:1036": " ceti budho 'dhiṣṭhāna-sākṣātkāreṇa nivṛtta-bhramas teṣu na ramate,",
    "GE07bhg4c05u:1037": " mṛga-tṛṣṇikā-svarūpa-jñānavān iva tatrodakārthī na pravartate /",
    "GE07bhg4c05u:1038": " na saṃsāre sukhasya gandha-mātram apy astīti buddhvā tataḥ sarvāṇīndriyāṇi nivartayed ity arthaḥ //22//",
    "GE07bhg4c05u:1039": " viśvanāthaḥ :",
    "GE07bhg4c05u:1040": " vivekavān eva vastuto viṣaya-sukhenaiva sajjatīty āha ye hīti //22//",
    "GE07bhg4c05u:1041": " baladevaḥ : adṛṣṭākṛṣṭeṣu viṣaya-bhogeṣv anityatva-viniścayān na sajjatīty āha ye hīti /",
    "GE07bhg4c05u:1042": " saṃsparśajā viṣaya-janyā bhogāḥ sukhāni /",
    "GE07bhg4c05u:1043": " sphuṭam anyat //22//",
    "GE07bhg4c05u:1044": " BhG 5.23",
    "GE07bhg4c05u:1045": " śaknotīhaiva yaḥ soḍhuṃ prāk śarīra-vimokṣaṇāt /",
    "GE07bhg4c05u:1046": " kāma-krodhodbhavaṃ vegaṃ sa yuktaḥ sa sukhī naraḥ //23//",
    "GE07bhg4c05u:1047": " śrīdharaḥ : yasmān mokṣa eva paramaḥ puruṣārthaḥ /",
    "GE07bhg4c05u:1048": " tasya ca kāma-krodha-vego 'tipratipakṣaḥ /",
    "GE07bhg4c05u:1049": " atas tat-sahana-samartha eva mokṣa-bhāg ity āha śaknotīti /",
    "GE07bhg4c05u:1050": " kāmāt kordhāc codbhavati yo vego mano-netrādi-kṣobhādi-lakṣaṇaḥ /",
    "GE07bhg4c05u:1051": " tam ihaiva tad-uttara-samaya eva yo naraḥ soḍhuṃ pratiroddhuṃ śaknoti,",
    "GE07bhg4c05u:1052": " tad api na kṣaṇa-mātram /",
    "GE07bhg4c05u:1053": " kintu śarīra-vimokṣaṇāt prāk,",
    "GE07bhg4c05u:1054": " yāvad-deha-pātam ity arthaḥ /",
    "GE07bhg4c05u:1055": " ya evaṃbhūtaḥ sa eva yuktaḥ samāhitaḥ sukhī ca bhavati /",
    "GE07bhg4c05u:1056": " nānyaḥ /",
    "GE07bhg4c05u:1057": " yad vā maraṇād ūrdhvaṃ vilapantībhir yuvatībhir āliṅgyamāno 'pi putrādibhir dahyamāno",
    "GE07bhg4c05u:1058": " 'pi yathā prāṇa-śūnyaḥ kāma-krodha-vegaṃ sahate tathā maraṇāt prāg api jīvann eva",
    "GE07bhg4c05u:1059": " yaḥ sahate sa eva yuktaḥ sukhī cety arthaḥ /",
    "GE07bhg4c05u:1060": " tad uktaṃ vaśiṣṭhena -",
    "GE07bhg4c05u:1061": " prāṇe gate yathā dehaḥ sukhaṃ duḥkhaṃ na vindati /",
    "GE07bhg4c05u:1062": " tathā cet prāṇa-yukto 'pi sa kaivalyāśrayo bhavet // iti //23//",
    "GE07bhg4c05u:1063": " madhusūdanaḥ :",
    "GE07bhg4c05u:1064": " sarvānartha-prāpti-hetur durnivāro 'yaṃ śreyo-mārga-pratipakṣaḥ kaṣṭatamo doṣo mahatā yatnena mumukṣuṇā nivāraṇīya iti yatnādhikya-vidhānāya punar āha śaknotīti /",
    "GE07bhg4c05u:1065": " ātmano 'nukūleṣu sukha-hetuṣu dṛśyamāneṣu smaryamāṇeṣu vā tad-guṇānusandhānābhyāsena yo raty-ātmako gardho 'bhilāṣas tṛṣṇā lobhaḥ sa kāmaḥ /",
    "GE07bhg4c05u:1066": " strī-puṃsayoḥ paraspara-vyatikarābhilāṣe tv atyanta-nirūḍhaḥ kāma-śabdaḥ /",
    "GE07bhg4c05u:1067": " etad-abhilāṣeṇa kāmaḥ krodhas tathā lobha ity atra dhana-tṛṣṇā lobhaḥ strī-vyatikara-tṛṣṇā kāma iti kāma-lobhau pṛthag uktau /",
    "GE07bhg4c05u:1068": " iha tu tṛṣṇā-sāmānyābhiprāyeṇa kāma-śabdaḥ prayukta iti lobhaḥ pṛthaṅ noktaḥ /",
    "GE07bhg4c05u:1069": " evam ātmanaḥ pratikūleṣu duḥkha-hetuṣu dṛśyamāneṣu śrūyamāṇeṣu vā tad-doṣānusandhānābhyāsena",
    "GE07bhg4c05u:1070": " yaḥprajvalanātmako dveṣo manyuḥ sa krodhaḥ /",
    "GE07bhg4c05u:1071": " tayor utkaṭāvasthā loka-veda-virodha-pratisandhāna-pratibandhakatayā loka-veda-viruddha-pravṛtty-unmukhatva-rūpā nadī-vega-sāmyena vega ity ucyate /",
    "GE07bhg4c05u:1072": " yathā hi nadyā vego varṣāsv atiprabalatayā loka-veda-virodha-pratisandhānenānicchantam api garte pātayitvā majjayati cādho nayati ca,",
    "GE07bhg4c05u:1073": " tathā kāma-krodhayor vego viṣayābhidhyānābhyāsena varṣā-kāla-sthānīyenātiprabalo",
    "GE07bhg4c05u:1074": " loka-veda-virodha-pratisandhānenānicchantam api viṣaya-garte pātayitvā saṃsāra-samudre",
    "GE07bhg4c05u:1075": " majjayati cādho mahā-narakān nayati ceti vega-pada-prayogeṇa sūcitam /",
    "GE07bhg4c05u:1076": " etac cātha kena prayukto 'yam ity atra nivṛttam /",
    "GE07bhg4c05u:1077": " tam etādṛśaṃ kāma-krodhodbhavaṃ vegam antaḥkaraṇa-prakṣobha-rūpaṃ stambha-svedādy-aneka-bāhya-vikāra-liṅgam",
    "GE07bhg4c05u:1078": " ā-śarīra-vimokṣaṇāc charīra-vimokṣaṇa-paryantam aneka-nimitta-vaśāt sarvadā sambhāvyamānatvenāvisrambhaṇīyam",
    "GE07bhg4c05u:1079": " antar utpanna-doṣa-darśanābhyāsajena vaśīkāra-saṃjñaka-vairāgyeṇa soḍhuṃ tad-anurūpa-kāryāsampādanenānarthakaṃ",
    "GE07bhg4c05u:1080": " kartuṃ śaknoti samartho bhavati,",
    "GE07bhg4c05u:1081": " sa eva yukto yogī,",
    "GE07bhg4c05u:1082": " sa eva sukhī,",
    "GE07bhg4c05u:1083": " sa eva naraḥ pumān puruṣārtha-sampādanāt /",
    "GE07bhg4c05u:1084": " tad-itaras tv āhāra-nidrā-bhaya-maithunādi-paśu-dharma-mātra-ratatvena manuṣyākāraḥ paśur eveti bhāvaḥ /",
    "GE07bhg4c05u:1085": " ā-śarīra-vimokṣaṇād ity atrānyad vyākhyānam - yathā maraṇād ūrdhvaṃ vilapantībhir yuvatībhir āliṅgyamāno 'pi putrādibhir dahyamāno 'pi prāṇa-śūnyatvāt kāma-krodha-vegaṃ sahate,",
    "GE07bhg4c05u:1086": " tathā maraṇāt prāg api jīvann eva yaḥ sahate sa yukta ity ādi /",
    "GE07bhg4c05u:1087": " atra yadi maraṇavaj jīvane 'pi kāma-krodhānutpatti-mātraṃ brūyāt tadaitad yujyate /",
    "GE07bhg4c05u:1088": " yathoktaṃ vaśiṣṭhena -",
    "GE07bhg4c05u:1089": " prāṇe gate yathā dehaḥ sukhaṃ duḥkhaṃ na vindati /",
    "GE07bhg4c05u:1090": " tathā cet prāṇa-yukto 'pi sa kaivalyāśrame vaset // iti /",
    "GE07bhg4c05u:1091": " iha tūpannayoḥ kāma-krodhayor vega-sahane prastute tayor anutpatti-mātraṃ na dārṣṭānta iti kim atinirbandhena //23//",
    "GE07bhg4c05u:1092": " viśvanāthaḥ :",
    "GE07bhg4c05u:1093": " saṃsāra-sindhau patito 'py eṣa eva yogī eṣa eva sukhīty āha śaknotīti //23//",
    "GE07bhg4c05u:1094": " baladevaḥ : śaknotīhaiva yaḥ soḍhuṃ prāk śarīra-vimokṣaṇāt /",
    "GE07bhg4c05u:1095": " kāma-krodhodbhavaṃ vegaṃ sa yuktaḥ sa sukhī naraḥ //23//",
    "GE07bhg4c05u:1096": " BhG 5.24",
    "GE07bhg4c05u:1097": " yo 'ntaḥ-sukho 'ntarārāmas tathāntar-jyotir eva yaḥ /",
    "GE07bhg4c05u:1098": " sa yogī brahma-nirvāṇaṃ brahma-bhūto 'dhigacchati //24//",
    "GE07bhg4c05u:1099": " śrīdhara : na kevalaṃ kāma-krodha-vega-saṃharaṇa-mātreṇa mokṣaṃ prāpnoti /",
    "GE07bhg4c05u:1100": " api tu yo 'ntaḥ-sukha iti /",
    "GE07bhg4c05u:1101": " antarātmany eva sukhaṃ yasya /",
    "GE07bhg4c05u:1102": " na viṣayeṣu /",
    "GE07bhg4c05u:1103": " antar evārāma ākrīḍā yasya na bahiḥ /",
    "GE07bhg4c05u:1104": " antar eva jyotir dṛṣṭir yasya /",
    "GE07bhg4c05u:1105": " na gīta-nṛtyādiṣu /",
    "GE07bhg4c05u:1106": " sa evaṃ brahmaṇi bhūtaḥ sthitaḥ san brahmaṇi nirvāṇaṃ layam adhigacchati prāpnoti //24//",
    "GE07bhg4c05u:1107": " madhusūdanaḥ :",
    "GE07bhg4c05u:1108": " kāma-krodha-vega-sahana-mātreṇaiva mucyante iti na,",
    "GE07bhg4c05u:1109": " kintu yo 'ntar iti /",
    "GE07bhg4c05u:1110": " antar-bāhya-viṣaya-nirapekṣam eva svarūpa-bhūtaṃ sukhaṃ yasya so 'ntaḥ-sukho bāhya-viṣaya-janita-sukha-śūnya ity arthaḥ /",
    "GE07bhg4c05u:1111": " kuto bāhya-sukhābhāvas tatrāha antar ātmany eva na tu stry-ādi-viṣaye bāhya-sukha-sādhana",
    "GE07bhg4c05u:1112": " ārāma āramaṇaṃ krīḍā yasya so 'ntar-ārāmas tyakta-sarva-parigrahatvena bāhya-sukha-sādhana-śūnya ity arthaḥ /",
    "GE07bhg4c05u:1113": " nanu tyakta-sarva-parigrahasyāpi yater yadṛcchopanataiḥ",
    "GE07bhg4c05u:1114": " kokilādi-madhura-śabda-śravaṇa-manda-pavana-sparśana-candrodaya-mayūra-nṛtyādi-darśanāti-madhura-śītala-gaṅgodaka-pāna-ketakī-kusuma-saurabhādy-avaghrāṇādibhir",
    "GE07bhg4c05u:1115": " grāmyaiḥ sukhotpatti-sambhavāt kathaṃ bāhya-sukha-tat-sādhana-śūnyatvam iti tatrāha",
    "GE07bhg4c05u:1116": " tathāntar-jyotir eva yaḥ /",
    "GE07bhg4c05u:1117": " yathāntar eva sukhaṃ na bāhyair viṣayais tathāntar evātmani jyotir vijñānaṃ na bāhyair indriyair yasya so 'ntar-jyotiḥ śrotrādi-janya-śabdādi-viṣaya-vijñāna-rahitaḥ",
    "GE07bhg4c05u:1118": " eva-kāro viśeṣaṇa-traye 'pi sambadhyate /",
    "GE07bhg4c05u:1119": " samādhi-kāle śabdādi-pratibhāsābhāvād vyutthāna-kāle tat-pratibhāse 'pi mithyātva-niścayān na bāhya-viṣayais tasya sukhotpatti-sambhava ity arthaḥ /",
    "GE07bhg4c05u:1120": " ya evaṃ yathokta-viśeṣaṇa-sampannaḥ sa yogī samāhito brahma-nirvāṇaṃ brahma paramānanda-rūpaṃ kalpita-dvaitopaśama-rūpatvena nirvāṇaṃ tad eva,",
    "GE07bhg4c05u:1121": " kalpita-bhāvasyādhiṣṭhānātmakatvāt /",
    "GE07bhg4c05u:1122": " avidyāvaraṇa-nivṛttyādhigacchati nitya-prāptam eva prāpnoti /",
    "GE07bhg4c05u:1123": " yataḥ sarvadaiva brahma-bhūto nānyaḥ /",
    "GE07bhg4c05u:1124": " brahmaiva san brahmāpy eti iti śruteḥ /",
    "GE07bhg4c05u:1125": " avasthiter iti kāśa-kṛtsnaḥ iti nyāyāc ca //24//",
    "GE07bhg4c05u:1126": " viśvanātha - yas tu saṃsārātītas tasya tu brahmānubhava eva sukham ity āha ya iti /",
    "GE07bhg4c05u:1127": " antarātmany eva sukhaṃ yasya saḥ /",
    "GE07bhg4c05u:1128": " yato 'ntarātmany eva ramate,",
    "GE07bhg4c05u:1129": " ato 'ntarātmany eva jyotir dṛṣṭir yasya saḥ //24//",
    "GE07bhg4c05u:1130": " baladeva - yat prītyā taṃ soḍhuṃ śaktas tad āha yo 'ntar iti /",
    "GE07bhg4c05u:1131": " antarvartinānubhūtenātmanā sukhaṃ yasya saḥ,",
    "GE07bhg4c05u:1132": " tenaivārāmaḥ krīḍā yasya saḥ /",
    "GE07bhg4c05u:1133": " tasminn eva jyotir dṛṣṭir yasya saḥ /",
    "GE07bhg4c05u:1134": " īdṛśo yogī niṣkāma-karmī brahma-bhūto labdha-śuddha-jaiva-svarūpo brahmādhigacchati paramātmānaṃ labhate /",
    "GE07bhg4c05u:1135": " nirvāṇaṃ mokṣa-rūpaṃ tenaiva tal-lābhāt //24//",
    "GE07bhg4c05u:1136": " BhG 5.25",
    "GE07bhg4c05u:1137": " labhante brahma-nirvāṇam ṛṣayaḥ kṣīṇa-kalmaṣāḥ /",
    "GE07bhg4c05u:1138": " chinna-dvaidhā yatātmānaḥ sarva-bhūta-hite ratāḥ //25//",
    "GE07bhg4c05u:1139": " śrīdharaḥ : kiṃ ca labhanta iti /",
    "GE07bhg4c05u:1140": " ṛṣayaḥ samyag-darśinaḥ /",
    "GE07bhg4c05u:1141": " kṣīṇaṃ kalmaṣaṃ yeṣām /",
    "GE07bhg4c05u:1142": " sarveṣāṃ bhūtānāṃ hite ratāḥ kṛpalavaḥ /",
    "GE07bhg4c05u:1143": " te brahma-nirvāṇaṃ mokṣaṃ labhante //25//",
    "GE07bhg4c05u:1144": " madhusūdanaḥ :",
    "GE07bhg4c05u:1145": " mukti-hetor jñānasya sādhanāntarāṇi vivṛṇvann āha labhanta iti /",
    "GE07bhg4c05u:1146": " prathamaṃ yajñādibhiḥ kṣīṇa-kalmaṣāḥ /",
    "GE07bhg4c05u:1147": " tato 'ntaḥkaraṇa-śuddhayā ṛṣayaḥ sūkṣma-vastu-vivecana-samarthāḥ saṃnyāsinaḥ /",
    "GE07bhg4c05u:1148": " tataḥ śravaṇādi-paripākeṇa cchinna-dvaidhā nivṛtta-sarva-saṃśayāḥ /",
    "GE07bhg4c05u:1149": " tato nididhyāsana-paripākeṇa saṃyatātmānaḥ paramātmany evaikāgra-cittāḥ /",
    "GE07bhg4c05u:1150": " etādṛśāś ca dvaitādarśitvena sarva-bhūta-hite ratā hiṃsā-śūnyā brahma-vido brahma-nirvāṇaṃ labhante /",
    "GE07bhg4c05u:1151": " yasmin sarvāṇi bhūtāni ātmaivābhūd vijānataḥ /",
    "GE07bhg4c05u:1152": " tatra ko mohaḥ kaḥ śoka ekatvam anupaśyataḥ // iti śruteḥ /",
    "GE07bhg4c05u:1153": " bahu-vacanam,",
    "GE07bhg4c05u:1154": " tad yo devānāṃ ity ādi-śruty-uktāniyama-pradarśanārtham //25//",
    "GE07bhg4c05u:1155": " viśvanāthaḥ :",
    "GE07bhg4c05u:1156": " evaṃ bahava eva sādhana-siddhā bhavantīty āha labhanta iti //25//",
    "GE07bhg4c05u:1157": " baladevaḥ : evaṃ sādhana-siddhā bahava bhavantīty āha labhanta iti /",
    "GE07bhg4c05u:1158": " ṛṣayas tattva-draṣṭāraḥ /",
    "GE07bhg4c05u:1159": " chinna-dvaidhā vinaṣṭ-saṃśayāḥ /",
    "GE07bhg4c05u:1160": " sphuṭam anyat //25//",
    "GE07bhg4c05u:1161": " BhG 5.26",
    "GE07bhg4c05u:1162": " kāma-krodha-viyuktānāṃ yatīnāṃ yata-cetasām /",
    "GE07bhg4c05u:1163": " abhito brahma-nirvāṇaṃ vartate viditātmanām //26//",
    "GE07bhg4c05u:1164": " śrīdharaḥ : kiṃ ca kāmety ādi /",
    "GE07bhg4c05u:1165": " kāma-krodhābhyāṃ viyuktānām /",
    "GE07bhg4c05u:1166": " yatīnāṃ saṃnyāsinām /",
    "GE07bhg4c05u:1167": " saṃyata-cittānāṃ jñātātma-tattvānām abhita ubhayato jīvatāṃ mṛtānāṃ ca /",
    "GE07bhg4c05u:1168": " na dehānta eva teṣāṃ brahmaṇi layaḥ,",
    "GE07bhg4c05u:1169": " api tu jīvatām api vartata ity arthaḥ //26//",
    "GE07bhg4c05u:1170": " madhusūdanaḥ :",
    "GE07bhg4c05u:1171": " pūrvaṃ kāma-krodhayor utpannayor api vegaḥ soḍhavya ity uktam adhunā tu tayor utpatti-pratibandha eva kartavya ity āha kāmeti /",
    "GE07bhg4c05u:1172": " kāma-krodhayor viyogas tad-anutpattir eva tad-yuktānāṃ kāma-krodha-viyuktānām /",
    "GE07bhg4c05u:1173": " ataeva yata-cetasāṃ saṃyata-cittānāṃ yatīnāṃ yatna-śīlānāṃ saṃnyāsināṃ viditātmanāṃ",
    "GE07bhg4c05u:1174": " sākṣāt-kṛta-paramātmanām abhita ubhayato jīvatāṃ mṛtānāṃ ca teṣāṃ brahma-nirvāṇaṃ",
    "GE07bhg4c05u:1175": " mokṣo vartate nityatvāt,",
    "GE07bhg4c05u:1176": " na tu bhaviṣyati sādhyatvābhāvāt //26//",
    "GE07bhg4c05u:1177": " viśvanāthaḥ :",
    "GE07bhg4c05u:1178": " jñātas tvaṃ-padārtha-nāma-prāpta-paramātma-jñānānāṃ kiyatā kālena brahma-nirvāṇa-sukhaṃ syād ity apekṣāyām āha kāmeti /",
    "GE07bhg4c05u:1179": " yata-cetasām uparata-manasāṃ kṣīṇa-liṅga-śarīrāṇām iti yāvat,",
    "GE07bhg4c05u:1180": " abhitaḥ sarvato-bhāvenaiva vartata eveti brahma-nirvāṇe tasya naivātivilambam iti bhāvaḥ //26//",
    "GE07bhg4c05u:1181": " baladevaḥ : īdṛśān paramātmāpy anuvartata ity āha kāmeti /",
    "GE07bhg4c05u:1182": " yatīnāṃ prayatnavatāṃ tān abhito brahma vartata ity arthaḥ / yad uktaṃ -",
    "GE07bhg4c05u:1183": " darśana-dhyāna-saṃsparśair matsya-kūrma-vihaṅgamāḥ /",
    "GE07bhg4c05u:1184": " svāny apatyāni puṣṇanti tathāham api padmaja // iti //26//",
    "GE07bhg4c05u:1185": " BhG 5.27-28",
    "GE07bhg4c05u:1186": " sparśān kṛtvā bahir bāhyāṃś cakṣuś caivāntare bhruvoḥ /",
    "GE07bhg4c05u:1187": " prāṇāpānau samau kṛtvā nāsābhyantara-cāriṇau //27//",
    "GE07bhg4c05u:1188": " yatendriya-mano-buddhir munir mokṣa-parāyaṇaḥ /",
    "GE07bhg4c05u:1189": " vigatecchā-bhaya-krodho yaḥ sadā mukta eva saḥ //28//",
    "GE07bhg4c05u:1190": " śrīdharaḥ : sa yogī brahma-nirvāṇam ity ādiṣu yogī mokṣam avāpnotīty uktam /",
    "GE07bhg4c05u:1191": " tam eva yogaṃ saṅkṣepeṇāha sparśān iti dvābhyām /",
    "GE07bhg4c05u:1192": " bāhyā eva sparśā rūpa-rasādayo viṣayāś cintitāḥ santo 'ntaḥ praviśanti /",
    "GE07bhg4c05u:1193": " tāṃs tac-cintā-tyāgena bahir eva kṛtvā /",
    "GE07bhg4c05u:1194": " cakṣur bhruvor antare bhrū-madhya eva kṛtvātyantaṃ netrayor nimīlane hi nidrayā mano līyate /",
    "GE07bhg4c05u:1195": " unmīlane ca bahiḥ prasarati /",
    "GE07bhg4c05u:1196": " tad-ubhaya-doṣa-parihārārtham ardha-nimīlanena bhrū-madhye dṛṣṭiṃ nidhāyety arthaḥ /",
    "GE07bhg4c05u:1197": " ucchvāsa-niḥśvāsa-rūpeṇa nāsikayor abhyantare carantau prāṇāpānāv ūrdhvādho-gati-rodhena samau kṛtvā,",
    "GE07bhg4c05u:1198": " kumbhakaṃ kṛtvety arthaḥ /",
    "GE07bhg4c05u:1199": " yad vā prāṇo 'yaṃ yathā na bhair niryāti yathā cāpāno 'ntar na praviśati,",
    "GE07bhg4c05u:1200": " kintu nāsā-madhya eva dvāv api yathā caratas tathā mandābhyām ucchvāsa-niḥśvāsābhyāṃ samau",
    "GE07bhg4c05u:1201": " kṛtveti //27//",
    "GE07bhg4c05u:1202": " yateti / anenopāyena yatāḥ saṃyatā indriya-mano-buddhayo yasya /",
    "GE07bhg4c05u:1203": " mokṣa eva param ayanaṃ prāpyaṃ yasya /",
    "GE07bhg4c05u:1204": " ataeva vigatā icchā-bhaya-krodhā yasya /",
    "GE07bhg4c05u:1205": " evaṃbhūto yo muniḥ sa sadā jīvann api mukta evety arthaḥ //27-28//",
    "GE07bhg4c05u:1206": " madhusūdanaḥ :",
    "GE07bhg4c05u:1207": " pūrvam īśvarārpita-sarva-bhāvasya karma-yogenāntaḥ-karaṇa-śuddhis tataḥ sarva-karma-saṃnyāsas tataḥ śravaṇādi-parasya tattva-jñānaṃ mokṣa-sādhanam udetīty uktam /",
    "GE07bhg4c05u:1208": " adhunā sa yogī brahma-nirvāṇam ity atra sūcitaṃ dhyāna-yogaṃ samyag-darśana-syāntaraṅga-sādhanaṃ vistareṇa vaktuṃ sūtra-sthānīyāṃs trīn ślokān āha bhagavān /",
    "GE07bhg4c05u:1209": " eteṣām eva vṛtti-sthānīyaḥ kṛtsnaḥ ṣaṣṭho 'dhyāyo bhaviṣyati /",
    "GE07bhg4c05u:1210": " tatrāpi dvābhyāṃ saṅkṣepeṇa yoga ucyate /",
    "GE07bhg4c05u:1211": " tṛtīyena tu tat-phalaṃ paramātma-jñānam iti vivekaḥ /",
    "GE07bhg4c05u:1212": " sparśān śabdādīn bāhyān bahir bhavān api śrotrādi-dvārā tat-tad-ākārāntaḥ-karaṇa-vṛttibhir",
    "GE07bhg4c05u:1213": " antaḥ-praviṣṭān punar bahir eva kṛtvā para-vairāgya-vaśena tat-tad-ākārāṃ vṛttim",
    "GE07bhg4c05u:1214": " anutpādyety arthaḥ /",
    "GE07bhg4c05u:1215": " yady eta āntarā bhaveyus tadopāya-sahasreṇāpi bahir na syuḥ svabhāva-bhaṅga-prasaṅgāt /",
    "GE07bhg4c05u:1216": " bāhyānāṃ tu rāga-vaśād antaḥ-praviṣṭānāṃ vairāgyeṇa bahir gamanaṃ sambhavatīti vadituṃ bāhyān iti viśeṣaṇam /",
    "GE07bhg4c05u:1217": " tad anena vairāgyam uktvābhyāsam āha cakṣuś caivāntare bhruvoḥ kṛtvety anuṣajyate /",
    "GE07bhg4c05u:1218": " atyanta-nimīlane hi nidrākhyā layātmikā vṛttir ekā bhavet /",
    "GE07bhg4c05u:1219": " prasāreṇa tu pramāṇa-viparyaya-viveka-vikalpa-smṛtayaś catasro vikṣepātmikā vṛttayo bhaveyuḥ /",
    "GE07bhg4c05u:1220": " pañcāpi tu vṛttayo niroddhavyā iti ardha-nimīlanena bhrū-madhye cakṣuṣo nidhānam /",
    "GE07bhg4c05u:1221": " tathā prāṇāpānau samau",
    "GE07bhg4c05u:1222": " tulyāv ūrdhvādho-gati-vicchedena nāsābhyantara-cāriṇau kumbhakeṇa kṛtvā,",
    "GE07bhg4c05u:1223": " anenopāyena yatāḥ saṃyatā indriya-mano-buddhayo yasya sa tathā /",
    "GE07bhg4c05u:1224": " mokṣa-parāyaṇaḥ sarva-viṣaya-virakto munir manana-śīlo bhavet /",
    "GE07bhg4c05u:1225": " vigatecchā-bhaya-krodha iti vīrta-rāga-bhaya-krodha ity atra vyākhyātam /",
    "GE07bhg4c05u:1226": " etādṛśo yaḥ saṃnyāsī sadā bhavati mukta eva saḥ /",
    "GE07bhg4c05u:1227": " na tu tasya mokṣaḥ kartavyo 'sti /",
    "GE07bhg4c05u:1228": " athavā ya etādṛśaḥ sa sadā jīvann api mukta eva //27-28//",
    "GE07bhg4c05u:1229": " viśvanāthaḥ :",
    "GE07bhg4c05u:1230": " tad evam īśvarārpita-niṣkāma-karma-yogenāntaḥ-karaṇa-śuddhiḥ /",
    "GE07bhg4c05u:1231": " tato jñānaṃ tvaṃ-padārtha-viṣayakam /",
    "GE07bhg4c05u:1232": " tatas tat-padārtha-jñānārthaṃ bhaktiḥ /",
    "GE07bhg4c05u:1233": " tad-uttha-jñānena guṇātītena brahmānubhava ity uktam /",
    "GE07bhg4c05u:1234": " idānīṃ niṣkāma-karma-yogena śuddhāntaḥkaraṇasyāṣṭāṅga-yogaṃ brahmānubhava-sādhanaṃ jñāna-yogād apy utkṛṣṭatvena ṣaṣṭhādhyāye vaktuṃ tat-sūtra-rūpaṃ śloka-trayam āha sparśān iti /",
    "GE07bhg4c05u:1235": " bāhyā eva śabda-sparśa-rūpa-rasa-gandhāḥ sparśa-śabda-vācyāḥ /",
    "GE07bhg4c05u:1236": " manasi praviśya ye vartante tān,",
    "GE07bhg4c05u:1237": " tasmān manasaḥ sakāśād bahiṣkṛtya viṣayebhyo manaḥ pratyāhṛtyety arthaḥ /",
    "GE07bhg4c05u:1238": " cakṣuṣī ca bhruvor antare madhye kṭvā netrayoḥ sampūrṇa-nimīlane nidrayā mano līyata unmīlanena bahiḥ prasarati /",
    "GE07bhg4c05u:1239": " tad-ubhaya-doṣa-parihārārtham ardha-nimīlanena",
    "GE07bhg4c05u:1240": " bhrū-madhye dṛṣṭiṃ nidhāyocchvāsa-niśvāsa-rūpeṇa nāsikayor abhyantare carantau prāṇāpānāv ūrdhvādho-gati-nirodhena samau kṛtvā /",
    "GE07bhg4c05u:1241": " yatā vaśīkṛtā indriyādayo yena saḥ //27-28//",
    "GE07bhg4c05u:1242": " baladevaḥ : atha karmaṇā niṣkāmeṇa viśuddha-manāḥ samuditātma-jñānas tad-darśanāya samādhiṃ kuryād iti sāṅgaṃ yogaṃ sūcayann āha sparśān iti",
    "GE07bhg4c05u:1243": " sparśā śabdādayo viṣayās te bāhyā eva smṛtāḥ santo manasi praviśanti /",
    "GE07bhg4c05u:1244": " tāṃs tat-smṛti-parityāgena bahiṣkṛtya viṣayebhyo manaḥ pratyāhṛtyety arthaḥ /",
    "GE07bhg4c05u:1245": " bhruvor antare madhye cakṣuś ca kṭvā netrayoḥ saṃnimīlane nidrayā manaso layaḥ /",
    "GE07bhg4c05u:1246": " pronmīlane ca bahis tasya prasāraḥ syāt /",
    "GE07bhg4c05u:1247": " tad-ubhaya-vinivṛttaye 'rdha-nimīlanena bhrū-madhye dṛṣṭiṃ nidhāyety arthaḥ /",
    "GE07bhg4c05u:1248": " tathā nāsābhyantara-cāriṇau prāṇāpānāv ūrdhvādho-gati-nirodhena samau tulyau kṛtvā kumbhayitvety arthaḥ /",
    "GE07bhg4c05u:1249": " etenopāyena yatā ātmāvalokanāya sthāpitā indriyādayo yena saḥ /",
    "GE07bhg4c05u:1250": " munir ātma-manana-śīlaḥ /",
    "GE07bhg4c05u:1251": " mokṣa-parāyaṇo mokṣaika-prayojanaḥ /",
    "GE07bhg4c05u:1252": " ato vigatecchādiḥ",
    "GE07bhg4c05u:1253": " / īdṛśo yaḥ sarvadā phala-kālavat sādhana-kāle 'pi mukta eva //27-28//",
    "GE07bhg4c05u:1254": " BhG 5.29",
    "GE07bhg4c05u:1255": " bhoktāraṃ yajña-tapasāṃ sarva-loka-maheśvaram /",
    "GE07bhg4c05u:1256": " suhṛdaṃ sarva-bhūtānāṃ jñātvā māṃ śāntim ṛcchati //29//",
    "GE07bhg4c05u:1257": " śrīdharaḥ : nanv evam indriyādi-saṃyamana-mātreṇa kathaṃ muktiḥ syāt ?",
    "GE07bhg4c05u:1258": " na tan-mātreṇa,",
    "GE07bhg4c05u:1259": " kintu jñāna-dvāreṇety āha bhoktāram iti /",
    "GE07bhg4c05u:1260": " yajñānāṃ tapasāṃ caiva mama bhaktaiḥ samarpitānāṃ yadṛcchayā bhoktāraṃ pālakam iti vā /",
    "GE07bhg4c05u:1261": " sarveṣāṃ lokānāṃ mahāntam īśvaram /",
    "GE07bhg4c05u:1262": " sarva-bhūtānāṃ suhṛdaṃ nirapekṣopakāriṇam /",
    "GE07bhg4c05u:1263": " antaryāmiṇaṃ māṃ jñātvā mat-prasādena śāntiṃ mokṣam ṛcchati prāpnoti //29//",
    "GE07bhg4c05u:1264": " vikalpa-śaṅkāpohena yenaivaṃ sāṅkhya-yogayoḥ /",
    "GE07bhg4c05u:1265": " samuccayaḥ krameṇoktaḥ sarvajñaṃ naumi taṃ harim //",
    "GE07bhg4c05u:1266": " iti śrī-śrīdhara-svāmi-kṛtāyāṃ bhagavad-gītā-ṭīkāyāṃ subodhinyāṃ",
    "GE07bhg4c05u:1267": " saṃnyāsa-yogo nāma pañcamo 'dhyāyaḥ //5//",
    "GE07bhg4c05u:1268": " madhusūdanaḥ :",
    "GE07bhg4c05u:1269": " evaṃ yoga-yuktaḥ kiṃ jñātvā mucyata iti tadāha bhoktāram iti /",
    "GE07bhg4c05u:1270": " sarveṣāṃ yajñānāṃ tapasāṃ ca kartṛ-rūpeṇa devatā-rūpeṇa ca bhoktāraṃ bhoga-kartāraṃ pālakam iti vā /",
    "GE07bhg4c05u:1271": " bhuja pālanābhyavahārayoḥ iti dhātuḥ /",
    "GE07bhg4c05u:1272": " sarveṣāṃ lokānāṃ mahāntam īśvaraṃ hiraṇyagarbhādīnām api niyantāram /",
    "GE07bhg4c05u:1273": " sarveṣāṃ prāṇināṃ suhṛdaṃ pratyupakāra-nirapekṣatayopakāriṇaṃ sarvāntgaryāmiṇaṃ sarva-bhāsakaṃ",
    "GE07bhg4c05u:1274": " paripūrṇa-sac-cid-ānanadaika-rasaṃ paramārtha-satyaṃ sarvātmānaṃ nārāyaṇaṃ māṃ jñātvātmatvena",
    "GE07bhg4c05u:1275": " sākṣātkṛtya śāntiṃ sarva-saṃsāroparatiṃ muktim ṛcchati prāpnotīty arthaḥ /",
    "GE07bhg4c05u:1276": " tvāṃ paśyann api kathaṃ nāhaṃ mukta ity āśaṅkyānirākaraṇāya viśeṣaṇāni /",
    "GE07bhg4c05u:1277": " ukta-rūpeṇaiva mama jñānaṃ mukti-kāraṇam iti bhāvaḥ //29//",
    "GE07bhg4c05u:1278": " aneka-sādhanābhyāsa-niṣpannaṃ hariṇeritam /",
    "GE07bhg4c05u:1279": " sva-svarūpa-parijñānaṃ sarveṣāṃ mukti-sādhanam //5//",
    "GE07bhg4c05u:1280": " iti śrīmat-paramahaṃsa-parivrājakācārya-śrī-viśveśvara-sarasvatī-pāda-śiṣya-śrī-madhusūdana-sarasvatī-viracitāyāṃ",
    "GE07bhg4c05u:1281": " śrīmad-bhagavad-gītā-gūḍhārtha-dīpikāyām sva-svarūpa-parijñānaṃ nāma",
    "GE07bhg4c05u:1282": " pañcamo 'dhyāyaḥ //5//",
    "GE07bhg4c05u:1283": " viśvanāthaḥ :",
    "GE07bhg4c05u:1284": " evambhūtasya yogino 'pi jñānina iva bhakty-utthena paramātma-jñānenaiva mokṣa ity āha bhoktāram iti /",
    "GE07bhg4c05u:1285": " yajñānāṃ karmi-kṛtānāṃ tapasāṃ ca jñāni-kṛtānāṃ bhoktāraṃ pālayitāram iti karmiṇāṃ jñānināṃ copāsyam /",
    "GE07bhg4c05u:1286": " sarva-lokānāṃ maheśvaraṃ mahā-niyantāram antaryāminaṃ yoginām upāsyam /",
    "GE07bhg4c05u:1287": " sarva-bhūtānāṃ suhṛdaṃ kṛpayā sva-bhakta-dvārā sva-bhakty-upadeśena hita-kāriṇam",
    "GE07bhg4c05u:1288": " iti bhaktānām upāsyaṃ māṃ jñātveti sattva-guṇa-maya-jñānena nirguṇasya mamānubhavāsambhavāt",
    "GE07bhg4c05u:1289": " bhaktyāham ekayā grāhyaḥ iti mad-ukteḥ /",
    "GE07bhg4c05u:1290": " nirguṇayā bhaktyaiva yogī svopāsyaṃ paramātmānaṃ mām aparokṣānubhava-gocarīkṛtya śāntiṃ mokṣam ṛcchati prāpnoti //29//",
    "GE07bhg4c05u:1291": " niṣkāma-karmaṇā jñānī yogī cātra vimucyate /",
    "GE07bhg4c05u:1292": " jñātvātma-paramātmānāv ity adhyāyārtha īritaḥ //",
    "GE07bhg4c05u:1293": " iti sārārtha-darśinyāṃ harṣiṇyāṃ bhakta-cetasām /",
    "GE07bhg4c05u:1294": " gītāsu pañcamo 'dhyāyaḥ saṃgataḥ saṅgataḥ satām //5//",
    "GE07bhg4c05u:1295": " baladevaḥ : evaṃ samādhi-sthaḥ kṛta-svātmāvalokanaḥ paramātmānam upāsyam ucyata ity āha bhoktāram iti /",
    "GE07bhg4c05u:1296": " yajñānāṃ tapasāṃ ca bhoktāraṃ pālakam /",
    "GE07bhg4c05u:1297": " sarveṣāṃ lokānāṃ vidhi-rudrādīnām api maheśvaram /",
    "GE07bhg4c05u:1298": " tam īśvarāṇāṃ paramaṃ maheśvaraṃ [ŚvetU 6.7] ity ādi śravaṇāt /",
    "GE07bhg4c05u:1299": " sarva-bhūtānāṃ suhṛdaṃ nirapekṣopakārakam /",
    "GE07bhg4c05u:1300": " īdṛśaṃ māṃ jñātvā svārādhyatayānubhūya śāntiṃ saṃsāra-nivṛttim ṛcchati labhate /",
    "GE07bhg4c05u:1301": " sarveśvarasya suhṛdaś ca samārādhanaṃ khalu sukhāvahaṃ sukha-sādhanam iti //29//",
    "GE07bhg4c05u:1302": " niṣkāma-karmaṇā yoga-śiraskena vimucyate /",
    "GE07bhg4c05u:1303": " sa-niṣṭho jñāna-garbheṇety eṣa pañcama-nirṇayaḥ //",
    "GE07bhg4c05u:1304": " iti śrīmad-bhagavad-gītopaniṣad-bhāṣye pañcamo 'dhyāyaḥ //5//",
    "GE07bhg4c05u:1305": " pañcamo 'dhyāyaḥ sannyāsa-yogaḥ"
}