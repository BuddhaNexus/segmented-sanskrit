{
  "GV05agsas_4u:0": "alātaśāntiprakaraṇa",
  "GV05agsas_4u:1_0": "oṃkāranirṇayadvāreṇāgamataḥ pratijñātasyādvaitasya bāhyaviṣayabhedavaitathyācca siddhasya",
  "GV05agsas_4u:1_1": "punaradvaite śāstrayuktibhyāṃ sākṣānnirdhāritasyaitaduttamaṃ satyamityupasaṃhāraḥ kṛto 'nte /",
  "GV05agsas_4u:2": "tasyaitatyāgamārthasyādvaitadarśanasya pratipakṣabhūtā dvaitino vaināśikāśca teṣāṃ cānyonyavirodādrāgadveṣādikleśāspadaṃ darśanamiti mithyādarśanatvaṃ sūcitam /",
  "GV05agsas_4u:3": "kleśānāspadatvātsamyagdarśanamityadvaitadarśanaṃ stūyate /",
  "GV05agsas_4u:4": "tadiha vistareṇānyonyaviruddhatayāsamyagdarśanatvaṃ pradarśya tatpratiṣedhenādvaitadarśanasiddhirupasaṃhartavyāvītanyāyenetyalātaśānd irārabhyate /",
  "GV05agsas_4u:5": "_______________________________________________________________________",
  "GV05agsas_4u:6": "START MandUpK 4.1",
  "GV05agsas_4u:7": "tatrādvaitadarśanasampradāyakartur advaitasvarūpeṇaiva namaskārārtho 'yamādyaślokaḥ /",
  "GV05agsas_4u:8": "ācāryapūjā hyabhipretārthasiddhyartheṣyate śāstrārambhe /",
  "GV05agsas_4u:9": "jñānenākāśakalpena dharmānyo gaganopamān /",
  "GV05agsas_4u:10": "jñeyābhinnena saṃbuddhas taṃ vande dvipadāṃ varam // MandUpK_4.1 //",
  "GV05agsas_4u:11": "__________",
  "GV05agsas_4u:12": "MandUpKC_4.1",
  "GV05agsas_4u:13": "ākāśeneṣadasamāptamākāśakalpamākāśatulyametat /",
  "GV05agsas_4u:14": "tenākāśakalpena jñānena, kim?",
  "GV05agsas_4u:15": "dharmānātmanaḥ,",
  "GV05agsas_4u:16": "kiṃviśiṣṭāngaganopamāngaganamupamā yeṣāṃ te gaganopamāstānātmano dharmān /",
  "GV05agsas_4u:17_0": "jñānasyaiva punarviśeṣaṇam- jñeyairdharmairātmabhirabhinnamagnyuṣṇavatsavitṛprakāśavacca",
  "GV05agsas_4u:17_1": "jñānaṃ tena jñeyābhinnena jñānenākāśakalpena jñeyātmasvarūpāvyatiriktena gaganopamāndharmānyaḥ",
  "GV05agsas_4u:17_2": "saṃbuddhaḥ saṃbuddhavāniti,",
  "GV05agsas_4u:18": "ayameveśvaro yo nārāyaṇākhyastaṃ vande 'bhivādaye dvipadāṃ varaṃ dvipadopalakṣitānāṃ puruṣāṇāṃ varaṃ pradhānaṃ puruṣottamamityabhiprāyaḥ /",
  "GV05agsas_4u:19": "upadeṣṭṛnamaskāramukhena jñānajñeyajñātṛbhedarahitaṃ paramārthadarśanamiha prakaraṇe pratipipādayiṣitaṃ pratipakṣapratiṣedhadvāreṇa pratijñātaṃ bhavati //1//",
  "GV05agsas_4u:20": "_______________________________________________________________________",
  "GV05agsas_4u:21": "START MandUpK 4.2",
  "GV05agsas_4u:22": "adhunā9dvaitadarśanayogasya namaskārastatstutaye-",
  "GV05agsas_4u:23": "asparśayogo vai nāma sarvasattvasukho hitaḥ /",
  "GV05agsas_4u:24": "avivādo 'viruddhaś ca deśitas taṃ namāmy aham // MandUpK_4.2 //",
  "GV05agsas_4u:25": "__________",
  "GV05agsas_4u:26": "MandUpKC_4.2",
  "GV05agsas_4u:27": "sparśanaṃ sparśaḥ sambandho na vidyate yasya yogasya kenacitkadācidapi sa asparśayogo brahmasvabhāva eva,",
  "GV05agsas_4u:28": "vai nāmeti brahmavidāmasparśayoga ityevaṃprasiddha ityarthaḥ /",
  "GV05agsas_4u:29": "sa ca sarvasattvasukhaḥ /",
  "GV05agsas_4u:30": "bhavati kaścidatyantasukhasādhanaviśiṣṭo 'pi duḥkharūpaḥ,",
  "GV05agsas_4u:31": "yathā tapaḥ /",
  "GV05agsas_4u:32": "ayaṃ tu na tathā /",
  "GV05agsas_4u:33": "kiṃ tarhi sarvasattvānāṃ sukhaḥ /",
  "GV05agsas_4u:34_0": "tatheha bhavati kaścidviṣayopabhogaḥ sukho na hito 'yaṃ tu sukho hitaśca nityamapracalitasvabhāvatvāt",
  "GV05agsas_4u:34_1": "kiṃ cāvivādo viruddha vadanaṃ vivādaḥ pakṣapratipakṣaparigraheṇa yasminna vidyate sa avivādaḥ /",
  "GV05agsas_4u:35": "kasmāt? yato 'viruddhaśca /",
  "GV05agsas_4u:36": "ya īdṛśo yogo deśita upadiṣṭaḥ śāstreṇa taṃ namāmyahaṃ praṇamāmītyarthaḥ //2//",
  "GV05agsas_4u:37": "_______________________________________________________________________",
  "GV05agsas_4u:38": "START MandUpK 4.3",
  "GV05agsas_4u:39": "kathaṃ dvaitinaḥ parasparaṃ virudhyante? ityucyate /",
  "GV05agsas_4u:40": "bhūtasya jātim icchanti vādinaḥ kecid eva hi /",
  "GV05agsas_4u:41": "abhūtasyāpare dhīrā vivadantaḥ parasparam // MandUpK_4.3 //",
  "GV05agsas_4u:42": "__________",
  "GV05agsas_4u:43": "MandUpKC_4.3",
  "GV05agsas_4u:44": "bhūtasya vidyamānasya vastuno jātimutpattimicchanti vādinaḥ kecideva hi sāṃkhyā na sarvaṃ eva dvaitinaḥ /",
  "GV05agsas_4u:45": "yasmādabhūtasyāvidyamānasyāpare vaiśeṣikā naiyāyikāśca dhīrā dhīmantaḥ prajñābhimānina ityartho vivadanto viruddhaṃ vadanto hyanyenyamicchanti jetumityabhiprāyaḥ //3//",
  "GV05agsas_4u:46": "_______________________________________________________________________",
  "GV05agsas_4u:47": "START MandUpK 4.4",
  "GV05agsas_4u:48": "tairevaṃ viruddhavadanenānyonyapakṣapratiṣedhaṃ kurvadbhiḥ kiṃ khyāpitaṃ bhavatyucyate-",
  "GV05agsas_4u:49": "bhūtaṃ na jāyate kiñcid abhūtaṃ naiva jāyate /",
  "GV05agsas_4u:50": "vivadanto 'dvayā hy evam ajātiṃ khyāpayanti te // MandUpK_4.4 //",
  "GV05agsas_4u:51": "__________",
  "GV05agsas_4u:52": "MandUpKC_4.4",
  "GV05agsas_4u:53": "bhūtaṃ vidyamānaṃ vastu na jāyate kiñcidvidyamānatvādevātmavadityevaṃ vadannasadvādī sāṃkhyapakṣaṃ pratiṣedhati sajjanma /",
  "GV05agsas_4u:54": "tathābhūtamavidyamānamavidyamānatvānnaiva jāyate śaśaviṣāṇavadityevaṃ vadansāṃkhyo 'pyasaddhādipakṣamasajjanma pratiṣedhati /",
  "GV05agsas_4u:55": "vivadanto viruddhaṃ vadanto 'dvayā advaitino hyete 'nyonyasya pakṣau sadasatorjanmanī pratiṣedhanto 'jātimanutpattimarthātkhyāpayanti prakāśayanti te //4//",
  "GV05agsas_4u:56": "_______________________________________________________________________",
  "GV05agsas_4u:57": "START MandUpK 4.5",
  "GV05agsas_4u:58": "khyāpyamānām ajātiṃ tair anumodāmahe vayam /",
  "GV05agsas_4u:59": "vivadāmo na taiḥ sārdham avivādaṃ nibodhata // MandUpK_4.5 //",
  "GV05agsas_4u:60": "__________",
  "GV05agsas_4u:61": "MandUpKC_4.5",
  "GV05agsas_4u:62": "tairevaṃ khyāpyamānāmajātimevamastvityanumodāmahe kevalaṃ na taiḥ sārdhaṃ vivadāmaḥ pakṣapratipakṣagrahaṇena;",
  "GV05agsas_4u:63": "yathā te 'nyonyamityabhiprāyaḥ /",
  "GV05agsas_4u:64": "atastamavivādaṃ vivādarahitaṃ paramārthadarśanamanujñātamasmābhirnibodhata he śiṣyāḥ //5//",
  "GV05agsas_4u:65": "_______________________________________________________________________",
  "GV05agsas_4u:66": "START MandUpK 4.6",
  "GV05agsas_4u:67": "ajātasyaiva dharmasya jātim icchanti vādinaḥ /",
  "GV05agsas_4u:68": "ajāto hy amṛto dharmo martyatāṃ katham eṣyati // MandUpK_4.6 //",
  "GV05agsas_4u:69": "__________",
  "GV05agsas_4u:70": "MandUpKC_4.6",
  "GV05agsas_4u:71": "sadasadvādinaḥ sarve 'pīti purastātkṛtabhāṣyaślokaḥ //6//",
  "GV05agsas_4u:72": "_______________________________________________________________________",
  "GV05agsas_4u:73": "START MandUpK 4.7-8",
  "GV05agsas_4u:74": "na bhavaty amṛtaṃ martyaṃ na martyam amṛtaṃ tathā /",
  "GV05agsas_4u:75": "prakṛter anyathābhāvo na kathañcid bhaviṣyati // MandUpK_4.7 //",
  "GV05agsas_4u:76": "svabhāvenāmṛto yasya dharmo gacchati martyatām /",
  "GV05agsas_4u:77": "kṛtakenāmṛtas tasya kathaṃ sthāsyati niścalaḥ // MandUpK_4.8 //",
  "GV05agsas_4u:78": "__________",
  "GV05agsas_4u:79": "MandUpKC_4.7-8",
  "GV05agsas_4u:80": "uktārthānāṃ ślokānāmihopanyāsaḥ paravādipakṣāṇāmanyonyavirodhakhyāpitānutpatyanumodanapradarśanārthaḥ //7-8//",
  "GV05agsas_4u:81": "_______________________________________________________________________",
  "GV05agsas_4u:82": "START MandUpK 4.9",
  "GV05agsas_4u:83": "yasmāllaukikyapi prakṛtirna viparyeti,",
  "GV05agsas_4u:84": "kāsāvityāha-",
  "GV05agsas_4u:85": "sāṃsiddhikī svābhāvikī sahajā akṛtā ca yā /",
  "GV05agsas_4u:86": "prakṛtiḥ seti vijñeyā svabhāvaṃ na jahāti yā // MandUpK_4.9 //",
  "GV05agsas_4u:87": "__________",
  "GV05agsas_4u:88": "MandUpKC_4.9",
  "GV05agsas_4u:89": "samyaksiddhiḥ saṃsiddhistatra bhavā sāṃsiddhikī yathā yogināṃ siddhānām aṇimādyaiśvaryaprāptiḥ prakṛtiḥ /",
  "GV05agsas_4u:90": "sā bhūtabhaviṣyatkālayorapi yogināṃ na viparyeti tathaiva sā /",
  "GV05agsas_4u:91": "tathā svābhāvikī dravyasvabhāvata eva yathāgnyādīnām uṣṇaprakāśādilakṣaṇā,",
  "GV05agsas_4u:92": "sāpi na kālāntare vyabhicarati deśāntare ca /",
  "GV05agsas_4u:93": "tathā sahajā ātmanā sahaiva jātā yathā pakṣyādīnāmākāśagamanādilakṣaṇā /",
  "GV05agsas_4u:94": "anyāpi yā kācidakṛtā kenacinna kṛtā yatāpāṃ nimnadeśagamanādilakṣaṇā /",
  "GV05agsas_4u:95": "anyāpi yā kājitsvabhāvaṃ na jahāti sā sarvā prakṛtiriti vijñeyā loke /",
  "GV05agsas_4u:96": "mithyākalpiteṣu laukikeṣvapi vastuṣu prakṛtirnānyathā bhavati kimutājasvabhāveṣu paramārthavastuṣvamṛtatvalakṣaṇā prakṛtirnānyathā bhavatītyabhiprāyaḥ //9//",
  "GV05agsas_4u:97": "_______________________________________________________________________",
  "GV05agsas_4u:98": "START MandUpK 4.10",
  "GV05agsas_4u:99": "kiṃviṣayā punaḥ sā prakṛtiryasyā anyathābhāvo vādibhiḥ kalpyate kalpanāyāṃ vā ko doṣa ityāha-",
  "GV05agsas_4u:100": "jarāmaraṇanirmuktāḥ sarve dharmāḥ svabhāvataḥ /",
  "GV05agsas_4u:101": "jarāmaraṇam icchantaś cyavante tanmanīṣayā // MandUpK_4.10 //",
  "GV05agsas_4u:102": "__________",
  "GV05agsas_4u:103": "MandUpKC_4.10",
  "GV05agsas_4u:104": "jarāmaraṇanirmuktāḥ- jarāmaraṇādisarvavikriyāvarjitā ityarthaḥ /",
  "GV05agsas_4u:105": "ke ? sarve dharmāḥ sarva ātmāna ityetatsvabhāvataḥ prakṛtitaḥ /",
  "GV05agsas_4u:106": "evaṃsvabhāvāḥ santo dharmājarāmaraṇamicchanta icchanta ivecchantorajjvāmiva sarpamātmani kalpayantaścyavante svabhāvataścalantītyarthaḥ,",
  "GV05agsas_4u:107": "tanmanīṣayā janmamaraṇacintayā tadbhāvabhāvitatvādoṣeṇetyarthaḥ //10//",
  "GV05agsas_4u:108": "_______________________________________________________________________",
  "GV05agsas_4u:109": "START MandUpK 4.11",
  "GV05agsas_4u:110": "kathaṃ sajjātivādibhiḥ sāṃkhyairanupapannamucyata ityāha vaiśeṣikaḥ-",
  "GV05agsas_4u:111": "kāraṇaṃ yasya vai kāryaṃ kāraṇaṃ tasya jāyate /",
  "GV05agsas_4u:112": "jāyamānaṃ katham ajaṃ bhinnaṃ nityaṃ kathaṃ ca tat // MandUpK_4.11 //",
  "GV05agsas_4u:113": "__________",
  "GV05agsas_4u:114": "MandUpKC_4.11",
  "GV05agsas_4u:115": "kāraṇaṃ mṛdvadupādānalakṣaṇaṃ yasya vādino vai kāryaṃ kāraṇameva kāryākāreṇa pariṇamate yasya vādina ityarthaḥ,",
  "GV05agsas_4u:116": "tasyājameva satprādhānādi kāraṇaṃ mahadādikāryarūpeṇa jāyata ityarthaḥ /",
  "GV05agsas_4u:117": "mahadādyākāreṇa cejjāyamānaṃ pradhānaṃ kathamajamucyate tairvipratiṣiddhaṃ cedaṃ jāyate 'jaṃ ceti /",
  "GV05agsas_4u:118": "nityaṃ ca tairucyate pradhānaṃ bhinnaṃ vidīrṇaṃ sphuṭitamekadeśena satkathaṃ nityaṃ bhavedityarthaḥ /",
  "GV05agsas_4u:119": "na hi sāvayavaṃ ghaṭādy ekadeśasphuṭanadharmi nityaṃ dṛṣṭaṃ loka ityarthaḥ /",
  "GV05agsas_4u:120": "vidīrṇaṃ ca syādekadeśenājaṃ nityaṃ cety etadvipratiṣiddhaṃ tairabhidhīyata ityabhiprāyaḥ //11//",
  "GV05agsas_4u:121": "_______________________________________________________________________",
  "GV05agsas_4u:122": "START MandUpK 4.12",
  "GV05agsas_4u:123": "uktasyaivārthasya spaṣṭīkaraṇārthamāha-",
  "GV05agsas_4u:124": "kāraṇād yady ananyatvam ataḥ kāryam ajaṃ yadi /",
  "GV05agsas_4u:125": "jāyamānād dhi vai kāryāt kāraṇaṃ te kathaṃ dhruvam // MandUpK_4.12 //",
  "GV05agsas_4u:126": "__________",
  "GV05agsas_4u:127": "MandUpKC_4.12",
  "GV05agsas_4u:128": "kāraṇādajātkāryasya yadyananyatvamiṣṭaṃ tvayā tataḥ kāryamajamiti prāptam /",
  "GV05agsas_4u:129": "idaṃ cānyadvipratiṣiddhaṃ kāryamajaṃ ceti tava /",
  "GV05agsas_4u:130": "kiṃ cānyatkāryakāraṇayonanyatve jāyamānāddhi vai kāryakāraṇamananyannityaṃ dhruvaṃ ca te kathaṃ bhavet /",
  "GV05agsas_4u:131": "na hi kukkuṭyā ekadeśaḥ pacyata ekadeśaḥ prasavāya kalpyate //12//",
  "GV05agsas_4u:132": "_______________________________________________________________________",
  "GV05agsas_4u:133": "START MandUpK 4.13",
  "GV05agsas_4u:134": "kiṃ cānyam-",
  "GV05agsas_4u:135": "ajād vai jāyate yasya dṛṣṭāntas tasya nāsti vai /",
  "GV05agsas_4u:136": "jātāc ca jāyāmānasya na vyavasthā prasajyate // MandUpK_4.13 //",
  "GV05agsas_4u:137": "__________",
  "GV05agsas_4u:138": "MandUpKC_4.13",
  "GV05agsas_4u:139": "ajādanutpannādvastuno jāyate yasya vādinaḥ kāryaṃ dṛṣṭānttastasya nāsti vai,",
  "GV05agsas_4u:140": "dṛṣṭāntābhāver'thādajānna kiñcijjāyata iti siddhaṃ bhavatītyarthaḥ /",
  "GV05agsas_4u:141": "yadā punarjātājjāyamānasya vastuno 'bhyupagamas tadapyanyasmāj jātāttadapyanyasmāditi na vyāvasthā prasajyate /",
  "GV05agsas_4u:142": "anavasthānaṃ syādityarthaḥ //13//",
  "GV05agsas_4u:143": "_______________________________________________________________________",
  "GV05agsas_4u:144": "START MandUpK 4.14",
  "GV05agsas_4u:145": "“yatra tvasya sarvamātmaivābhūt“(bṛ.u.2 /",
  "GV05agsas_4u:146": "4 /",
  "GV05agsas_4u:147": "18) iti paramārthato dvaitābhāvaḥ śrutyoktastamāśrityāha-",
  "GV05agsas_4u:148": "hetor ādiḥ phalaṃ yeṣām ādir hetuḥ phalasya ca /",
  "GV05agsas_4u:149": "hetoḥ phalasya cānādiḥ kathaṃ tair upavarṇyate // MandUpK_4.14 //",
  "GV05agsas_4u:150": "__________",
  "GV05agsas_4u:151": "MandUpKC_4.14",
  "GV05agsas_4u:152": "hetordharmāderādiḥ kāraṇaṃ dehādisaṃghātaḥ phalaṃ yeṣāṃ vādinām /",
  "GV05agsas_4u:153": "tathādiḥ kāraṇaṃ heturdharmādharmādiḥ phalasya ca dehādisaṃghātasya /",
  "GV05agsas_4u:154": "evaṃ hetuphalayoritaretarakāryakāraṇatvenādimattvaṃ bruvadbhirevaṃ hetoḥ phalasya cānāditvaṃ kathaṃ tairupavarṇyate?",
  "GV05agsas_4u:155": "vipratiṣiddhamityarthaḥ /",
  "GV05agsas_4u:156": "na hi nityasya kūṭasthasyātmano hetuphalātmatā sambhavati //14//",
  "GV05agsas_4u:157": "_______________________________________________________________________",
  "GV05agsas_4u:158": "START MandUpK 4.15",
  "GV05agsas_4u:159": "kathaṃ tairviruddhamabhyupagamyata ityucyate-",
  "GV05agsas_4u:160": "hetor ādiḥ phalaṃ yeṣām ādir hetuḥ kalasya ca /",
  "GV05agsas_4u:161": "tathā janma bhavet teṣāṃ putrāj janma pitur yathā // MandUpK_4.15 //",
  "GV05agsas_4u:162": "__________",
  "GV05agsas_4u:163": "MandUpKC_4.15",
  "GV05agsas_4u:164": "hetujanyādeva phalāddhetorjanmābhyupagacchatāṃ teṣāmīdṛśo virodha ukto bhavati yathā putrājjanma pituḥ //15//",
  "GV05agsas_4u:165": "_______________________________________________________________________",
  "GV05agsas_4u:166": "START MandUpK 4.16",
  "GV05agsas_4u:167": "yathokto virodho na yukto 'bhyupagantumiti cenmanyase-",
  "GV05agsas_4u:168": "saṃbhave hetuphalayor eṣitavyaḥ kramas tvayā /",
  "GV05agsas_4u:169": "yugapatsaṃbhave yasmād asaṃbandho viṣāṇavat // MandUpK_4.16 //",
  "GV05agsas_4u:170": "__________",
  "GV05agsas_4u:171": "MandUpKC_4.16",
  "GV05agsas_4u:172": "saṃbhave hetuphalayorutpattau krama eṣitavyastvayānyeṣṭavyo hetu ;",
  "GV05agsas_4u:173": "pūrvaṃ paścātphalaṃ ceti /",
  "GV05agsas_4u:174": "itaśca yugapatsaṃbhave yasmāddhetuphalayoḥ kāryakāraṇatvenāsaṃbandhaḥ,",
  "GV05agsas_4u:175": "yathā yugapatsaṃbhavatoḥ savyetaragoviṣāṇayoḥ //16//",
  "GV05agsas_4u:176": "_______________________________________________________________________",
  "GV05agsas_4u:177": "START MandUpK 4.17",
  "GV05agsas_4u:178": "kathamasaṃbandhaḥ? ityāha-",
  "GV05agsas_4u:179": "phalād utpadyamānaḥ san na te hetuḥ prasidhyati /",
  "GV05agsas_4u:180": "aprasiddhaḥ kathaṃ hetuḥ phalam utpādayiṣyati // MandUpK_4.17 //",
  "GV05agsas_4u:181": "__________",
  "GV05agsas_4u:182": "MandUpKC_4.17",
  "GV05agsas_4u:183": "janyātsvato 'labdhātmakāt phalādutpadyamānaḥ sañśaśaviṣāṇāderivāsato na hetuḥ prasidhyati janma na labhate /",
  "GV05agsas_4u:184": "alabdhātmako 'prasiddhaḥ sañśaśaviṣāṇādikalpastava kathaṃ phalamutpādayiṣyati?",
  "GV05agsas_4u:185": "na hītaretarāpekṣasiddhyoḥ śaśaviṣāṇakalpayoḥ kāryakāraṇabhāvena saṃbandhaḥ kvacid dṛṣṭaḥ,",
  "GV05agsas_4u:186": "anyathā vetyabhiprāyaḥ //17//",
  "GV05agsas_4u:187": "_______________________________________________________________________",
  "GV05agsas_4u:188": "START MandUpK 4.18",
  "GV05agsas_4u:189": "yadi hetoḥ phalāt siddhiḥ phalasiddhiś ca hetutaḥ /",
  "GV05agsas_4u:190": "katarat pūrvaniṣpannaṃ yasya siddhir apekṣayā // MandUpK_4.18 //",
  "GV05agsas_4u:191": "__________",
  "GV05agsas_4u:192": "MandUpKC_4.18",
  "GV05agsas_4u:193_0": "asaṃbandhatādoṣeṇāpodite 'pi hetuphalayoḥ kāryakāraṇabhāve yadi hetuphalayoranyonyasiddhirabhyupagamyata",
  "GV05agsas_4u:193_1": "eva tvayā kataratpūrvaniṣpannaṃ hetuphalayoryasya paścādbhāvinaḥ siddhiḥ syātpūrvasiddhyapekṣayā",
  "GV05agsas_4u:193_2": "tad brūhītyarthaḥ //18 //",
  "GV05agsas_4u:194": "_______________________________________________________________________",
  "GV05agsas_4u:195": "START MandUpK 4.19",
  "GV05agsas_4u:196": "athaitanna śakyate vaktumiti manyase-",
  "GV05agsas_4u:197": "aśaktir aparijñānaṃ kramakopo 'tha vā punaḥ /",
  "GV05agsas_4u:198": "evaṃ hi sarvathā buddhair ajātiḥ paridīpitā // MandUpK_4.19 //",
  "GV05agsas_4u:199": "__________",
  "GV05agsas_4u:200": "MandUpKC_4.19",
  "GV05agsas_4u:201": "seyamaśaktiraparijñānaṃ tattvāviveko mūḍhatetyarthaḥ /",
  "GV05agsas_4u:202": "atha vā yo 'yaṃ tvayoktaḥ kramo hetoḥ phalasya siddhiḥ phalācca hetoḥ siddhiritītaretarānantaryalakṣaṇastasya kopo viparyāso 'nyathābhāvaḥ syādityabhiprāyaḥ /",
  "GV05agsas_4u:203": "evaṃ hetuphalayoḥ kāryakāraṇabhāvānupapatterajātiḥ sarvasyānutpattiḥ paridīpitā prakāśitānyonyapakṣadoṣaṃ bruvadbhirvādibhirbuddhaiḥ paṇḍitairityarthaḥ //19//",
  "GV05agsas_4u:204": "_______________________________________________________________________",
  "GV05agsas_4u:205": "START MandUpK 4.20",
  "GV05agsas_4u:206": "nanu hetulayoḥ kāryakāraṇabhāva ityasmābhiruktaṃ śabdamātramāśritya cchalamidaṃ tvayoktaṃ putrājjanma pituryathā,",
  "GV05agsas_4u:207": "viṣāṇavaccāsaṃbandha ityādi /",
  "GV05agsas_4u:208": "na hyasmābhirasiddhāddhetoḥ phalasiddhirasiddhādvā phalāddhetusiddharabhyupagatā /",
  "GV05agsas_4u:209": "kiṃ tarhi? bījāṅkuravatkāryakāraṇabhāvo 'bhyupagamyata iti /",
  "GV05agsas_4u:210": "atrocyate-",
  "GV05agsas_4u:211": "bījāṅkurākhyo dṛṣṭāntaḥ sadā sādhyasamo hi sa /",
  "GV05agsas_4u:212": "na hi sādhyasamo hetuḥ siddhau sādhyasya yujyate // MandUpK_4.20 //",
  "GV05agsas_4u:213": "__________",
  "GV05agsas_4u:214": "MandUpKC_4.20",
  "GV05agsas_4u:215": "bījāṅkurākhyā dṛṣṭānto yaḥ sa sādhyena tulyo mametyabhiprāyaḥ /",
  "GV05agsas_4u:216": "nanu pratyakṣaḥ kāryakāraṇabhāvo bījāṅkurayoranādiḥ?",
  "GV05agsas_4u:217": "na, pūrvasya pūrvasyāparavadādimattvābhyupagamāt /",
  "GV05agsas_4u:218": "yathedānīmutpanno 'paro 'ṅkuro bījādādimānbījaṃ cāparamanyasmādaṅkurāditi krameṇotyannatvādādimat /",
  "GV05agsas_4u:219": "evaṃ pūrvaḥ pūrvo 'ṅkuro bījaṃ ca pūrvaṃ pūrvamādimadeviti pratyekaṃ sarvasya bījāṅkurajātasyādimattvātkasyacidapyanāditvānupapatti /",
  "GV05agsas_4u:220": "evaṃ hetuphalānām /",
  "GV05agsas_4u:221": "atha bījāṅkurasantateranādimattvamiti cet?",
  "GV05agsas_4u:222": "na, ekatvānupapatteḥ /",
  "GV05agsas_4u:223": "na hi bījāṅkuravyatirekeṇa bījāṅkurasantatirnāmaikābhyupagamyate hetuphalasantatirvā tadanāditvavādibhis tasmātsūktaṃ hetoḥ phalasya cānādiḥ kathaṃ tairupavarṇyata iti /",
  "GV05agsas_4u:224": "tathā cānyadapyanupapatternacchalamityabhiprāyaḥ /",
  "GV05agsas_4u:225": "na ca loke sādhyasamo hetuḥ sādhyasiddhau siddhinimittaṃ prayujyate pramāṇakuśalairityarthaḥ /",
  "GV05agsas_4u:226": "heturiti dṛṣṭānto 'trābhipretaḥ,",
  "GV05agsas_4u:227": "gamakatvāt /",
  "GV05agsas_4u:228": "prakṛto hi dṛṣṭānto na heturiti //20//",
  "GV05agsas_4u:229": "_______________________________________________________________________",
  "GV05agsas_4u:230": "START MandUpK 4.21",
  "GV05agsas_4u:231": "kathaṃ buddhairajātiḥ paridīpitetyāha-",
  "GV05agsas_4u:232": "pūrvāparāparijñānam ajāteḥ paridīpakam /",
  "GV05agsas_4u:233": "jāyamānād dhi vai dharmāt kathaṃ pūrvaṃ na gṛhyate // MandUpK_4.21 //",
  "GV05agsas_4u:234": "__________",
  "GV05agsas_4u:235": "MandUpKC_4.21",
  "GV05agsas_4u:236": "yadetaddhetuphalayoḥ pūrvāparāparijñānaṃ taccaitadajāteḥ paridīpakamavabodhakamityarthaḥ /",
  "GV05agsas_4u:237": "jāyamāno hi ceddharmo gṛhyate,",
  "GV05agsas_4u:238": "kathaṃ tasmātpūrvaṃ kāraṇaṃ na gṛhyate /",
  "GV05agsas_4u:239": "avaśyaṃ jāyamānasya grahītrā tajjanakaṃ grahītavyam /",
  "GV05agsas_4u:240": "janyajanakayoḥ saṃbandhasyānapetatvāt /",
  "GV05agsas_4u:241": "tasmādajātiparidīpakaṃ tadityarthaḥ //21//",
  "GV05agsas_4u:242": "_______________________________________________________________________",
  "GV05agsas_4u:243": "START MandUpK 4.22",
  "GV05agsas_4u:244": "itaśca na jāyate kiñcit,",
  "GV05agsas_4u:245": "yajjāyamānaṃ vastu-",
  "GV05agsas_4u:246": "svato vā parato vāpi na kiñcid vastu jāyate /",
  "GV05agsas_4u:247": "sad asat sadasad vāpi na kiñcid vastu jāyate // MandUpK_4.22 //",
  "GV05agsas_4u:248": "__________",
  "GV05agsas_4u:249": "MandUpKC_4.22",
  "GV05agsas_4u:250": "svataḥ parata ubhayato vā sadasatsadasadvā na jāyate na tasya kenacidapi prakāreṇa janma saṃbhavati /",
  "GV05agsas_4u:251": "na tāvatsvayamevāpariniṣpannātsvataḥ svarūpātsvayameva jāyate yathā ghaṭastasmādeva ghaṭāt /",
  "GV05agsas_4u:252": "nāpi parato 'nyasmādanyo yathā ghaṭātpaṭaḥ paṭātpaṭāntaram /",
  "GV05agsas_4u:253": "tathā nobhayataḥ,",
  "GV05agsas_4u:254": "virodhāt; yathā ghaṭapaṭābhyāṃ ghaṭaḥ paṭo vā na jāyate /",
  "GV05agsas_4u:255": "nanu mṛdo ghaṭo jāyate pituśca putraḥ /",
  "GV05agsas_4u:256": "satyam, asti jāyata iti pratyayaḥ śabdaśca mūḍhānām /",
  "GV05agsas_4u:257": "tāveva śabdapratyayau vivekibhiḥ parīkṣyete kiṃ satyameva tāvuta mṛṣeti /",
  "GV05agsas_4u:258": "yāvatā parīkṣyamāṇe śabdapratyaviṣayaṃ vastu ghaṭaputrādilakṣaṇaṃ śabdamātrameva tat /",
  "GV05agsas_4u:259": "“vācārambhaṇam“(chā.u.6 / 1 / 4) iti śruteḥ /",
  "GV05agsas_4u:260": "saccenna jāyate sattvānmṛtpitrādivad /",
  "GV05agsas_4u:261": "yadyasattathāpi na jāyate 'sattvādeva śaśaviṣāṇādivat /",
  "GV05agsas_4u:262": "atha sadasattathāpi na jāyate viruddhasyaikasyāsaṃbhavāt /",
  "GV05agsas_4u:263": "ato na kiñcadvastu jāyata iti siddham /",
  "GV05agsas_4u:264": "yeṣāṃ punarjanireva jāyata iti kriyākārakaphalaikatvam abhyupagamyate kṣaṇikatvaṃ ca vastunaḥ,",
  "GV05agsas_4u:265": "te dūrata eva nyāyāpetāḥ /",
  "GV05agsas_4u:266": "idamitthamityavadhāraṇakṣaṇāntarānavasthānādananubhūtasya smṛtyanupapatteśca //22//",
  "GV05agsas_4u:267": "_______________________________________________________________________",
  "GV05agsas_4u:268": "START MandUpK 4.23",
  "GV05agsas_4u:269": "kiṃ ca hetuphalayoranāditvamabhyupagacchatā tvayā balāddhetuphalayorajanmaivābhyupagataṃ syāt /",
  "GV05agsas_4u:270": "tatkatham?",
  "GV05agsas_4u:271": "hetur na jāyate 'nādeḥ phalaṃ cāpi svabhāvataḥ /",
  "GV05agsas_4u:272": "ādir na vidyate yasya tasya hy ādir na vidyate // MandUpK_4.23 //",
  "GV05agsas_4u:273": "__________",
  "GV05agsas_4u:274": "MandUpKC_4.23",
  "GV05agsas_4u:275": "anāderādirahitātphalāddheturna jāyate /",
  "GV05agsas_4u:276": "na hyanutpannādanādeḥ phalāddhetorjanmeṣyate tvayā /",
  "GV05agsas_4u:277": "phalaṃ cādirahitādanāderhetorajātsvabhāvata eva nirnimittaṃ jāyata iti nābhyupagamyate /",
  "GV05agsas_4u:278": "tasmādanāditvamabhyupagacchatā tvayā hetuphalayorajanmāvābhyupagamyate /",
  "GV05agsas_4u:279": "yasmādādiḥ kāraṇaṃ na vidyate yasya loke tasya hyādiḥ pūrvoktā jātirna vidyate /",
  "GV05agsas_4u:280": "kāraṇavata eva hyādirabhyupagamyate nākāraṇavataḥ //23//",
  "GV05agsas_4u:281": "_______________________________________________________________________",
  "GV05agsas_4u:282": "START MandUpK 4.24",
  "GV05agsas_4u:283": "uktasyaivārthasya dṛḍhīkaraṇacikīrṣayā punarākṣipati-",
  "GV05agsas_4u:284": "prajñapteḥ sanimittatvam anyathā dvayanāśataḥ /",
  "GV05agsas_4u:285": "saṃkleśasyopalabdheś ca paratantrāstitā matā // MandUpK_4.24 //",
  "GV05agsas_4u:286": "__________",
  "GV05agsas_4u:287": "MandUpKC_4.24",
  "GV05agsas_4u:288": "prajñānaṃ prajñaptiḥ śabdādipratītistasyāḥ sanimittatvam;",
  "GV05agsas_4u:289": "nimittaṃ kāraṇaṃ viṣaya ityetatsannimittatvaṃ saviṣatvaṃ svātmavyatiriktaviṣayatetyetat pratijānīmahe /",
  "GV05agsas_4u:290": "na hi nirviṣayā prajñaptiḥ śabdādipratītiḥ syāt,",
  "GV05agsas_4u:291": "tasyāḥ sanimittatvāt /",
  "GV05agsas_4u:292": "anyathā nirviṣayatve śabdasparśanīlapītalohitādipratyayavaicitryasya dvayasya nāśato nāśo 'bhāvaḥ prasajyetetyarthaḥ /",
  "GV05agsas_4u:293": "na ca pratyayavaicitryasya dvayasyābhāvo 'sti pratyakṣatvāt /",
  "GV05agsas_4u:294": "ataḥ pratyavaicitryasya dvayasya darśānāt,",
  "GV05agsas_4u:295": "pareṣāṃ tantraṃ paratantramityanyaśāstram,",
  "GV05agsas_4u:296": "tasya paratantrasya paratantrāśrayasya bāhyārthasya jñānavyatiriktasyāsthitā matābhipretā /",
  "GV05agsas_4u:297": "na hi prajñapteḥ prakāśamātrasvarūpāyā nīlapītādibāhyālambanavaicitryamantareṇa svabhāvabhedenaiva vaicitryaṃ saṃbhavati /",
  "GV05agsas_4u:298": "sphaṭikasyeva nīlādyupādhyāśrayairvinā vaicitryaṃ na ghaṭata ityabhiprāyaḥ /",
  "GV05agsas_4u:299": "itaśca paratantrāśrayasya bāhyārthasya jñānavyatiriktasyāstitā /",
  "GV05agsas_4u:300": "saṃkleśanaṃ saṃkleśo duḥkhamityarthaḥ /",
  "GV05agsas_4u:301": "upalabhyate hyagnidāhādinimittaṃ duḥkham /",
  "GV05agsas_4u:302": "yadyagnyādibāhyaṃ dāhādinimittaṃ vijñānavyatiriktaṃ na syāttato dāhādiduḥkhaṃ nopalabhyate /",
  "GV05agsas_4u:303": "upalabhyate tu /",
  "GV05agsas_4u:304": "atastena manyamahe 'sti bāhyor'tha iti /",
  "GV05agsas_4u:305": "na hi vijñānamātre saṃklośo yuktaḥ,",
  "GV05agsas_4u:306": "anyatrādarśanādityabhiprāyaḥ //24//",
  "GV05agsas_4u:307": "_______________________________________________________________________",
  "GV05agsas_4u:308": "START MandUpK 4.25",
  "GV05agsas_4u:309": "atrocyate-",
  "GV05agsas_4u:310": "prajñapteḥ sanimittatvam iṣyate yuktidarśanāt /",
  "GV05agsas_4u:311": "nimittasyānimittatvam iṣyate bhūtadarśanāt // MandUpK_4.25 //",
  "GV05agsas_4u:312": "__________",
  "GV05agsas_4u:313": "MandUpKC_4.25",
  "GV05agsas_4u:314": "bāḍhamevaṃ prajñapteḥ sanimittatvaṃ dvayasaṃkleśopalabdhiyuktidarśanādiṣyate tvayā /",
  "GV05agsas_4u:315": "sthirībhava tāvattvaṃ yuktidarśanaṃ vastunastathātvābhyupagame kāraṇamityatra /",
  "GV05agsas_4u:316": "brūhi kiṃ tata iti /",
  "GV05agsas_4u:317": "ucyate /",
  "GV05agsas_4u:318": "nimittasya prajñaptyālambanābhimatasya ghaṭāderanimittatvamanālambanatvaṃ vaicitryāhetutvamiṣyate 'smābhiḥ /",
  "GV05agsas_4u:319": "katham? bhūtadarśanātparamārthadarśanādityetat /",
  "GV05agsas_4u:320": "na hi ghaṭo yathābhūtamṛdrūpadarśane sati tadvyatirekeṇāsti,",
  "GV05agsas_4u:321": "yathāśvānmahiṣaḥ paṭo vā tantuvyatirekeṇa,",
  "GV05agsas_4u:322": "tantavaścāṃśuvyatirekeṇetyevamuttarottara bhūtadarśana āśabdapratyayanirodhānnaiva nimittamupalabhāmaha ityarthaḥ /",
  "GV05agsas_4u:323": "athavā bhūtadarśanādbāhyārthasyānimittatvamiṣyate,",
  "GV05agsas_4u:324": "rajjvādāviva sarpāderityarthaḥ /",
  "GV05agsas_4u:325": "bhrāntidarśanaviṣayatvācca nimittasyānimittatvaṃ bhavet /",
  "GV05agsas_4u:326": "tadabhāve 'bhāvān na hi suṣuptasamāhitamuktānāṃ bhrāntidarśanābhāva ātmavyatirikto bāhyor'tha upalabhyate /",
  "GV05agsas_4u:327": "na hyunmattāvagataṃ vastvanunmattairapi tathābhūtaṃ gamyate /",
  "GV05agsas_4u:328": "etena dvayadarśanaṃ saṃkleśopalabdhiśca pratyuktā //25//",
  "GV05agsas_4u:329": "_______________________________________________________________________",
  "GV05agsas_4u:330": "START MandUpK 4.26",
  "GV05agsas_4u:331": "yasmānnāsti bāhyaṃ nimittamataḥ-",
  "GV05agsas_4u:332": "cittaṃ na saṃspṛśaty arthaṃ nārthābhāsaṃ tathaiva ca /",
  "GV05agsas_4u:333": "abhūto hi yataś cārtho nārthābhāsas tataḥ pṛthak // MandUpK_4.26 //",
  "GV05agsas_4u:334": "__________",
  "GV05agsas_4u:335": "MandUpKC_4.26",
  "GV05agsas_4u:336": "cittaṃ na spṛśatyarthaṃ bāhyālambanaviṣayam,",
  "GV05agsas_4u:337": "nāpyarthābhāsaṃ cittatvātsvapnacittavat /",
  "GV05agsas_4u:338": "abhūto hi jāgarite 'pi svapnārthavadeva bāhyaḥ śabdādyartho yata uktahetutvācca /",
  "GV05agsas_4u:339": "nāpyarthābhāsaścittātpṛthakcittameva hi ghaṭādyarthavadavabhāsate yathā svapne //26//",
  "GV05agsas_4u:340": "_______________________________________________________________________",
  "GV05agsas_4u:341": "START MandUpK 4.27",
  "GV05agsas_4u:342": "nanu viparyāsastarhyasati ghaṭādau ghaṭādyābhāsatā cittasya /",
  "GV05agsas_4u:343": "tathā ca satyaviparyāsaḥ kvacidvaktavya iti /",
  "GV05agsas_4u:344": "atrocyate-",
  "GV05agsas_4u:345": "nimittaṃ na sadā cittaṃ saṃspṛśaty adhvasu triṣu /",
  "GV05agsas_4u:346": "animitto viparyāsaḥ kathaṃ tasya bhaviṣyati // MandUpK_4.27 //",
  "GV05agsas_4u:347": "__________",
  "GV05agsas_4u:348": "MandUpKC_4.27",
  "GV05agsas_4u:349": "nimittaṃ viṣayamatītānāgatavartamānādhvasu triṣvapi sadā cittaṃ na spṛśedeva hi /",
  "GV05agsas_4u:350": "yadi hi kvacit saṃspṛśet sa aviparyāsaḥ paramārtha iti /",
  "GV05agsas_4u:351": "atastadapekṣayāsati ghaṭe ghaṭādyābhāsatā viparyāsaḥ syānna tu tadasti kadācidapi cittasyārthasaṃsparśanam /",
  "GV05agsas_4u:352": "tasmādanimitto viparyāsaḥ kathaṃ tasya cittasya bhaviṣyati;",
  "GV05agsas_4u:353": "na kathañcidviparyāso 'stītyabhiprāyaḥ /",
  "GV05agsas_4u:354": "ayameva hi svabhāvaścittasya yadutāsati nimitte ghaṭādau tadvadavabhāsanam //27//",
  "GV05agsas_4u:355": "_______________________________________________________________________",
  "GV05agsas_4u:356": "START MandUpK 4.28",
  "GV05agsas_4u:357": "prajñapteḥ sanimittatvamityādyetadantaṃ vijñānavādino bauddhastha vacanaṃ bāhyārthavādipakṣapratiṣedhaparamācāryeṇānumoditam /",
  "GV05agsas_4u:358": "tadeva hetuṃ kṛtvā tatpakṣapratiṣedhāya tadidamucyate-",
  "GV05agsas_4u:359": "tasmān na jāyate cittaṃ cittadṛśyaṃ na jāyate /",
  "GV05agsas_4u:360": "tasya paśyanti ye jātiṃ khe vai paśyanti te padam // MandUpK_4.28 //",
  "GV05agsas_4u:361": "__________",
  "GV05agsas_4u:362": "MandUpKC_4.28",
  "GV05agsas_4u:363": "yasmādasatyeva ghaṭādau ghaṭādyābhāsatā cittasya vijñānavādinābhyupagatā tadanumoditam asmābhirapi bhūtadarśanāt,",
  "GV05agsas_4u:364": "tasmāttasyāpi cittasya jāyamānāvabhāsatāsatyeva janmani yuktā bhavitumityato na jāyate cittam,",
  "GV05agsas_4u:365": "yathā cittadṛśyaṃ na jāyate /",
  "GV05agsas_4u:366": "atastasya cittasya ye jātiṃ paśyanti vijñānavādinaḥ kṣaṇikatvaduḥkhitvaśūnyatvānātmatvādi ca,",
  "GV05agsas_4u:367": "tenaiva cittena cittasvarūpaṃ draṣṭumaśakyaṃ paśyantaḥ khe vai paśyanti te padaṃ pakṣyādīnām /",
  "GV05agsas_4u:368_0": "ata itarebhyo 'pi dvaitibhyo 'tyantasāhasikā ityartho ye 'pi śūnyavādinaḥ paśyanta",
  "GV05agsas_4u:368_1": "eva sarvaśūnyatāṃ svadarśanasyāpi śūnyatāṃ svadarśanasyāpi śūnyatāṃ pratijānate te",
  "GV05agsas_4u:368_2": "tato 'pi sāhasikatarāḥ khaṃ muṣṭināpi jighṛkṣanti //28 //",
  "GV05agsas_4u:369": "_______________________________________________________________________",
  "GV05agsas_4u:370": "START MandUpK 4.29",
  "GV05agsas_4u:371": "uktairhetubhirajamekaṃ brahmeti siddhaṃ yatpunarādau pratijñātaṃ tatphalopasaṃhārārthoyaṃ ślokaḥ-",
  "GV05agsas_4u:372": "ajātaṃ jāyate yasmād ajātiḥ prakṛtis tataḥ /",
  "GV05agsas_4u:373": "prakṛter anyathābhāvo na kathañcid bhaviṣyati // MandUpK_4.29 //",
  "GV05agsas_4u:374": "__________",
  "GV05agsas_4u:375": "MandUpKC_4.29",
  "GV05agsas_4u:376": "ajātaṃ yaccittaṃ brahmaiva jāyata iti vādibhiḥ parikalpyate tadajātaṃ jāyate yasmādajātiḥ prakṛtistasya /",
  "GV05agsas_4u:377": "tatastasmādajātarūpāyāḥ prakṛteranyathābhāvo janma na kathañcidbhaviṣyati //29//",
  "GV05agsas_4u:378": "_______________________________________________________________________",
  "GV05agsas_4u:379": "START MandUpK 4.30",
  "GV05agsas_4u:380": "ayaṃ cāpara ātmanaḥ saṃsāramokṣayoḥ paramārthasadbhāvavādināṃ doṣa ucyate-",
  "GV05agsas_4u:381": "anāder antavattvaṃ ca saṃsārasya na setsyati /",
  "GV05agsas_4u:382": "anantatā cādimato mokṣasya na bhaviṣyati // MandUpK_4.30 //",
  "GV05agsas_4u:383": "__________",
  "GV05agsas_4u:384": "MandUpKC_4.30",
  "GV05agsas_4u:385": "anāderatītakoṭirahitasya saṃsārasyāntavattvaṃ samāptirna setsyati yuktitaḥ siddhiṃ nopayāsyati /",
  "GV05agsas_4u:386": "na hyanādiḥ sannantavānkaścitpadārtho dṛṣṭo loke /",
  "GV05agsas_4u:387": "bījāṅkurasaṃbandhanairantaryavicchedo iṣṭa iti cet,",
  "GV05agsas_4u:388": "nai7kavastvabhāvenāpoditvāt /",
  "GV05agsas_4u:389": "tathānantatāpi vijñānaprāptikālaprabhavasya mokṣasyādimato na bhaviṣyati,",
  "GV05agsas_4u:390": "ghaṭādiṣvadarśanāt /",
  "GV05agsas_4u:391": "ghacādivināśavadavastutvādadoṣa iti cet,",
  "GV05agsas_4u:392": "tathā ca mokṣasya paramārthasadbhāvapratijñāhāniḥ /",
  "GV05agsas_4u:393": "asattvādeva śaśaviṣāṇasyevādimattvābhāvaśca //30//",
  "GV05agsas_4u:394": "_______________________________________________________________________",
  "GV05agsas_4u:395": "START MandUpK 4.31-32",
  "GV05agsas_4u:396": "ādāvante ca yan nāsti vartamāne 'pi tat tathā /",
  "GV05agsas_4u:397": "vitathaiḥ sadṛśāḥ santo 'vitathā iva lakṣitāḥ // MandUpK_4.31 //",
  "GV05agsas_4u:398": "saprayojanatā teṣāṃ svapne vipratipadyate /",
  "GV05agsas_4u:399": "tasmād ādyantavattvena mithyaiva khalu te smṛtāḥ // MandUpK_4.32 //",
  "GV05agsas_4u:400": "__________",
  "GV05agsas_4u:401": "MandUpKC_4.31-32",
  "GV05agsas_4u:402": "vaitathye kṛtavyākhyānau ślokāviha saṃsāramokṣābhāvaprasaṅgena paṭhitau //31-32 //",
  "GV05agsas_4u:403": "_______________________________________________________________________",
  "GV05agsas_4u:404": "START MandUpK 4.33",
  "GV05agsas_4u:405": "sarve dharmā mṛṣā svapne kāyasyāntanidarśanāt /",
  "GV05agsas_4u:406": "saṃvṛtte 'smin pradeśe vai bhūtānāṃ darśanaṃ kutaḥ // MandUpK_4.33 //",
  "GV05agsas_4u:407": "MandUpKC_4.33",
  "GV05agsas_4u:408": "nimittasyānimittatvamiṣyate bhūtadarśanādityayamarthaḥ prapañcyata etaiḥ ślokaiḥ //33//",
  "GV05agsas_4u:409": "_______________________________________________________________________",
  "GV05agsas_4u:410": "START MandUpK 4.34",
  "GV05agsas_4u:411": "na yuktaṃ darśanaṃ gatvā kālasyāniyamād gatau /",
  "GV05agsas_4u:412": "pratibuddhaś ca vai sarvas tasmin deśe na vidyate // MandUpK_4.34 //",
  "GV05agsas_4u:413": "__________",
  "GV05agsas_4u:414": "MandUpKC_4.34",
  "GV05agsas_4u:415": "jāgarite gatyāgamanakālo niyato deśaḥ pramāṇato yastasyā niyamānniyamasyābhāvātsvapne na deśāntarāgamanamityarthaḥ //34//",
  "GV05agsas_4u:416": "_______________________________________________________________________",
  "GV05agsas_4u:417": "START MandUpK 4.35",
  "GV05agsas_4u:418": "mitrādyaiḥ saha saṃmantrya saṃbuddhau na prapadyate /",
  "GV05agsas_4u:419": "gṛhītaṃ cāpi yat kiñcit pratibuddho na paśyati // MandUpK_4.35 //",
  "GV05agsas_4u:420": "__________",
  "GV05agsas_4u:421": "MandUpKC_4.35",
  "GV05agsas_4u:422": "mitrādyaiḥ saha saṃmantrya tadeva mantraṇaṃ pratibuddhau na prapadyate /",
  "GV05agsas_4u:423": "gṛhītaṃ ca yatkiñciddhiraṇyādi na prāpnoti /",
  "GV05agsas_4u:424": "ataśca na deśāntaraṃ gacchanti svapne //35//",
  "GV05agsas_4u:425": "_______________________________________________________________________",
  "GV05agsas_4u:426": "START MandUpK 4.36",
  "GV05agsas_4u:427": "svapne cāvastukaḥ kāyaḥ pṛthag anyasya darśanāt /",
  "GV05agsas_4u:428": "yathā kāyas tathā sarvaṃ cittadṛśyam avastukam // MandUpK_4.36 //",
  "GV05agsas_4u:429": "__________",
  "GV05agsas_4u:430": "MandUpKC_4.36",
  "GV05agsas_4u:431": "svapne cāṭandṛśyate yaḥ kāyaḥ sa avastukastato 'nyasya svāpadeśastasya pṛthakkāyāntarasya darśanāt /",
  "GV05agsas_4u:432": "yathā svapnadṛśyaḥ kāyo 'saṃstathā sarvaṃ cittadṛśyamavastukaṃ jāgarite 'pi cittadṛśyatvādityarthaḥ /",
  "GV05agsas_4u:433": "svapnasamatvādasajjāgaritamapīti prakaraṇārthaḥ //36//",
  "GV05agsas_4u:434": "_______________________________________________________________________",
  "GV05agsas_4u:435": "START MandUpK 4.37",
  "GV05agsas_4u:436": "itaścāsatvaṃ jāgradvastunaḥ-",
  "GV05agsas_4u:437": "grahaṇāj jāgaritavat taddhetuḥ svapna iṣyate /",
  "GV05agsas_4u:438": "tad dhetutvāt tu tasyaiva sajjāgaritam iṣyate // MandUpK_4.37 //",
  "GV05agsas_4u:439": "__________",
  "GV05agsas_4u:440": "MandUpKC_4.37",
  "GV05agsas_4u:441": "jāgaritavajjāgaritasye7va grahaṇādgrāhyagrāhakarūpeṇāsvapnasya tajjāgaritaṃ heturasya svapnasya sa svapnastaddhetujāgaritakāryamiṣyate /",
  "GV05agsas_4u:442": "taddhetutvājjāgaritakāryatvāttasyaiva svapnadṛśya eva sajjāgaritaṃ na tvanyeṣām /",
  "GV05agsas_4u:443": "yathā svapna ityabhiprāyaḥ /",
  "GV05agsas_4u:444_0": "yathā svapnaḥ svapnadṛśya eva sansādhāraṇavidyamānavastuvadavabhāsate tathā tatkāraṇatvātsādhāraṇavidyamānavastuvadavabhāsamānaṃ",
  "GV05agsas_4u:444_1": "na tu sādhāraṇaṃ vidyamānavastu svapnavadevetyabhiprāyaḥ //37 //",
  "GV05agsas_4u:445": "_______________________________________________________________________",
  "GV05agsas_4u:446": "START MandUpK 4.38",
  "GV05agsas_4u:447": "nanu svapnakāraṇatve 'pi jāgaritavastuno na svapnavadavastutvam /",
  "GV05agsas_4u:448": "atyantacalo hi svapno jāgaritaṃ tu sthiraṃ lakṣyate /",
  "GV05agsas_4u:449": "satyamevamavivekināṃ syāt /",
  "GV05agsas_4u:450": "vivekināṃ tu na kasyacidvastuna utpādaḥ prasiddhe 'taḥ-",
  "GV05agsas_4u:451": "utpādasyāprasiddhatvād ajaṃ sarvam udāhṛtam /",
  "GV05agsas_4u:452": "na ca bhūtād abhūtasya saṃbhavo 'sti kathañcana // MandUpK_4.38 //",
  "GV05agsas_4u:453": "__________",
  "GV05agsas_4u:454": "MandUpKC_4.38",
  "GV05agsas_4u:455": "aprasiddhatvādutpādasyātmaiva sarvamityajaṃ sarvamudāhṛtaṃ vedānteṣu“sabāhyābhyantaro hyajaḥ“(mu.u.2 / 1 / 2) iti /",
  "GV05agsas_4u:456": "yadyapi manyase jāgaritāstato 'satsvapno jāyata iti tadasat /",
  "GV05agsas_4u:457": "na bhūtādvidyamānāda bhūtasyāsataḥ sambhavo 'sti loke /",
  "GV05agsas_4u:458": "na hyasataḥ śaśaviṣāṇādeḥ sambhavo dṛṣṭaḥ kathañcidapi //38//",
  "GV05agsas_4u:459": "_______________________________________________________________________",
  "GV05agsas_4u:460": "START MandUpK 4.39",
  "GV05agsas_4u:461": "nanūktaṃ tvayaiva svapno jāgaritakāryamiti tatkathamutpādo 'prasiddha ityucyate?",
  "GV05agsas_4u:462": "śṛṇu tatra yathā kāryakāraṇabhāvo 'smābhirabhipreta iti-",
  "GV05agsas_4u:463": "asaj jāgarite dṛṣṭvā svapne paśyati tanmayaḥ /",
  "GV05agsas_4u:464": "asatsvapne 'pi dṛṣṭvā ca pratibuddhau na paśyati // MandUpK_4.39 //",
  "GV05agsas_4u:465": "__________",
  "GV05agsas_4u:466": "MandUpKC_4.39",
  "GV05agsas_4u:467": "asadavidyamānaṃ rajjusarpadvikalpitaṃ vastu jāgarite dṛṣṭvā tadbhāvabhāvitastanmayaḥ svapne 'pi jāgaritavadgrāhyagrāhakarūpeṇa vikalpayanpaśyati /",
  "GV05agsas_4u:468": "tathāsatsvapne 'pi dṛṣṭvā ca pratibuddhau na paśyatyavikalpayan /",
  "GV05agsas_4u:469": "ca śabdāttathā jāgarite 'pi dṛṣṭvā svapne na paśyati kadācidityarthaḥ /",
  "GV05agsas_4u:470": "tasmājjāgaritaṃ svapnaheturucyate na tu paramārthasaditi kṛtvā //39//",
  "GV05agsas_4u:471": "_______________________________________________________________________",
  "GV05agsas_4u:472": "START MandUpK 4.40",
  "GV05agsas_4u:473": "paramārthatastu na kasyacitkenacidapi prakāreṇa kāryakāraṇabhāva upapadyate katham?-",
  "GV05agsas_4u:474": "nāsty asaddhetukam asat sadasaddhetukaṃ tathā /",
  "GV05agsas_4u:475": "sac ca saddhetukaṃ nāsti saddhetukam asat kutaḥ // MandUpK_4.40 //",
  "GV05agsas_4u:476": "__________",
  "GV05agsas_4u:477": "MandUpKC_4.40",
  "GV05agsas_4u:478": "nāstyasaddhetukamasacchaśaviṣāṇādi hetuḥ kāraṇaṃ yasyāsata eva svakusumādestadasaddhatukamasanna vidyate /",
  "GV05agsas_4u:479": "tathā sadapi ghaṭādivastv asaddhetukaṃ śaśaviṣāṇādikāryaṃ nāsti /",
  "GV05agsas_4u:480": "tathā sacca vidyamānaṃ ghaṭādi vidyamānaghaṭādivastvantarakāryaṃ nāsti /",
  "GV05agsas_4u:481": "satkāryamasatkuta eva sambhavati?",
  "GV05agsas_4u:482": "na cānyaḥ kāryakāraṇabhāvaḥ sambhavati śakyo vā kalpayitum?",
  "GV05agsas_4u:483": "ato vivekināmasiddha eva kāryakāraṇabhāvaḥ kasya cidityabhiprāyaḥ //40//",
  "GV05agsas_4u:484": "_______________________________________________________________________",
  "GV05agsas_4u:485": "START MandUpK 4.41",
  "GV05agsas_4u:486": "punarapi jāgratsvapnayorasatorapi kāryakāraṇabhāvāśaṅkāmapanayann āha-",
  "GV05agsas_4u:487": "viparyāsād yathā jāgrad acintyān bhūtavat spṛśet /",
  "GV05agsas_4u:488": "tathā svapne viparyāsād dharmāṃs tatraiva paśyati // MandUpK_4.41 //",
  "GV05agsas_4u:489": "__________",
  "GV05agsas_4u:490": "MandUpKC_4.41",
  "GV05agsas_4u:491": "viparyāsādavivekato yathā jāgrajjāgarite 'cintyānbhāvānaśakyacintanīyān rajjusarpādīn bhūtavatparamārthavatspṛśanniva vikalpayedityarthaḥ kaścidyathā,",
  "GV05agsas_4u:492": "tathā svapne viparyāsāddhastyādīndharmān paśyanniva vikalpayati;",
  "GV05agsas_4u:493": "tatraiva paśyati na tu jāgaritādutpadyamānānityarthaḥ //41//",
  "GV05agsas_4u:494": "_______________________________________________________________________",
  "GV05agsas_4u:495": "START MandUpK 4.42",
  "GV05agsas_4u:496": "upalambhāt samācārād asti vastutvavādinām /",
  "GV05agsas_4u:497": "jātis tu deśitā buddhair ajātes trasatāṃ sadā // MandUpK_4.42 //",
  "GV05agsas_4u:498": "__________",
  "GV05agsas_4u:499": "MandUpKC_4.42",
  "GV05agsas_4u:500": "yāpi buddhairadvaitavādibhirjātirdeśitopadiṣṭā,",
  "GV05agsas_4u:501": "upalambhanam upalambhastasmādupalabdherityarthaḥ,",
  "GV05agsas_4u:502": "samācārādvarṇāśramādidharmasamācaraṇāt,",
  "GV05agsas_4u:503": "tābhyāṃ hetubhyāmastivastutvavādinām asti vastubhūva ityevaṃ vadanaśīlānāṃ dṛḍhāgrahavatāṃ śraddadhānānāṃ mandavivekināmanarthepāyatvena sā deśitā jātiḥ /",
  "GV05agsas_4u:504": "tāṃ gṛhṇantu tāvat /",
  "GV05agsas_4u:505": "vedāntābhyāsināṃ tu svayamevājādvayātmaviṣayo viveko bhaviṣyatīti na tu paramārthabuddhyā /",
  "GV05agsas_4u:506": "te hi śrotriyāḥ sthūlabuddhitvādajāter ajātivastunaḥ sadā trasyantyātmanāśaṃ manyamānā avivekina ityarthaḥ /",
  "GV05agsas_4u:507": "upāyaḥ sa avatārāyetyuktam //42//",
  "GV05agsas_4u:508": "_______________________________________________________________________",
  "GV05agsas_4u:509": "START MandUpK 4.43",
  "GV05agsas_4u:510": "ajātes trasatāṃ teṣām upalambhād viyanti ye /",
  "GV05agsas_4u:511": "jātidoṣā na setsyanti doṣo 'py alpo bhaviṣyati // MandUpK_4.43 //",
  "GV05agsas_4u:512": "__________",
  "GV05agsas_4u:513": "MandUpKC_4.43",
  "GV05agsas_4u:514": "ye caivamupalambhātsamācarāccājāterajātivastunastrasanto 'stivastvityadvayādātmano viyanti viruddhaṃ yanti dvaitaṃ pratipadyanta ityarthaḥ /",
  "GV05agsas_4u:515": "teṣāmajātestrasatāṃ śraddhadhānānāṃ sanmārgāvalambināṃ jātidoṣā jātyupalambhakṛtā doṣā na setsyanti siddhiṃ nopayāsyanti,",
  "GV05agsas_4u:516": "vivekamārgapravṛttatvāt /",
  "GV05agsas_4u:517": "yadyapi kaściddoṣaḥ syātso 'pyalpa eva bhaviṣyati /",
  "GV05agsas_4u:518": "samyagdarśanāpratipattihetuka ityarthaḥ //43//",
  "GV05agsas_4u:519": "_______________________________________________________________________",
  "GV05agsas_4u:520": "START MandUpK 4.44",
  "GV05agsas_4u:521": "nanūpalambhasamācārayoḥ pramāṇatvādastyeva dvaitaṃ vastviti,",
  "GV05agsas_4u:522": "na; upalambhasamācārayorvyabhicārāt /",
  "GV05agsas_4u:523": "kathaṃ vyabhicāra ityucyate-",
  "GV05agsas_4u:524": "upalambhāt samācārān māyāhastī yathocyate /",
  "GV05agsas_4u:525": "upalambhāt samācārād asti vastu tathocyate // MandUpK_4.44 //",
  "GV05agsas_4u:526": "__________",
  "GV05agsas_4u:527": "MandUpKC_4.44",
  "GV05agsas_4u:528": "upalabhyate hi māyāhastī hastīva hastinamivātra samācaranti,",
  "GV05agsas_4u:529": "bandhanārohaṇādihāstisambandhibhirdharmairhastīti cocyate 'sannapi yathā tathaivopalambhātsamācārāddvaitaṃ bhedarūpamasti vastvityucyate /",
  "GV05agsas_4u:530": "tasmānnopalambhasamācārau dvaitavastusadbhāve hetu bhavata ityabhiprāyaḥ //44//",
  "GV05agsas_4u:531": "_______________________________________________________________________",
  "GV05agsas_4u:532": "START MandUpK 4.45",
  "GV05agsas_4u:533": "kiṃ punaḥ paramārthasadvastu yadāspadā jātyāhyasadbuddhaya ityāha-",
  "GV05agsas_4u:534": "jātyābhāsaṃ calābhāsaṃ vastvābhāsaṃ tathaiva ca /",
  "GV05agsas_4u:535": "ajācalam avastutvaṃ vijñānaṃ śāntam advayam // MandUpK_4.45 //",
  "GV05agsas_4u:536": "__________",
  "GV05agsas_4u:537": "MandUpKC_4.45",
  "GV05agsas_4u:538": "ajāti sajjātivadavabhāsata iti jātyābhāsam /",
  "GV05agsas_4u:539": "tadyathā devadatto jāyata iti /",
  "GV05agsas_4u:540": "calābhāsaṃ calamivābhāsata iti /",
  "GV05agsas_4u:541": "yathā sa eva devadatto gacchatīti /",
  "GV05agsas_4u:542": "vastvābhāsaṃ vastu dravyaṃ dharmi tadvadavabhāsata iti vastvābhāsam /",
  "GV05agsas_4u:543": "yathā sa eva devadatto gauro dīrgha iti jāyate devadattaḥ spandate dīrgho gaura ityevamavabhāsate /",
  "GV05agsas_4u:544": "paramārthatastvajamacalamavastutvamadravyaṃ ca kiṃ tadevaṃprakāram?",
  "GV05agsas_4u:545": "vijñānaṃ vijñaptiḥ /",
  "GV05agsas_4u:546": "jātyādirahitatvācchāntam /",
  "GV05agsas_4u:547": "ata evādvayaṃ ca tadittarthaḥ //45//",
  "GV05agsas_4u:548": "_______________________________________________________________________",
  "GV05agsas_4u:549": "START MandUpK 4.46",
  "GV05agsas_4u:550": "evaṃ na jāyate cittam evaṃ dharmā ajāḥ smṛtāḥ /",
  "GV05agsas_4u:551": "evam eva vijānanto na patanti viparyaye // MandUpK_4.46 //",
  "GV05agsas_4u:552": "__________",
  "GV05agsas_4u:553": "MandUpKC_4.46",
  "GV05agsas_4u:554": "evaṃ yathoktebhyo hetubhyo na jāyate cittamevaṃ dharmā ātmano 'jāḥ smṛtā brahmavidbhiḥ /",
  "GV05agsas_4u:555": "dharmā iti bahuvacanaṃ dehabhedānuvidhāyitvādadvayasyaivopacārataḥ /",
  "GV05agsas_4u:556": "evameva yathoktaṃ vijñānaṃ jātyādirahitamadvayamātmatattvaṃ vijānantastyaktabāhyaiṣaṇāḥ punarnapatantyavidyādhvāntasāgare viparyaye /",
  "GV05agsas_4u:557": "“tatra ko mohaḥ kaḥ śoka ekatvamanupaśyataḥ” (ī.u.7)",
  "GV05agsas_4u:558": "ityādi mantravarṇāt //46//",
  "GV05agsas_4u:559": "_______________________________________________________________________",
  "GV05agsas_4u:560": "START MandUpK 4.47",
  "GV05agsas_4u:561": "yathoktaṃ paramārthadarśanaṃ prapañcayiṣyannāha-",
  "GV05agsas_4u:562": "ṛjuvakrādikābhāsam alātaspanditaṃ yathā /",
  "GV05agsas_4u:563": "grahaṇagrāhakābhāsaṃ vijñānaspanditaṃ tathā // MandUpK_4.47 //",
  "GV05agsas_4u:564": "__________",
  "GV05agsas_4u:565": "MandUpKC_4.47",
  "GV05agsas_4u:566": "yathā hi loka ṛjuvakrādiprakārābhāsamalātaspanditamulkācalanaṃ tathā grahaṇagrāhakābhāsaṃ viṣayiviṣayābhāsamityarthaḥ /",
  "GV05agsas_4u:567": "kiṃ tadvijñānaspanditam /",
  "GV05agsas_4u:568": "spanditamiva spanditamavidyayā /",
  "GV05agsas_4u:569": "na hyacasya vijñānasya spandanamasti /",
  "GV05agsas_4u:570": "ajācalamiti hyuktam //47//",
  "GV05agsas_4u:571": "_______________________________________________________________________",
  "GV05agsas_4u:572": "START MandUpK 4.48",
  "GV05agsas_4u:573": "aspandamānam alātam anābhāsam ajaṃ yathā /",
  "GV05agsas_4u:574": "aspandamānaṃ vijñānam anābhāsam ajaṃ tathā // MandUpK_4.48 //",
  "GV05agsas_4u:575": "__________",
  "GV05agsas_4u:576": "MandUpKC_4.48",
  "GV05agsas_4u:577": "aspandamānaṃ spandanavarjitaṃ tadevālātamṛjvādyākāreṇājāyamānamanābhāsamajaṃ yathā;",
  "GV05agsas_4u:578": "tathāvidyayā spandamānamavidyoparame 'spandamānaṃ jātyādyākāreṇānābhāsamajamacalaṃ bhaviṣyitītyarthaḥ //48//",
  "GV05agsas_4u:579": "_______________________________________________________________________",
  "GV05agsas_4u:580": "START MandUpK 4.49",
  "GV05agsas_4u:581": "kiṃ ca-",
  "GV05agsas_4u:582": "alāte spandamāne vai nābhāsā anyato bhuvaḥ /",
  "GV05agsas_4u:583": "na tato 'nyatra nispandān nālātaṃ praviśanti te // MandUpK_4.49 //",
  "GV05agsas_4u:584": "__________",
  "GV05agsas_4u:585": "MandUpKC_4.49",
  "GV05agsas_4u:586": "tasminnevālāte spandamāna ṛjuvakrādyābhāsā alātādanyataḥ kutaścidāgatyālāte naiva bhavantī7ti nānyatobhuvaḥ /",
  "GV05agsas_4u:587": "na ca tasmānnispandādalātādanyatra nirgatāḥ /",
  "GV05agsas_4u:588": "na ca nispandamalātameva praviśanti te //49//",
  "GV05agsas_4u:589": "_______________________________________________________________________",
  "GV05agsas_4u:590": "START MandUpK 4.50",
  "GV05agsas_4u:591": "kiṃ ca-",
  "GV05agsas_4u:592": "na nirgatā alātāt te dravyatvābhāvayogataḥ /",
  "GV05agsas_4u:593": "vijñāne 'pi tathaiva syur ābhāsasyāviśeṣataḥ // MandUpK_4.50 //",
  "GV05agsas_4u:594": "__________",
  "GV05agsas_4u:595": "MandUpKC_4.50",
  "GV05agsas_4u:596": "na nirgatā alātātta ābhāsā gṛhādivaddravyatvābhāvayogato dravyasyabhāvo dravyatvam,",
  "GV05agsas_4u:597": "tadabhāvo dravyatvābhāvaḥ,",
  "GV05agsas_4u:598": "dravyatvābhāvayogato dravyatvābhāvayuktairvastutvābhāvādityarthaḥ,",
  "GV05agsas_4u:599": "vastuno hi praveśādi sambhavati nāvastunaḥ /",
  "GV05agsas_4u:600": "vijñāno 'pi jātyādyābhāsāstathaiva syurābhāsasyāviśeṣatastulyatvāt //50//",
  "GV05agsas_4u:601": "_______________________________________________________________________",
  "GV05agsas_4u:602": "START MandUpK 4.51-52",
  "GV05agsas_4u:603": "kathaṃ tulyatvamityāha-",
  "GV05agsas_4u:604": "vijñāne spandamāne vai nābhāsā anyatobhuvaḥ /",
  "GV05agsas_4u:605": "na tato 'nyatra nispandān na vijñānaṃ viśanti te // MandUpK_4.51 //",
  "GV05agsas_4u:606": "na nirgatās te vijñānād dravyatvābhāvayogataḥ /",
  "GV05agsas_4u:607": "kāryakāraṇatābhāvād yato 'cintyāḥ sadaiva te // MandUpK_4.52 //",
  "GV05agsas_4u:608": "__________",
  "GV05agsas_4u:609": "MandUpKC_4.51-52",
  "GV05agsas_4u:610": "alātena samānaṃ sarvaṃ vijñānasya /",
  "GV05agsas_4u:611": "sadācalatvaṃ tu vijñānasya viśeṣaḥ /",
  "GV05agsas_4u:612": "jātyādyābhāsa vijñāne 'cale kiṅkṛtā ityāha /",
  "GV05agsas_4u:613": "kāryakāraṇatābhāvājjanyajanakatvānupapatterabhāvarūpatvādacintyāste yataḥ sadaiva /",
  "GV05agsas_4u:614": "yathāsatsvṛjvādyābhāseṣv ṛjvādibuddhirdṛṣṭālātamātre tathāstveva jātyādiṣu vijñānamātre jātyādibuddhirmṛṣaiveti samudāyārthaḥ //51-52 //",
  "GV05agsas_4u:615": "_______________________________________________________________________",
  "GV05agsas_4u:616": "START MandUpK 4.53",
  "GV05agsas_4u:617": "ajamekamātmatattvamiti sthitaṃ tatra yairapi kāryakāraṇabhāvaḥ kalpyate teṣām /",
  "GV05agsas_4u:618": "dravyaṃ dravyasya hetuḥ syād anyad anyasya caiva hi /",
  "GV05agsas_4u:619": "dravyatvam anyabhāvo vā dharmāṇāṃ nopapadyate // MandUpK_4.53 //",
  "GV05agsas_4u:620": "__________",
  "GV05agsas_4u:621": "MandUpKC_4.53",
  "GV05agsas_4u:622": "dravyaṃ dravyasyānyasyānyaddhetuḥ kāraṇaṃ syānna tu tasyaiva tat /",
  "GV05agsas_4u:623": "nāpyadravyaṃ kasyacitkāraṇaṃ svatantraṃ dṛṣṭaṃ loke /",
  "GV05agsas_4u:624": "na ca dravyatvaṃ dharmāṇāmātmānāmupapadyate 'nyatvaṃ vā kutaścidyenānyasya kāraṇatvaṃ kāryatvaṃ vā pratipadyate /",
  "GV05agsas_4u:625": "ato 'dravyatvādananyatvācca na kasyacitkāryaṃ kāraṇaṃ vātmetyarthaḥ //53//",
  "GV05agsas_4u:626": "_______________________________________________________________________",
  "GV05agsas_4u:627": "START MandUpK 4.54",
  "GV05agsas_4u:628": "evaṃ na cittajā dharmāś cittaṃ vāpi na dharmajam /",
  "GV05agsas_4u:629": "evaṃ hetuphalājātiṃ praviśanti manīṣiṇaḥ // MandUpK_4.54 //",
  "GV05agsas_4u:630": "__________",
  "GV05agsas_4u:631": "MandUpKC_4.54",
  "GV05agsas_4u:632": "evaṃ yathoktebhyo hetubhya ātmavijñānasvarūpameva cittamiti na cittajā bāhyadharmā nāpi bāhyadharmajaṃ cittam /",
  "GV05agsas_4u:633": "vijñānasvarūpābhāsamātratvātsarvadharmāṇām /",
  "GV05agsas_4u:634": "evaṃ na hetoḥ phalaṃ jāyate nāpi phalāddheturiti hetuphalayorajātiṃ hetuphalājātiṃ praviśantyadhyavasyanty ātmani hetuphalayorabhāvameva pratipadyante brahmavida ityarthaḥ //54//",
  "GV05agsas_4u:635": "_______________________________________________________________________",
  "GV05agsas_4u:636": "START MandUpK 4.55",
  "GV05agsas_4u:637": "ye punarhetuphalayorabhiniviṣṭāsteṣāṃ kiṃ syādityucyate- dharmādharmākhyasya hetorahaṃ kartā mama dharmādharmau tatphalaṃ kālāntare kvacitprāṇinikāye jāto bhokṣya iti-",
  "GV05agsas_4u:638": "yāvad dhetuphalāveśas tāvad dhetuphalodbhavaḥ /",
  "GV05agsas_4u:639": "kṣīṇe hetuphalāveśe nāsti hetuphalodbhavaḥ // MandUpK_4.55 //",
  "GV05agsas_4u:640": "__________",
  "GV05agsas_4u:641": "MandUpKC_4.55",
  "GV05agsas_4u:642": "yāvaddhetuphalayorāveśo hetuphalāgraha ātnyadhyāropaṇaṃ taccittatetyarthaḥ,",
  "GV05agsas_4u:643": "tāvaddhetuphalayorudbhavo dharmādharmayosattphalasya cānucchedena pravṛttirityarthaḥ /",
  "GV05agsas_4u:644": "yadā punarmantrauṣadhivīryeṇeva grahāveśo yathoktādvaitadaśanenāvidyodbhūtahetuphalāveśo 'panīto bhavati tadā tasminkṣīṇe nāsti hetuphalodbhavaḥ //55//",
  "GV05agsas_4u:645": "_______________________________________________________________________",
  "GV05agsas_4u:646": "START MandUpK 4.56",
  "GV05agsas_4u:647": "yadi hetuphalodbhavastadā ko doṣa ityucyate-",
  "GV05agsas_4u:648": "yāvad dhetuphalāveśaḥ saṃsāras tāvadāyataḥ /",
  "GV05agsas_4u:649": "kṣīṇe hetuphalāveśe saṃsāraṃ na prapadyate // MandUpK_4.56 //",
  "GV05agsas_4u:650": "__________",
  "GV05agsas_4u:651": "MandUpKC_4.56",
  "GV05agsas_4u:652": "yāvatsamyagdarśanena hetuphalāveśo na nivartate 'kṣīṇaḥ saṃsārastāvadāyato dīrgho bhavatītyarthaḥ /",
  "GV05agsas_4u:653": "kṣīṇe punarhetiphalāveśe saṃsāraṃ na prapadyate kāraṇābhāvāt //56//",
  "GV05agsas_4u:654": "_______________________________________________________________________",
  "GV05agsas_4u:655": "START MandUpK 4.57",
  "GV05agsas_4u:656": "nanvajādātmano 'nyannāstyeva tatkathaṃ hetuphalayoḥ saṃsārasya cotpattivināśāvucyete tvayā?",
  "GV05agsas_4u:657": "śṛṇu-",
  "GV05agsas_4u:658": "saṃvṛtyā jāyate sarvaṃ śāśvataṃ nāsti tena vai /",
  "GV05agsas_4u:659": "sadbhāvena hy ajaṃ sarvam ucchedas tena nāsti vai // MandUpK_4.57 //",
  "GV05agsas_4u:660": "__________",
  "GV05agsas_4u:661": "MandUpKC_4.57",
  "GV05agsas_4u:662": "saṃvṛtyā saṃvaraṇaṃ saṃvṛtiravidyāviṣayo laukiko vyavahārastā saṃvṛtyā jāyate sarvam /",
  "GV05agsas_4u:663": "tenāvidyāviṣaye śāśvataṃ nityaṃ nāsti vai /",
  "GV05agsas_4u:664": "ata utpattivināśalakṣaṇaḥ saṃsāra āyata ityucyate /",
  "GV05agsas_4u:665": "paramārthasadbhāvena tvajaṃ sarvamātmaiva yasmāt /",
  "GV05agsas_4u:666": "ato jātyabhāvāducchedastena nāsti vai kasyaciddhetuphalāderityarthaḥ //57//",
  "GV05agsas_4u:667": "_______________________________________________________________________",
  "GV05agsas_4u:668": "START MandUpK 4.58",
  "GV05agsas_4u:669": "dharmā ya iti jāyante jāyante te na tattvataḥ /",
  "GV05agsas_4u:670": "janma māyopamaṃ teṣāṃ sā ca māyā na vidyate // MandUpK_4.58 //",
  "GV05agsas_4u:671": "__________",
  "GV05agsas_4u:672": "MandUpKC_4.58",
  "GV05agsas_4u:673": "ye 'pyātmāno 'nye ca dharmā jāyanta iti kalpyante ta ityevaṃ prakārā yathoktā saṃvṛtinirdiśyata iti saṃvṛtyaiva dharmā jāyante;",
  "GV05agsas_4u:674": "na te tattvataḥ paramārthatoya jāyante /",
  "GV05agsas_4u:675": "yatpunastatsaṃvṛtyā janma teṣāṃ dharmāṇāṃ yathoktānāṃ yathā māyayā janma tathā tanmāyopamaṃ pratyetavyam /",
  "GV05agsas_4u:676": "māyā nāma vastu tarhi?",
  "GV05agsas_4u:677": "naivam; sā ca māyā na vidyate,",
  "GV05agsas_4u:678": "māyetyavidyamānasyākhyetyabhiprāyaḥ //58//",
  "GV05agsas_4u:679": "_______________________________________________________________________",
  "GV05agsas_4u:680": "START MandUpK 4.59",
  "GV05agsas_4u:681": "kathaṃ māyopamaṃ teṣāṃ dharmāṇāṃ janmetyāha-",
  "GV05agsas_4u:682": "yathā māyāmayād bījāj jāyate tanmayoṅkuraḥ /",
  "GV05agsas_4u:683": "nāsau nityo na cocchedī tadvad dharmeṣu yojanā // MandUpK_4.59 //",
  "GV05agsas_4u:684": "__________",
  "GV05agsas_4u:685": "MandUpKC_4.59",
  "GV05agsas_4u:686_0": "yathā māyāmayādbījājjāyate tanmayo māyāmayo 'ṅkuro nāsāṅkuro nityo na cocchedī vināśī",
  "GV05agsas_4u:686_1": "vābhūtatvāttadvadeva dharmeṣu janmanāśādiyojanā yuktir na tu paramārthato dharmāṇāṃ",
  "GV05agsas_4u:686_2": "janma nāśo vā yujyata ityarthaḥ //59 //",
  "GV05agsas_4u:687": "_______________________________________________________________________",
  "GV05agsas_4u:688": "START MandUpK 4.60",
  "GV05agsas_4u:689": "nājeṣu sarvadharmeṣu śāśvatāśāśvatābhidhā /",
  "GV05agsas_4u:690": "yatra varṇā na vartante vivekas tatra nocyate // MandUpK_4.60 //",
  "GV05agsas_4u:691": "__________",
  "GV05agsas_4u:692": "MandUpKC_4.60",
  "GV05agsas_4u:693": "paramārthatastvātmasvajeṣu nityaikarasavijñaptimātrasattākeṣu śāśvato 'śāśvata ita vā nābhidhā nābhidhānaṃ pravartata ityarthaḥ /",
  "GV05agsas_4u:694": "yatra yeṣu varṇyante yairarthāste varṇāṃ śabdā na pravartante 'bhidhātuṃ prakāśayituṃ na pravartanta ityarthaḥ /",
  "GV05agsas_4u:695": "idamevamiti viveko viviktatā tatra nityo 'nitya iti nocyate /",
  "GV05agsas_4u:696": "“yato vāco nivartante“(tai.u.2 /",
  "GV05agsas_4u:697": "4 / 1) iti śruteḥ //60//",
  "GV05agsas_4u:698": "_______________________________________________________________________",
  "GV05agsas_4u:699": "START MandUpK 4.61-62",
  "GV05agsas_4u:700": "yathā svapne dvayābhāsaṃ cittaṃ calati māyayā /",
  "GV05agsas_4u:701": "tathā jāgrad dvayābhāsaṃ cittaṃ calati māyayā // MandUpK_4.61 //",
  "GV05agsas_4u:702": "advayaṃ ca dvayābhāsaṃ cittaṃ svapne na saṃśayaḥ /",
  "GV05agsas_4u:703": "advayaṃ ca dvayābhāsaṃ tathā jāgran na saṃśayaḥ // MandUpK_4.62 //",
  "GV05agsas_4u:704": "__________",
  "GV05agsas_4u:705": "MandUpKC_4.61-62",
  "GV05agsas_4u:706": "yatpunarvāggocaratvaṃ paramārthato 'dvayasya vijñānamātrasya tanmanasaḥ spandanamātraṃ na paramārthata iti /",
  "GV05agsas_4u:707": "uktārthau ślokau //61-62 //",
  "GV05agsas_4u:708": "_______________________________________________________________________",
  "GV05agsas_4u:709": "START MandUpK 4.63",
  "GV05agsas_4u:710": "itaśca vāggocarasyābhāvo dvaitasya-",
  "GV05agsas_4u:711": "svapnadṛk pracaran svapne dikṣu vai daśasu sthitān /",
  "GV05agsas_4u:712": "aṇḍajān svedajān vāpi jīvān paśyati yān sadā // MandUpK_4.63 //",
  "GV05agsas_4u:713": "__________",
  "GV05agsas_4u:714": "MandUpKC_4.63",
  "GV05agsas_4u:715": "svapnānpaśyatīti svapnadṛkpracaranparyaṭansvapne svapnasthāne dikṣu vai daśasu sthitānvartamānāñjīvānprāṇino 'ṇḍajānsvedajānvā yānsadā paśyati //63//",
  "GV05agsas_4u:716": "_______________________________________________________________________",
  "GV05agsas_4u:717": "START MandUpK 4.64",
  "GV05agsas_4u:718": "yadyevaṃ tataḥ kim? ucyate-",
  "GV05agsas_4u:719": "svapnadṛkcittadṛśyās te na vidyante tataḥ pṛthak /",
  "GV05agsas_4u:720": "tathā tad dṛśyam evedaṃ svapnadṛkcittam iṣyate // MandUpK_4.64 //",
  "GV05agsas_4u:721": "__________",
  "GV05agsas_4u:722": "MandUpKC_4.64",
  "GV05agsas_4u:723": "svapnadṛśaścittaṃ svapnadṛkcittaṃ tena dṛśyāste jīvāstatastasmātsvapnadṛkcittātpṛthaṅna vidyante na santītyarthaḥ /",
  "GV05agsas_4u:724": "cittameva hyanekajīvādibhedākāreṇa vikalpyate /",
  "GV05agsas_4u:725": "tathā tadapi svapnadṛkcittamidaṃ taddṛśyameva,",
  "GV05agsas_4u:726": "tena svapnadṛśā dṛśyaṃ taddṛśyam /",
  "GV05agsas_4u:727": "ataḥ svapnadṛgvyatirekeṇa cittaṃ nāma nāstītyarthaḥ //64//",
  "GV05agsas_4u:728": "_______________________________________________________________________",
  "GV05agsas_4u:729": "START MandUpK 4.65-66",
  "GV05agsas_4u:730": "carañ jāgarite jāgrad dikṣu vai daśasu sthitān /",
  "GV05agsas_4u:731": "aṇḍajān svedajān vāpi jīvān paśyati yān sadā // MandUpK_4.65 //",
  "GV05agsas_4u:732": "jāgrac cittekṣaṇīyās te na vidyante tataḥ pṛthak /",
  "GV05agsas_4u:733": "tathā tad dṛśyam evedaṃ jāgrataś cittam iṣyate // MandUpK_4.66 //",
  "GV05agsas_4u:734": "__________",
  "GV05agsas_4u:735": "MandUpKC_4.65-66",
  "GV05agsas_4u:736": "jāgrato dṛśyā jīvāstaccittāvyatiriktāścittekṣaṇīyatvātsvapnadṛkcittekṣaṇīyajīvavat /",
  "GV05agsas_4u:737": "tacca jīvekṣaṇātmakaṃ cittaṃ draṣṭuravyatiriktaṃ draṣṭudṛśyatvātsvapnacittavat /",
  "GV05agsas_4u:738": "uktārthamanyat //65-66 //",
  "GV05agsas_4u:739": "_______________________________________________________________________",
  "GV05agsas_4u:740": "START MandUpK 4.67",
  "GV05agsas_4u:741": "ubhe hy anyonyadṛśye te kiṃ tad astīti cocyate /",
  "GV05agsas_4u:742": "lakṣaṇāśūnyam ubhayaṃ tan mate naiva gṛhyate // MandUpK_4.67 //",
  "GV05agsas_4u:743": "__________",
  "GV05agsas_4u:744": "MandUpKC_4.67",
  "GV05agsas_4u:745": "jīvacitta ubhe cittacaitye te 'nyonyadṛśya itaretaragamye /",
  "GV05agsas_4u:746": "jīvādiviṣayāpekṣaṃ hi cittaṃ nāma bhavati /",
  "GV05agsas_4u:747": "cittāpekṣaṃ hi jīvādi dṛśyam /",
  "GV05agsas_4u:748": "ataste 'nyenyadṛśye /",
  "GV05agsas_4u:749": "tasmānna kiñcidastīti cocyate cittaṃ vā cittekṣaṇīyaṃ vā kiṃ tadastīti vivekinocyate /",
  "GV05agsas_4u:750": "na hi svapne hastī hasticittaṃ vā vidyate tathehāpi vivekināmityabhiprāyaḥ /",
  "GV05agsas_4u:751": "katham? lakṣaṇāśūnyaṃ lakṣyate 'nayeti lakṣaṇā pramāṇaṃ pramāṇaśūnyamubhayaṃ cittaṃ caityaṃ dvayaṃ yatastanmatenaiva taccittatayaiva tadgṛhyate /",
  "GV05agsas_4u:752": "na hi ghaṭamatiṃ pratyākhyāya ghaṭo gṛhyate nāpi ghaṭaṃ pratyākhyāya ghaṭamatiḥ /",
  "GV05agsas_4u:753": "na hi tatra pramāṇaprameyabhedaḥ śakyate kalpayitumityabhiprāyaḥ //67//",
  "GV05agsas_4u:754": "_______________________________________________________________________",
  "GV05agsas_4u:755": "START MandUpK 4.68-70",
  "GV05agsas_4u:756": "yathā svapnamayo jīvo jāyate mriyate 'pi ca /",
  "GV05agsas_4u:757": "tathā jīvā amī sarve bhavanti na bhavanti ca // MandUpK_4.68 //",
  "GV05agsas_4u:758": "yathā māyāmayo jīvo jāyate mriyate 'pi ca /",
  "GV05agsas_4u:759": "tathā jīvā amī sarve bhavanti na bhavanti ca // MandUpK_4.69 //",
  "GV05agsas_4u:760": "yathā nirmitako jīvo jāyate mriyate 'pi ca /",
  "GV05agsas_4u:761": "tathā jīvā amī sarve bhavanti na bhavanti ca // MandUpK_4.70 //",
  "GV05agsas_4u:762": "__________",
  "GV05agsas_4u:763": "MandUpKC_4.68-70",
  "GV05agsas_4u:764": "māyāmayo māyāvinā yaḥ kṛto nirmitako mantrauṣadhyādibhirniṣpāditaḥ /",
  "GV05agsas_4u:765": "svapnamāyānirmitakā aṇḍajātayo jīvā yatā jāyante mriyante ca tachā manuṣyādilakṣaṇā avidyamānā eva citta vikalpanāmātrā ityartaḥ //68-70 //",
  "GV05agsas_4u:766": "_______________________________________________________________________",
  "GV05agsas_4u:767": "START MandUpK 4.71",
  "GV05agsas_4u:768": "na kaścij jāyate jīvaḥ saṃbhavo 'sya na vidyate /",
  "GV05agsas_4u:769": "etat tad uttamaṃ satyaṃ yatra kiñcin na jāyate // MandUpK_4.71 //",
  "GV05agsas_4u:770": "__________",
  "GV05agsas_4u:771": "MandUpKC_4.71",
  "GV05agsas_4u:772": "vyavahārasatyaviṣaye jīvānāṃ janmamaraṇādīḥ svapnādi jīvavadityuktam /",
  "GV05agsas_4u:773": "uttamaṃ tu paramārthasatyaṃ na kaścijjāyate jīva iti /",
  "GV05agsas_4u:774": "uktārthamanyat //71//",
  "GV05agsas_4u:775": "_______________________________________________________________________",
  "GV05agsas_4u:776": "START MandUpK 4.72",
  "GV05agsas_4u:777": "cittaspandikam evedaṃ grāhyagrāhakavad dvayam /",
  "GV05agsas_4u:778": "cittaṃ nirviṣayaṃ nityam asaṅgaṃ tena kīrtitam // MandUpK_4.72 //",
  "GV05agsas_4u:779": "__________",
  "GV05agsas_4u:780": "MandUpKC_4.72",
  "GV05agsas_4u:781": "sarvaṃ grāhyagrāhakavaccittaspanditameva dvayaṃ cittaṃ paramārthata ātmaiveti nirviṣayaṃ tena nirviṣayatvena nityamasaṅgaṃ kīrtitam /",
  "GV05agsas_4u:782": "“asaṅgo hyayaṃ puruṣaḥ“(bṛ.u. 4 / 3 / 15,16) iti śruteḥ /",
  "GV05agsas_4u:783": "saviṣayasya hi viṣaye saṅgaḥ /",
  "GV05agsas_4u:784": "nirviṣayatvāccittamasaṅgamityarthaḥ //72//",
  "GV05agsas_4u:785": "_______________________________________________________________________",
  "GV05agsas_4u:786": "START MandUpK 4.73",
  "GV05agsas_4u:787": "nanu nirviṣayatvena cedasaṅgatvaṃ cittasya na niḥsaṅgatā bhavati yasmācchāstā śāstraṃ śiṣyaścetyevamāderviṣayasya vidyamānatvāt /",
  "GV05agsas_4u:788": "naiṣa doṣaḥ ; kasmāt-",
  "GV05agsas_4u:789": "yo 'sti kalpitasaṃvṛtyā paramārthena nāsty asau /",
  "GV05agsas_4u:790": "paratantrābhisaṃvṛtyā syān nāsti paramārthataḥ // MandUpK_4.73 //",
  "GV05agsas_4u:791": "__________",
  "GV05agsas_4u:792": "MandUpKC_4.73",
  "GV05agsas_4u:793": "yaḥ padārthaḥ śāstrādirvidyate sa kalpitasaṃvṛtyā;",
  "GV05agsas_4u:794": "kalpitā ca sā paramārthapratipatyupāyatvena saṃvṛtiśca sā,",
  "GV05agsas_4u:795": "tayā yo 'sti paramārthena nāstyasau na vidyate /",
  "GV05agsas_4u:796": "jñāte dvaitaṃ na vidyata ityuktam /",
  "GV05agsas_4u:797": "yaśca paratantrābhisaṃvṛtyā paraśāstravyavahāreṇa syātpadārthaḥ sa paramārthato nirūpyamāṇo nāstyeva /",
  "GV05agsas_4u:798": "tena yuktamuktamasaṅgaṃ tena kīrtimiti //73//",
  "GV05agsas_4u:799": "_______________________________________________________________________",
  "GV05agsas_4u:800": "START MandUpK 4.74",
  "GV05agsas_4u:801": "nanu śāstrādīnāṃ saṃvṛtitve 'ja itīyamapi kalpanāṃ saṃvṛtiḥ syāt?",
  "GV05agsas_4u:802": "satyamevam-",
  "GV05agsas_4u:803": "ajaḥ kalpitasaṃvṛtyā paramārthena nāpy ajaḥ /",
  "GV05agsas_4u:804": "paratantrādiniṣpattyā saṃvṛtyā jāyate tu saḥ // MandUpK_4.74 //",
  "GV05agsas_4u:805": "__________",
  "GV05agsas_4u:806": "MandUpKC_4.74",
  "GV05agsas_4u:807": "śāstrādikalpitasaṃvṛtyaivāja ityucyate /",
  "GV05agsas_4u:808": "paramārthena nāpyajo yasmātparatantrābhiniṣpattyā paraśāstrasiddhimapekṣya yo 'ja ityuktaḥ sa saṃvṛtyā jāyate /",
  "GV05agsas_4u:809": "ato 'ja itīyamapi kalpanā paramārthaviṣaye naiva kramata ityarthaḥ //74//",
  "GV05agsas_4u:810": "_______________________________________________________________________",
  "GV05agsas_4u:811": "START MandUpK 4.75",
  "GV05agsas_4u:812": "yasmādasadviṣayastasmāt-",
  "GV05agsas_4u:813": "abhūtābhiniveśo 'sti dvayaṃ tatra na vidyate /",
  "GV05agsas_4u:814": "dvayābhāvaṃ sa buddhvaiva nirnimitto na jāyate // MandUpK_4.75 //",
  "GV05agsas_4u:815": "__________",
  "GV05agsas_4u:816": "MandUpKC_4.75",
  "GV05agsas_4u:817": "asatyabhūte dvaite 'bhiniveśo 'sti kevalam /",
  "GV05agsas_4u:818": "abhiniveśa āgrahamātram /",
  "GV05agsas_4u:819": "dvayaṃ tatra na vidyate /",
  "GV05agsas_4u:820": "mithyābhiniveśamātraṃ ca janmanaḥ kāraṇaṃ yasmāttasmāddvayābhāvaṃ buddhvā nirnimitto nivṛttamithyādvayābhiniveśo yaḥ sa na jāyate //75//",
  "GV05agsas_4u:821": "_______________________________________________________________________",
  "GV05agsas_4u:822": "START MandUpK 4.76",
  "GV05agsas_4u:823": "yadā na labhate hetūn uttamādhamamadhyamān /",
  "GV05agsas_4u:824": "tadā na jāyate cittaṃ hetvabhāve phalaṃ kutaḥ // MandUpK_4.76 //",
  "GV05agsas_4u:825": "__________",
  "GV05agsas_4u:826": "MandUpKC_4.76",
  "GV05agsas_4u:827": "jātyāśramavihitā aśīrvarjitairanuṣṭhīyamānā dharmā devatvādiprāptihetava uttamāḥ kevalāśca dharmāḥ /",
  "GV05agsas_4u:828": "adharmavyāmiśrā manuṣyatvādiprāptyarthā madhyamāḥ /",
  "GV05agsas_4u:829": "tiryagādiprāptinimittā adharmalakṣaṇāḥ pravṛttiviśeṣāścādhamāḥ /",
  "GV05agsas_4u:830_0": "tānuttamamadhyamādhamānavidyāparikalpitānyadaikamevādvitīyamātmatattvaṃ sarvakalpanāvarjitaṃ",
  "GV05agsas_4u:830_1": "jānanna labhate na paśyati yathā bālairdṛśyamānaṃ gagane malaṃ vivekī na paśyati",
  "GV05agsas_4u:830_2": "tadvattadā na jāyate notpadyate cittaṃ devādyākārairuttamādhamamadhyamaphalarūpeṇa",
  "GV05agsas_4u:830_3": "na hyasati hetau phalamutpadyate bījādyabhāva iva sasyādi //76 //",
  "GV05agsas_4u:831": "_______________________________________________________________________",
  "GV05agsas_4u:832": "START MandUpK 4.77",
  "GV05agsas_4u:833": "hetvabhāve cittaṃ notpadyata iti hyuktam /",
  "GV05agsas_4u:834": "sa punaranutpattiścittasya kīdṛśītyucyate-",
  "GV05agsas_4u:835": "animittasya cittasya yānutpattiḥ samādvayā /",
  "GV05agsas_4u:836": "ajātasyaiva sarvasya cittadṛśyaṃ hi tadyataḥ // MandUpK_4.77 //",
  "GV05agsas_4u:837": "__________",
  "GV05agsas_4u:838": "MandUpKC_4.77",
  "GV05agsas_4u:839": "paramārthadarśanena nirastadharmādharmākhyotpattinimittasyānimittasya cittasyeti yā mokṣākhyānutpattiḥ sā sarvadā sarvāvasthāsu samā nirviśeṣādvayā ca /",
  "GV05agsas_4u:840": "pūrvamapyajātasyaivānutpannasya cittasya sarvasyādvayasyetyarthaḥ /",
  "GV05agsas_4u:841": "yasmātprāgapu vijñānāccittadṛśyaṃ tadadvayaṃ janma ca tasmādajātasya sarvasya sarvadā cittasya samādvayaivānutpattirna punaḥ kadācidbhavati kadācidvā na bhavati /",
  "GV05agsas_4u:842": "sarvadaikarūpaivetyarthaḥ //77//",
  "GV05agsas_4u:843": "_______________________________________________________________________",
  "GV05agsas_4u:844": "START MandUpK 4.78",
  "GV05agsas_4u:845": "yathoktena nyāyena janmanimittasya dvayasyābhāvāt-",
  "GV05agsas_4u:846": "buddhvā nimittatāṃ satyāṃ hetuṃ pṛthag anāpnuvan /",
  "GV05agsas_4u:847": "vītaśokaṃ tathākāmam abhayaṃ padam aśnute // MandUpK_4.78 //",
  "GV05agsas_4u:848": "__________",
  "GV05agsas_4u:849": "MandUpKC_4.78",
  "GV05agsas_4u:850_0": "animittatāṃ ca satyāṃ paramārtharūpāṃ buddhvā hetuṃ dharmādikāraṇaṃ devādiyoniprāptaye",
  "GV05agsas_4u:850_1": "pṛthaganāpnuvannanupādadānastyaktabāhyaiṣaṇaḥ sankāmaśokādivarjitamavidyādirahitamabhayaṃ",
  "GV05agsas_4u:850_2": "padamaśnute punarna jāyata ityarthaḥ //78 //",
  "GV05agsas_4u:851": "_______________________________________________________________________",
  "GV05agsas_4u:852": "START MandUpK 4.79",
  "GV05agsas_4u:853": "abhūtābhiniveśād dhi sadṛśe tat pravartate /",
  "GV05agsas_4u:854": "vastvabhāvaṃ sa budhvaiva niḥsaṅgaṃ vinivartate // MandUpK_4.79 //",
  "GV05agsas_4u:855": "__________",
  "GV05agsas_4u:856": "MandUpKC_4.79",
  "GV05agsas_4u:857": "yasmād bhūtābhiniveśādasati dvaye dvayāstitvaniścayo 'bhūtābhiniveśastasmādavidyāvyāmoharūpāddhi sadṛśe tadanurūpe taccittaṃ pravartate /",
  "GV05agsas_4u:858": "tasya dvayasya vastuno 'bhāvaṃ yadā buddhavāṃstadā tasmānniḥsaṅgo nirapekṣaṃ sadvinivartate 'bhūtābhiniveśaviṣayāt //79//",
  "GV05agsas_4u:859": "_______________________________________________________________________",
  "GV05agsas_4u:860": "START MandUpK 4.80",
  "GV05agsas_4u:861": "nivṛttasyāpravṛttasya niścalā hi tathā sthitiḥ /",
  "GV05agsas_4u:862": "viṣayaḥ sa hi buddhānāṃ tat sāmyam ajam advayam // MandUpK_4.80 //",
  "GV05agsas_4u:863": "__________",
  "GV05agsas_4u:864": "MandUpKC_4.80",
  "GV05agsas_4u:865": "nivṛtasya dvaitaviṣayādviṣayāntare cāpravṛttasyābhāvadarśanena cittasya niścalā calanavarjitā brahmasvarūpaiva tadā sthitiḥ /",
  "GV05agsas_4u:866": "yaiṣā brahmasvarūpā sthitiścittasyādvayavijñānaikarasaghanalakṣaṇā,",
  "GV05agsas_4u:867": "sa hi yasmādviṣayo gocaraḥ paramārthadarśināṃ buddhānāṃ tasmāttatsāmyaṃ paraṃ nirviśeṣamajamadvayaṃ ca //80//",
  "GV05agsas_4u:868": "_______________________________________________________________________",
  "GV05agsas_4u:869": "START MandUpK 4.81",
  "GV05agsas_4u:870": "punarapi kīdṛśaścāsau buddhānāṃ viṣaya ityāha-",
  "GV05agsas_4u:871": "ajam anidram asvapnaṃ prabhātaṃ bhavati svayam /",
  "GV05agsas_4u:872": "sakṛdvibhāto hy evaiṣa dharma dhātusvabhāvataḥ // MandUpK_4.81 //",
  "GV05agsas_4u:873": "__________",
  "GV05agsas_4u:874": "MandUpKC_4.81",
  "GV05agsas_4u:875": "svayameva tatprabhātaṃ bhavati,",
  "GV05agsas_4u:876": "nādityapādyapekṣam;",
  "GV05agsas_4u:877": "syayañjyotiḥ svabhāvamityarthaḥ /",
  "GV05agsas_4u:878": "sakṛdvibhātaḥ sadaiva vibhāta ityetadeṣa evaṃlakṣaṇa ātmākhyo dharmo dhātusvabhāvato vastusvabhāvata ityarthaḥ //81//",
  "GV05agsas_4u:879": "_______________________________________________________________________",
  "GV05agsas_4u:880": "START MandUpK 4.82",
  "GV05agsas_4u:881": "evamucyamānamapi paramārthatattvaṃ kasmāllaukikairna gṛhyata ityucyate-",
  "GV05agsas_4u:882": "sukham āvriyate nityaṃ duḥkhaṃ vivriyate sadā /",
  "GV05agsas_4u:883": "yasya kasya ca dharmasya graheṇa bhagavān asau // MandUpK_4.82 //",
  "GV05agsas_4u:884": "__________",
  "GV05agsas_4u:885": "MandUpKC_4.82",
  "GV05agsas_4u:886": "yasmādyasya kasyaciddvayavastuno dharmasya graheṇa grahaṇāveśena mithyābhiniviṣṭatayā sukhamāvriyate 'nāyāsenācchādyata ityarthaḥ /",
  "GV05agsas_4u:887": "dvayopalabdhinimittaṃ hi tatrāvaraṇaṃ na yatnāntaramapekṣyate /",
  "GV05agsas_4u:888": "duḥkhaṃ ca vivriyate prakaṭīkriyate,",
  "GV05agsas_4u:889": "paramārthajñānasya durlabhatvāt /",
  "GV05agsas_4u:890": "bhagavānasāvātmadvayo deva ityarthaḥ,",
  "GV05agsas_4u:891": "ato vedāntairācāryaiśca bahuśa ucyamāno 'pi naiva jñātuṃ śakya ityarthaḥ /",
  "GV05agsas_4u:892": "“āścaryo vaktā kuśalo 'sya labdhā“(ka.u.1 /",
  "GV05agsas_4u:893": "2 / 7) iti śruteḥ //82//",
  "GV05agsas_4u:894": "_______________________________________________________________________",
  "GV05agsas_4u:895": "START MandUpK 4.83",
  "GV05agsas_4u:896": "asti nāstītyādisūkṣmaviṣayā api paṇḍitānāṃ grahā bhagavataḥ paramātmana āvaraṇa eva kimuta mūḍhajanānāṃ buddhilakṣaṇā ityevamarthaṃ pradarśayannāha-",
  "GV05agsas_4u:897": "asti nāsty asti nāstīti nāsti nāstīti vā punaḥ /",
  "GV05agsas_4u:898": "calasthirobhayābhāvair āvṛṇotye va bāliśaḥ // MandUpK_4.83 //",
  "GV05agsas_4u:899": "__________",
  "GV05agsas_4u:900": "MandUpKC_4.83",
  "GV05agsas_4u:901": "astyātmeti vādī kaścitpratipadyate /",
  "GV05agsas_4u:902": "nāstītyaparo vaināśiko 'sti nāstītyaparor'dhavaināśikaḥ sadasadvādī digvāsāḥ /",
  "GV05agsas_4u:903": "nāsti nāstītyatyantaśūnyavādī /",
  "GV05agsas_4u:904": "tatrāstibhāvaścalaḥ,",
  "GV05agsas_4u:905": "ghaṭādyanityavilakṣaṇatvāt /",
  "GV05agsas_4u:906": "nāstibhāvaḥ sthiraḥ sadāviśeṣatvāt /",
  "GV05agsas_4u:907": "ubhayaṃ calasthiraviṣayatvātsadasadbhāvo 'bhāvo 'tyantābhāvaḥ /",
  "GV05agsas_4u:908": "prakāracatuṣṭayasyāpi tairataiścalisthirobhayābhāvaiḥ sadasadādivādī sarvo 'pi bhagavantamāvṛṇotyeva bāliśo 'vivekī /",
  "GV05agsas_4u:909": "yadyapi paṇḍito bāliśa eva paramārthatattvānavabodhāckimu svabhāvamūḍho jana ityabhiprāyaḥ //83//",
  "GV05agsas_4u:910": "_______________________________________________________________________",
  "GV05agsas_4u:911": "START MandUpK 4.84",
  "GV05agsas_4u:912": "kīdṛkpunaḥ paramārthatattvaṃ yadavabodhādabāliśaḥ paṇḍito bhavatītyāha-",
  "GV05agsas_4u:913": "koṭhyaś catasra etās tu grahair yāsāṃ sadā vṛtaḥ /",
  "GV05agsas_4u:914": "bhagavān ābhir aspṛṣṭo yena dṛṣṭaḥ sa sarvadṛk // MandUpK_4.84 //",
  "GV05agsas_4u:915": "__________",
  "GV05agsas_4u:916": "MandUpKC_4.84",
  "GV05agsas_4u:917_0": "koṭhyaḥ prāvādukaśāstranirṇayāntā etā uktā asti nāstītyādyāścatasro yāsāṃ koṭīnāṃ",
  "GV05agsas_4u:917_1": "grahairgrahaṇairūpalabdhiniścayaiḥ sadā sarvadāvṛta ācchāditasteṣāmeva prāvādukānāṃ",
  "GV05agsas_4u:917_2": "yaḥ sa bhagavānābhirastināstītyādikoṭibhiścatasṛbhirapyaspṛṣṭo 'styādivikalpanāvarjita",
  "GV05agsas_4u:917_3": "ityetadyena muninā dṛṣṭo jñāto vedānteṣvaupaniṣadaḥ puruṣaḥ sa sarvadṛksarvajñaḥ",
  "GV05agsas_4u:917_4": "paramārthapaṇḍita ityarthaḥ //84 //",
  "GV05agsas_4u:918": "_______________________________________________________________________",
  "GV05agsas_4u:919": "START MandUpK 4.85",
  "GV05agsas_4u:920": "prāpya sarvajñatāṃ kṛtsnāṃ brāhmaṇyaṃ padam advayam /",
  "GV05agsas_4u:921": "anāpannādimadhyāntaṃ kim ataḥ param īhate // MandUpK_4.85 //",
  "GV05agsas_4u:922": "__________",
  "GV05agsas_4u:923": "MandUpKC_4.85",
  "GV05agsas_4u:924": "prāpyaitāṃ yathoktāṃ kṛtsnāṃ samastāṃ sarvajñatāṃ brāhmaṇyaṃ padaṃ“sa brāhmaṇaḥ“(bṛ.u.3 /",
  "GV05agsas_4u:925": "8 /",
  "GV05agsas_4u:926": "10) “eṣa nityo mahimā brāhmaṇasya” (bṛ.u.4 /",
  "GV05agsas_4u:927": "4 /",
  "GV05agsas_4u:928": "23) iti śruteḥ ; ādimadhyāntā utpattisthitilayā anāpannā aprāptā yasyādvayasya padasya na vidyante tadanāpannādimadhyāntaṃ brāhmaṇyaṃ padam,",
  "GV05agsas_4u:929": "tadeva prāpya labdhvā kimataḥ paramasmādātmalābhādūrdhvamīhate ceṣṭate niṣprayojanamityarthaḥ /",
  "GV05agsas_4u:930": "“naiva tasya kṛtenārthaḥ“(gītā 3 /",
  "GV05agsas_4u:931": "18) ityādismṛteḥ //85//",
  "GV05agsas_4u:932": "_______________________________________________________________________",
  "GV05agsas_4u:933": "START MandUpK 4.86",
  "GV05agsas_4u:934": "viprāṇāṃ vinayo hy eṣa śamaḥ prākṛta ucyate /",
  "GV05agsas_4u:935": "damaḥ prakṛtidāntatvād evaṃ vidvāñ śamaṃ vrajet // MandUpK_4.86 //",
  "GV05agsas_4u:936": "__________",
  "GV05agsas_4u:937": "MandUpKC_4.86",
  "GV05agsas_4u:938": "viprāṇāṃ brāhmaṇānāṃ vinayo vinītatvaṃ svābhāvikaṃ yadetātmasvarūpeṇāvasthānam /",
  "GV05agsas_4u:939": "eṣa vinayaḥ śamo 'pyeṣa eva prākṛtaḥ svābhāviko 'kṛtaka ucyate /",
  "GV05agsas_4u:940": "damo 'pyeṣa eva prakṛtidāntatvātsvabhāvata eva copaśāntarūpatvādbrahmaṇaḥ /",
  "GV05agsas_4u:941": "evaṃ yathoktaṃ svabhāvopaśāntaṃ brahma vidvāñśamamupaśāntiṃ svābhāvikīṃ brahmasvarūpāṃ vrajed brahmasvarūpeṇāvatiṣṭhata ityarthaḥ //86//",
  "GV05agsas_4u:942": "_______________________________________________________________________",
  "GV05agsas_4u:943": "START MandUpK 4.87",
  "GV05agsas_4u:944": "evamanyonyaviruddhatvātsaṃsārakāraṇāni rāgadveṣadoṣāspadāni prāvādukānāṃ darśanāni /",
  "GV05agsas_4u:945": "ato mithyādarśanāni tānīti tadyuktibhireva darśayitvā catuṣkoṭivarjitatvādrāhādidoṣānāspadaṃ svabhāvaśāntamadvaitadarśanameva samyagdarśamityupasaṃhṛtam /",
  "GV05agsas_4u:946": "athedānīṃ svaprakriyāpradarśanārtha ārambhaḥ-",
  "GV05agsas_4u:947": "savastu sopalambhaṃ ca dvayaṃ laukikam iṣyate /",
  "GV05agsas_4u:948": "avastu sopalambhaṃ ca śuddhaṃ laukikam iṣyate // MandUpK_4.87 //",
  "GV05agsas_4u:949": "__________",
  "GV05agsas_4u:950": "MandUpKC_4.87",
  "GV05agsas_4u:951": "savastu saṃvṛtisatā vastunā saha vartata iti savastu,",
  "GV05agsas_4u:952": "tathā copalabdhirupalambhastena saha vartata iti sopalbhaṃ ca śāstrādisarvavyavahārāspadaṃ grāhyagrāhakalakṣaṇaṃ dvayaṃ laukikaṃ lokādanapetaṃ lokikaṃ jāgaritamityetat /",
  "GV05agsas_4u:953": "evaṃ lakṣaṇaṃ jāgaritamiṣyate vedānteṣu /",
  "GV05agsas_4u:954": "avastu saṃvṛterapyabhāvāt /",
  "GV05agsas_4u:955": "sopalambhaṃ vastuvadupalambhanamupalambho 'satyapi vastuni tena saha vartata iti sopalambhaṃ ca /",
  "GV05agsas_4u:956": "śuddhaṃ kevalaṃ pravibhaktaṃ jāgaritātsthūlāllaukikaṃ sarvaprāṇisādhāraṇatvādiṣyate svapna ityarthaḥ //87//",
  "GV05agsas_4u:957": "_______________________________________________________________________",
  "GV05agsas_4u:958": "START MandUpK 4.88",
  "GV05agsas_4u:959": "avastv anupalambhaṃ ca lokottaram iti smṛtam /",
  "GV05agsas_4u:960": "jñānaṃ jñeyaṃ ca vijñeyaṃ sadā buddhaiḥ prakīrtitam // MandUpK_4.88 //",
  "GV05agsas_4u:961": "__________",
  "GV05agsas_4u:962": "MandUpKC_4.88",
  "GV05agsas_4u:963": "avastvanupalambhaṃ ca grāhyagrahaṇavarjitamityetat,",
  "GV05agsas_4u:964": "lokottaram ata eva lokātītam /",
  "GV05agsas_4u:965": "grāhyagrahaṇaviṣayo hi lokastadabhāvātsarvapravṛttibījaṃ suṣuptamityetadevaṃ smṛtam /",
  "GV05agsas_4u:966": "sopāyaṃ paramārthatattvaṃ laukikaṃ śuddhalaukikaṃ lokottaraṃ ca krameṇa yena jñānena jñāyate tajjñānam /",
  "GV05agsas_4u:967": "jñeyametānyeva trīṇi /",
  "GV05agsas_4u:968": "etadvyatirekeṇa jñeyānupapatteḥ sarvaprāvādukakalpitavastuno 'traivāntarbhāvāt /",
  "GV05agsas_4u:969": "vijñeyaṃ paramārthasatyaṃ turyākhyamadvayamajamātmatattvamityarthaḥ /",
  "GV05agsas_4u:970": "sadā sarvadai9tallaukikādivijñeyāntaṃ buddhaiḥ paramārthadarśibhirbrahmavidbhiḥ prakīrtitam //88//",
  "GV05agsas_4u:971": "_______________________________________________________________________",
  "GV05agsas_4u:972": "START MandUpK 4.89",
  "GV05agsas_4u:973": "jñāne ca trividhe jñeye krameṇa vidite svayam /",
  "GV05agsas_4u:974": "sarvajñatā hi sarvatra bhavatīha mahādhiyaḥ // MandUpK_4.89 //",
  "GV05agsas_4u:975": "__________",
  "GV05agsas_4u:976": "MandUpKC_4.89",
  "GV05agsas_4u:977": "jñāne ca laukikādiviṣaye,",
  "GV05agsas_4u:978": "jñeye ca laukikādau trividhe- pūrvaṃ laukikaṃ sthūlam,",
  "GV05agsas_4u:979": "tadabhāvena paścācchuddhaṃ laukikam,",
  "GV05agsas_4u:980_0": "tathābhāvena lokottaramityevaṃ krameṇa sthānatrayābhāvena paramārthasatye turye 'dvaye",
  "GV05agsas_4u:980_1": "'je 'bhaye vidite svayamevātmasvarūpameva sarvajñatā sarvaścāsau jñaśca sarvajñastadbhāvaḥ sarvajñatā,",
  "GV05agsas_4u:981": "ihāsmiṃlloke bhavati mahādhiyo mahābuddheḥ /",
  "GV05agsas_4u:982": "sarvalokātiśayavastuviṣayabuddhitvādevaṃvidaḥ sarvatra sarvadā bhavati /",
  "GV05agsas_4u:983": "sakṛdvidite svarūpe vyabhicārābhāvādityarthaḥ /",
  "GV05agsas_4u:984": "na hi paramārthavido jñānodbhavābhibhavau sto yathānyeṣāṃ prāvādukānām //89//",
  "GV05agsas_4u:985": "_______________________________________________________________________",
  "GV05agsas_4u:986": "START MandUpK 4.90",
  "GV05agsas_4u:987": "laukikādīnāṃ krameṇa jñeyatvena nirdeśādastitvāśaṅkā paramārthato mā bhūdityāha-",
  "GV05agsas_4u:988": "heyajñeyāpyapākyāni vijñeyāny agrayāṇataḥ /",
  "GV05agsas_4u:989": "teṣām anyatra vijñeyād upalambhas triṣu smṛtaḥ // MandUpK_4.90 //",
  "GV05agsas_4u:990": "__________",
  "GV05agsas_4u:991": "MandUpKC_4.90",
  "GV05agsas_4u:992": "heyāni ca laukikādīni trīṇi jāgaritasvapnasuṣuptānyātmanyasattvena rajjvāṃ sarpavaddhātavyānītyarthaḥ /",
  "GV05agsas_4u:993": "jñeyamiha catuṣkoṭivarjitaṃ paramārthatattvam /",
  "GV05agsas_4u:994": "āpyānyāptavyāni tyaktabāhyaiṣaṇātrayeṇa bhikṣuṇā pāṇḍityabālyamaunākhyāni sādhanāni /",
  "GV05agsas_4u:995": "pākyāni rāgadveṣamohādayo doṣāḥ kaṣāyākhyāni paktavyāni /",
  "GV05agsas_4u:996": "sarvāṇyetāni heyajñeyāpyapākyāni vijñeyāni bhikṣuṇopāyatvenetyarthaḥ,",
  "GV05agsas_4u:997": "agrayāṇātaḥ prathamataḥ /",
  "GV05agsas_4u:998": "teṣāṃ heyādīnāmanyatra vijñeyātparamārthasatyaṃ vijñeyaṃ brahmaikaṃ varjayitvā,",
  "GV05agsas_4u:999": "upalbhanamupalambho 'vidyākalpanāmātram /",
  "GV05agsas_4u:1000": "heyāpyāpakyeṣu triṣvapi smṛto brahmavidbhirna paramārthasatyatā trayāṇāmityarthaḥ //90//",
  "GV05agsas_4u:1001": "_______________________________________________________________________",
  "GV05agsas_4u:1002": "START MandUpK 4.91",
  "GV05agsas_4u:1003": "paramārthatastu-",
  "GV05agsas_4u:1004": "prakṛtyākāśavaj jñeyāḥ sarve dharmā anādayaḥ /",
  "GV05agsas_4u:1005": "vidyate na hi nānātvaṃ teṣāṃ kvacana kiñcanaḥ // MandUpK_4.91 //",
  "GV05agsas_4u:1006": "__________",
  "GV05agsas_4u:1007": "MandUpKC_4.91",
  "GV05agsas_4u:1008": "prakṛtyā svabhāvata ākāśavadākāśatulyāḥ sūkṣmanirañjanasarvagatatvaiḥ sarve dharmā ātmāno jñeyāṃ mumukṣubhiranādayo nityāḥ /",
  "GV05agsas_4u:1009": "bahuvacanakṛtabhedāśaṅkāṃ nirākurvannāha- kvacana kiñcana kindidaṇumātramapi teṣāṃ na vidyate nānātvamiti //91//",
  "GV05agsas_4u:1010": "_______________________________________________________________________",
  "GV05agsas_4u:1011": "START MandUpK 4.92",
  "GV05agsas_4u:1012": "jñeyatāpi dharmāṇāṃ saṃvṛtyaiva na paramārthata ityāha-",
  "GV05agsas_4u:1013": "ādibuddhāḥ prakṛtyaiva sarve dharmāḥ suniścitāḥ /",
  "GV05agsas_4u:1014": "yasyaivaṃ bhavati kṣāntiḥ so 'mṛtatvāya kalpate // MandUpK_4.92 //",
  "GV05agsas_4u:1015": "__________",
  "GV05agsas_4u:1016": "MandUpKC_4.92",
  "GV05agsas_4u:1017": "yasmādādau buddhā ādibuddhāḥ prakṛtyaiva svabhāvata eva yathā nityaprakāśasvarūpaḥ savitaivaṃ nityabodhasvarūpā ityarthaḥ sarve dharmāḥ sarva ātmānaḥ /",
  "GV05agsas_4u:1018": "na ca teṣāṃ niścayaḥ kartavyo nityaniścitasvarūpā ityarthaḥ /",
  "GV05agsas_4u:1019": "na saṃdihyamānasvarūpā evaṃ naivaṃ ceti /",
  "GV05agsas_4u:1020_0": "yasya mumukṣorevaṃ yathoktaprakāreṇa sarvadā bodhaniścayanirapekṣatātmārthaṃ parārthaṃ",
  "GV05agsas_4u:1020_1": "vā yathā savitā nityaṃ prakāśāntaranirapekṣaḥ svārthaṃ paramārthaṃ cetyevaṃ bhavati",
  "GV05agsas_4u:1020_2": "kṣāntirbodhakartavyatānirapekṣatā sarvadā svātmani sa amṛtatvāyāmṛtabhāvāya kalpate",
  "GV05agsas_4u:1020_3": "mokṣāya samartho bhavatītyarthaḥ //92 //",
  "GV05agsas_4u:1021": "_______________________________________________________________________",
  "GV05agsas_4u:1022": "START MandUpK 4.93",
  "GV05agsas_4u:1023": "tathā nāpi śāntikartavyatātmanītyāha-",
  "GV05agsas_4u:1024": "ādiśāntā hy anutpannāḥ prakṛtyaiva sunirvṛtāḥ /",
  "GV05agsas_4u:1025": "sarve dharmāḥ samābhinnā ajaṃ sāmyaṃ viśāradam // MandUpK_4.93 //",
  "GV05agsas_4u:1026": "__________",
  "GV05agsas_4u:1027": "MandUpKC_4.93",
  "GV05agsas_4u:1028": "yasmādādiśāntā nityameva śāntā anutpannā ajāśca prakṛtyaiva sunirvṛtāḥ suṣṭhūparatasvabhāvā ityarthaḥ,",
  "GV05agsas_4u:1029": "sarve dharmāḥ samāścābhinnāśca samābhinnāḥ,",
  "GV05agsas_4u:1030": "ajaṃ sāmyaṃ viśāradaṃ viśuddhamātmatatvaṃ yasmāttasmācchāntirmokṣo vā nāsti kartavya ityarthaḥ,",
  "GV05agsas_4u:1031": "na hi nityaikasvabhāvasya kṛtaṃ kiñcidarthavatsyāt //93//",
  "GV05agsas_4u:1032": "_______________________________________________________________________",
  "GV05agsas_4u:1033": "START MandUpK 4.94",
  "GV05agsas_4u:1034": "ye yathoktaṃ paramārthatattvaṃ pratipannāsta evākṛpaṇā loke kṛpaṇā evānya ityāha-",
  "GV05agsas_4u:1035": "vaiśāradyaṃ tu vai nāsti bhede vicaratāṃ sadā /",
  "GV05agsas_4u:1036": "bhedanimnāḥ pṛthagvādās tasmāt te kṛpaṇāḥ smṛtāḥ // MandUpK_4.94 //",
  "GV05agsas_4u:1037": "__________",
  "GV05agsas_4u:1038": "MandUpKC_4.94",
  "GV05agsas_4u:1039": "yasmādbhedanimnā bhedānuyāyinaḥ saṃsārānugā ityarthaḥ ; ke?",
  "GV05agsas_4u:1040": "pṛdagvādāḥ pṛthaṅnānā vastvityevaṃ vadanaṃ yeṣāṃ te pṛthagvādā dvaitina ityarthaḥ,",
  "GV05agsas_4u:1041": "tasmātte kṛpaṇāḥ kṣudrāḥ smṛtāḥ;",
  "GV05agsas_4u:1042": "yasmādvaiśāradyaṃ viśuddhirnāsti teṣāṃ bhede vicaratāṃ dvaitamārge 'vidyākalpite sarvadā vartamānānāmityarthaḥ /",
  "GV05agsas_4u:1043": "ato yuktameva teṣāṃ kārpaṇyamityabhiprāyaḥ //94//",
  "GV05agsas_4u:1044": "_______________________________________________________________________",
  "GV05agsas_4u:1045": "START MandUpK 4.95",
  "GV05agsas_4u:1046": "yadidaṃ paramārthatattvamamahātmabhirapaṇḍitairvedāntabahiḥṣṭhaiḥ kṣudrairalpaprajñairanavagāhyamityāha-",
  "GV05agsas_4u:1047": "aje sāmye tu ye kecid bhaviṣyanti suniścitāḥ /",
  "GV05agsas_4u:1048": "te hi loke mahājñānās tac ca loko na gāhate // MandUpK_4.95 //",
  "GV05agsas_4u:1049": "__________",
  "GV05agsas_4u:1050": "MandUpKC_4.95",
  "GV05agsas_4u:1051": "aje sāmye paramārthatattva evameveti ye kecitstrāyadayo 'pi suniścitā bhaviṣyanti cetta eva hi loke mahājñānā niratiśaya tattvaviṣayajñānā ityarthaḥ /",
  "GV05agsas_4u:1052": "tacca teṣāṃ vartma teṣāṃ viditaṃ paramārthatattvaṃ sāmānyabuddhiranyo loko na gāhate nāvatariti na viṣayīkarotītyarthaḥ /",
  "GV05agsas_4u:1053": "sarvābhūtātmabhūtasya sarvabhūtahitasya ca /",
  "GV05agsas_4u:1054": "devā api mārge muhyantyapadasya padaiṣiṇaḥ /",
  "GV05agsas_4u:1055": "“śakunīnāmivākāśe gatirnaivopalabhyate“(mahā.śā.239 /",
  "GV05agsas_4u:1056": "23,24) ityādismaraṇāt //95//",
  "GV05agsas_4u:1057": "_______________________________________________________________________",
  "GV05agsas_4u:1058": "START MandUpK 4.96",
  "GV05agsas_4u:1059": "kathaṃ mahājñānatvamityāha-",
  "GV05agsas_4u:1060": "ajeṣv ajam asaṃkrāntaṃ dharmeṣu jñānam iṣyate /",
  "GV05agsas_4u:1061": "yato na kramate jñānam asaṅgaṃ tena kīrtitam // MandUpK_4.96 //",
  "GV05agsas_4u:1062": "__________",
  "GV05agsas_4u:1063": "MandUpKC_4.96",
  "GV05agsas_4u:1064": "ajeṣvanutpanneṣvacaleṣu dharmeṣvātmasvajamacalaṃ ca jñānamiṣyate savitarīvauṣṇyaṃ prakāśaśca yatastasmādasaṃkrāntamarthāntare jñānamajamiṣyate /",
  "GV05agsas_4u:1065": "yasmānna kramater'thāntare jñānaṃ tena kāraṇenāsaṅgaṃ tatkīrtitamākāśakalpamityuktam //96//",
  "GV05agsas_4u:1066": "_______________________________________________________________________",
  "GV05agsas_4u:1067": "START MandUpK 4.97",
  "GV05agsas_4u:1068": "aṇumātre 'pi vaidharmye jāyamāne 'vipaścitaḥ /",
  "GV05agsas_4u:1069": "asaṅgatā sadā nāsti kimutāvaraṇacyutiḥ // MandUpK_4.97 //",
  "GV05agsas_4u:1070": "__________",
  "GV05agsas_4u:1071": "MandUpKC_4.97",
  "GV05agsas_4u:1072_0": "ito 'nyeṣāṃ vādināmaṇumātre 'pi vaidharmye vastuni bahirantarvā jāyamāna utpādyamāne",
  "GV05agsas_4u:1072_1": "'vipaścito 'vivekino 'saṅgatā asaṅgatvaṃ sadā nāsti kimuta vaktayavyamāvaraṇacyutirbandhanāśo nāstīti //97 //",
  "GV05agsas_4u:1073": "_______________________________________________________________________",
  "GV05agsas_4u:1074": "START MandUpK 4.98",
  "GV05agsas_4u:1075": "teṣāmāvaraṇacyutirnāstīti bruvatāṃ svasiddhānte 'bhyupagataṃ tarhi dharmāṇāmāvaraṇam /",
  "GV05agsas_4u:1076": "netyucyate /",
  "GV05agsas_4u:1077": "alabdhāvaraṇāḥ sarve dharmāḥ prakṛtinirmalāḥ /",
  "GV05agsas_4u:1078": "ādau buddhās tathā muktā budhyanta iti nāyakāḥ // MandUpK_4.98 //",
  "GV05agsas_4u:1079": "__________",
  "GV05agsas_4u:1080": "MandUpKC_4.98",
  "GV05agsas_4u:1081": "alabdhāvaraṇāḥ- alabdhamaprāptamāvaraṇamavidyādibandhanaṃ yeṣāṃ te dharmā alabdhāvaraṇā bandhanarahitā ityarthaḥ,",
  "GV05agsas_4u:1082": "prakṛtinirmalāḥ svabhāvaśuddhā ādau buddhāstathā muktā yasmānnityaśuddhabuddhamuktasvabhāvāḥ /",
  "GV05agsas_4u:1083": "yadyevaṃ kathaṃ tarhi budhyanta ityucyate?",
  "GV05agsas_4u:1084": "nāyakāḥ svāminaḥ samarthā boddhuṃ bodhaśaktimatsvabhāvā ityarthaḥ,",
  "GV05agsas_4u:1085": "yathā nityaprakāśasvarūpo 'pi savitā prakāśata ityucyate yathā vā nityanivṛttagatayo 'pi nityameva śailāstiṣṭhantītyucyate tadvat //98//",
  "GV05agsas_4u:1086": "_______________________________________________________________________",
  "GV05agsas_4u:1087": "START MandUpK 4.99",
  "GV05agsas_4u:1088": "kramate na hi buddhasya jñānaṃ dharmeṣu tāyinaḥ /",
  "GV05agsas_4u:1089": "sarve dharmās tathā jñānaṃ naitad buddhena bhāṣitam // MandUpK_4.99 //",
  "GV05agsas_4u:1090": "__________",
  "GV05agsas_4u:1091": "MandUpKC_4.99",
  "GV05agsas_4u:1092": "yasmānna hi kramate buddhasya paramārthadarśino jñānaṃ viṣayāntareṣu dharmeṣu dharmasaṃsthaṃ savitarīva prabhā,",
  "GV05agsas_4u:1093": "tāyinas tāyo 'syāstīti tāyī,",
  "GV05agsas_4u:1094": "saṃtānavato nirantarasyākāśakalpasyetyarthaḥ,",
  "GV05agsas_4u:1095": "pūjāvato vā prajñāvato vā,",
  "GV05agsas_4u:1096": "sarve dharmā ātmāno 'pi tathā jñānavadevākāśakalpatvānna kramante kvacidapyarthāntara ityarthaḥ /",
  "GV05agsas_4u:1097": "yadādāvupanyastaṃ jñānenākāśakalpenetyādi tadidamākāśakalpasya tāyino buddhasya tadananyatvādākāśakalpaṃ jñānaṃ na kramaye kvacidapyarthāntare /",
  "GV05agsas_4u:1098": "tathā dharmā iti /",
  "GV05agsas_4u:1099": "ākāśamivācalamavikriyaṃ niravayavaṃ nityamadvitīyamasaṅgamadṛśyamagrāhyamaśanāyādyatītaṃ brahmātmatattvam /",
  "GV05agsas_4u:1100": "“na hi draṣṭurdṛṣṭerviparilopo vidyate“(bṛ.u.4 / 3 / 23) iti śruteḥ /",
  "GV05agsas_4u:1101": "jñānajñeyajñātṛbhedarahitaṃ paramārthatattvamadvayam etanna buddhena bhāṣitam /",
  "GV05agsas_4u:1102": "yadyapi bāhyārthanirākaraṇaṃ jñānamātrakalpanā cādvayavastusāmīpyamuktam /",
  "GV05agsas_4u:1103": "idaṃ tu paramārthatattvamadvaitaṃ vedānteṣveva vijñeyamityarthaḥ //99//",
  "GV05agsas_4u:1104": "_______________________________________________________________________",
  "GV05agsas_4u:1105": "START MandUpK 4.100",
  "GV05agsas_4u:1106": "śāstrasamāptau paramārthatattvastutyarthaṃ namaskāra ucyate-",
  "GV05agsas_4u:1107": "durdarśam atigambhīram ajaṃ sāmyaṃ viśāradam /",
  "GV05agsas_4u:1108": "buddhvā padam anānātvaṃ namaskurmo yathābalam // MandUpK_4.100 //",
  "GV05agsas_4u:1109": "__________",
  "GV05agsas_4u:1110": "MandUpKC_4.100",
  "GV05agsas_4u:1111": "durdarśaṃ duḥkhena darśanamasyeti durdarśam,",
  "GV05agsas_4u:1112": "asti nāstīti catuṣkoṭivarjitatatvāddurvijñeyamityarthaḥ /",
  "GV05agsas_4u:1113": "ata evātigambhīraṃ duṣparveśaṃ mahāsamudravadakṛtaprajñaiḥ,",
  "GV05agsas_4u:1114": "ajaṃ sāmyaṃ viśāradam īdṛkpadamanānātvaṃ nānātvavarjitaṃ buddhvāvagamya tadbhūtāḥ santo namaskurmastasmai padāya,",
  "GV05agsas_4u:1115": "avyavahāryamapi vyavahāragocaramāpādya yathābalaṃ yathāśaktītyarthaḥ //100//",
  "GV05agsas_4u:1116": "iti śaṅkarabhagavataḥ kṛtau gauḍapādīyāgamaśāstravivaraṇe 'lātaśāntyākhyaṃ caturthaṃ prakaraṇam //",
  "GV05agsas_4u:1117": "oṃ śantiḥ/ śāntiḥ// śāntiḥ///"
}