{
  "S04bsu031_u:0": "[Vaidya_100]",
  "S04bsu031_u:1": "Śālistambasūtram /",
  "S04bsu031_u:2": "evaṃ mayā śrutam /",
  "S04bsu031_u:3": "ekasmin samaye bhagavān rājagṛhe viharati sma gṛdhrakūṭe parvate mahatā bhikṣusaṃghena sārdhamardhatrayodaśabhirbhikṣusahasraiḥ saṃbahulaiśca bodhisattvamahāsattvaiḥ /",
  "S04bsu031_u:4": "athāyuṣmān śāriputro yena maitreyasya bodhisattvasya mahāsattvasya caṃkramaḥ,",
  "S04bsu031_u:5": "tenopasamakramīt /",
  "S04bsu031_u:6": "upasaṃkramya anyonyaṃ saṃmodanīyāṃ kathāṃ bahuvidhāṃ vyatisārayitvā ubhau śilātale upāviśatām //",
  "S04bsu031_u:7_0": "athāyuṣmān śāriputro maitreyaṃ bodhisattvaṃ mahāsattvametadavocat - adyātra śālistambamavalokya",
  "S04bsu031_u:7_1": "maitreya bhagavatā bhikṣubhyaḥ sūtramidamuktam - yo bhikṣavaḥ pratītyasamutpādaṃ paśyati,",
  "S04bsu031_u:8": "sa dharmaṃ paśyati /",
  "S04bsu031_u:9": "yo dharmaṃ paśyati,",
  "S04bsu031_u:10": "sa buddhaṃ paśyati /",
  "S04bsu031_u:11": "ityuktvā bhagavāṃstūṣṇīṃ babhūvaṃ /",
  "S04bsu031_u:12": "atha maitreya sugatoktasūtrāntasya arthaḥ katamaḥ?",
  "S04bsu031_u:13": "pratītyasamutpādaḥ katamaḥ?",
  "S04bsu031_u:14": "dharma katamaḥ?",
  "S04bsu031_u:15": "buddhaḥ katamaḥ?",
  "S04bsu031_u:16": "kathaṃ pratītyasamutpādaṃ paśyan dharmaṃ paśyati?",
  "S04bsu031_u:17": "kathaṃ dharmaṃ paśyan buddhaṃ paśyati?",
  "S04bsu031_u:18_0": "evamukte maitreyo bodhisattvo mahāsattvaḥ āyuṣmantaṃ śāradvatīputrametadavocat -",
  "S04bsu031_u:18_1": "atra yaduktaṃ bhadanta śāriputra bhagavatā dharmasvāminā sarvajñena - yo bhikṣavaḥ",
  "S04bsu031_u:18_2": "pratītyasamutpādaṃ paśyati,",
  "S04bsu031_u:19": "sa dharmaṃ paśyati /",
  "S04bsu031_u:20": "yo dharmaṃ paśyati,",
  "S04bsu031_u:21": "sa buddhaṃ paśyati iti,",
  "S04bsu031_u:22": "tatra katamaḥ pratītyasamutpādo nāma?",
  "S04bsu031_u:23": "pratītyasamutpādo nāma yadidam - asmin sati idaṃ bhavati,",
  "S04bsu031_u:24": "asyotpādādidamutpadyate /",
  "S04bsu031_u:25": "yaduta avidyāpratyayāḥ saṃskārāḥ /",
  "S04bsu031_u:26": "saṃskārapratyayaṃ vijñānam /",
  "S04bsu031_u:27": "vijñānapratyayaṃ nāmarūpam /",
  "S04bsu031_u:28": "nāmarūpapratyayaṃ ṣaḍāyatanam /",
  "S04bsu031_u:29": "ṣaḍāyatanapratyayaḥ sparśaḥ /",
  "S04bsu031_u:30": "sparśapratyayā vedanā /",
  "S04bsu031_u:31": "vedanāpratyayā tṛṣṇā /",
  "S04bsu031_u:32": "tṛṣṇāpratyayamupādānam /",
  "S04bsu031_u:33": "upādānapratyayo bhavaḥ /",
  "S04bsu031_u:34": "bhavapratyayā jāti /",
  "S04bsu031_u:35": "jātipratyayā jarāmaraṇaśokaparidevaduḥkhadaurmanasyopāyāsāḥ saṃbhavanti /",
  "S04bsu031_u:36": "evamasya kevalasya mahato duḥkhaskandhasya samudayo bhavati /",
  "S04bsu031_u:37": "tatra avidyānirodhāt saṃskāranirodhaḥ /",
  "S04bsu031_u:38": "saṃskāranirodhādvijñānanirodhaḥ /",
  "S04bsu031_u:39": "vijñānanirodhānnāmarūpanirodhaḥ /",
  "S04bsu031_u:40": "nāmarūpanirodhāt ṣaḍāyatananirodhaḥ /",
  "S04bsu031_u:41": "ṣaḍāyatananirodhāt sparśanirodhaḥ /",
  "S04bsu031_u:42": "sparśanirodhāt vedanānirodhaḥ /",
  "S04bsu031_u:43": "vedanānirodhāt tṛṣṇānirodhaḥ /",
  "S04bsu031_u:44": "tṛṣṇānirodhādupādānanirodhaḥ /",
  "S04bsu031_u:45": "upādānanirodhādbhavanirodhaḥ /",
  "S04bsu031_u:46": "bhavanirodhājjātinirodhaḥ /",
  "S04bsu031_u:47": "jātinirodhājjarāmaraṇaśokaparidevaduḥkhadaurmanasyopāyāsā nirudhyante /",
  "S04bsu031_u:48": "evamasya kevalasya mahato duḥkhaskandhasya nirodho bhavati /",
  "S04bsu031_u:49": "ayamucyate pratītyasamutpādo bhagavatā //",
  "S04bsu031_u:50": "katamo dharmaḥ?",
  "S04bsu031_u:51": "āryāṣṭāṅgiko mārgaḥ /",
  "S04bsu031_u:52": "tadyathā - samyagdṛṣṭiḥ samyaksaṃkalpaḥ samyagvāk samyakkarmāntaḥ samyagājīvaḥ samyagvyāyāmaḥ samyaksmṛtiḥ samyaksamādhiḥ /",
  "S04bsu031_u:53": "ayamukto bhagavatā āryāṣṭāṅgiko mārgaḥ phalalābhanirvāṇaikasaṃgṛhīto dharmaḥ //",
  "S04bsu031_u:54": "tatra katamo buddho bhagavān?",
  "S04bsu031_u:55": "yaḥ sarvadharmāvabodhādbuddha ucyate,",
  "S04bsu031_u:56": "sa āryaprajñānetraḥ dharmakāyasamanvitaḥ śaikṣāśaikṣadharmānimān paśyati //",
  "S04bsu031_u:57": "tatra kathaṃ pratītyasamutpādaṃ paśyati?",
  "S04bsu031_u:58": "ihoktaṃ bhagavatā - ya imaṃ pratītyasamutpādaṃ satatasamitam,",
  "S04bsu031_u:59": "ajīvaṃ nirjīvaṃ yathāvadaviparītamajātamabhūtamakṛtamasaṃskṛtamapratighamanālambanaṃ śivamabhayamanāhāryamavyayamavyupaśamasvabhāvaṃ paśyati,",
  "S04bsu031_u:60": "(sa dharmaṃ paśyati) /",
  "S04bsu031_u:61": "yastu evaṃ dharmaṃ (ŚālSū, Vaidya 101)",
  "S04bsu031_u:62": "satatasamitamajīvaṃ nirjīvaṃ yathāvadaviparītamajātamabhūtamakṛtamasaṃskṛtamapratighamanālambanaṃ śivamanāhāryamavyayamavyupaśamasvabhāvaṃ paśyati,",
  "S04bsu031_u:63": "so 'nuttaradharmaśarīraṃ buddhaṃ paśyati /",
  "S04bsu031_u:64": "āryadharmābhisamaye samyagjñānopanayenaiva //",
  "S04bsu031_u:65": "pratītyasamutpāda iti kasmāducyate?",
  "S04bsu031_u:66": "sahetukaḥ sapratyayo nāhetuko nāpratyayaḥ,",
  "S04bsu031_u:67": "tasmāt pratītyasamutpāda ityucyate /",
  "S04bsu031_u:68": "tatra bhagavatā pratītyasamutpādalakṣaṇaṃ saṃkṣepeṇoktamidaṃpratyayatāphalam /",
  "S04bsu031_u:69_0": "utpādādvā tathāgatānāmanutpādādvā sthitaiveṣā dharmāṇāṃ dharmatā yāvadyaiṣā dharmatā",
  "S04bsu031_u:69_1": "dharmasthititā dharmaniyāmatā pratītyasamutpādasamatā tathatā aviparītatathatā ananyatathatā",
  "S04bsu031_u:69_2": "bhūtatā satyatā aviparītatā aviparyayatā iti //",
  "S04bsu031_u:70": "atha ca punarayaṃ pratītyasamutpādo dvābhyāṃ kāraṇābhyāmutpadyate /",
  "S04bsu031_u:71": "katamābhyāṃ dvābhyām?",
  "S04bsu031_u:72": "yadidaṃ hetūpanibandhataḥ pratyayopanibandhataśca /",
  "S04bsu031_u:73": "so 'pi dvividho draṣṭavyaḥ - bāhyaśca ādhyātmikaśca /",
  "S04bsu031_u:74": "tatra bāhyasya pratītyasamutpādasya hetūpanibandhaḥ katamāḥ?",
  "S04bsu031_u:75": "yadidaṃ bījādaṅkuraḥ /",
  "S04bsu031_u:76": "aṅkurātpatram /",
  "S04bsu031_u:77": "patrātkāṇḍam /",
  "S04bsu031_u:78": "kāṇḍānnālam /",
  "S04bsu031_u:79": "nālādgaṇḍaḥ /",
  "S04bsu031_u:80": "gaṇḍādgarbham /",
  "S04bsu031_u:81": "garbhācchūkaḥ /",
  "S04bsu031_u:82": "śūkātpuṣpam /",
  "S04bsu031_u:83": "puṣpāt phalam /",
  "S04bsu031_u:84": "asati bīje aṅkuro na bhavati,",
  "S04bsu031_u:85": "yāvadasati puṣpe phalaṃ na bhavati /",
  "S04bsu031_u:86": "sati tu bīje aṅkurasyābhinirvṛttirbhavati,",
  "S04bsu031_u:87": "evaṃ yāvat sati puṣpe phalasyābhinirvṛttirbhavati /",
  "S04bsu031_u:88": "tatra bījasya naivaṃ bhavati - ahamaṅkuramabhinirvartayāmīti /",
  "S04bsu031_u:89": "aṅkurasyāpi naivaṃ bhavati - ahaṃ bījenābhinirvartita iti /",
  "S04bsu031_u:90": "evaṃ yāvat puṣpasya naivaṃ bhavati - ahaṃ phalamabhinirvartayāmīti /",
  "S04bsu031_u:91": "phalasyāpi naivaṃ bhavati - ahaṃ puṣpeṇābhinirvartitamiti /",
  "S04bsu031_u:92": "atha punaḥ bīje sati aṅkurasyābhinirvṛttirbhavati prādurbhāvaḥ /",
  "S04bsu031_u:93": "evaṃ yāvat puṣpe sati phalasyābhinirvṛttirbhavati prādurbhāvaḥ /",
  "S04bsu031_u:94": "evaṃ bāhyasya pratītyasamutpādasya hetūpanibandho draṣṭavyaḥ //",
  "S04bsu031_u:95": "kathaṃ bāhyasya pratītyasamutpādasya pratyayopanibandho draṣṭavyaḥ?",
  "S04bsu031_u:96": "ṣaṇṇāṃ dhātūnā samudāyāt /",
  "S04bsu031_u:97": "katameṣāṃ ṣaṇṇāṃ samavāyāt?",
  "S04bsu031_u:98": "yadidaṃ pṛthivyaptejovāyvākāśaṛtudhātusamavāyādbāhyasya pratītyasamutpādasya pratyayopanibandho draṣṭavyaḥ /",
  "S04bsu031_u:99": "tatra pṛthivīdhāturbījasya saṃdhāraṇakṛtyaṃ karoti /",
  "S04bsu031_u:100": "abdhāturbījaṃ snehayati /",
  "S04bsu031_u:101": "tejodhāturbījaṃ paripācayati /",
  "S04bsu031_u:102": "vāyudhāturbījamabhinirharati /",
  "S04bsu031_u:103": "ākāśadhāturbījasyānāvaraṇakṛtyaṃ karotīti /",
  "S04bsu031_u:104": "ṛturapi bījasya pariṇāmanākṛtyaṃ karoti /",
  "S04bsu031_u:105": "asatsu eṣu pratyayeṣu bījādaṅkurasyābhinirvṛttirna bhavati /",
  "S04bsu031_u:106": "yadā bāhyaśca pṛthivīdhāturavikalo bhavati,",
  "S04bsu031_u:107": "evamaptejovāyvākāśaṛtudhātavaścāvikalā bhavanti,",
  "S04bsu031_u:108": "tataḥ savaṣāṃ samavāyādbīje nirudhyamāne aṅkurasyābhinirvṛttirbhavati /",
  "S04bsu031_u:109": "tatra pṛthivīdhātornaivaṃ bhavati - ahaṃ bījasya saṃdhāraṇakṛtyaṃ karomḥti /",
  "S04bsu031_u:110": "evamabdhātorapi naivaṃ bhavati - ahaṃ bḥjaṃ snehayāmḥti /",
  "S04bsu031_u:111": "tejodhātorapi naivaṃ bhavati - ahaṃ bḥjaṃ paripācayāmḥti /",
  "S04bsu031_u:112": "vāyudhātorapi naivaṃ bhavati - ahaṃ bḥjamabhinirharāmḥti /",
  "S04bsu031_u:113": "ākāśadhātorapi naivaṃ bhavati - ahaṃ bḥjasyānāvaraṇakṛtyaṃ karomḥti /",
  "S04bsu031_u:114": "ṛtorapi naivaṃ bhavati - ahaṃ bḥjasya pariṇāmanākṛtyaṃ karomḥti /",
  "S04bsu031_u:115": "bḥjasyāpi naivaṃ bhavati - ahaṃ bḥjaṃ (aṅkuraṃ?)",
  "S04bsu031_u:116": "abhinirvartayāmḥti /",
  "S04bsu031_u:117": "aṅkurasyāpi naivaṃ bhavati - ahamebhiḥ pratyayairabhinirvartita (ŚālSū, Vaidya 102) iti /",
  "S04bsu031_u:118": "atha punaḥ satsu eteṣu pratyayeṣu bḥje nirudhyamāne aṅkurasyābhinirvṛttiebhavati /",
  "S04bsu031_u:119": "evaṃ yāvat puṣpe sati phalasyābhinirvṛttirbhavati /",
  "S04bsu031_u:120": "sa ca aṅkuro na svayaṃkṛto na parakṛto nobhayakṛto neśvarakṛto na kālapariṇāmito na prakṛtisaṃbhūto (na caikakāraṇādhḥno)",
  "S04bsu031_u:121": "nāpyahetusamutpannaḥ /",
  "S04bsu031_u:122": "atha punaḥ pṛthivyaptejovāyvākāśaṛtudhātusamavāyād bḥje nirudhyamāne aṅkurasyābhinirvṛttirbhavati /",
  "S04bsu031_u:123": "evaṃ bāhyasya pratḥtyasamutpādasya pratyayopanibandho draṣṭavyaḥ //",
  "S04bsu031_u:124": "tatra bāhyaḥ pratītyasamutpādaḥ pañcabhirākārairdraṣṭavyaḥ /",
  "S04bsu031_u:125": "katamaiḥ pañcabhiḥ?",
  "S04bsu031_u:126": "na śāśvatataḥ,",
  "S04bsu031_u:127": "nocchedataḥ,",
  "S04bsu031_u:128": "na saṃkrāntitaḥ,",
  "S04bsu031_u:129": "parīttahetuto vipulaphalābhinirvṛttitaḥ,",
  "S04bsu031_u:130": "tatsadṛśānuprabandhataśca /",
  "S04bsu031_u:131": "kathaṃ na śāśvatata iti?",
  "S04bsu031_u:132": "yasmādanyo 'ṅkuraḥ anyadbījam /",
  "S04bsu031_u:133": "na ca ya evāṅkuraḥ tadeva bījam /",
  "S04bsu031_u:134": "na ca niruddhādbījādaṅkura utpadyate nāpyaniruddhāt /",
  "S04bsu031_u:135": "bījaṃ punarnirudhyate,",
  "S04bsu031_u:136": "tadaivāṅkuraścotpadyate /",
  "S04bsu031_u:137": "tasmānna śāśvatataḥ /",
  "S04bsu031_u:138": "kathaṃ nocchedataḥ?",
  "S04bsu031_u:139": "na ca pūrvaniruddhād bījādaṅkuro niṣpadyate /",
  "S04bsu031_u:140": "nāpyaniruddhāt /",
  "S04bsu031_u:141": "api ca bījaṃ ca nirudhyate,",
  "S04bsu031_u:142": "tasminneva samaye aṅkura utpadyate tulādaṇḍonnāmāvanāmavat /",
  "S04bsu031_u:143": "ato nocchedataḥ //",
  "S04bsu031_u:144": "kathaṃ na saṃkrāntitaḥ?",
  "S04bsu031_u:145": "visadṛśo bījādaṅkura iti /",
  "S04bsu031_u:146": "ato na saṃkrāntitaḥ //",
  "S04bsu031_u:147": "kathaṃ parīttahetuto vipulaphalābhinirvṛttitaḥ?",
  "S04bsu031_u:148": "parīttaṃ bījamupyate,",
  "S04bsu031_u:149": "vipulaphalamabhinirvartayatīti /",
  "S04bsu031_u:150": "ataḥ parīttahetuto vipulaphalābhinirvṛttitaḥ //",
  "S04bsu031_u:151": "kathaṃ tatsadṛśānuprabandhataḥ?",
  "S04bsu031_u:152": "yādṛśaṃ bījamupyate,",
  "S04bsu031_u:153": "tādṛśaṃ phalamabhinirvartayatīti /",
  "S04bsu031_u:154": "atastatsadṛśānuprabandhataśceti //",
  "S04bsu031_u:155": "evaṃ bāhyaḥ pratītyasamutpādaḥ pañcabhirākārairdraṣṭavyaḥ //",
  "S04bsu031_u:156": "evamādhyātmiko 'pi pratītyasamutpādo dvābhyāṃ kāraṇābhyāmutpadyate /",
  "S04bsu031_u:157": "katamābhyāṃ dvābhyām?",
  "S04bsu031_u:158": "yadidaṃ hetūpanibandhataḥ pratyayopanibandhataśca /",
  "S04bsu031_u:159": "tatrādhyātmikasya pratītyasamutpādasya hetūpanibandhaḥ katamaḥ?",
  "S04bsu031_u:160": "yadidamavidyāpratyayāḥ saṃskārāḥ,",
  "S04bsu031_u:161": "yāvajjātipratyayaṃ jarāmaraṇamiti /",
  "S04bsu031_u:162": "avidyā cennābhaviṣyat,",
  "S04bsu031_u:163": "naiva saṃskārāḥ prajñāsyante /",
  "S04bsu031_u:164": "evaṃ yāvajjātiścennābhaviṣyat,",
  "S04bsu031_u:165": "jarāmaraṇaṃ na prajñāsyate /",
  "S04bsu031_u:166": "atha satyāmavidyāyāṃ saṃskārāṇāmabhinirvṛttirbhavati /",
  "S04bsu031_u:167": "evaṃ yāvajjātyāṃ sattyāṃ jarāmaraṇasyābhinirvṛttirbhavati /",
  "S04bsu031_u:168": "tatra avidyāyā naivaṃ bhavati - ahaṃ saṃskārānabhinirvartayāmīti /",
  "S04bsu031_u:169": "saṃskārāṇāmapi naivaṃ bhavati - vayamavidyayā abhinirvatitā iti /",
  "S04bsu031_u:170": "evaṃ yāvajjāterapi naivaṃ bhavati - ahaṃ jarāmaraṇamabhinirvartayāmīti /",
  "S04bsu031_u:171": "jarāmaraṇasyāpi naivaṃ bhavati - ahaṃ jātyābhinirvartitamiti /",
  "S04bsu031_u:172": "atha ca satyāmavidyāyāṃ saṃskārāṇāmabhinirvṛttirbhavati prādurbhāvaḥ /",
  "S04bsu031_u:173": "evaṃ yāvajjātyāṃ satyāṃ jarāmaraṇasyābhinirvṛttirbhavati prādurbhāvaḥ /",
  "S04bsu031_u:174": "evamādhyātmikasya pratītyasamutpādasya hetūpanibandho draṣṭavyaḥ //",
  "S04bsu031_u:175": "kathamādhyātmikasya pratītyasamutpādasya pratyayopanibandho draṣṭavyaḥ?",
  "S04bsu031_u:176": "ṣaṇṇāṃ dhātūnāṃ samavāyāt /",
  "S04bsu031_u:177": "katameṣāṃ ṣaṇṇāṃ dhātūnāṃ samavāyāt?",
  "S04bsu031_u:178": "yadidaṃ pṛthivyaptejovāyvākāśavijñānadhātūnāṃ samavāyādādhyātmikasya pratītyasamutpādasya pratyayopanibandho draṣṭavyaḥ /",
  "S04bsu031_u:179": "tatra ādhyātmikasya pratītyasamutpādasya pṛthivīdhātuḥ katamaḥ?",
  "S04bsu031_u:180": "yo 'yaṃ kāyasya saṃśleṣataḥ kaṭhinabhāvamabhinirvartayati,",
  "S04bsu031_u:181": "ayamucyate pṛthivīdhātuḥ /",
  "S04bsu031_u:182": "yaḥ kāyasya anuparigrahakṛtyaṃ karoti,",
  "S04bsu031_u:183": "ayamucyate 'bdhātuḥ /",
  "S04bsu031_u:184": "yaṃ kāyasya aśitapītabhakṣitaṃ paripācayati, (ŚālSū, Vaidya 103)",
  "S04bsu031_u:185": "ayamucyate tejodhātuḥ /",
  "S04bsu031_u:186": "yaṃ kāyasya āśvāsapraśvāsakṛtyaṃ karoti,",
  "S04bsu031_u:187": "ayamucyate vāyudhātuḥ /",
  "S04bsu031_u:188": "yaṃ kāyasyāntaḥśauṣiryamabhinirvartayati,",
  "S04bsu031_u:189": "ayamucyate ākāśadhātuḥ /",
  "S04bsu031_u:190": "ya kāyasya nāmarūpāṅkuramabhinirvartayati,",
  "S04bsu031_u:191": "naḍakalāpayogena,",
  "S04bsu031_u:192": "pañcavijñānakāyasaṃyuktaṃ sāsravaṃ ca manovijñānam,",
  "S04bsu031_u:193": "ayamucyate vijñānadhātuḥ /",
  "S04bsu031_u:194": "tatra asatāmeṣāṃ pratyayānāṃ kāyasyotpattirnaṃ bhavati /",
  "S04bsu031_u:195": "yadā ādhyātmikaḥ pṛthivīdhāturavikalo bhavati,",
  "S04bsu031_u:196": "evamaptejovāyvākāśavijñānadhātavaśca avikalā bhavanti,",
  "S04bsu031_u:197": "tataḥ sarveṣāṃ samavāyāt kāyasyābhinirvṛttirbhavati /",
  "S04bsu031_u:198": "tatra pṛthivīdhātornaivaṃ bhavati - ahaṃ kāyasya saṃśleṣataḥ kaṭhinabhāvamabhinirvartayāmīti /",
  "S04bsu031_u:199": "abdhātornaivaṃ bhavati - ahaṃ kāyasya anuparigrahakṛtyaṃ karomīti /",
  "S04bsu031_u:200": "tejodhātorapi naivaṃ bhavati - ahaṃ kāyasya aśitapītabhakṣitaṃ paripācayāmīti /",
  "S04bsu031_u:201": "vāyudhātornaivaṃ bhavati - ahaṃ kāyasya āśvāsapraśvāsakṛtyaṃ karomīti /",
  "S04bsu031_u:202": "ākāśadhātornaivaṃ bhavati - ahaṃ kāyasyāntaḥśauṣiryamabhinirvartayāmīti /",
  "S04bsu031_u:203": "vijñānadhātornaivaṃ bhavati - ahaṃ kāyasya nāmarūpamabhinirvartayāmīti /",
  "S04bsu031_u:204": "kāyasyāpi naivaṃ bhavati - ahamebhiḥ pratyayairjanita iti /",
  "S04bsu031_u:205": "atha ca satsu eṣu pratyayeṣu kāyasyotpattirbhavati //",
  "S04bsu031_u:206": "tatra pṛthivīdhāturnātmā na sattvo na jīvo na jantuḥ na manajo na mānavo na strī na pumān na napuṃsakaṃ na cāhaṃ na mama na cānyasya kasyacit /",
  "S04bsu031_u:207_0": "evamabdhātustejodhāturvāyudhāturākāśadhāturvijñānadhātuḥ nātmā na sattvo na jīvo",
  "S04bsu031_u:207_1": "na jantuḥ na manujo na mānavo na strī na pumān na napuṃsakaṃ na cāhaṃ na mama na",
  "S04bsu031_u:207_2": "cānyasya kasyacit //",
  "S04bsu031_u:208": "tatra avidyā katamā?",
  "S04bsu031_u:209_0": "yā eṣāmeva ṣaṇṇāṃ dhātūnāmekasaṃjñā piṇḍasaṃjñā nityasaṃjñā dhruvasaṃjñā śāśvatasaṃjñā",
  "S04bsu031_u:209_1": "sukhasaṃjñā ātmasaṃjñā sattvajīvajantupoṣapuruṣapudgalasaṃjñā manujamānavasaṃjñā",
  "S04bsu031_u:209_2": "ahaṃkāramamakārasaṃjñā,",
  "S04bsu031_u:210": "evamādi vividhamajñānam /",
  "S04bsu031_u:211": "iyamucyate avidyeti /",
  "S04bsu031_u:212": "evamavidyāyāṃ satyāṃ viṣayeṣu rāgadveṣamohāḥ pravartante /",
  "S04bsu031_u:213": "tatra ye rāgadveṣamohā viṣayeṣu,",
  "S04bsu031_u:214": "amī(avidyāpratyayāḥ)",
  "S04bsu031_u:215": "saṃskārā ityucyante /",
  "S04bsu031_u:216": "vastuprativijñaptirvijñānam /",
  "S04bsu031_u:217": "vijñānasahabhuvaścatvāraḥ skandhā arūpiṇaḥ upādānākhyāḥ tannāma /",
  "S04bsu031_u:218": "rūpaṃ catvāri mahābhūtāni tāni copādāya rūpam /",
  "S04bsu031_u:219": "tacca nāma tacca rūpamaikadhyamabhisaṃkṣipya tannāmarūpam /",
  "S04bsu031_u:220": "nāmarūpasaṃniśritāni indriyāṇi ṣaḍāyatanam /",
  "S04bsu031_u:221": "trayāṇāṃ dharmāṇāṃ saṃnipātaḥ sparśaḥ /",
  "S04bsu031_u:222": "sparśānubhavo vedanā /",
  "S04bsu031_u:223": "vedanādhyavasānaṃ tṛṣṇā /",
  "S04bsu031_u:224": "tṛṣṇāvaipulyamupādānam /",
  "S04bsu031_u:225": "upādānanirjātaṃ punarbhavajanakaṃ karma bhavaḥ /",
  "S04bsu031_u:226": "bhavahetukaḥ skandhaprādurbhāvo jātiḥ /",
  "S04bsu031_u:227": "jātasya skandhaparipāko jarā /",
  "S04bsu031_u:228": "jīrṇasya skandhasya vināśo maraṇam /",
  "S04bsu031_u:229": "mriyamāṇasya saṃmūḍhasya sābhiṣvaṅgasya antaḥparidāhaḥ śokaḥ /",
  "S04bsu031_u:230": "śokotthamālapanaṃ paridevaḥ /",
  "S04bsu031_u:231": "pañcavijñānakāyasaṃyuktamasātamanubhavanaṃ duḥkham /",
  "S04bsu031_u:232": "manasikārasaṃyuktaṃ mānasaṃ duḥkhaṃ daurmanasyam /",
  "S04bsu031_u:233": "ye cāpi anye evamādayaḥ kleśāḥ,",
  "S04bsu031_u:234": "te upāyāsā iti //",
  "S04bsu031_u:235": "tatra mahāndhakārārthena avidyā /",
  "S04bsu031_u:236": "abhisaṃskārārthena saṃskārāḥ /",
  "S04bsu031_u:237": "vijñāpanārthena vijñānam /",
  "S04bsu031_u:238": "anyonyopastambhanārthena nāmarūpam /",
  "S04bsu031_u:239": "āyadvārārthena ṣaḍāyatanam /",
  "S04bsu031_u:240": "sparśanārthena sparśaḥ /",
  "S04bsu031_u:241": "anubhavanārthena vedanā /",
  "S04bsu031_u:242": "paritarṣaṇārthena tṛṣṇā /",
  "S04bsu031_u:243": "upādānarthena upādānam /",
  "S04bsu031_u:244": "punarbhavajananārthena bhavaḥ /",
  "S04bsu031_u:245": "skandhaprādurbhāvārthena jātiḥ /",
  "S04bsu031_u:246": "skandhaparipākārthena jarā /",
  "S04bsu031_u:247": "vināśārthena (ŚālSū,",
  "S04bsu031_u:248": "Vaidya 104) maraṇam /",
  "S04bsu031_u:249": "śocanārthena śokaḥ /",
  "S04bsu031_u:250": "vacanaparidevanārthena paridevaḥ /",
  "S04bsu031_u:251": "kāyasaṃpīḍanārthena duḥkham /",
  "S04bsu031_u:252": "cittasaṃpīḍanārthena daurmanasyam /",
  "S04bsu031_u:253": "upakleśārthena upāyāsāḥ //",
  "S04bsu031_u:254": "punaraparam - tattve 'pratipattirmithyāpratipattirajñānamavidyā /",
  "S04bsu031_u:255": "evamavidyāyāṃ satyāṃ trividhāḥ saṃskārā abhinirvartante - puṇyopagā apuṇyopagā āneñjyopagāḥ /",
  "S04bsu031_u:256": "tatra puṇyopagānāṃ saṃskārāṇāṃ puṇyopagameva vijñānaṃ bhavati /",
  "S04bsu031_u:257": "apuṇyopagānāṃ saṃskārāṇāmapuṇyopagameva vijñānaṃ bhavati /",
  "S04bsu031_u:258": "āneñjyopagānāṃ saṃskārāṇāmāneñjyopagameva vijñānaṃ bhavati /",
  "S04bsu031_u:259": "idamucyate saṃskārapratyayaṃ vijñānamiti /",
  "S04bsu031_u:260": "vijñānasahabhuvaścatvāro 'rūpiṇaḥ skandhā nāmarūpam /",
  "S04bsu031_u:261": "tadvijñānapratyayaṃ nāmarūpamucyate /",
  "S04bsu031_u:262": "nāmarūpavivṛddhyā ṣaḍbhirāyatanadvāraiḥ kṛtyakriyāḥ pravartante /",
  "S04bsu031_u:263": "tannāmarūpapratyayaṃ ṣaḍāyatanamityucyate /",
  "S04bsu031_u:264": "ṣaḍbhyaścāyatanebhyaḥ ṣaṭ sparśakāyāḥ pravartante /",
  "S04bsu031_u:265": "ayaṃ ṣaḍāyatanapratyayaḥ sparśa ityucyate /",
  "S04bsu031_u:266": "yajjātīyaḥ sparśo bhavati,",
  "S04bsu031_u:267": "tajjātīyā vedanā pravartate /",
  "S04bsu031_u:268": "iyamucyate sparśapratyayā vedaneti /",
  "S04bsu031_u:269": "yastāṃ vedanāṃ viśeṣeṇāsvādayati abhinandati adhyavasyati adhyavasāya tiṣṭhati,",
  "S04bsu031_u:270": "sā vedanāpratyayā tṛṣṇetyucyate /",
  "S04bsu031_u:271": "āsvādanābhinandanādhyavasānādhyavasāyasthānādātmapriyarūpasātarūpairviyogo mā bhūditi nityamaparityāgāya yaivaṃ prārthanā,",
  "S04bsu031_u:272": "idamucyate tṛṣṇāpratyayamupādānam /",
  "S04bsu031_u:273": "evaṃ prārthayamānaḥ punarbhavajanakaṃ karma samutthāpayati kāyena vācā manasā ca,",
  "S04bsu031_u:274": "sa upādānapratyayo bhava ityucyate /",
  "S04bsu031_u:275": "tatkarmanirjātānāṃ pañcaskandhānāmabhinirvṛttiryā,",
  "S04bsu031_u:276": "sā bhavapratyayā jātirityucyate /",
  "S04bsu031_u:277": "jātyābhinirvṛttānāṃ skandhānāmupacayanaparipākādvināśo bhavati,",
  "S04bsu031_u:278": "tadidaṃ jātipratyayaṃ jarāmaraṇamityucyate //",
  "S04bsu031_u:279": "evamayaṃ dvādaśāṅgaḥ pratītyasamutpādaḥ anyonyahetukaḥ anyonyapratyayaḥ /",
  "S04bsu031_u:280": "na nityo nānityo na saṃskṛto nāsaṃskṛto nāhetuko nāpratyayo na vedayitā na kṣayadharmo na vināśadharmo na nirodhadharmo 'nādikālapravṛtto 'nucchinno 'pravartate nadīsrotavat //",
  "S04bsu031_u:281": "yadyayaṃ dvādaśāṅgaḥ pratītyasamutpādo 'nyonyahetuko 'nyonyapratyayaḥ,",
  "S04bsu031_u:282": "na nityo nānityo na saṃskṛto nāsaṃskṛto nāhetuko nāpratyayo na vedayitā na kṣayadharmo na vināśadharmo na nirodhadharmo 'nādikālapravṛtto 'nucchinno 'nupravartate nadīsrotavat,",
  "S04bsu031_u:283": "atha ca imānyasya dvādaśāṅgasya pratītyasamutpādasya catvāri aṅgāni saṃghātakriyāyai hetutvena pravartante /",
  "S04bsu031_u:284": "katamāni catvāri?",
  "S04bsu031_u:285": "yaduta avidyā tṛṣṇā karma vijñānaṃ ca /",
  "S04bsu031_u:286": "tatra vijñānaṃ bījasvabhāvatvena hetuḥ /",
  "S04bsu031_u:287": "karma kṣetrasvabhāvena hetuḥ /",
  "S04bsu031_u:288": "avidyā tṛṣṇā ca kleśasvabhāvatvena hetuḥ /",
  "S04bsu031_u:289": "tatra karmakleśā vijñānabījaṃ janayanti /",
  "S04bsu031_u:290": "tatra karma vijñānabījasya kṣetrakāryaṃ karoti /",
  "S04bsu031_u:291": "tṛṣṇā vijñānabījaṃ snehayati /",
  "S04bsu031_u:292": "avidyā vijñānabījamavakirati /",
  "S04bsu031_u:293": "asatāmeṣāṃ pratyayānāṃ vijñānabījasyābhinirvṛttirna bhavati /",
  "S04bsu031_u:294": "tatra karmaṇo naivaṃ bhavati - ahaṃ vijñānabījasya kṣetrakāryaṃ karomīti /",
  "S04bsu031_u:295": "tṛṣṇāyā api naivaṃ bhavati - ahaṃ vijñānabījaṃ snehayāmīti /",
  "S04bsu031_u:296": "avidyāyā api naivaṃ bhavati - ahaṃ vijñānabījamavakirāmīti /",
  "S04bsu031_u:297": "vijñānabījasyāpi naivaṃ bhavati - ahamebhiḥ pratyayairjanitamiti /",
  "S04bsu031_u:298": "atha ca vijñānabījaṃ karmakṣetrapratiṣṭhitaṃ tṛṣṇāsnehābhiṣyanditamavidyayā svavakīrṇaṃ virohati /",
  "S04bsu031_u:299": "tatratatra upapattyāyatanapratisaṃdhau mātuḥkukṣau nāmarūpāṅkuramabhinirvartayati /",
  "S04bsu031_u:300": "sa ca nāmarūpāṅkuro na svayaṃkṛto na parakṛto nobhayakṛto (ŚālSū, Vaidya 105)",
  "S04bsu031_u:301": "neśvarakṛto na kālapariṇāmito na prakṛtisaṃbhūto na caikakāraṇādhīno nāpyahetusamutpannaḥ /",
  "S04bsu031_u:302": "atha ca mātāpitṛsaṃyogadṛtusamavāyādanyeṣāṃ ca pratyayānāṃ samavāyāt tatra tatra āsvādaviddhaṃ vijñānabījamupapattyāyatanapratisaṃghau mātuḥ kukṣau nāmarūpāṅkuramabhinirvartayati,",
  "S04bsu031_u:303": "asvāmikeṣu dharmeṣu amameṣu aparigraheṣu ākāśasameṣu māyālakṣaṇasvabhāveṣu hetupratyayānāmavaikalyāt /",
  "S04bsu031_u:304": "tadyathā - pañcabhiḥ kāraṇaiḥ cakṣurvijñānamutpadyate /",
  "S04bsu031_u:305": "katamaiḥ pañcabhiḥ?",
  "S04bsu031_u:306": "yaduta cakṣuḥ pratītya rūpaṃ ca ālokaṃ ca ākāśaṃ ca tajjamanasikāraṃ ca pratītya utpadyate cakṣurvijñānam /",
  "S04bsu031_u:307": "tatra cakṣurvijñānasya cakṣurāśrayakṛtyaṃ karoti /",
  "S04bsu031_u:308": "rūpaṃ cakṣurvijñānasya ālambanakṛtyaṃ karoti /",
  "S04bsu031_u:309": "ālokaḥ avabhāsakṛtyaṃ karoti /",
  "S04bsu031_u:310": "ākāśamanāvaraṇakṛtyaṃ karoti /",
  "S04bsu031_u:311": "tajjamanasikāraḥ samanvāhārakṛtyaṃ",
  "S04bsu031_u:312": "karoti / asatāmeṣāṃ pratyayānāṃ cakṣurvijñānaṃ notpadyate /",
  "S04bsu031_u:313": "yadā tu cakṣurādhyātmikamāyatanamavikalaṃ bhavati,",
  "S04bsu031_u:314": "evaṃ rūpālokākāśatajjamanasikārāśca avikalā bhavanti,",
  "S04bsu031_u:315": "tataḥ sarveṣāṃ samavāyāccakṣurvijñānamutpadyate /",
  "S04bsu031_u:316": "tatra cakṣuṣo naivaṃ bhavati - ahaṃ cakṣurvijñānasyāśrayakṛtyaṃ karomīti /",
  "S04bsu031_u:317": "rūpasyāpi naivaṃ bhavati - ahaṃ cakṣurvijñānasya ālambanakṛtyaṃ karomīti /",
  "S04bsu031_u:318": "ālokasyāpi naivaṃ bhavati - ahaṃ cakṣurvijñānasya avabhāsakṛtyaṃ karomīti /",
  "S04bsu031_u:319": "ākāśasyāpi naivaṃ bhavati - ahaṃ cakṣurvijñānasya anāvaraṇakṛtyaṃ karomīti /",
  "S04bsu031_u:320": "tajjamanasikārasyāpi naivaṃ bhavati - ahaṃ cakṣurvijñānasya samanvāhārakṛtyaṃ karomīti /",
  "S04bsu031_u:321": "cakṣurvijñānasyāpi naivaṃ bhavati - ahamebhiḥ pratyayairjanitamiti /",
  "S04bsu031_u:322": "atha ca punaḥ satsu eṣu pratyayeṣu cakṣurvijñānasyotpattirbhavati /",
  "S04bsu031_u:323": "evaṃ śeṣāṇāmindriyāṇāṃ yathāyogaṃ yojyam //",
  "S04bsu031_u:324": "tatra na kaściddharmo 'smāllokāt paralokaṃ saṃkrāmati /",
  "S04bsu031_u:325": "asti ca karmaphalaprativijñaptiḥ,",
  "S04bsu031_u:326": "hetupratyayānāmavaikalyāt /",
  "S04bsu031_u:327": "tadyathā supariśuddhe ādarśamaṇḍale mukhapratibimbakaṃ dṛśyate /",
  "S04bsu031_u:328": "na ca tatra ādarśamaṇḍale mukhaṃ saṃkrāmati /",
  "S04bsu031_u:329": "asti ca mukhaprativijñaptiḥ,",
  "S04bsu031_u:330": "hetupratyayānāmavaikalyāt /",
  "S04bsu031_u:331": "evamasmāllokāt na kaścit cyutaḥ,",
  "S04bsu031_u:332": "nāpyanyatropapannaḥ /",
  "S04bsu031_u:333": "asti ca karmaphalaprativijñaptiḥ,",
  "S04bsu031_u:334": "hetupratyayānāmavaikalyāt /",
  "S04bsu031_u:335": "tadyathā candramaṇḍalaṃ catvāriṃśadyojanaśatamūrdhvaṃ vrajati /",
  "S04bsu031_u:336": "atha ca punaḥ parītte 'bhyudakabhājane candrasya pratibimbaṃ dṛśyate /",
  "S04bsu031_u:337": "na ca candramaṇḍalaṃ tasmātsthānāccyutam,",
  "S04bsu031_u:338": "parītte udakasya bhājane saṃkrāntaṃ bhavati /",
  "S04bsu031_u:339": "asti ca candramaṇḍalaprativijñaptiḥ,",
  "S04bsu031_u:340": "hetupratyayānāmavaikalyāt /",
  "S04bsu031_u:341": "evamasmāllokānna kaścit cyutaḥ,",
  "S04bsu031_u:342": "nāpyanyatropapannaḥ /",
  "S04bsu031_u:343": "asti ca karmaphalaprativijñaptiḥ,",
  "S04bsu031_u:344": "hetupratyayānāmavaikalyāt //",
  "S04bsu031_u:345": "tadyathā agnirupādānapratyaye sati jvalati,",
  "S04bsu031_u:346": "upādānavaikalyānna jvalati,",
  "S04bsu031_u:347": "evameva karmakleśajanitaṃ vijñānabījaṃ tatra tatra upapattyāyatanapratisaṃghau mātuḥ kukṣau nāmarūpāṅkuramabhinirvartayati,",
  "S04bsu031_u:348": "asvāmikeṣu dharmeṣu amameṣu aparigraheṣu ākāśasameṣu māyālakṣaṇasvabhāveṣu hetupratyayānāmavaikalyāt /",
  "S04bsu031_u:349": "evaṃ ādhyātmikasya pratītyasamutpādasya pratyayopanibandho draṣṭavyaḥ //",
  "S04bsu031_u:350": "tatra ādhyātmikaḥ pratītyasamutpādaḥ pañcabhirākārairdraṣṭavyaḥ /",
  "S04bsu031_u:351": "katamaiḥ pañcabhiḥ?",
  "S04bsu031_u:352": "na śāśvatataḥ,",
  "S04bsu031_u:353": "nocchedataḥ,",
  "S04bsu031_u:354": "na saṃkrāntitaḥ,",
  "S04bsu031_u:355": "parīttahetuto vipulaphalābhinirvṛttataḥ,",
  "S04bsu031_u:356": "tatsadṛśānuprabandhataśceti /",
  "S04bsu031_u:357": "kathaṃ na śāśvatataḥ?",
  "S04bsu031_u:358": "yasmādanye māraṇāntikāḥ skandhāḥ,",
  "S04bsu031_u:359": "anye aupapattyaṃśikāḥ (ŚālSū, Vaidya 106)",
  "S04bsu031_u:360": "skandhāḥ, na tu ya evaṃ māraṇāntikāḥ skandhāḥ,",
  "S04bsu031_u:361": "ta eva aupapattyaṃśikāḥ /",
  "S04bsu031_u:362": "api tu māraṇāntikāḥ skandhā nirudhyante,",
  "S04bsu031_u:363": "tasminneva ca samaye aupapattyaṃśikāḥ skandhāḥ prādurbhavanti /",
  "S04bsu031_u:364": "ato na śāśvatataḥ //",
  "S04bsu031_u:365": "kathaṃ nocchedataḥ?",
  "S04bsu031_u:366": "na ca pūrvaniruddheṣu māraṇāntikeṣu skandheṣu aupapattyaṃśikāḥ skandhāḥ prādurbhavanti,",
  "S04bsu031_u:367": "nāpyaniruddheṣu /",
  "S04bsu031_u:368": "api tu māraṇāntikāḥ skandhā nirudhyante,",
  "S04bsu031_u:369": "tasminneva ca samaye aupapattyaṃśikāḥ skandhāḥ prādurbhavanti tulādaṇḍonnāmāvanāmavat /",
  "S04bsu031_u:370": "ato nocchedataḥ //",
  "S04bsu031_u:371": "kathaṃ na saṃkrāntitaḥ?",
  "S04bsu031_u:372": "visadṛśāḥ sattvanikāyāḥ sabhāgāyāṃ jātyāṃ jātimabhinirvartayanti /",
  "S04bsu031_u:373": "ato na saṃkrāntitaḥ /",
  "S04bsu031_u:374": "kathaṃ parīttahetuto vipulaphalābhinirvṛttitaḥ?",
  "S04bsu031_u:375": "parīttaṃ karma kriyate,",
  "S04bsu031_u:376": "vipulaḥ phalavipāko 'nubhūyate /",
  "S04bsu031_u:377": "ataḥ parīttahetuto vipulaphalābhinirvṛttitaḥ //",
  "S04bsu031_u:378": "kathaṃ tatsadṛśānuprabandhataḥ?",
  "S04bsu031_u:379": "yathāvedanīyaṃ karma kriyate,",
  "S04bsu031_u:380": "tathāvedanīyo vipāko 'nubhūyate /",
  "S04bsu031_u:381": "atastatsadṛśānuprabandhataśca //",
  "S04bsu031_u:382": "evamādhyātmikaḥ pratītyasamutpādaḥ pañcabhirākārairdraṣṭavyaḥ //",
  "S04bsu031_u:383_0": "yaḥ kaścid bhadanta śāriputra imaṃ pratītyasamutpādaṃ bhagavatā samyakpraṇītamevaṃ",
  "S04bsu031_u:383_1": "yathābhūtaṃ samyakprajñayā satatasamitamajīvaṃ nirjīvaṃ yathāvadaviparītamajātamabhūtamakṛtamasaṃskṛtamapratighamanālambaṃ",
  "S04bsu031_u:383_2": "śivamabhayamanāhāryamavyayamavyupaśamasvabhāvaṃ paśyati,",
  "S04bsu031_u:384": "asataḥ tucchataḥ riktataḥ asārataḥ rogataḥ gaṇḍataḥ śalyataḥ aghataḥ anityataḥ duḥkhataḥ śūnyataḥ anātmataḥ samanupaśyati,",
  "S04bsu031_u:385": "na sa pūrvāntaṃ pratisarati - kiṃ nvahamabhūvamatīte 'dhvani,",
  "S04bsu031_u:386": "kathaṃ nvahamabhūvamatīte 'dhvani iti /",
  "S04bsu031_u:387": "aparāntaṃ vā na punaḥ pratisarati - kiṃ nvahaṃ bhaviṣyāmyanāgate 'dhvani,",
  "S04bsu031_u:388": "āhosvinna bhaviṣyāmyanāgate 'dhvani,",
  "S04bsu031_u:389": "ko nu bhaviṣyāmyanāgate 'dhvani,",
  "S04bsu031_u:390": "kathaṃ nu bhaviṣyāmyanāgate 'dhvani iti /",
  "S04bsu031_u:391": "pratyutpannaṃ vā punarnaṃ pratisarati - kiṃ nvidam,",
  "S04bsu031_u:392": "kathaṃ nvidam,",
  "S04bsu031_u:393": "ke santaḥ ke bhaviṣyāmaḥ,",
  "S04bsu031_u:394": "ime sattvāḥ kuta āgatāḥ,",
  "S04bsu031_u:395": "itaścyutāḥ kutra gamiṣyantīti /",
  "S04bsu031_u:396": "yāni ekeṣāṃ śramaṇabrāhmaṇānāṃ pṛthag loke dṛṣṭigatāni bhaviṣyanti,",
  "S04bsu031_u:397": "tadyathā - ātmavādapratisaṃyuktāni sattvavādapratisaṃyuktāni jīvavādapratisaṃyuktāni pudgalavādapratisaṃyuktāni kautukamaṅgalavādapratisaṃyuktāni unmiñjitāni nimiñjitāni ca,",
  "S04bsu031_u:398": "tānyasya tasmin samaye prahīṇāni bhavanti parijñātāni samucchinnamūlāni tālamastakavadanābhāsagatāni āyatyāmanutpādānirodhadharmāṇi //",
  "S04bsu031_u:399": "yo bhadanta śāriputra evaṃvidhadharmakṣāntisamanvitaḥ pratītyasamutpādaṃ samyagavagacchati,",
  "S04bsu031_u:400_0": "tasya tathāgato 'rhan samyaksaṃbuddho vidyācaraṇasaṃpannaḥ sugato lokavit puruṣadamyasārathiranattaraḥ",
  "S04bsu031_u:400_1": "śāstā devamanuṣyāṇāṃ buddho bhagavān samyaksaṃbodhiṃ vyākaroti - samyaksaṃbuddho",
  "S04bsu031_u:400_2": "buddho bhaviṣyasīti /",
  "S04bsu031_u:401": "maitreyeṇa bodhisattvena mahāsattvena evamuktam //",
  "S04bsu031_u:402": "atha khalvāyuṣmān śāriputro maitreyasya bodhisattvasya mahāsattvasya bhāṣitamabhinandya anupramodya utthāyāsanāt prakrāntaḥ /",
  "S04bsu031_u:403": "prakrāntāste ca bhikṣavaḥ //",
  "S04bsu031_u:404": "āryaśālistambaṃ nāma mahāyānasūtraṃ saṃpūrṇam //"
}