{
  "SA15bsa0556u:0": "Antarvyāptisamarthanam /",
  "SA15bsa0556u:1": "om namo buddhāya /",
  "SA15bsa0556u:2": "iha sattvamarthakriyākāritvaṃ taditarasattvalakṣaṇāyogāt /",
  "SA15bsa0556u:3": "tacca kramayaugapadyābhyāṃ vyāptaṃ parasparavyavacchedalakṣaṇatvādanayoḥ /",
  "SA15bsa0556u:4": "prakārāntareṇa karaṇāsambhavāt /",
  "SA15bsa0556u:5": "kramayaugapadye cākṣaṇikatve na staḥ /",
  "SA15bsa0556u:6": "pūrvvāparakālayoaravicalitaikasvabhāvasya karttṛtvākarttṛtve virudvadharmmadvayāyogāt /",
  "SA15bsa0556u:7": "tatra na tāvat kramaḥ kramāṇāmekaikaṃ prati pūrvāparakālayoḥ karttṛtvākarttṛtvāpatteḥ /",
  "SA15bsa0556u:8": "evaṃ sarvvakramābhāvāt kevalaṃ sakalakāryyayaugapadyamavaśiṣyate /",
  "SA15bsa0556u:9": "tatra ca sphuṭa taraḥ pūrvvāparakālayoḥ karttṛtvākartṛtvaprasaṅgaḥ /",
  "SA15bsa0556u:10": "virudve ca karttṛtvākarttṛtve ekadharmmiṇi na sambhavataḥ /",
  "SA15bsa0556u:11": "ekasvabhāvaśca tāvatkālamakṣaṇika iti sidva etasmin kramayaugapadyayorayogaḥ /",
  "SA15bsa0556u:12": "tadevamakṣaṇike vyāpakānupalabdhyā niṣidvaṃ sattvaṃ kṣaṇika evā[va] tiṣṭhate iti kṣaṇikatvena vyāptaṃ /",
  "SA15bsa0556u:13": "tattena vyāptaṃ yat yatra dharmmiṇi sidhyati tatra kṣaṇikatvaṃ prasādhayati /",
  "SA15bsa0556u:14": "idamevedānīṃ vicāryyate /",
  "SA15bsa0556u:15": "keyaṃ (kveyaṃ)",
  "SA15bsa0556u:16": "vyāptigrahītavyā dṛṣṭāntadharmmiṇi sādhyadharmmiṇi vā /",
  "SA15bsa0556u:17": "kecidāhuḥ /",
  "SA15bsa0556u:18": "dṛṣṭāntadharmmiṇyeva dhūmavat /",
  "SA15bsa0556u:19": "anyathā sādhanavaiphalyaṃ syāt /",
  "SA15bsa0556u:20": "ubhayadharmmasidvi(dve)",
  "SA15bsa0556u:21": "ranāntarīyakatvāt vyāptisidveḥ /",
  "SA15bsa0556u:22": "nahi mahānasasidvāyāmagnidhūmayorvyāptau punaragnisidvaye dhūmaliṅgamanviṣyata iti / tathāhi /",
  "SA15bsa0556u:23": "dṛṣṭānte gṛhyate vyāptirdharmmayostatra dṛṣṭayoḥ /",
  "SA15bsa0556u:24": "hetumātrasya dṛṣṭasya vyāptiḥ pakṣe tu gamyate //",
  "SA15bsa0556u:25": "sā ca sarvvopasaṃhārāt sāmānyamavalambate /",
  "SA15bsa0556u:26": "tasya dharmmiṇi vṛttistu pratīyetānumānataḥ //",
  "SA15bsa0556u:27": "pratyakṣadṛṣṭayorvanhidhūmayoḥ kāryyakāraṇabhāvasidvau tayorvyāptisidviriti pratyakṣasidve vanhau yuktamanumānavaiphalyam /",
  "SA15bsa0556u:28": "naivaṃ vyāptisidveḥ prāk pramāṇāntarasidvaṃ dharmmiṇi kṣaṇikatvam /",
  "SA15bsa0556u:29": "sādhanadharmmameva tu kevalamanupaśyanto viparyyaye bādhakapramāṇavalāttasya kṣaṇikatvena vyāptiṃ pratīmaḥ /",
  "SA15bsa0556u:30": "tattataḥ sādhanavaiphalyam /",
  "SA15bsa0556u:31": "vaiphalyameva,",
  "SA15bsa0556u:32": "kṣaṇikatvavyāptasya sattvasya tathātvena dharmmiṇi pratītau kṣaṇikatvasyāpi pratīteriti cet /",
  "SA15bsa0556u:33": "na /",
  "SA15bsa0556u:34": "sarvvopasaṃhāravatī hi vyāptiḥ sādhyasidveraṅgam /",
  "SA15bsa0556u:35": "tadiyamanapekṣitadharmmiviśeṣaṃ sādhanadharmmamātramavalambate /",
  "SA15bsa0556u:36": "tadyathā /",
  "SA15bsa0556u:37": "yatra dhūmastatrāgniriti /",
  "SA15bsa0556u:38": "na punaryatra mahānase dhūmastatrāgniriti /",
  "SA15bsa0556u:39": "evamihāpi yat sattatkṣaṇikamiti vyāptipratītau sādhanadharmmasyāpi dharmmiṇi sattvaṃ nāntarbhavati /",
  "SA15bsa0556u:40": "kiṃ punaḥ sādhyadharmmasya /",
  "SA15bsa0556u:41": "tasmāt sattvasāmānyasya sādhanadharmmasya pakṣadharmmatvaṃ vyāptiścaikaśaḥ pratipādya tadubhayasāmarthyāt sādhyadharmmasya dharmmiṇi vṛttiḥ pratīyata iti kuto 'numānavaiphalyaṃ /",
  "SA15bsa0556u:42": "yadyevaṃ vyāptipratītāvasati dharmmiṇi parāmarśe sādhyadharmmiṇi vyāptigrahaṇamiti /",
  "SA15bsa0556u:43": "kutaḥ /",
  "SA15bsa0556u:44": "tatra dṛṣṭasya sattvasya vyāptipratīteḥ /",
  "SA15bsa0556u:45": "yathā mahānasadṛṣṭāgnidhūmayorvyāptigrahe dṛṣṭāntadharmmiṇi vyāptigrahaṇamucyate /",
  "SA15bsa0556u:46": "na hi vyāptigrahaṇe mahānasaparāmarśo 'stītyuktaṃ /",
  "SA15bsa0556u:47": "nanu vyāptipakṣadharmmatvayorekaśaḥ pratītāvapi yasyaiva pakṣadharmmatvamavagatantasyaiva sādhyena vyāptiravasiteti sāmarthyāt sādhyasattākathanamavaiyarthyaṃ sādhanasya /",
  "SA15bsa0556u:48": "nanu na pakṣadharmmatvagatiḥ sādhyagatiḥ sādhyadharmmasaṃsparśāt /",
  "SA15bsa0556u:49": "nāpi vyāptipratītireva sādhyasidviḥ /",
  "SA15bsa0556u:50": "sāmānyālambanatayā dharmmiviśeṣeṇa dharmmayoranavacchedāt /",
  "SA15bsa0556u:51": "anyathā viśeṣayorvyāptiprasaṅgāt tadayaṃ vyastaviṣayaḥ sāmarthyāditi hetunirddeśaḥ /",
  "SA15bsa0556u:52": "atha hetostrairūpyaparicchedasāmarthyāt sādhyapratītirutpadyata ityucyate /",
  "SA15bsa0556u:53": "na tarhīdānīṃ vyarthohetuḥ /",
  "SA15bsa0556u:54": "svarūpaniścayena sādhyaniścayopajananāt /",
  "SA15bsa0556u:55": "na hi kvacidiyattādhikaṃ liṅgasya karttavyamastīti /",
  "SA15bsa0556u:56": "api ca gṛhīte pakṣadharmmatve sambandhe ca smṛte anumānaṃ bhavadbhiriṣyate /",
  "SA15bsa0556u:57": "tadvadantarvyāptāvapīṣyatāṃ /",
  "SA15bsa0556u:58": "na hi bahirvyāptivādināmapi vismṛtāyāṃ vyāptau anumānapravṛttirasti /",
  "SA15bsa0556u:59": "tatra yasyaiva pakṣadharmmatvamavagataṃ tasyaiva sādhyadharmmeṇa vyāptismṛteḥ kinna sarvvānumānavaiyarthyaṃ /",
  "SA15bsa0556u:60": "sādhyadharmmiṇo 'parāmarśeṇa vyāpteḥ smaraṇāditi cet /",
  "SA15bsa0556u:61": "sādhyadharmmiṇi dṛṣṭasyaiva vyāptismaraṇe kathaṃ sādhyadharmmiṇo 'parāmarśaḥ /",
  "SA15bsa0556u:62": "sāmānyālambanatvādvyāpteḥ /",
  "SA15bsa0556u:63": "sādhyadharmmino 'navacchedāditi cet /",
  "SA15bsa0556u:64": "nanu tatra dṛṣṭasya kathaṃ tenānavacchedaḥ /",
  "SA15bsa0556u:65": "tenāvacchinnasya vā asādhāraṇatvāt kathaṃ vyāptiḥ /",
  "SA15bsa0556u:66": "ayogavyavacchedena viśeṣaṇānnāsādhāraṇateti cet tathāpi kinna sādhyadharmmī parāmṛśyate /",
  "SA15bsa0556u:67_0": "yatra yatra parvvate dhūmastatra tatrāgniryathā mahānasa iti sāmānyālambanāyāṃ vyāptau",
  "SA15bsa0556u:67_1": "dharmmiviśeṣaparāmarśasyānaṅgatvāditi cet yuktametat sādhyadharmmiṇā hyayogavyavacchedaḥ",
  "SA15bsa0556u:67_2": "sādhanadharmmasya rūpāntarameva pakṣadhammatvākhyaṃ /",
  "SA15bsa0556u:68": "na tvayaṃ vyāpteraṅgaṃ /",
  "SA15bsa0556u:69": "tamantareṇāpi vyāpteḥ sāmānyālambanāyāḥ paricchedaparisamāpteḥ kathamanyathā dṛṣṭāntadharmmiṇi vyāptigrahaṇavārttāpi tadedānīṃ pakṣadharmmatvāyogāt pakṣadharmmatvāgrahaṇāt;",
  "SA15bsa0556u:70": "pakṣadharmmatvagrahaṇe vā tadaiva sādhyamapi sāmarthyādasidvaṃ sidvamiti sarvvānumānavaiyarthyaprasaṅgaḥ /",
  "SA15bsa0556u:71": "paścātkālabhāviliṅgajñānamapi ca smṛtireva syāt na pramāṇaṃ /",
  "SA15bsa0556u:72": "tasmāt vyāpteranaṅgatvāt pakṣadharmmatvaṃ vyāptigrahaṇe sadapi nāntarbhavatīti pṛthaggṛhītasmṛtayoḥ pakṣadharmmatvavyāptyoḥ sāmarthyādanumeyagatirutpadyate iti /",
  "SA15bsa0556u:73": "evamavaiyarthyaṃ sādhanānāmeṣitavyam iti mānaphalatvāt /",
  "SA15bsa0556u:74": "tadvat pṛthagmūtayoḥ pakṣadharmmatvavyāptyoḥ sāmarthyādanumānotpattirantarvyāptāvapi kinneṣyate /",
  "SA15bsa0556u:75": "tadiṣṭau vā kathaṃ sādhanavaiyarthyaṃ /",
  "SA15bsa0556u:76": "trairūpyagatisāmarthyādanumeyagatiriti hi tadupādānaśaktireva sāmarthyamucyate,",
  "SA15bsa0556u:77": "na tu trairupyapratīterantarbhāva iti sarvvaṃ samānaṃ /",
  "SA15bsa0556u:78": "na sarvvaṃ samānaṃ /",
  "SA15bsa0556u:79": "antarvyāptau hi vyāptiṃ prati gatyaiva pakṣadharmmatvamavagataṃ anavagate pakṣadharmmatve vyāpterapyanavagateḥ /",
  "SA15bsa0556u:80": "tato vyāptipūrvvake sādhanavāhye pakṣadharmmavacanamanarthakamanantavyāptau /",
  "SA15bsa0556u:81": "naivaṃ bahirvyāptau bahireva vyāptigrahaṇāt / atrāha,-",
  "SA15bsa0556u:82": "\"yena tena krameṇātra prayukte sādhane sati /",
  "SA15bsa0556u:83": "avetyaṃ pakṣadharmmatvaṃ paścādvyāptiḥ pratīyate //",
  "SA15bsa0556u:84": "pratyakṣa iva dṛṣṭānte tatra setyanyathā kathaṃ /",
  "SA15bsa0556u:85": "dvau dṛṣṭvā vidma iti ced vyāpteḥ prāk dvayadṛk kathaṃ //\"",
  "SA15bsa0556u:86": "vyāptipakṣadharmmatve hi svavākyābhyāṃ yena tena prayuktābhyāṃ sūcyete na tu sākṣāt pratīyete /",
  "SA15bsa0556u:87": "vācaḥ svayamapramāṇatvāt / yadāha,-",
  "SA15bsa0556u:88": "śaktasya sūcakaṃ heturvaco 'śaktamapi svayamiti /",
  "SA15bsa0556u:89": "sūcitayo 'stu tayoḥ sattve hetau prathamatarapakṣadharmmatvaviṣayameva pramāṇamabhimukhībhavatu /",
  "SA15bsa0556u:90": "tena pramāṇena dharmmiṇi sidvasya sattvasya paścādvyāptiḥ pramāṇāntareṇa gṛhyata iti kasya vaiyarthyamiti /",
  "SA15bsa0556u:91": "pratyakṣe 'pi dṛṣṭāntadharmmiṇi prathamaṃ heturgṛhyate paścādvyāptirityeṣa eva kramaḥ anyathā dṛṣṭāntadharmmiṇi vyāptirgṛhītetyetadeva na syāt /",
  "SA15bsa0556u:92": "dṛṣṭāntadharmmiṇyadṛṣṭasyaiva hetorvyāptigrahaṇāt /",
  "SA15bsa0556u:93": "yadyevaṃ sādhyadharmmo 'pi vyāptigrahaṇādhikaraṇe dharmmiṇi grahītabya eva yathā vanhidhūmayoriti cet /",
  "SA15bsa0556u:94": "na /",
  "SA15bsa0556u:95": "tatra dṛṣṭasya hetorvipakṣe bādhakavṛttimātrādeva vyāptisidveḥ /",
  "SA15bsa0556u:96": "jñātaścaivaṃ na khalu vyāptigrahaṇāt prāk kṣaṇikasya kvacidapi sidvirasti tasyānumeyatvāt /",
  "SA15bsa0556u:97": "asidvāyāñca vyāptāvanumānāpravṛtteḥ /",
  "SA15bsa0556u:98": "sādhanāntarasya ca tadarthamananusaraṇāt /",
  "SA15bsa0556u:99": "anusaraṇe 'pyanavasthā syāt /",
  "SA15bsa0556u:100": "avasthāne tāvat prayāsasya vaiyarthyāt /",
  "SA15bsa0556u:101": "viaparyyaye vyāptibalādeva vyāptisidveravighātāt /",
  "SA15bsa0556u:102": "vanhidhūmayostu nādṛṣṭayoḥ kāryyakāraṇabhāvasidveḥ /",
  "SA15bsa0556u:103": "tatsidvau na vipakṣe bādhakavṛttiriti dvayadarśanavyapekṣā?",
  "SA15bsa0556u:104": "vanhidhūmayorvyāptisidviḥ sattvakṣaṇikatvayostu naivaṃ /",
  "SA15bsa0556u:105": "yathoktanyāyena vyāptisidveḥ /",
  "SA15bsa0556u:106": "tasmāt sattvamātrasya tatra dharmmiṇi sidvasya bādhakavaśādvyāptiḥ setsyatītyeṣitavyaṃ /",
  "SA15bsa0556u:107": "tadvadantarvyāptāvapi /",
  "SA15bsa0556u:108": "te ime vyāptipakṣadharmmatve svasvapramāṇavyavacchedyasādhanavākye na tu kevalaṃ sūcayitavye /",
  "SA15bsa0556u:109": "na cānyataravākyena śakyamubhayaṃ sūcayitumiti kuto 'nyataravākyavaiyarthyaṃ //",
  "SA15bsa0556u:110": "ekasyaiva hi dharmmasya kramātrairūpyaniścayaḥ /",
  "SA15bsa0556u:111": "vismṛtāvanumābhāvāt tat kiṃ vyarthānumākhileti //",
  "SA15bsa0556u:112": "api ca saṃgrahaślokaḥ,-",
  "SA15bsa0556u:113": "bādhakāt sādhyasidviścedvyartho hetvantaragrahaḥ /",
  "SA15bsa0556u:114": "bādhakāttadasidviścedvyartho dharmmyantaragrahaḥ //",
  "SA15bsa0556u:115": "yadi hi dharmmiṇi vyāptiḥ sidhyantyeva sādhyasidvimantarbhāvayati /",
  "SA15bsa0556u:116": "nanu lābha evaiṣaḥ /",
  "SA15bsa0556u:117": "byāptiprasādhakādeva pramāṇāt sādhyasidveḥ sattvahetvapāśrayaṇaprayāsasya nirasanāt /",
  "SA15bsa0556u:118": "na hi vyasanamevaitalliṅgāntarānusaraṇaṃ nāma /",
  "SA15bsa0556u:119": "atha na vyāptisādhakāt sādhyasidviḥ /",
  "SA15bsa0556u:120": "na tarhyantarvyāptau hetuvaiyarthyamiti kimakāṇḍakātaratayā bahu taramāyāsamāviśasi /",
  "SA15bsa0556u:121": "dvayaṃ hi bhavataḥ sādhyaṃ dṛṣṭāntadharmmiṇi vṛttiḥ sādhyadharmmiṇi ca /",
  "SA15bsa0556u:122": "yathākramaṃ byāptipakṣadharmmatvayoḥ sidvyarthaṃ /",
  "SA15bsa0556u:123": "nanu yadā pratiniyate dharmmiṇi vivādaḥ,",
  "SA15bsa0556u:124": "tadvahirbhūte ca dharmmiṇi vyāptigrahaṇaṃ tadānīṃ bhavedvaiyarthyaṃ /",
  "SA15bsa0556u:125": "yadā tu vastumātre vivādaḥ tadā sarvvavastuṣu hetorvṛttistvayāpi sādhyā mayāpi ceti katamasmin dharmmiṇi hetorvṛttisādhanaṃ mama vyarthaṃ bhaviṣyati /",
  "SA15bsa0556u:126": "kathamidānīṃ bahirvyāptirvivādādhikaraṇaṃ bhūta evānyatamasmin vyāptisādhanāt /",
  "SA15bsa0556u:127": "tāvanmātralakṣaṇatvācca sādhyadharmmiṇaḥ /",
  "SA15bsa0556u:128": "bādhakaṃ pramāṇaṃ pravarttamānamantargatamapi dharmmiṇaṃ bahiṣkarotīti cet etadeva kathaṃ bhavatu bādhakena pravarttamānenaiva tasmin sādhyasādhanāt /",
  "SA15bsa0556u:129": "sādhyasaṃśayopagame sādhyadharmmiṇi lakṣaṇopagamāditi cet ayuktametat /",
  "SA15bsa0556u:130": "bādhakamātrāt na sādhyasidvirityasminpakṣe dharmmyantaraparigrahavaiyarthyābhidhānāt /",
  "SA15bsa0556u:131": "bādhakāt sādhyasidvirityasmiṃstu pakṣe sādhanavaiyarthyamāpāditaṃ /",
  "SA15bsa0556u:132": "tasmādvādhakamātreṇa sādhyāsidvau na kvacit sandehanivṛttiḥ /",
  "SA15bsa0556u:133": "sandehānivṛttau na vahiṣkaraṇamavahiṣkṛtaśca sādhyadharmmyeveti tatra vyāptirantarvyāptireva nedānīṃ bahirvyāptervārttāpi /",
  "SA15bsa0556u:134": "tadiyaṃbahirvyāptiramusmin pakṣe kathaṃ bhavati yadi pratiniyate dharmmiṇi vivādaḥ /",
  "SA15bsa0556u:135": "tadvahirbhūte ca dharmmiṇi vyāptigrahaṇambhavati /",
  "SA15bsa0556u:136": "tatra ca durudvaraḥ dharmmyantaraparigrahavaiyarthyadoṣaḥ /",
  "SA15bsa0556u:137": "bādhakamātreṇa tu sādhyasidvau hetyantarameva vyarthaṃ /",
  "SA15bsa0556u:138": "api ca satvahetorviśeṣeṇa na vahirvyāptisambhavaḥ /",
  "SA15bsa0556u:139": "asidve dharmmiṇaḥ sattve vivādānavatārataḥ /",
  "SA15bsa0556u:140": "tatrāsidvasya ca vyāptigrahaṇe sādhyadharmmiṇi //",
  "SA15bsa0556u:141": "vyāptigrahaḥ kathaṃ nasyāddṛṣṭānte 'pi na vā bhavet //",
  "SA15bsa0556u:142": "yatra hi dharmmiṇi dṛṣṭasya hetorvyāptiḥ pratīyate tatra tasya vyāptigrahaṇamākhyāyate /",
  "SA15bsa0556u:143": "dṛṣṭañca sādhyadharmmiṇi sattvamanyathā vimatyayogāditi kathaṃ nāntarvyāptiḥ /",
  "SA15bsa0556u:144": "tathāpi sādhanavaiyarthyaniṣedhāya bahireva gṛhṇīma iti cet tat kimidānīṃ tvadicchānurodhāt dharmmiṇi hetorddarśanamadarśanamastu /",
  "SA15bsa0556u:145": "darśanaviśeṣe vā bahireva vyāptigrahaṇavyavasthāstu /",
  "SA15bsa0556u:146": "ubhayatra dṛṣṭasya vyāptigrahaṇe 'pyasti bahirvyāptibhāga iti cet /",
  "SA15bsa0556u:147": "nanu kimarthamiyān bhāgo yatnena saṃrakṣyate /",
  "SA15bsa0556u:148": "mābhūt hetuvaiyarthyamiti cet /",
  "SA15bsa0556u:149": "nanu yadi bādhakavṛttimātreṇa vyāptigrahaṇādhikaraṇe dharmmiṇi sādhyasidveḥ sādhanavaiyarthyamantarvyāptau tadetadvahirvyāptāvapi tulyaṃ /",
  "SA15bsa0556u:150": "tasmād vyasanamātraṃ bahirvyāptigrahaṇe viśeṣeṇa sattve hetau kevalaṃ jaḍadhiyāmeva niyamena dṛṣṭāntasāpekṣaḥ sādhanaprayogaḥ paritoṣāya jāyate /",
  "SA15bsa0556u:151": "teṣāmevānugrahārthamācāryyo dṛṣṭāntamupādatte /",
  "SA15bsa0556u:152": "yat sattatkṣaṇikaṃ yathā ghaṭa iti /",
  "SA15bsa0556u:153": "paṭumatayastu naivaṃ dṛṣṭāntamapekṣante /",
  "SA15bsa0556u:154": "\"tasmāddṛṣṭāntaroktebhyo ghaṭaṃ dṛṣṭāntamabravīt /",
  "SA15bsa0556u:155": "tathā māneṣvavaiyarthyādantarvyāptāvapīṣyatām //",
  "SA15bsa0556u:156": "ityantaraślokaḥ //",
  "SA15bsa0556u:157": "kathamidānīṃ anumeye sattvameva sattvameva sapakṣa eva sattvamasapakṣe vāsattvameva niścitamiti hetostrairupyamavagantavyam /",
  "SA15bsa0556u:158": "\"matau sapakṣāsapakṣau sādhyadharmmayutāyutau /",
  "SA15bsa0556u:159": "sattvāsattve tatra hetoste grāhye yatra tatra vā //\"",
  "SA15bsa0556u:160": "sādhyadharmmayuktaḥ sarvvaḥ sāmānyena sapakṣaḥ,",
  "SA15bsa0556u:161": "atadyuktaścāsapakṣa iti /",
  "SA15bsa0556u:162": "tasmin sapakṣa eva sattvamasapakṣe cāsattvameva yathākramamanvayavyatirekau tau punaryatra tatra vā dharmmiṇi grahītavyau yatra śakyau grahītum /",
  "SA15bsa0556u:163": "tadiha sattvasya sarvvato 'kṣaṇikādvyāvṛttau bādhakabalāt sidvāyāṃ yat sattat kṣaṇikameveti anvayaḥ sādhyadharmmiṇyavagṛhyate /",
  "SA15bsa0556u:164": "tatra dṛṣṭasya hetorvyāptigrahaṇāt dharmmyantarāsambhavāt /",
  "SA15bsa0556u:165": "sambhave 'pi tadanusaraṇavaiyarthyāt /",
  "SA15bsa0556u:166": "yadyevamasādhāraṇo nāma kathamanaikāntika uktaḥ //",
  "SA15bsa0556u:167": "asādhāraṇatāṃ hetudoṣammūḍhavyapekṣayā /",
  "SA15bsa0556u:168": "abravīdagrahādvyāpti(pte)",
  "SA15bsa0556u:169": "rnaivaṃ sarvvopasaṃhṛtau //",
  "SA15bsa0556u:170": "uktametajjaḍadhiyo dharmmyantara eva vyāptigrahaṇaṃ pratipannāḥ /",
  "SA15bsa0556u:171": "tadabhimānāpekṣayāsādhāraṇamanaikāntikamāha śrāvaṇatvaṃ dṛṣṭāntābhāvāt /",
  "SA15bsa0556u:172": "sādhyadharmmiṇi ca vyāptiraniṣṭeragṛhītāyāṃ vyāptau sandigdhobhayatayāniścayakaratvāt /",
  "SA15bsa0556u:173": "athavā asādhāraṇataiva śrāvaṇatvasya mūḍhābhimānopakalpitā /",
  "SA15bsa0556u:174": "dṛṣṭaiva hi śabdavyaktidharmmiṇī vivādādhikaraṇāt /",
  "SA15bsa0556u:175": "anyathā dharmmyasidviprasaṅgācca /",
  "SA15bsa0556u:176": "dṛṣṭādṛṣṭaśabdavyaktisādhāraṇañca śrāvaṇatvaṃ hetuḥ /",
  "SA15bsa0556u:177": "dhūmasāmānyavat /",
  "SA15bsa0556u:178": "tataḥ sarvvopasaṃhāravatyāḥ vyāpteḥ sambhavāt sattvādivadadṛṣṭameva sādhanaṃ śrāvaṇatvākhyaṃ /",
  "SA15bsa0556u:179": "kramayaugapadyānupalambha eva cātra bādhakaṃ pramāṇaṃ /",
  "SA15bsa0556u:180": "śrotrajñānajana katvameva hi śrāvaṇatvaṃ /",
  "SA15bsa0556u:181": "tasmānmūḍhavyapekśayāsādhāraṇatvāt /",
  "SA15bsa0556u:182": "asādhāraṇasya sarvvopasaṃhārāyogāt /",
  "SA15bsa0556u:183": "sādhya dharmmiṇi vyāptipratītāveva sādhyapratīteḥ sādhanavaiphalyaṃ syādeva /",
  "SA15bsa0556u:184": "tanmābhūvvaiphalyamiti naiva vyāptirgrahītavyā /",
  "SA15bsa0556u:185": "tasyāmagṛhītāyāṃ sandigdhobhayatayā syādanaikāntikatvaṃ /",
  "SA15bsa0556u:186": "sarvvopasaṃhāreṇa tu vyāptigrahaṇe yathoktanyāyena sādhanavaiphalyābhāvāt /",
  "SA15bsa0556u:187": "aduṣṭaṃ sattvādi sādhanameveti veditavyam /",
  "SA15bsa0556u:188": "tadevamubhayathā mūḍhajanāpekṣayāsādhāraṇamanaikāntikamuktam /",
  "SA15bsa0556u:189": "samānañcaitadvahirvyāptivādināmapi yadi hi mūḍhamatāpekṣā na syāt syādeva śrāvaṇatvamaduṣṭo hetuḥ /",
  "SA15bsa0556u:190": "satvādivanniyataśabdeṣu hi vivāde śabdāntaraṃ syāt /",
  "SA15bsa0556u:191": "dṛṣṭāntaḥ sarvvaśabdeṣu vigatau bādhakaṃ pramāṇaṃ pravarttammanaṃ adṛṣṭāntamapi tatraikaṃ dṛṣṭāntayatīti kathama sādhāraṇamanaikāntikaṃ veti / 0 /",
  "SA15bsa0556u:192": "antarvyāptisamarthanaṃ samāptamiti // 0 //",
  "SA15bsa0556u:193": "kṛtiriyaṃ ratnākaraśāntipādānāmiti // 0 //"
}