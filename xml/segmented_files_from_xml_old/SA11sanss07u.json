{
  "SA11sanss07u:0": "bhogapuṇyarakṣā saptamaḥ paricchedaḥ",
  "SA11sanss07u:1": "evaṃ tāvad ātmabhāvarakṣā veditavyā /",
  "SA11sanss07u:2": "bhogarakṣā tu vaktavyā /",
  "SA11sanss07u:3": "tatra sukṛtârambhiṇā bhāvyaṃ mātrajñena ca sarvatêti śikṣāpadād asya bhogarakṣā na duṣkarā //",
  "SA11sanss07u:4": "ugraparipṛcchāyāṃ hi śikṣāpadam uktaṃ /",
  "SA11sanss07u:5": "susamīkṣitakarmakāritā sukṛtakarmakāritā ca /",
  "SA11sanss07u:6": "tena bhogānāṃ durnyāsā pretyavekṣā /",
  "SA11sanss07u:7": "avajñāpratiṣedhaḥ siddho bhavati /",
  "SA11sanss07u:8": "śamathaprastāvena ca mātrajñatā yuktijñatā côktā //",
  "SA11sanss07u:9": "tenêdaṃ siddhaṃ bhavati /",
  "SA11sanss07u:10": "yad idaṃ /",
  "SA11sanss07u:11": "alpâdhamabhogenâpi kāryasiddhau satyāṃ svayam anyair vā bahūttamabhoganāśanôpekṣā na kāryêti //",
  "SA11sanss07u:12": "atâivôgraparipṛcchāyām uktaṃ /",
  "SA11sanss07u:13": "putrabhāryādāsīdāsakarmakarapauruṣeyāṇāṃ samyakparibhogenêti /",
  "SA11sanss07u:14": "tathā svaparabodhipakṣaśrutâdyantarāyakarau tyāgâtyāgau na kāryau /",
  "SA11sanss07u:15": "adhikasatvârthaśaktes tulyaśakter vā bodhisatvasyâdhikatulyakuśalântarāyakarau tyāgâtyāgau na kāryāv iti siddhaṃ bhavatîti //",
  "SA11sanss07u:16": "idaṃ ca saṃdhāya bodhisatvaprātimokṣe 'bhihitaṃ /",
  "SA11sanss07u:17": "yas tu khalu punaḥ śāriputrâbhiniṣkrāntagṛhâvāso bodhisatvo bodhyaṅgair abhiyuktas tena kathaṃ dānaṃ dātavyaṃ /",
  "SA11sanss07u:18": "kataraṃ dānaṃ dātavyaṃ /",
  "SA11sanss07u:19": "kiyadrūpaṃ dānaṃ dātavyaṃ //",
  "SA11sanss07u:20": "pe //",
  "SA11sanss07u:21": "dharmadāyakena bhavitavyaṃ dharmadānapatinā /",
  "SA11sanss07u:22": "yaś ca śāriputra gṛhī bodhisatvo gaṅgānadīvālikāsamāni buddhakṣetrāṇi saptaratnapratipūrṇāni kṛtvā tathāgatebhyo 'rhadbhyaḥ samyaksaṃbuddhebhyo dānaṃ dadyād /",
  "SA11sanss07u:23": "yaś ca śāriputra pravrajyāparyāpanno bodhisatvâikāṃ catuṣpadikāṃ-",
  "SA11sanss07u:24": "[ Cambridge MS f71b ---> ]",
  "SA11sanss07u:25": "gāthāṃ prakāśayed ayam eva tato bahutaraṃ puṇyaṃ prasavati /",
  "SA11sanss07u:26": "na śāriputra tathāgatena pravrajitasyâmiṣadānam anujñātaṃ //",
  "SA11sanss07u:27": "pe //",
  "SA11sanss07u:28": "yasya khalu punaḥ śāriputra pātrâgataḥ pātraparyāpanno lābho bhaved dhārmiko dharmalabdhaḥ /",
  "SA11sanss07u:29": "tena sādhāraṇabhojinā bhavitavyaṃ sārddhaṃ sabrahmacāribhiḥ /",
  "SA11sanss07u:30": "sacet punaḥ kaścid evâgatya pātraṃ vā cīvaraṃ vā yāceta /",
  "SA11sanss07u:31": "tasyâtiriktaṃ bhaved buddhânujñātāt tricīvarād /",
  "SA11sanss07u:32": "yathā parityaktaṃ dātavyaṃ /",
  "SA11sanss07u:33": "sacet punas tasyônaṃ cīvaraṃ bhaved yan niśritya brahmaca-",
  "SA11sanss07u:34": "[ Bendall ed p145 ---> ]",
  "SA11sanss07u:35": "ryavāsaḥ /",
  "SA11sanss07u:36": "tan na parityaktavyaṃ /",
  "SA11sanss07u:37": "tat kasya hetoḥ /",
  "SA11sanss07u:38": "avisarjanīyaṃ tricīvaram uktaṃ tathāgatena /",
  "SA11sanss07u:39": "sacet punaḥ śāriputra bodhisatvaḥ tricīvaraṃ parityajya yācanakaguruko bhaven na tenâlpêcchatâsevitā bhavet /",
  "SA11sanss07u:40": "yas tu khalu punaḥ śāriputrâbhiniṣkrāntagṛhâvāso bodhisatvas tena dharmâsevitavyaḥ /",
  "SA11sanss07u:41": "tan na tenâbhiyuktena bhavitavyam iti //",
  "SA11sanss07u:42": "anyathā hy ekasaṃgrahârthaṃ mahataḥ satvarāśes tasya ca satvasya bodhisatvâśayaparikarmântarāyān mahato 'rthasya hāniḥ kṛtā syād /",
  "SA11sanss07u:43": "atâivôdārakuśalapakṣavivarjanatâpakṣālêty ucyate /",
  "SA11sanss07u:44": "evaṃ tāvat tyāgapratiṣedhaḥ /",
  "SA11sanss07u:45": "atyāgapratiṣedho 'pi //",
  "SA11sanss07u:46": "yathâryasāgaramatisūtre mahāyānântarāyeṣu bahulābhatā paṭhyate /",
  "SA11sanss07u:47": "yo 'yaṃ vidhir ātmany uktaḥ so 'nyasminn api bodhisatve pratipādyêti kuto gamyate /",
  "SA11sanss07u:48": "āryôgraparipṛcchāyāṃ deśitatvāt /",
  "SA11sanss07u:49": "parakṛtyakāritaḥ svakāryaparityāgêti //",
  "SA11sanss07u:50": "tathâryavimalakīrtinirdeśe 'py uktaṃ /",
  "SA11sanss07u:51": "saṃsārabhayabhītena kiṃ pratisartavyam /",
  "SA11sanss07u:52": "āha /",
  "SA11sanss07u:53": "saṃsārabhayabhītena mañjuśrīr bodhisatvena buddhamāhātmyaṃ pratisartavyaṃ /",
  "SA11sanss07u:54": "āha /",
  "SA11sanss07u:55": "buddhamāhātmyasthātukāmena kutra sthātavyaṃ /",
  "SA11sanss07u:56": "āha /",
  "SA11sanss07u:57": "buddhamāhātmye sthātukāmena sarvasatvasamatāyāṃ sthātavyaṃ /",
  "SA11sanss07u:58": "āha /",
  "SA11sanss07u:59": "sarva-",
  "SA11sanss07u:60": "[ Cambridge MS f72a ---> ]",
  "SA11sanss07u:61": "satvasamatāyāṃ sthātukāmena kutra sthātavyaṃ /",
  "SA11sanss07u:62": "āha /sarvasatvasamatāyāṃ sthātukāmena sarvasatvapramokṣāya sthātavyam iti //",
  "SA11sanss07u:63": "tathā ca dharmasaṅgītau sārthavāho bodhisatvâha /",
  "SA11sanss07u:64": "yo bhagavan bodhisatvaḥ sarvasatvānāṃ prathamataraṃ bodhim icchati nâtmanaḥ /",
  "SA11sanss07u:65": "yāvad iyaṃ bhagavan dharmasaṅgītir iti //",
  "SA11sanss07u:66": "utsargād eva câsya svârthâbhāvaḥ siddhaḥ /",
  "SA11sanss07u:67": "kiṃ tu satvârthahānibhayād ayogye satve subharaṃ nâropayati /",
  "SA11sanss07u:68": "yatra tu satvârthahāniṃ na paśyati tatra svayaṃ kṛtam anyena vā jagad dhitam ācaritam iti",
  "SA11sanss07u:69": "[ Bendall ed p146 ---> ]",
  "SA11sanss07u:70": "ko viśeṣo /",
  "SA11sanss07u:71": "yad ayam aparabodhisatvakuśalasiddhaye na svakuśalam utsṛjati /",
  "SA11sanss07u:72": "atha svadurgatiduṣkha-d bibheti /",
  "SA11sanss07u:73": "dvitīyasyâpi tad eva duṣkhaṃ /",
  "SA11sanss07u:74": "atha tadduṣkhena me bādhā nâstîty upekṣate /",
  "SA11sanss07u:75": "yathôktaiḥ sūtraiḥ sâpattiko bhavati //",
  "SA11sanss07u:76": "yathā ca ratnakūṭasūtre /",
  "SA11sanss07u:77": "catvārême kāśyapa bodhisatvapratirūpakêty ārabhyôktaṃ /",
  "SA11sanss07u:78": "ātmasukhârthiko bhavati na sarvasatvaduṣkha apanayanârthikêti //",
  "SA11sanss07u:79": "tasmād ugraparipṛcchāvidhinā pūrvavad ātmā garhaṇīyaḥ eṣā tu bodhisatvaśikṣā yathâryanirārambheṇa dharmasaṅgītisūtre nirdiṣṭā /",
  "SA11sanss07u:80": "kathaṃ kulaputrāḥ pratipattisthīta veditavyāḥ /",
  "SA11sanss07u:81": "āha /",
  "SA11sanss07u:82": "yadā satveṣu na vipratipadyante /",
  "SA11sanss07u:83": "āha /",
  "SA11sanss07u:84": "kathaṃ satveṣu na vipratipadyante /",
  "SA11sanss07u:85": "āha /",
  "SA11sanss07u:86": "yan maitrīṃ ca mahākaruṇāṃ ca na tyajanti /",
  "SA11sanss07u:87": "subhūtir āha /",
  "SA11sanss07u:88": "katamā bodhisatvānāṃ mahāmaitrī /",
  "SA11sanss07u:89": "āha /",
  "SA11sanss07u:90": "yat kāyajīvitaṃ ca sarvakuśalamūlaṃ ca sarvasatvānāṃ niryātayanti na ca pratikāraṃ kāṅkṣanti /",
  "SA11sanss07u:91": "āha /",
  "SA11sanss07u:92": "katamā bodhisatvānāṃ mahākaruṇā /",
  "SA11sanss07u:93": "yat pūrvataraṃ satvānāṃ bodhim icchanti nâtmanêti //",
  "SA11sanss07u:94": "atrâiva câha /",
  "SA11sanss07u:95": "mahākaruṇāmūlāḥ sarvabodhisatvaśikṣêti /",
  "SA11sanss07u:96": "avaśyaṃ ca bhagavatêdaṃ na nivāraṇīyaṃ /",
  "SA11sanss07u:97": "anyatarabodhisatvârthe na",
  "SA11sanss07u:98": "[ Cambridge MS f72b ---> ]",
  "SA11sanss07u:99": "arthitvād avaśyaṃ tûpadiśatîti niścīyate /",
  "SA11sanss07u:100": "yena dātur mahādakṣiṇīye mahârthadānān mahāpuṇyasāgaravistaro dṛśyate /",
  "SA11sanss07u:101": "anyathā tu kevalam eva vighātino maraṇaṃ syāt //",
  "SA11sanss07u:102": "yat tu praśāntaviniścayaprātihāryasūtre deśitam /",
  "SA11sanss07u:103": "yâiṣa te mahārāja varṣaśatasahasreṇa parivyayo 'tra praviṣṭaḥ sa sarvaḥ piṇḍīkṛtyâikasya bhikṣor yātrā bhaved evaṃ pratyekaṃ sarvabhikṣūṇāṃ /",
  "SA11sanss07u:104": "yaś côddeśasvâdhyāyâbhiyukto bodhisatvaḥ sagauravo dharmaka-maḥ śraddhādeyam āhāraṃ parigṛhyâivaṃ cittam utpādayet /",
  "SA11sanss07u:105": "anenâhaṃ dharmaparyeṣṭim āpatsyae iti /",
  "SA11sanss07u:106": "asya kuśalasyâiṣa deyadharmaparityāgaḥ śatatamīm api kalāṃ nôpaitîti //",
  "SA11sanss07u:107": "tad gṛhasukhapaliśuddham adhikṛtyôktaṃ /",
  "SA11sanss07u:108": "na tu pūrvôktavidhinā kaścid doṣaḥ //",
  "SA11sanss07u:109": "ukto samāsatā bhogarakṣā /",
  "SA11sanss07u:110": "puṇyarakṣā vācyā /",
  "SA11sanss07u:111": "tatra svârthavipākavaitṛṣṇyāc chubhaṃ saṃrakṣitaṃ bhavet //",
  "SA11sanss07u:112": "[ Bendall ed p147 ---> ]",
  "SA11sanss07u:113": "yathôktaṃ nārāyaṇaparipṛcchāyāṃ /",
  "SA11sanss07u:114": "sa nâtmahetoḥ śīlaṃ rakṣati /",
  "SA11sanss07u:115": "na svargahetoḥ /",
  "SA11sanss07u:116": "na śakratvahetoḥ /",
  "SA11sanss07u:117": "na bhogahetoḥ /",
  "SA11sanss07u:118": "nâiśvaryahetoḥ /",
  "SA11sanss07u:119": "na rūpahetor na varṇahetor na yaśohetoḥ /",
  "SA11sanss07u:120": "pe //",
  "SA11sanss07u:121": "na nirayabhayabhi-taḥ śīlaṃ rakṣati /",
  "SA11sanss07u:122": "pe //",
  "SA11sanss07u:123": "evaṃ na tiryagyonibhayabhītaḥ śīlaṃ rakṣati /",
  "SA11sanss07u:124": "anyatra buddhanetrīpratiṣṭhāpanāya śīlaṃ rakṣati /",
  "SA11sanss07u:125": "yāvat sarvasatvahitasukhayogakṣemârthikaḥ śīlaṃ rakṣati //",
  "SA11sanss07u:126": "sâivaṃrūpeṇa śīlaskandhena samanvāgato bodhisatvo daśabhir dharmair na hīyate /",
  "SA11sanss07u:127": "katamair daśabhiḥ /",
  "SA11sanss07u:128": "yad uta na cakravartirājyāt parihīyate /",
  "SA11sanss07u:129": "tatra ca bhavaty apramatto bodhipratikāṅkṣī buddhadarśanam abhikāṅkṣate /",
  "SA11sanss07u:130": "evaṃ brahmatvād buddhadarśanâbhedyapratilambhād dharmaśravaṇān na parihīyate /",
  "SA11sanss07u:131": "yāvad yathāśrutapratipattisaṃpādanāya bodhisatvasaṃvarasamādānān na parihīyate /",
  "SA11sanss07u:132": "anāchedyaprati-",
  "SA11sanss07u:133": "[ Cambridge MS f73a ---> ]",
  "SA11sanss07u:134": "bhānāt sarvakuśaladharmaprārthanadhyānān na parihīyate //",
  "SA11sanss07u:135": "evaṃ śīlaskandhapratiṣṭhito bodhisatvo mahāsatvaḥ sadā namaskṛto bhavati devaiḥ /",
  "SA11sanss07u:136": "sadā praśaṃsito bhavati nāgaiḥ /",
  "SA11sanss07u:137": "sadā namaskṛto bhavati yakṣaiḥ /",
  "SA11sanss07u:138": "sadā pūjito bhavati gandharvaiḥ sadâpacāyitaś ca bhavati nāgêndrâsurêndraiḥ /",
  "SA11sanss07u:139": "sadā sumānitaś ca bhavati brāhmaṇakṣatriya śreṣṭhigṛhapatibhiḥ /",
  "SA11sanss07u:140": "sadâbhigamanīyaś ca bhavati paṇḍitaiḥ /",
  "SA11sanss07u:141": "sadā samanvāhṛtaś ca bhavati buddhaiḥ /",
  "SA11sanss07u:142": "śāstṛsaṃmataś ca bhavati sadevakasya lokasyânukampakaś ca bhavati sarvasatvānāṃ //",
  "SA11sanss07u:143": "pe //",
  "SA11sanss07u:144": "catasro gatīr na gacchati /",
  "SA11sanss07u:145": "katamāś catasro /",
  "SA11sanss07u:146": "yad utâkṣaṇagatiṃ na gacchaty anyatra satvaparipākāt /",
  "SA11sanss07u:147": "buddhaśūnyabuddhakṣetraṃ na gacchati /",
  "SA11sanss07u:148": "mithyādṛṣṭikulôpapattiṃ na gacchati /",
  "SA11sanss07u:149": "sarvadurgatigatiṃ na gacchati //",
  "SA11sanss07u:150": "evaṃ pūrvôtsṛṣṭasyâpi puṇyasya kleśavaśāt punar*upādīyamānasya rakṣā kāryā /",
  "SA11sanss07u:151": "puṇyadānād api yat puṇyaṃ tato 'pi na vipākaḥ prārthanīyo 'nyatra parârthāt /",
  "SA11sanss07u:152": "kiṃ ca puṇyaṃ rakṣitukāmaḥ /",
  "SA11sanss07u:153": "paścāt tāpaṃ na kurvīta //",
  "SA11sanss07u:154": "yathôktam ugraparipṛcchāyāṃ /",
  "SA11sanss07u:155": "dattvā ca na vipratisāracittam utpādayitavyam iti //",
  "SA11sanss07u:156": "[ Bendall ed p148 ---> ]",
  "SA11sanss07u:157": "pṛṣṭhadaurbalyād daurbalyaṃ /",
  "SA11sanss07u:158": "vipratisārāt pāpavat puṇyasyâpi kṣayaḥ syād ity abhiprāyaḥ /",
  "SA11sanss07u:159": "na ca kṛtvā prakāśayed /",
  "SA11sanss07u:160": "anekaparyāyeṇa hi bhagavatā prachannakalyāṇatā /",
  "SA11sanss07u:161": "vivṛtapāpatā varṇitā /",
  "SA11sanss07u:162": "tatra vivṛtasay kṣayo gamyate /",
  "SA11sanss07u:163": "pāpasya daurmanasyenâiva puṇyasya saumanasyenâpattiḥ satvârthaṃ nirāmiṣacittasya prakāśayataḥ //",
  "SA11sanss07u:164": "yathā ratnameghe vaidyadṛṣṭântenâtmôtkarṣo nirdoṣôktaḥ /",
  "SA11sanss07u:165": "punaḥ puṇyarakṣā kāmo lābhasatkārabhītaḥ syād unnatiṃ varjayet sadā /",
  "SA11sanss07u:166": "bodhisatvo prasannaḥ syād dharme vimatim utsṛjet //",
  "SA11sanss07u:167": "idaṃ ca ratnakūṭe 'bhihitaṃ /",
  "SA11sanss07u:168": "caturbhiḥ kāśyapa dharmaiḥ samanvāgatasya bodhisatvasyôtpannôtpannāḥ",
  "SA11sanss07u:169": "[ Cambridge MS f73b ---> ]",
  "SA11sanss07u:170": "kuśalā dharmāḥ parihīyante /",
  "SA11sanss07u:171": "yaiḥ caturbhir muktāḥ na vardhante kuśaladharmaiḥ /",
  "SA11sanss07u:172": "katamaiś caturbhiḥ /",
  "SA11sanss07u:173": "yad utâbhimānikasya lokâyatamantraparyeṣṭyā /",
  "SA11sanss07u:174": "lābhasatkārâdhyavasitasya kulapratyavalokanena /",
  "SA11sanss07u:175": "bodhisatvavidveṣâbhyākhyānena /",
  "SA11sanss07u:176": "aśrutānām anirdiṣṭānāṃ ca sūtrântānāṃ pratikṣepeṇêti //",
  "SA11sanss07u:177": "āryasarvâstivādānāṃ ca paṭhyate /",
  "SA11sanss07u:178": "paśyadhvaṃ bhikṣavâitaṃ bhikṣuṃ keśanakhastūpe sarvâṅgena praṇipatya cittam abhiprasādayantam /",
  "SA11sanss07u:179": "evaṃ bhadanta /",
  "SA11sanss07u:180": "anena bhikṣavo bhikṣuṇā yāvatī bhūmir ākrāntâdharaśītiyojanasahasrāṇi yāvat kāñcanacakraṃ /",
  "SA11sanss07u:181": "atrântare yāvantyā vālikās tāvanty- anena bhikṣuṇā cakravartirājyasahasrāṇi paribhoktavyāni /",
  "SA11sanss07u:182": "yāvad athâyuṣmān upālir yena bhagavān tenâñjaliṃ praṇamya bhagavantam idam avocat /",
  "SA11sanss07u:183": "yad uktaṃ bhagavatâsya bhikṣor evaṃ mahānti kuśalamūlāni /",
  "SA11sanss07u:184": "kutrêmāni bhagavan kuśalamūlāni tanutvaṃ parikṣayaṃ paryādānaṃ gacchanti /",
  "SA11sanss07u:185": "nâham upāle evaṃ",
  "SA11sanss07u:186": "[ Bendall ed p149 ---> ]",
  "SA11sanss07u:187": "kṣatiṃ côpahatiṃ ca samanupaśyāmi /",
  "SA11sanss07u:188": "yathā sabrahmacārī sabrahmacāriṇo 'ntike duṣṭacittam utpādayati /",
  "SA11sanss07u:189": "atrôpāle imāni mahānti kuśalamūlāni tanutvaṃ parikṣayaṃ paryādānaṃ gacchanti /",
  "SA11sanss07u:190": "tasmāt tarhy upāle evaṃ śikṣitavyaṃ yad dagdhasthūṇāyām api cittaṃ na pradūṣayiṣyāmaḥ /",
  "SA11sanss07u:191": "prāg eva savijñānake kāyêti //",
  "SA11sanss07u:192": "āryamañjuśrīvikrīḍitasūtre 'py āha /",
  "SA11sanss07u:193": "pratighaḥ pratighêti kalpaśatôpacitaṃ kuśalamūlaṃ pratihanti tenôcyate pratighêti //",
  "SA11sanss07u:194": "āryagaṇḍavyūhasūtre ca samantasatvaparitrāṇy ojasaḥ striyā rātridevatayā pūrvâvadānaṃ kathayantyâbhihitaṃ /",
  "SA11sanss07u:195": "te tenânyonyâvamanyanâsamuditenâkuśalamūlenâyuḥpramāṇād api parihīyante sma /",
  "SA11sanss07u:196": "varṇād api balād api parihīyante smêti /",
  "SA11sanss07u:197": "atra ca na kadācid unnatiḥ kāryêti pradarśanârthaṃ sadêty u-",
  "SA11sanss07u:198": "[ Cambridge MS f74a ---> ]",
  "SA11sanss07u:199": "cyate //",
  "SA11sanss07u:200": "lābhasatkāras tu kadācid abhyupagamyate 'pi /",
  "SA11sanss07u:201": "yathôktaṃ āryaratnameghe /",
  "SA11sanss07u:202": "iha kulaputra bodhisatvaḥ sumerumātram api ratnarāśiṃ labhamānaḥ pratigṛhṇāti /",
  "SA11sanss07u:203": "pratyavaram api vastu pratilabhamānaḥ /",
  "SA11sanss07u:204": "tat kasya hetoḥ /",
  "SA11sanss07u:205": "tasyâivaṃ bhavati /",
  "SA11sanss07u:206": "ete satvā matsariṇo lubdhā lobhâbhibhūtāḥ /",
  "SA11sanss07u:207": "taddhetoḥ tatpratyayaṃ tannidānaṃ mahāvāriskandhâvaṣṭabdêva saṃsārasāgare unmajjanimajjanaṃ ku-",
  "SA11sanss07u:208": "[ Bendall ed p150 ---> ]",
  "SA11sanss07u:209": "rvanti /",
  "SA11sanss07u:210": "tad eṣāṃ bhaviṣyati dīrgharātram arthāya hitāya sukhāya /",
  "SA11sanss07u:211": "sarvaṃ pratigṛhya na svīkaroti /",
  "SA11sanss07u:212": "na lobhacittam utpādayati /",
  "SA11sanss07u:213": "anyatra sarvasatvasādhāraṇāṃ buddhadharmasaṃgheṣu kārāṃ karoti /",
  "SA11sanss07u:214": "yathā duṣkhitānāṃ ca sarvasatvānām upajīvyaṃ karoti /",
  "SA11sanss07u:215": "taṃ ca dānapatiṃ samuttejayati saṃpraharṣayatîti //",
  "SA11sanss07u:216": "tathâtrâivôktaṃ /",
  "SA11sanss07u:217": "tena ca dānena nônnato bhavatîti //",
  "SA11sanss07u:218": "punar atrâivâha /",
  "SA11sanss07u:219": "yadi punar asya taddhetos tatpratyayaṃ tannidānaṃ kīrtiśabdaśloko bhavati tatra nônnāmajāto bhavati na mānajāto na madajātaḥ /",
  "SA11sanss07u:220": "evaṃ câsya bhavati /",
  "SA11sanss07u:221": "na cireṇa kālena yasya câyaṃ kīrtiślokaśabdaḥ samutthito yaiś ca samutthāpito yaś ca kīrtiśabdaślokas trayam apy etat sarveṇa sarvaṃ na bhaviṣyati /",
  "SA11sanss07u:222": "tatra kaḥ paṇḍitajātīyo 'nityeṣu na ca sthiteṣu dharmeṣv adhruveṣv anāśvāsikeṣv anunayacittam utpādayed unnato bhaven mānadarpito vā /",
  "SA11sanss07u:223": "evaṃ hi bodhisatvo lābhasatkārakīrtiśabdaślokeṣu sûpasthitasmṛtir viharatîti //",
  "SA11sanss07u:224": "punar āha /",
  "SA11sanss07u:225": "caṇḍālakumārôpamāś ca loke viharanti nīcanīcena manasā /",
  "SA11sanss07u:226": "mānamadadarpâdhigatāś ca bhavanti paiśunyasaṃjñāyāḥ satatasamitaṃ pratyupasthitatvād iti //",
  "SA11sanss07u:227": "punar apy uktaṃ /",
  "SA11sanss07u:228": "iha kulaputrâbhiniṣkrāntagṛhavāsaḥ pravrajito bodhisatvo mṛtakasadṛśo 'haṃ mitrâmātya-",
  "SA11sanss07u:229": "[ Cambridge MS f74b ---> ]",
  "SA11sanss07u:230": "jñātisālohitānām iti nihatamāno bhavati /",
  "SA11sanss07u:231": "vairūpyaṃ me 'bhyudgataṃ vivarṇāni ca me vāsāṃsi prāvṛtāny anyaś ca me ākalpaḥ saṃvṛttêti nihatamāno bhavati /",
  "SA11sanss07u:232": "muṇḍaḥ pātrapāṇiḥ kulāt kulam upasaṃkramāmi bhikṣāhetor bhikṣānidānam iti nihatamāno bhavati /",
  "SA11sanss07u:233": "nīcanīcena cittena caṇḍālakumārasadṛśena piṇḍāya carāmîti nihatamāno bhavati /",
  "SA11sanss07u:234": "paiṇḍiliko 'smi saṃvṛtaḥ /",
  "SA11sanss07u:235": "parapratibaddhā ca me jīvikêti nihatamāno bhavati /",
  "SA11sanss07u:236": "avadhūtam avajñātaṃ pratigṛhṇāmîti nihatamāno bhavati /",
  "SA11sanss07u:237": "ārādhanīyā me ācāryagurudakṣiṇīyêti nihatamāno bhavati /",
  "SA11sanss07u:238": "saṃtoṣaṇīyā me sabrahmacāriṇo /",
  "SA11sanss07u:239": "yad uta tena tenâcāragocarasamudācāreṇêti ni-",
  "SA11sanss07u:240": "[ Bendall ed p151 ---> ]",
  "SA11sanss07u:241": "hatamāno bhavati /",
  "SA11sanss07u:242": "apratilabdhânubaddhadharmān pratipatsyae iti nihatamāno bhavati /",
  "SA11sanss07u:243": "kruddhānāṃ vyāpannacittānāṃ satvānāṃ madhye kṣāntibahulo vihariṣyāmîti nihatamāno bhavatîti //",
  "SA11sanss07u:244": "āryasāgaramatisūtre 'py uktaṃ /",
  "SA11sanss07u:245": "satkāyapariśuddhaś ca bhavati /",
  "SA11sanss07u:246": "lakṣaṇasamalaṃkṛtagātramṛdutaruṇahastapādaḥ svavibhaktapuṇyaniṣyandagātro 'hīnêndriyaḥ sarvâṅgapratyaṅgaparipūrṇaḥ /",
  "SA11sanss07u:247": "na ca rūpamadamatto bhavati /",
  "SA11sanss07u:248": "na kāyamaṇḍanayogânuyuktaḥ /",
  "SA11sanss07u:249": "sa kiyad dhīnānām api satvānāṃ rūpavikalānām apy avanamati praṇamati dharmagrāhyatām upādāyêti //",
  "SA11sanss07u:250": "punar atrâivôktaṃ /",
  "SA11sanss07u:251": "syād yathâpi nāma bhagavan yadā mahāsāgaraḥ pratisaṃtiṣṭhate tadā nimne pṛthivīpradeśe saṃtiṣṭhate /",
  "SA11sanss07u:252": "tasya nimnatvād alpakṛcchreṇa sarvanadyaś ca sarvapraśravaṇāni ca prapatanti /",
  "SA11sanss07u:253": "evam eva bhagavan nirmānasya gurudakṣiṇīyagauravasya bodhisatvasyâlpakṛcchreṇa tāni gambhīrāṇi dharmasukhāni śro-",
  "SA11sanss07u:254": "[ Cambridge MS f75a ---> ]",
  "SA11sanss07u:255": "têndriyasyâbhāsam āgacchanti /",
  "SA11sanss07u:256": "smṛtau câvatiṣṭhante /",
  "SA11sanss07u:257": "tasmāt tarhi bhagavan yo bodhisatvo mānônnato bhavati mānastabdhaḥ na ca gurudakṣiṇīyebhyo 'vanamati na praṇamati veditavyaṃ bhagavan mārâṅkuśâviddho vatâyaṃ bodhisatvêti //",
  "SA11sanss07u:258": "āryalokôttaraparivarte côktaṃ /",
  "SA11sanss07u:259": "daśêmāni bho jinaputra bodhisatvānāṃ mārakarmāṇi /",
  "SA11sanss07u:260": "katamāni daśa /",
  "SA11sanss07u:261": "yad idaṃ gurudakṣiṇīyâcāryamātāpitṛśramaṇabrāhmaṇasamyaggatasamyakpratipanneṣv agauravatā mārakarma /",
  "SA11sanss07u:262": "dharmabhāṇakānāṃ viśiṣṭadharmâdhigatānām udāradharmadeśakānāṃ mahāyānasamārūḍhānāṃ nirvāṇapathavidhijñānāṃ dhāraṇīsūtrântarājapratilabdhānāṃ nâvanamati /",
  "SA11sanss07u:263": "garvitastabdhaś ca bhavati /",
  "SA11sanss07u:264": "dharmabhāṇake na gauravam utpādayati /",
  "SA11sanss07u:265": "na śuśrūṣāṃ na citrīkāraṃ karoti /",
  "SA11sanss07u:266": "mārakarma dharmaśravaṇasāṃkathye ca niṣaṇṇae udāradharmavege samutpanne dharmabhāṇakasya sādhukāraṃ na",
  "SA11sanss07u:267": "[ Bendall ed p152 ---> ]",
  "SA11sanss07u:268": "prayacchati mā kaścid asmin praśaṃsatîti mārakarma //",
  "SA11sanss07u:269": "abhimānaṃ côtpādyâtmānaṃ pratigṛhṇāti /",
  "SA11sanss07u:270": "parāṃś ca na gṛhṇāti /",
  "SA11sanss07u:271": "ātmajñatāṃ ca nâvatarati /",
  "SA11sanss07u:272": "cittanidhyaptiṃ nôtpādayati /",
  "SA11sanss07u:273": "mārakarma //",
  "SA11sanss07u:274": "adhimānaṃ côtpādyâjānann abudhyamāno varṇârhāṇāṃ pudgalānāṃ varṇaṃ praticchādayati /",
  "SA11sanss07u:275": "avarṇaṃ bhāṣate /",
  "SA11sanss07u:276": "na ca parasya guṇavarṇenâttamanā bhavati /",
  "SA11sanss07u:277": "mārakarma //jānāti ca /",
  "SA11sanss07u:278": "ayaṃ dharmo 'yaṃ vinayo bhūtam idaṃ buddhavacanam iti /",
  "SA11sanss07u:279": "pudgalavidveṣeṇa dharmavidveṣaṃ karoti /",
  "SA11sanss07u:280": "saddharmaṃ pratikṣipati /",
  "SA11sanss07u:281": "anyāṃś ca vigrāhayati /",
  "SA11sanss07u:282": "mārakarma //",
  "SA11sanss07u:283": "uccamānasaṃ prārthayate parihāradharmaṃ na mārgayati /",
  "SA11sanss07u:284": "parôpasthānaṃ so 'bhiyāti /",
  "SA11sanss07u:285": "abhinandati /",
  "SA11sanss07u:286": "vṛddhasthavirāṇāṃ ciracaritabrahmacaryāṇāṃ na pratyupatiṣṭhate na ca pratyudgacchati /",
  "SA11sanss07u:287": "mārakarma //",
  "SA11sanss07u:288": "bhṛkuṭīmukhaḥ khalu punar bhavati /",
  "SA11sanss07u:289": "na smitamukhaḥ /",
  "SA11sanss07u:290": "na khila madhuravacanaḥ /",
  "SA11sanss07u:291": "sadā kaṭhinacittaś chidrânveṣī //",
  "SA11sanss07u:292": "avatāraprekṣī /",
  "SA11sanss07u:293": "mā-",
  "SA11sanss07u:294": "[ Cambridge MS f75b ---> ]",
  "SA11sanss07u:295": "rakarma //",
  "SA11sanss07u:296": "abhimānaṃ ca patitvā paṇḍitān nôpasaṃkrāmati /",
  "SA11sanss07u:297": "na sevate /",
  "SA11sanss07u:298": "na bhajate /",
  "SA11sanss07u:299": "na paryupāste /",
  "SA11sanss07u:300": "na paripraśnayati /",
  "SA11sanss07u:301": "na paripṛcchati /",
  "SA11sanss07u:302": "kiṃ kuśalaṃ kim akuśalaṃ kiṃ karaṇīyaṃ kiṃ kṛtaṃ dīrgharātram arthāya hitāya sukhāya bhavati /",
  "SA11sanss07u:303": "kiṃ vâkṛtaṃ dīrgharātram anarthāyâhitāyâsukhāya bhavatîti /",
  "SA11sanss07u:304": "sajaḍaḥ sajaḍataro bhavati /",
  "SA11sanss07u:305": "mohavyūho mānagrāhī /",
  "SA11sanss07u:306": "aniḥsaraṇadarśī /",
  "SA11sanss07u:307": "mārakarma //",
  "SA11sanss07u:308": "saa mānâbhibhūto buddhôtpādaṃ virāgayati /",
  "SA11sanss07u:309": "pūrvakuśalamūlaṃ kṣapayati /",
  "SA11sanss07u:310": "navaṃ nôtthāpayati /",
  "SA11sanss07u:311": "anirdeśaṃ nirdiśati /",
  "SA11sanss07u:312": "vigraham ārabhate vivādabahulaś ca bhavati /",
  "SA11sanss07u:313": "sâivaṃ dharmavihārī sthānam etad vidyate yasmin mithyā mahāprapātaṃ patet /",
  "SA11sanss07u:314": "atha ca punar bodhicittabalâdhīnād aiśvaryaṃ pratilabhate /",
  "SA11sanss07u:315": "sa kalpaśatasahasreṣu buddhôtpādaṃ nâsādayati /",
  "SA11sanss07u:316": "kutaḥ punar dharmaśravaṇam /",
  "SA11sanss07u:317": "idaṃ daśamaṃ mārakarma //",
  "SA11sanss07u:318": "imāni bho jinaputra daśa mārakarmāṇi /",
  "SA11sanss07u:319": "yāni parivarjya bodhisatvā daśa jñānakarmāṇi pratilabhante /",
  "SA11sanss07u:320": "atrâiva ca jñānakarmasu pacyate /",
  "SA11sanss07u:321": "nirmānatā sarvasatveṣv iti //",
  "SA11sanss07u:322": "[ Bendall ed p153 ---> ]",
  "SA11sanss07u:323": "āryarāṣṭrapālasūtre 'py uktaṃ /",
  "SA11sanss07u:324": "apāyabhūmiṃ /",
  "SA11sanss07u:325": "gatim akṣaṇeṣu /",
  "SA11sanss07u:326": "daridratāṃ /",
  "SA11sanss07u:327": "nīcakulôpapattim /",
  "SA11sanss07u:328": "jātyandhyadaurbalyam athâlpasthāmatāṃ /",
  "SA11sanss07u:329": "gṛhṇanti te mānavaśena mūḍhāḥ //",
  "SA11sanss07u:330": "iti //",
  "SA11sanss07u:331": "dharmasaṃgītisūtre 'py uktaṃ /",
  "SA11sanss07u:332": "satvakṣetraṃ bodhisatvasya buddhakṣetraṃ yataś ca buddhakṣetrād buddhadharmāṇāṃ lābhâgamo bhavati /",
  "SA11sanss07u:333": "nârhāmi tasmin vipratipattum /",
  "SA11sanss07u:334": "evaṃ câsya bhavati /",
  "SA11sanss07u:335": "sarvaṃ sucaritaṃ duścaritaṃ ca satvān niśritya pravartate /",
  "SA11sanss07u:336": "duścaritâśramāc câpāyāḥ pravartante /",
  "SA11sanss07u:337": "sucaritâśrayād devamanuṣyêti //",
  "SA11sanss07u:338": "atâiva ratnôlkādhāraṇyām apy uktaṃ /",
  "SA11sanss07u:339": "iha bho jinaputrāḥ prathamacittôtpādiko bodhisatvaḥ āditâiva sarvasatvānām antike daśaprakāraṃ cittam utpādayati /",
  "SA11sanss07u:340": "katamad daśaprakāraṃ /",
  "SA11sanss07u:341": "tad yathā /",
  "SA11sanss07u:342": "hitacittatāṃ sukhacittatāṃ dāyācittatāṃ snigdhacittatāṃ-",
  "SA11sanss07u:343": "[ Cambridge MS f76a ---> ]",
  "SA11sanss07u:344": "priyacittatāṃ anugrahacittatāṃ ārakṣācittatāṃ samacittatāṃ ācāryacittatāṃ śāstṛcittatāṃ /",
  "SA11sanss07u:345": "idaṃ daśaprakāraṃ cittam utpādayatîti //",
  "SA11sanss07u:346": "śraddhābalâdhānâvatāramudrāsūtre 'py uktaṃ /",
  "SA11sanss07u:347": "sarvasatvānāṃ śiṣyatvâbhyupagame sthito 'smi /",
  "SA11sanss07u:348": "parāṃś ca sarvasatvaśiṣyatvâbhyupagame pratiṣṭhāpayiṣyāmîty āśvāsaṃ pratilabhate //",
  "SA11sanss07u:349": "peyālaṃ //",
  "SA11sanss07u:350": "sarvasatveṣv avanamapraṇamanatāyāṃ pratiṣṭhito 'smîti pūrvavat //",
  "SA11sanss07u:351": "tatrâvanamanapraṇamanatāyāṃ sarvasatveṣu nirmānatā //",
  "SA11sanss07u:352": "tathâryavimalakīrtinirdeśe /",
  "SA11sanss07u:353": "pariśuddhabuddhakṣetrôpapattaye sarvasatveṣu śāstṛpremôktaṃ /",
  "SA11sanss07u:354": "lokaprasādânurakṣârthaṃ tv āsanapādaprakhyālanakarma kurvatâpi cetasā strīṣu vâkṣaṇaprāpteṣu vā vinipatiteṣu bodhisatvena premagauravâbhyāsaḥ kāryaḥ //",
  "SA11sanss07u:355": "[ Bendall ed p154 ---> ]",
  "SA11sanss07u:356": "uktaṃ hi gaṇḍavyūhe tasya samanantaraniṣaṇṇasya tasmin mahāsiṃhâsane sarvaḥ sa janakāyo 'bhimukhaḥ prāñjalisthito 'bhūt /",
  "SA11sanss07u:357": "tam eva rājānaṃ namasyamānaḥ //",
  "SA11sanss07u:358": "pe //",
  "SA11sanss07u:359_0": "sa khalu sarvadharmanirnādacchatramaṇḍala nirghoṣo rājā teṣāṃ yācanakānāṃ saha darśanenâttamanaskataro",
  "SA11sanss07u:359_1": "rājñânena ca trisāhasracakravartirājyapratilābhenâsīmâprāptakalpaparyavasānena /",
  "SA11sanss07u:360": "yāvat śuddhâvāsadevaśāntivimokṣamukhavihāreṇâparyantakalpâvasānena /",
  "SA11sanss07u:361": "tad yathā kulaputra puruṣasyâikântatṛṣṇācaritasya mātāpitṛbhrātṛbhaginīmitrâmātyajñātisālohitaputraduhitṛbhāryācirakālaviyuktasyâṭavīkāntāravipraṇaṣṭasya taddarśanakāmasya /",
  "SA11sanss07u:362": "teṣāṃ samavadhānena mahatī prītir adhyavasānam utpatet taddarśanâvitṛptatayā /",
  "SA11sanss07u:363": "evam eva kulaputra rājñaḥ sarvadharmanirnādacchatra maṇḍalanirghoṣasya teṣāṃ yācanakānāṃ saha darśanena mahāprītivegāḥ saṃjātāḥ /",
  "SA11sanss07u:364": "cittatuṣṭisukham avakrāntaṃ mahāṃś cittôdagratāvegaḥ prādurbhū-",
  "SA11sanss07u:365": "[ Cambridge MS f76b ---> ]",
  "SA11sanss07u:366_0": "to yāvat teṣu sarvayācanakeṣu ekaputrakasaṃjñā mātāpitṛsaṃjñā dakṣiṇīyasaṃjñā kalyāṇamitrasaṃjñā",
  "SA11sanss07u:366_1": "varṇasaṃjñā durlabhasaṃjñā duṣkarakārakasaṃjñā bahukarasaṃjñā paramôpakārisaṃjñā",
  "SA11sanss07u:366_2": "bodhimārgôpastambhasaṃjñâcāryaśāstṛsaṃjñôtpadyetêti //",
  "SA11sanss07u:367": "evam anyagatabhāve satvānām agratogamanôpasthānâdiprasaṅge sarvôtsargaṃ smaret /",
  "SA11sanss07u:368": "eṣām evâyam ātmīyaḥ kāyaḥ /",
  "SA11sanss07u:369": "yathêṣṭam atra vartantām /",
  "SA11sanss07u:370": "pṛthivīśodhanôpalepanâdiṣv iva svasukhârtham iti /",
  "SA11sanss07u:371": "athavā svāmy-aprasādabhītenêva tatprasādârthinêva tadājñāsaṃpādanā manasi kartavyā /",
  "SA11sanss07u:372": "bhagavato 'py upasthānaṃ kurvato 'nyagatyabhāvāt /",
  "SA11sanss07u:373": "bhikṣuṇā glānenâṅgīkṛtaṃ //",
  "SA11sanss07u:374": "yathôktaṃ bhikṣuprakīrṇake /",
  "SA11sanss07u:375": "bhagavān āha /",
  "SA11sanss07u:376": "mā bhāya bhikṣu mā bhāya bhikṣu /",
  "SA11sanss07u:377": "ahaṃ te bhikṣûpasthāsyaṃ /",
  "SA11sanss07u:378": "āhara bhikṣu cīvarāṇi yāvat te dhopāmi /",
  "SA11sanss07u:379": "evam ukte āyuṣmān ānando bhagavantam etad avocat /",
  "SA11sanss07u:380": "mā bhagavān etasya glānasyâśucimraks.itāni cīvarāṇi dhovatu /",
  "SA11sanss07u:381": "ahaṃ bhagavan dhoviṣyaṃ /",
  "SA11sanss07u:382": "bhagavān āha /",
  "SA11sanss07u:383": "tena hy ānanda tvam etasya bhikṣusya cīvarāṇi dhova /",
  "SA11sanss07u:384": "tathāgato udakam ā-",
  "SA11sanss07u:385": "[ Bendall ed p155 ---> ]",
  "SA11sanss07u:386": "siñciṣyati /",
  "SA11sanss07u:387": "atha khalv āyuṣmān ānando tasya glānasya bhikṣusya cīvarāṇi dhovati /",
  "SA11sanss07u:388": "bhagavān udakam āsiñcati //",
  "SA11sanss07u:389": "pe //",
  "SA11sanss07u:390": "atha khalv āyuṣmān ānandas taṃ glānaṃ bhikṣuṃ sādhu ca suṣṭhu cânuparigṛhya bahirdhā haritvā snāpayet /",
  "SA11sanss07u:391": "bhagavān udakam āsiñcatîti /",
  "SA11sanss07u:392": "āha ca/",
  "SA11sanss07u:393": "yān ārādhya mahat tvaṃ virādhya kaṣṭāṃ vipattim āpnoti /",
  "SA11sanss07u:394": "prāṇaparityāgair api teṣāṃ nanu toṣaṇaṃ nyāyyaṃ //",
  "SA11sanss07u:395": "ete te vai satvāḥ prasādya yān siddham āgatā bahavaḥ /",
  "SA11sanss07u:396": "siddhikṣetraṃ nânyat satvebhyo vidyate jagati //",
  "SA11sanss07u:397": "ete cintāmaṇayo bhadraghaṭā dhenavaś ca kāmadughāḥ /",
  "SA11sanss07u:398": "guruvac ca devatêva ca tasmād ārādhanīyās te //",
  "SA11sanss07u:399": "kiṃ ca niśchadmabandhūnām aprameyôpakāriṇām /",
  "SA11sanss07u:400": "satvârādhanam utsṛjya niṣkṛtiḥ kā parā bhavet //",
  "SA11sanss07u:401": "śirasā dhārayām āsa purā nātho yathêpsitam /",
  "SA11sanss07u:402": "jaṭāsvadhyuṣitān satvān bhūtvā yatnena niścalaḥ //",
  "SA11sanss07u:403": "bhindanti dehaṃ praviśanty avīcīm yeṣāṃ kṛte tatra kṛte kṛtaṃ syāt //",
  "SA11sanss07u:404": "mahâpakāriṣv api tena sarvaṃ kalyāṇam e-",
  "SA11sanss07u:405": "[ Cambridge MS f77a ---> ]",
  "SA11sanss07u:406": "vâcaraṇīyam eṣu //",
  "SA11sanss07u:407": "svayaṃ mama svāminâiva tāvad yad artham ātmany api nirvyapekṣāḥ /",
  "SA11sanss07u:408": "ahaṃ kathaṃ svāmiṣu teṣu teṣu karomi mānaṃ na tu dāsabhāvam //",
  "SA11sanss07u:409": "[ Bendall ed p156 ---> ]",
  "SA11sanss07u:410": "yeṣāṃ sukhe yānti mudaṃ munîndrāḥ yeṣāṃ vyathāyāṃ praviśanti manyum /",
  "SA11sanss07u:411": "tattoṣaṇāt sarvamunîndratuṣṭis tatrâpakāre 'pakṛtaṃ munīnāṃ //",
  "SA11sanss07u:412": "ādīptakāyasya yathā samantān /",
  "SA11sanss07u:413": "na sarvakāmair api saumanasyam /",
  "SA11sanss07u:414": "satvavyathāyām api tadvad eva na prītyupāyo 'sti mahākṛpāṇām //",
  "SA11sanss07u:415": "tasmān mayā yajjanaduṣkhanena /",
  "SA11sanss07u:416": "duṣkhaṃ kṛtaṃ sarvamahādayānāṃ /",
  "SA11sanss07u:417": "tad adya pāpaṃ pratideśayāmi yatkheditās te munayaḥ kṣamantām //",
  "SA11sanss07u:418": "ārādhanāyâdya tathāgatānāṃ sarvâtmanā dāsyam upaimi loke /",
  "SA11sanss07u:419": "kurvantu me mūrdhni padaṃ janâughāḥ nighnantu vā tuṣyatu lokanāthāḥ //",
  "SA11sanss07u:420": "ātmīkṛtaṃ sarvam idaṃ jagat taiḥ kṛpâtmabhir nâiva hi saṃśayo 'tra /",
  "SA11sanss07u:421": "dṛśyantae ete nanu satvarūpās /",
  "SA11sanss07u:422": "tae eva nāthāḥ kim anādaro 'tra //",
  "SA11sanss07u:423": "tathāgatârādhanam etad eva svârthasya saṃsādhanam etad eva /",
  "SA11sanss07u:424": "lokasya duṣkhâpaham etad eva tasmān mamâstu vratam etad eva //",
  "SA11sanss07u:425": "yathâiko rājapuruṣaḥ pramathnāti mahājanaṃ /",
  "SA11sanss07u:426": "vikaroti na śaknoti dīrghadarśī mahājanaḥ //",
  "SA11sanss07u:427": "yasmān nâiva sâikākī tasya rājabalaṃ balaṃ /",
  "SA11sanss07u:428": "tathā na durbalaṃ kaṃcid aparāddhaṃ vimānayet //",
  "SA11sanss07u:429": "yasmān narakapālāś ca kṛpāvantaś ca tadbalaṃ /",
  "SA11sanss07u:430": "tasmād ārādhayet satvān bhṛtyaś caṇḍanṛpaṃ yathā //",
  "SA11sanss07u:431": "kupitaḥ kiṃ nṛpaḥ kuryād yena syān narakavyathā /",
  "SA11sanss07u:432": "yatsatvadaurmanasyena kṛtena hy anubhūyate //",
  "SA11sanss07u:433": "[ Bendall ed p157 ---> ]",
  "SA11sanss07u:434": "tuṣṭaḥ kiṃ nṛpatir dadyād yad buddhatvasamaṃ bhavet /",
  "SA11sanss07u:435": "yat satvasaumanasyena kṛtena hy anubhūyate //",
  "SA11sanss07u:436": "āstāṃ bhaviṣyadbuddhatvaṃ satvârādhanasaṃbhavaṃ /",
  "SA11sanss07u:437": "ihâiva saubhāgyayaśaḥ sausthityaṃ kiṃ na paśyasi //",
  "SA11sanss07u:438": "prāsādikatvam ārogyam prāmodyaṃ cirajīvitaṃ /",
  "SA11sanss07u:439": "cakravartisukhaṃ sphītaṃ kṣamī prāpnoti saṃsaran //",
  "SA11sanss07u:440": "maitrâśayaś ca yat pūjyaḥ satvamāhātmyam eva tat /",
  "SA11sanss07u:441": "buddhaprasādād yat puṇyaṃ buddhamāhātmyam eva tat //",
  "SA11sanss07u:442": "atâiva hi candrapradīpasūtre maitrībhāvaphalam udbhāvitam /",
  "SA11sanss07u:443": "yāvanti pūjāṃ bahuvidhâprameyāḥ /",
  "SA11sanss07u:444": "kṣetraṃ śateṣu niyuta ca bimbareṣū /",
  "SA11sanss07u:445": "tāṃ pūja kṛtvâtuliyanāya-",
  "SA11sanss07u:446": "[ Cambridge MS f77b ---> ]",
  "SA11sanss07u:447": "kānāṃ /",
  "SA11sanss07u:448": "saṃkhyākalāpī [[DOUBT]] na bhavati maitracitte //",
  "SA11sanss07u:449": "tasmād evaṃvidheṣu mahādakṣiṇīyeṣûnnatiṃ varjayet sadā /",
  "SA11sanss07u:450": "eṣā cônnatir ayoniśomanaskārāt saṃbhavatîti //",
  "SA11sanss07u:451": "tasyânavatāre yatnaḥ kāryaḥ /",
  "SA11sanss07u:452": "yathôktaṃ ratnameghe /",
  "SA11sanss07u:453": "kathaṃ ca kulaputra bodhisatvo 'yoniśomanaskārâpagato bhavati /",
  "SA11sanss07u:454": "iha bodhisatvâikākī rahogataḥ pravivekasthito nâivaṃ cittam utpādayati /",
  "SA11sanss07u:455": "ahaṃ asaṃkīrṇavihārī /",
  "SA11sanss07u:456": "ahaṃ pravivekasthitaḥ /",
  "SA11sanss07u:457": "ahaṃ pratipannas tāthāgate dharmavinaye /",
  "SA11sanss07u:458": "ye tv anye śramaṇā vā brāhmaṇā vā sarve te saṃkīrṇavihāriṇaḥ /",
  "SA11sanss07u:459": "saṃsargabahulôddhurās tāthāgatād dharmavinayāt //",
  "SA11sanss07u:460": "[ Bendall ed p158 ---> ]",
  "SA11sanss07u:461": "evaṃ hi bodhisatvo 'yoniśomanaskārâpagato bhavati //",
  "SA11sanss07u:462": "punar atrâivôktam /",
  "SA11sanss07u:463": "iha bodhisatvo vīryam ārabhamāṇo na tan mahad vīryam āsvādayati /",
  "SA11sanss07u:464": "na ca tena vīryeṇâtmānam utkarṣayati /",
  "SA11sanss07u:465": "na parān paṃsayati /",
  "SA11sanss07u:466": "tasyâivaṃ bhavati /",
  "SA11sanss07u:467": "ko hi nāma saprajñajātīyaḥ svakarmâbhiyuktaḥ parāṃś codayet //",
  "SA11sanss07u:468": "evaṃ hi bodhisatvo 'nunnatavīryo bhavati //",
  "SA11sanss07u:469": "eṣa tu puṇyarakṣāyāḥ saṃkṣepo yad bodhipariṇāmanā //",
  "SA11sanss07u:470": "tathā hy uktam āryâkṣayamatisūtre /",
  "SA11sanss07u:471": "na hi bodhipariṇāmitasya kuśalamūlasyântarā kaścit parikṣayo yāvad bodhimaṇḍaniṣadanāt /",
  "SA11sanss07u:472": "tad yathâpi nāma bhadanta śāradvatīputra mahāsamudrapatitasyôdakabindor nântarâsti kṣayo yāvan na kalpaparyavasāna /",
  "SA11sanss07u:473": "iti //",
  "SA11sanss07u:474": "iti śikṣāsamuccaye bhogapuṇyarakṣā saptamaḥ paricchedaḥ //",
  "SA11sanss07u:475": "Copyright (c) 2002 by Jens Braarvig - Oslo"
}