{
  "S03ajm_u:0": "Āryaśūra: Jātakamālā 1-15,",
  "S03ajm_u:1": "revised text",
  "S03ajm_u:2": "1. Vyāghrījātakam",
  "S03ajm_u:3": "2. Śibijātakam",
  "S03ajm_u:4": "3. Kulmāṣapiṇḍījātakam",
  "S03ajm_u:5": "4. Śreṣṭhijātakam",
  "S03ajm_u:6": "5. Aviṣahyaśreṣṭhijātakam",
  "S03ajm_u:7": "6. Śaśajātakam",
  "S03ajm_u:8": "7. Agastyajātakam",
  "S03ajm_u:9": "8. Maitrībalajātakam",
  "S03ajm_u:10": "9. Viśvaṃtarajātakam",
  "S03ajm_u:11": "10. Yajñajātakam",
  "S03ajm_u:12": "11. Śakrajātakam",
  "S03ajm_u:13": "12. Brāhmaṇajātakam",
  "S03ajm_u:14": "13. Unmādayantījātakam",
  "S03ajm_u:15": "14. Supāragajātakam",
  "S03ajm_u:16": "15. Matsyajātakam",
  "S03ajm_u:17": "namo buddhāya //",
  "S03ajm_u:18": "AJm_1.1 śrīmanti sadguṇaparigrahamaṅgalāni kīrtyāspadāny anavagītamanoharāṇi /",
  "S03ajm_u:19": "pūrveṣu janmasu muneś caritādbhutāni bhaktyā svakāvyakusumāñjalinārcayiṣye //",
  "S03ajm_u:20": "AJm_1.2 ślāghyair amībhir abhilakṣitacihnabhūtair ādeśito bhavati yat sugatatvamārgaḥ /",
  "S03ajm_u:21": "syād eva rūkṣamanasām api ca prasādo dharmyāḥ kathāś ca ramaṇīyataratvam īyuḥ //",
  "S03ajm_u:22": "AJm_1.3 lokārtham ity abhisamīkṣya kariṣyate 'yaṃ śrutyārṣayuktyaviguṇena pathā prayatnaḥ /",
  "S03ajm_u:23": "lokottamasya caritātiśayapradeśaiḥ svaṃ prātibhaṃ gamayituṃ śrutivallabhatvam //",
  "S03ajm_u:24": "AJm_1.4 svārthodyatair api parārthacarasya yasya naivānvagamyata guṇapratipattiśobhā /",
  "S03ajm_u:25": "sarvajña ity avitathākṣaradīptakīrtiṃ mūrdhnā name tam asamaṃ sahadharmasaṅgham //",
  "S03ajm_u:26": "1. Vyāghrījātakam",
  "S03ajm_u:27": "sarvasattveṣv akāraṇaparamavatsalasvabhāvaḥ sarvabhūtātmabhūtaḥ pūrvajanmasv api sa bhagavān iti buddhe bhagavati paraḥ prasādaḥ kāryaḥ //",
  "S03ajm_u:28": "tadyathānuśrūyate ratnatrayagurubhiḥ pratipattiguṇābhirādhitagurubhir guṇapracayagurubhir asmadgurubhiḥ parikīrtyamānam idaṃ bhagavataḥ pūrvajanmāvadānam /",
  "S03ajm_u:29_0": "bodhisattvaḥ kila pratijñātiśayasadṛśair dānapriyavacanārthacaryāprabhṛtibhiḥ prajñāparigrahaniravadyaiḥ",
  "S03ajm_u:29_1": "kāruṇyanisyandair lokam anugṛhṇan svadharmābhiratyupanataśucivṛttiny uditodite mahati",
  "S03ajm_u:29_2": "brāhmaṇakule janmaparigrahaṃ cakāra //",
  "S03ajm_u:30_0": "sa kṛtasaṃskārakramo jātakarmādibhir abhivardhamānaḥ prakṛtimedhāvitvāt sānāthyaviśeṣāj",
  "S03ajm_u:30_1": "jñānakautūhalād akausīdyāc ca nacireṇaivāṣṭādaśasu vidyāsthāneṣu svakulakramāviruddhāsu",
  "S03ajm_u:30_2": "ca sakalāsu kalāsv ācāryakaṃ param avāpa /",
  "S03ajm_u:31": "AJm_1.5 sa brahmavad brahmavidāṃ babhūva rājeva rājñāṃ bahumānapātram /",
  "S03ajm_u:32": "sākṣāt sahasrākṣa iva prajānāṃ jñānārthinām arthacaraḥ piteva //",
  "S03ajm_u:33": "tasya bhāgyaguṇātiśayasamāvarjito mahālābhasatkārayaśoviśeṣaḥ prādurabhūt/",
  "S03ajm_u:34": "dharmābhyāsabhāvitamatiḥ kṛtapravrajyāparicayas tu bodhisattvo na tenābhireme /",
  "S03ajm_u:35": "AJm_1.6 sa pūrvacaryāpariśuddhabuddhiḥ kāmeṣu dṛṣṭvā bahudoṣajātam /",
  "S03ajm_u:36": "gārhasthyam asvāsthyam ivāvadhūya kaṃ cid vanaprastham alaṃcakāra //",
  "S03ajm_u:37": "AJm_1.7 sa tatra niḥsaṅgatayā tayā ca prajñāvadātena śamena caiva /",
  "S03ajm_u:38": "pratyādideśeva kukāryasaṅgād viśliṣṭaśiṣṭopaśamaṃ nṛlokam //",
  "S03ajm_u:39": "AJm_1.8 maitrīmayena praśamena tasya visyandinevānuparītacittāḥ /",
  "S03ajm_u:40": "parasparadrohanivṛttabhāvās tapasvivad vyāḍamṛgā viceruḥ //",
  "S03ajm_u:41": "AJm_1.9 ācāraśuddhyā nibhṛtendriyatvāt saṃtoṣayogāt karuṇāguṇāc ca /",
  "S03ajm_u:42": "asaṃstutasyāpi janasya loke so 'bhūt priyas tasya yathaiva lokaḥ //",
  "S03ajm_u:43": "AJm_1.10 alpecchabhāvāt kuhanānabhijñas tyaktaspṛho lābhayaśaḥsukhebhyaḥ /",
  "S03ajm_u:44": "sa devatānām api mānasāni prasādabhaktipravaṇāni cakre //",
  "S03ajm_u:45": "AJm_1.11 śrutvātha taṃ pravrajitaṃ manuṣyā guṇais tadīyair avabaddhacittāḥ /",
  "S03ajm_u:46": "vihāya bandhūṃś ca parigrahāṃś ca tacchiṣyatāṃ siddhim ivopajagmuḥ //",
  "S03ajm_u:47": "AJm_1.12 śīle śucāv indriyabhāvanāyāṃ smṛtyapramoṣe praviviktatāyām /",
  "S03ajm_u:48": "maitryādike caiva manaḥsamādhau yathābalaṃ so 'nuśaśāsa śiṣyān //",
  "S03ajm_u:49_0": "atha kadā cit sa mahātmā pariniṣpannabhūyiṣṭhe pṛthūbhūte śiṣyagaṇe pratiṣṭhāpite",
  "S03ajm_u:49_1": "'smin kalyāṇe vartmany avatārite naiṣkramyasatpathaṃ loke saṃvṛteṣv ivāpāyadvāreṣu",
  "S03ajm_u:49_2": "rājamārgīkṛteṣv iva sugatimārgeṣu dṛṣṭadharmasukhavihārārthaṃ tatkālaśiṣyeṇājitenānugamyamāno",
  "S03ajm_u:49_3": "yogānukūlān parvatadarīnikuñjān anuvicacāra //",
  "S03ajm_u:50": "AJm_1.13 athātra vyāghravanitāṃ dadarśa girigahvare /",
  "S03ajm_u:51": "prasūtikleśadoṣeṇa gatāṃ vispandamandatām //",
  "S03ajm_u:52": "AJm_1.14 parikṣāmekṣaṇayugāṃ kṣudhā cchātatarodarīm /",
  "S03ajm_u:53": "āhāram iva paśyantīṃ bālān svatanayān api //",
  "S03ajm_u:54": "AJm_1.15 stanyatarṣād upasṛtān mātṛviśrambhanirvyathān /",
  "S03ajm_u:55": "rorūyitaravaiḥ krūrair bhartsayantīṃ parān iva //",
  "S03ajm_u:56": "AJm_1.16 bodhisattvas tu tāṃ dṛṣṭvā dhīro 'pi karuṇāvaśāt /",
  "S03ajm_u:57": "cakampe paraduḥkhena mahīkampād ivādrirāṭ //",
  "S03ajm_u:58": "AJm_1.17 mahatsv api svaduḥkheṣu vyaktadhairyāḥ kṛpātmakāḥ /",
  "S03ajm_u:59": "mṛdunāpy anyaduḥkhena kampante yat tad adbhutam //",
  "S03ajm_u:60": "atha bodhisattvaḥ sasaṃbhramāmreḍitapadaṃ svabhāvātiśayavyañjakaṃ karuṇābalasamāhitākṣaraṃ śiṣyam uvāca /",
  "S03ajm_u:61": "vatsa vatsa /",
  "S03ajm_u:62": "AJm_1.18 paśya saṃsāranairguṇyaṃ mṛgy eṣā svasutān api /",
  "S03ajm_u:63": "laṅghitasnehamaryādā bhoktum anvicchati kṣudhā //",
  "S03ajm_u:64": "AJm_1.19 aho batātikaṣṭeyam ātmasnehasya raudratā /",
  "S03ajm_u:65": "yena mātāpi tanayān āhārayitum icchati //",
  "S03ajm_u:66": "AJm_1.20 ātmasnehamayaṃ śatruṃ ko vardhayitum arhati /",
  "S03ajm_u:67": "yena kuryāt padanyāsam īdṛśeṣv api karmasu //",
  "S03ajm_u:68": "tac chīghram anviṣyatāṃ tāvat kutaś cid asyāḥ kṣudduḥkhapratīkārahetur yāvan na tanayān ātmānaṃ copahanti /",
  "S03ajm_u:69": "aham api caināṃ prayatiṣye sāhasād asmād vārayitum /",
  "S03ajm_u:70": "sa tathety asmai pratiśrutya tadāhārānveṣaṇaparo babhūva //",
  "S03ajm_u:71": "atha bodhisattvas taṃ śiṣyaṃ savyapadeśam ativāhya cintām āpede /",
  "S03ajm_u:72": "AJm_1.21 saṃvidyamāne sakale śarīre kasmāt parasmān mṛgayāmi māṃsam /",
  "S03ajm_u:73": "yādṛcchikī tasya hi lābhasaṃpat kāryātyayaḥ syāc ca tathā mamāyam //",
  "S03ajm_u:74": "api ca /",
  "S03ajm_u:75": "AJm_1.22 nirātmake bhedini sārahīne duḥkhe kṛtaghne satatāśucau ca /",
  "S03ajm_u:76": "dehe parasmāy upayujyamāne na prītimān yo na vicakṣaṇaḥ saḥ //",
  "S03ajm_u:77": "AJm_1.23 svasaukhyasaṅgena parasya duḥkham upekṣyate śaktiparikṣayād vā /",
  "S03ajm_u:78": "na cānyaduḥkhe sati me 'sti saukhyaṃ satyāṃ ca śaktau kim upekṣakaḥ syām //",
  "S03ajm_u:79": "AJm_1.24 satyāṃ ca śaktau mama yady upekṣā syād ātatāyiny api duḥkhamagne /",
  "S03ajm_u:80": "kṛtveva pāpaṃ mama tena cittaṃ dahyeta kakṣaṃ mahatāgnineva //",
  "S03ajm_u:81": "AJm_1.25 tasmāt kariṣyāmi śarīrakeṇa taṭaprapātodgatajīvitena /",
  "S03ajm_u:82": "saṃrakṣaṇaṃ putravadhāc ca mṛgyā mṛgyāḥ sakāśāc ca tadātmajānām //",
  "S03ajm_u:83": "kiṃ ca bhūyaḥ /",
  "S03ajm_u:84": "AJm_1.26 saṃdarśanaṃ lokahitotsukānām uttejanaṃ mandaparākramāṇām /",
  "S03ajm_u:85": "saṃharṣaṇaṃ tyāgaviśāradānām ākarṣaṇaṃ sajjanamānasānām //",
  "S03ajm_u:86": "AJm_1.27 viṣādanaṃ māramahācamūnāṃ prasādanaṃ buddhaguṇapriyāṇām /",
  "S03ajm_u:87": "vrīḍodayaṃ svārthaparāyaṇānāṃ mātsaryalobhopahatātmanāṃ ca //",
  "S03ajm_u:88": "AJm_1.28 śraddhāpanaṃ yānavarāśritānāṃ vismāpanaṃ tyāgakṛtasmayānām /",
  "S03ajm_u:89": "viśodhanaṃ svargamahāpathasya tyāgapriyāṇām anumodinṝṇām //",
  "S03ajm_u:90": "AJm_1.29 kadā nu gātrair api nāma kuryāṃ hitaṃ pareṣām iti yaś ca me 'bhūt /",
  "S03ajm_u:91": "manorathas taṃ saphalīkriyāsaṃ saṃbodhim agryām api cāvidūre //",
  "S03ajm_u:92": "AJm_1.30 na spardhayā naiva yaśo'bhilāṣān na svargalobhān na ca rājyahetoḥ /",
  "S03ajm_u:93": "nātyantike 'py ātmasukhe yathāyaṃ mamādaro 'nyatra parārthasiddheḥ //",
  "S03ajm_u:94": "AJm_1.31 tathā mamānena samānakālaṃ lokasya duḥkhaṃ ca sukhodayaṃ ca /",
  "S03ajm_u:95": "hartuṃ ca kartuṃ ca sadāstu śaktis tamaḥ prakāśaṃ ca yathaiva bhānoḥ //",
  "S03ajm_u:96": "AJm_1.32 dṛṣṭaḥ śruto 'nusmṛtim āgato vā spṛṣṭaḥ kathāyogam upāgato vā /",
  "S03ajm_u:97": "sarvaprakāraṃ jagato hitāni kuryām ajasraṃ sukhasaṃhitāni //",
  "S03ajm_u:98": "AJm_1.33 evaṃ sa niścitya parārthasiddhyai prāṇātyaye 'py āpatitapramodaḥ /",
  "S03ajm_u:99": "manāṃsi dhīrāṇy api devatānāṃ vismāpayan svāṃ tanum utsasarja //",
  "S03ajm_u:100": "atha sā vyāghrī tena bodhisattvasya śarīranipātaśabdena samutthāpitakautūhalāmarṣā viramya svatanayavaiśasodyamāt tato nayane vicikṣepa /",
  "S03ajm_u:101": "dṛṣṭvaiva ca tad bodhisattvaśarīram udgataprāṇaṃ sahasābhisṛtya bhakṣayitum upacakrame /",
  "S03ajm_u:102": "atha sa tasya śiṣyo māṃsam anāsādyaiva pratinivṛttaḥ kutropādhyāya iti vilokayaṃs tad bodhisattvaśarīram udgataprāṇaṃ tayā vyāghrayuvatyā bhakṣyamāṇaṃ dadarśa /",
  "S03ajm_u:103": "sa tatkarmātiśayavismayāt prativyūḍhaśokaduḥkhāvegas tadguṇāśrayabahumānam ivodgirann idam ātmagataṃ bruvāṇaḥ śobheta /",
  "S03ajm_u:104": "AJm_1.34 aho dayāsya vyasanāture jane svasaukhyanaiḥsaṅgyam aho mahātmanaḥ /",
  "S03ajm_u:105": "aho prakarṣaṃ gamitā sthitiḥ satām aho pareṣāṃ mṛditā yaśaḥśriyaḥ //",
  "S03ajm_u:106": "AJm_1.35 aho parākrāntam apetasādhvasaṃ guṇāśrayaṃ prema paraṃ vidarśitam /",
  "S03ajm_u:107": "aho namaskāraviśeṣapātratāṃ prasahya nītā svaguṇātanus tanuḥ //",
  "S03ajm_u:108": "AJm_1.36 nisargasaumyasya vasuṃdharādhṛter aho pareṣāṃ vyasaneṣv amarṣitā /",
  "S03ajm_u:109": "aho madīyā gamitā prakāśatāṃ khaṭuṅkatā vikramasaṃpadānayā //",
  "S03ajm_u:110": "AJm_1.37 anena nāthena sanāthatāṃ gataṃ na śocitavyaṃ khalu sāṃprataṃ jagat /",
  "S03ajm_u:111": "parājayāśaṅkitajātasaṃbhramo dhruvaṃ viniśvāsaparo 'dya manmathaḥ //",
  "S03ajm_u:112": "sarvathā namo 'stv asmai mahābhāgāya sarvabhūtaśaraṇyāyātivipulakāruṇyāyāprameyasattvāya bhūtārthabodhisattvāyeti //",
  "S03ajm_u:113": "atha sa tam arthaṃ sabrahmacāribhyo nivedayām āsa /",
  "S03ajm_u:114": "AJm_1.38 tatkarmavismitamukhair atha tasya śiṣyair gandharvayakṣabhujagais tridaśādhipaiś ca /",
  "S03ajm_u:115": "mālyāmbarābharaṇacandanacūrṇavarṣaiś channā tadasthivasudhā vasudhā babhūva //",
  "S03ajm_u:116": "tad evaṃ sarvasattveṣv akāraṇaparamavatsalasvabhāvaḥ sarvabhūtātmabhūtaḥ pūrvajanmasv api sa bhagavān iti buddhe bhagavati paraḥ prasādaḥ kāryaḥ /",
  "S03ajm_u:117": "jātaprasādaiś ca buddhe bhagavati prītir utpādayitavyā /",
  "S03ajm_u:118": "evam āyatanagato naḥ prasāda ity evam apy upaneyam /",
  "S03ajm_u:119": "tathā satkṛtya dharmaḥ śrotavyaḥ /",
  "S03ajm_u:120": "evaṃ duṣkaraśatasamudānītatvāt karuṇāvarṇe 'pi vācyam evaṃ svabhāvātiśayaniṣpādikā parānugrahapravṛttihetuḥ karuṇeti //",
  "S03ajm_u:121": "bodhisattvāvadānamālāyāṃ vyāghrījātakaṃ prathamam //",
  "S03ajm_u:122": "2. Śibijātakam",
  "S03ajm_u:123": "duṣkaraśatasamudānīto 'yam asmadarthaṃ tena bhagavatā saddharma iti satkṛtya śrotavyaḥ //",
  "S03ajm_u:124": "tadyathānuśrūyate /",
  "S03ajm_u:125": "bodhisattvabhūtaḥ kilāyaṃ bhagavān aparimitakālābhyāsāt sātmībhūtopacitapuṇyakarmā kadā cic chibīnāṃ rājā babhūva /",
  "S03ajm_u:126_0": "sa bālyāt prabhṛty eva vṛddhopāsanaratir vinayānurakto 'nuraktaprakṛtiḥ prakṛtimedhāvitvād",
  "S03ajm_u:126_1": "anekavidyādhigamavimalataramatir utsāhamantraprabhāvaśaktidaivasaṃpannaḥ svā iva",
  "S03ajm_u:126_2": "prajāḥ prajāḥ pālayati sma /",
  "S03ajm_u:127": "AJm_2.1 tasmiṃs trivargānuguṇā guṇaughāḥ saṃharṣayogād iva saṃniviṣṭāḥ /",
  "S03ajm_u:128": "samastarūpā vibabhur na cāsur virodhasaṃkṣobhavipannaśobhāḥ //",
  "S03ajm_u:129": "AJm_2.2 viḍambanevāvinayoddhatānāṃ durmedhasām āpad ivātikaṣṭā /",
  "S03ajm_u:130": "alpātmanāṃ yā madireva lakṣmīr babhūva sā tatra yathārthanāmā //",
  "S03ajm_u:131": "AJm_2.3 udārabhāvāt karuṇāguṇāc ca vittādhipatyāc ca sa rājavaryaḥ /",
  "S03ajm_u:132": "reme 'rthinām īpsitasiddhiharṣād akliṣṭaśobhāni mukhāni paśyan //",
  "S03ajm_u:133_0": "atha sa rājā dānapriyatvāt samantato nagarasya sarvopakaraṇadhanadhānyasamṛddhā dānaśālāḥ",
  "S03ajm_u:133_1": "kārayitvā svamāhātmyānurūpaṃ yathābhiprāyasaṃpāditaṃ sopacāramanoharam anatikrāntakālasubhagaṃ",
  "S03ajm_u:133_2": "dānavarṣaṃ kṛtayugamegha iva vavarṣa /",
  "S03ajm_u:134": "annam annārthibhyaḥ pānaṃ pānārthibhyaḥ śayanāsanavasanabhojanagandhamālyasuvarṇarajatādi tattadarthibhyaḥ //",
  "S03ajm_u:135": "atha tasya rājñaḥ pradānaudāryaśravaṇād vismitapramuditahṛdayā nānādigabhilakṣitadeśanivāsinaḥ puruṣās taṃ deśam abhijagmuḥ /",
  "S03ajm_u:136": "AJm_2.4 parītya kṛtsnaṃ manasā nṛlokam anyeṣv alabdhapraṇayāvakāśāḥ /",
  "S03ajm_u:137": "tam arthinaḥ prītimukhāḥ samīyur mahāhradaṃ vanyagajā yathaiva //",
  "S03ajm_u:138": "atha sa rājā samantataḥ samāpatato lābhāśāpramuditamanasaḥ pathikanepathyapracchāditaśobhasya vanīpakajanasya",
  "S03ajm_u:139": "AJm_2.5 viproṣitasyeva suhṛjjanasya saṃdarśanāt prītivijṛmbhitākṣaḥ /",
  "S03ajm_u:140": "yācñāṃ priyākhyānam ivābhyanandad dattvā ca tuṣṭyārthijanaṃ jigāya //",
  "S03ajm_u:141": "AJm_2.6 dānodbhavaḥ kīrtimayaḥ sa gandhas tasyārthināṃ vāganilaprakīrṇaḥ /",
  "S03ajm_u:142": "madaṃ jahārānyanarādhipānāṃ gandhadvipasyeva paradvipānām //",
  "S03ajm_u:143": "atha kadā cit sa rājā dānaśālāḥ samanuvicaraṃs tṛptatvād arthijanasya praviralaṃ yācanakajanasaṃpātam abhisamīkṣya dānadharmasyānutsarpaṇān na tuṣṭim upajagāma /",
  "S03ajm_u:144": "AJm_2.7 tarṣaṃ vininye 'rthijanas tam etya na tv arthinaḥ prāpya sa dānaśauṇḍaḥ /",
  "S03ajm_u:145": "na hy asya dānavyavasāyam arthī yācñāpramāṇena śaśāka jetum //",
  "S03ajm_u:146": "tasya buddhir abhavat /",
  "S03ajm_u:147": "atisabhāgyās te satpuruṣaviśeṣā ye viśrambhaniryantraṇapraṇayam arthibhiḥ svagātrāṇy api yācyante /",
  "S03ajm_u:148": "mama punaḥ pratyākhyānarūkṣākṣaravacanasaṃtarjita ivārthijano dhanamātrake 'py apragalbhapraṇayaḥ saṃvṛtta iti //",
  "S03ajm_u:149": "AJm_2.8 atha kṣitīśasya tam atyudāraṃ gātreṣv api sveṣu nivṛttasaṅgam /",
  "S03ajm_u:150": "vijñāya dānāśrayiṇaṃ vitarkaṃ patipriyā strīva mahī cakampe //",
  "S03ajm_u:151_0": "atha śakro devānām indraḥ kṣititalacalanād ākampite vividharatnaprabhodbhāsini sumerau",
  "S03ajm_u:151_1": "parvatarāje kim idam iti samutpatitavitarkas tasya rājña imaṃ vitarkātiśayaṃ dharaṇicalananimittam",
  "S03ajm_u:151_2": "avetya vismayāvarjitahṛdayaś cintām āpede /",
  "S03ajm_u:152": "AJm_2.9 dānātiharṣoddhatamānasena vitarkitaṃ kiṃ svid idaṃ nṛpeṇa /",
  "S03ajm_u:153": "ābadhya dānavyavasāyakakṣyāṃ svagātradānasthiraniścayena //",
  "S03ajm_u:154": "tan mīmāṃsiṣye tāvad enam iti //",
  "S03ajm_u:155_0": "atha tasya rājñaḥ pariṣadi niṣannasyāmātyagaṇaparivṛtasya samucitāyāṃ kṛtāyām arthijanasya",
  "S03ajm_u:155_1": "kaḥ kim icchatīty āhvānaghoṣaṇāyāṃ samudghāṭyamāneṣu kośādhyakṣādhiṣṭhiteṣu maṇikanakarajatadhananicayeṣu",
  "S03ajm_u:155_2": "viśliṣyamāṇapuṭāsu vividhavasanaparipūrṇagarbhāsu vastrapeḍāsu samupavartyamāneṣu",
  "S03ajm_u:155_3": "vinītavividhavāhanaskandhapratiṣṭhitayugeṣu vicitreṣu yānaviśeṣeṣu pravṛtte 'rthijanasaṃpāte",
  "S03ajm_u:155_4": "śakro devānām indro vṛddham andhaṃ brāhmaṇarūpam abhinirmāya rājñaś cakṣuḥpathe prādurabhavat /",
  "S03ajm_u:156_0": "atha sa rājñā kāruṇyamaitrīparibhāvitayā dhīraprasannasaumyayā pratyudgata iva pariṣvakta",
  "S03ajm_u:156_1": "iva ca dṛṣṭyā kenārtha ity upanimantryamāṇaḥ kṣitipānucarair nṛpatisamīpam upetya",
  "S03ajm_u:156_2": "jayāśīrvacanapuraḥsaraṃ rājānam ity uvāca /",
  "S03ajm_u:157": "AJm_2.10 dūrād apaśyan sthaviro 'bhyupetas tvaccakṣuṣo 'rthī kṣitipapradhāna /",
  "S03ajm_u:158": "ekekṣaṇenāpi hi paṅkajākṣa gamyeta lokādhipa lokayātrā //",
  "S03ajm_u:159_0": "atha bodhisattvaḥ samabhilaṣitamanorathaprasiddhyā paraṃ prītyutsavam anubhavan kiṃ",
  "S03ajm_u:159_1": "svid idaṃ satyam evoktaṃ brāhmaṇena syād uta vikalpābhyāsān mayaivam upadhāritam",
  "S03ajm_u:159_2": "iti jātapratyavamarśaś cakṣuryācñāpriyavacanaśravaṇatṛṣitamatis taṃ cakṣuryācanakam uvāca /",
  "S03ajm_u:160": "AJm_2.11 kenānuśiṣṭas tvam ihābhyupeto māṃ yācituṃ brāhmaṇamukhya cakṣuḥ /",
  "S03ajm_u:161": "sudustyajaṃ cakṣur iti pravādasaṃbhāvanā kasya mayi vyatītā //",
  "S03ajm_u:162": "atha sa brāhmaṇaveṣadhārī śakras tasya rājña āśayaṃ viditvovāca /",
  "S03ajm_u:163": "AJm_2.12 śakrasya śakrapratimānuśiṣṭyā tvāṃ yācituṃ cakṣur ihāgato 'smi /",
  "S03ajm_u:164": "saṃbhāvanāṃ tasya mamāpi cāśāṃ cakṣuḥpradānāt saphalīkuruṣva //",
  "S03ajm_u:165": "atha sa rājā śakrasaṃkīrtanān nūnam asya brāhmaṇasya bhavitrī devatānubhāvād anena vidhinā cakṣuḥsaṃpad iti matvā pramodaviśadākṣaram enam uvāca /",
  "S03ajm_u:166": "AJm_2.13 yenābhyupeto 'si manorathena tam eṣa te brāhmaṇa pūrayāmi /",
  "S03ajm_u:167": "ākāṅkṣamāṇāya mad ekam akṣi dadāmi cakṣurdvayam apy ahaṃ te //",
  "S03ajm_u:168": "AJm_2.14 sa tvaṃ vibuddhanayanotpalaśobhitāsyaḥ saṃpaśyato vraja yathābhimataṃ janasya /",
  "S03ajm_u:169": "syāt kiṃ nu so 'yam uta neti vicāradolālolasya so 'yam iti cotthitavismayasya //",
  "S03ajm_u:170": "atha tasya rājño 'mātyāś cakṣuḥpradānavyavasāyam avetya sasaṃbhramāvegaviṣādavyathitamanaso rājānam ūcuḥ /",
  "S03ajm_u:171": "AJm_2.15 dānātiharṣād anayam asamīkṣyāhitodayam /",
  "S03ajm_u:172": "prasīda deva mā maivaṃ na cakṣur dātum arhasi //",
  "S03ajm_u:173": "AJm_2.16 ekasyārthe dvijasyāsya mā naḥ sarvān parākṛthāḥ /",
  "S03ajm_u:174": "alaṃ śokāgninā dagdhuṃ sukhasaṃvardhitāḥ prajāḥ //",
  "S03ajm_u:175": "AJm_2.17 dhanāni lakṣmīpratibodhanāni śrīmanti ratnāni payasvinīr gāḥ /",
  "S03ajm_u:176": "rathān vinītāśvayujaḥ prayaccha madorjitaśrīlalitān dvipāṃś ca //",
  "S03ajm_u:177": "AJm_2.18 samuccarannūpuranisvanāni śaratpayodābhyadhikadyutīni /",
  "S03ajm_u:178": "gṛhāṇi sarvartusukhāni dehi mā dāḥ svacakṣur jagadekacakṣuḥ //",
  "S03ajm_u:179": "vimṛśyatām api ca tāvan mahārāja /",
  "S03ajm_u:180": "AJm_2.19 anyadīyaṃ kathaṃ nāma cakṣur anyatra yojyate /",
  "S03ajm_u:181": "atha daivaprabhāvo 'yaṃ tvaccakṣuḥ kim apekṣate //",
  "S03ajm_u:182": "api ca deva /",
  "S03ajm_u:183": "AJm_2.20 cakṣuṣā kiṃ daridrasya parābhyudayasākṣiṇā /",
  "S03ajm_u:184": "dhanam eva yato dehi deva mā sāhasaṃ kṛthāḥ //",
  "S03ajm_u:185": "atha sa rājā tān amātyān sānunayamadhurākṣaram ity uvāca /",
  "S03ajm_u:186": "AJm_2.21 adāne kurute buddhiṃ dāsyāmīty abhidhāya yaḥ /",
  "S03ajm_u:187": "sa lobhapāśaṃ prabhraṣṭam ātmani pratimuñcati //",
  "S03ajm_u:188": "AJm_2.22 dāsyāmīti pratijñāya yo 'nyathā kurute manaḥ /",
  "S03ajm_u:189": "kārpaṇyāniścitamateḥ kaḥ syāt pāpataras tataḥ //",
  "S03ajm_u:190": "AJm_2.23 sthirīkṛtyārthinām āśāṃ dāsyāmīti pratijñayā /",
  "S03ajm_u:191": "visaṃvādanarūkṣasya vacaso nāsti niṣkrayaḥ //",
  "S03ajm_u:192": "yad api coktaṃ devatānubhāvād eva cakṣur asya kiṃ na saṃbhavatīty atrāpi śrūyatām /",
  "S03ajm_u:193": "AJm_2.24 naikakāraṇasādhyatvaṃ kāryāṇāṃ nanu dṛśyate /",
  "S03ajm_u:194": "kāraṇāntarasāpekṣaḥ syād daivo 'pi vidhir yataḥ //",
  "S03ajm_u:195": "tan me dānātiśayavighnāya vyāyantuṃ nārhanti bhavanta iti //",
  "S03ajm_u:196": "amātyā ūcuḥ /",
  "S03ajm_u:197": "dhanadhānyaratnādi devo dātum arhati na svacakṣur iti vijñāpitam asmābhiḥ /",
  "S03ajm_u:198": "tan na devaṃ vayam atīrthe pratārayāmaḥ // rājovāca /",
  "S03ajm_u:199": "AJm_2.25 yad eva yācyeta tad eva dadyān nānīpsitaṃ prīṇayatīha dattam /",
  "S03ajm_u:200": "kim uhyamānasya jalena toyair dāsyāmy ataḥ prārthitam artham asmai //",
  "S03ajm_u:201": "atha tasya rājño rūḍhataraviśrambhapraṇayaḥ snehāvegād anapekṣitopacāro 'mātyamukhyas taṃ rājānam ity uvāca /",
  "S03ajm_u:202": "mā tāvad bhoḥ /",
  "S03ajm_u:203": "AJm_2.26 yā nālpena tapaḥsamādhividhinā saṃprāpyate kena cid yām āsādya ca bhūribhir makhaśataiḥ kīrtiṃ divaṃ cāpnuyāt /",
  "S03ajm_u:204": "saṃprāptām atipatya tāṃ nṛpatitāṃ śakrarddhivispardhinīṃ kiṃ dṛṣṭvā nayane praditsati bhavān ko 'yaṃ kutastyo vidhiḥ //",
  "S03ajm_u:205": "AJm_2.27 labdhāvakāśas tridaśeṣu yajñaiḥ kīrtyā samantād avabhāsamānaḥ /",
  "S03ajm_u:206": "narendracūḍādyutirañjitāṅghriḥ kiṃ lipsamāno nu dadāsi cakṣuḥ //",
  "S03ajm_u:207": "atha sa rājā tam amātyaṃ sānunayam ity uvāca /",
  "S03ajm_u:208": "AJm_2.28 nāyaṃ yatnaḥ sārvabhaumatvam āptuṃ naiva svargaṃ nāpavargaṃ na kīrtim /",
  "S03ajm_u:209": "trātuṃ lokān ity ayaṃ tv ādaro me yācñākleśo mā ca bhūd asya moghaḥ //",
  "S03ajm_u:210": "atha sa rājā nīlotpaladalarucirakānti nayanam ekaṃ vaidyaparidṛṣṭena vidhinā śanakair akṣatam utpāṭya parayā prītyā cakṣuryācanakāya prāyacchat /",
  "S03ajm_u:211": "atha śakro devendras tādṛśam ṛddhyabhisaṃskāraṃ cakre yathā dadarśa sa rājā saparijanas tat tasya cakṣuś cakṣuḥsthāne pratiṣṭhitam /",
  "S03ajm_u:212": "athonmiṣitaikacakṣuṣaṃ cakṣuryācanakam abhisamīkṣya sa rājā parameṇa harṣeṇāpūryamāṇahṛdayo dvitīyam apy asmai nayanaṃ prāyacchat //",
  "S03ajm_u:213": "AJm_2.29 tataḥ sa rājā nayane pradāya vipadmapadmākaratulyavaktraḥ /",
  "S03ajm_u:214": "paurair asādhāraṇatuṣṭir āsīt samagracakṣur dadṛśe dvijaś ca //",
  "S03ajm_u:215": "AJm_2.30 antaḥpure 'tha manujādhipateḥ pure ca śokāśrubhir vasumatī siṣice samantāt /",
  "S03ajm_u:216": "śakras tu vismayam avāpa parāṃ ca tuṣṭiṃ saṃbodhaye nṛpam akampyamatiṃ samīkṣya //",
  "S03ajm_u:217": "atha śakrasya vismayāvarjitahṛdayasyaitad ity abhavat /",
  "S03ajm_u:218": "AJm_2.31 aho dhṛtir aho sattvam aho sattvahitaiṣitā /",
  "S03ajm_u:219": "pratyakṣam api karmedaṃ karotīva vicāraṇām //",
  "S03ajm_u:220": "tan nāyam āścaryasattvaś ciram imaṃ parikleśam anubhavitum arhati yataḥ prayatiṣye cakṣur asyopāyapradarśanād upapādayitum //",
  "S03ajm_u:221_0": "atha tasya rājñaḥ kramāt saṃrūḍhanayanavraṇasyāvagītapratanūbhūtāntaḥpurapaurajānapadaśokasya",
  "S03ajm_u:221_1": "pravivekakāmatvād udyānapuṣkariṇyās tīre kusumabhārānatataruvaranicite mṛdusurabhiśiśirasukhapavane",
  "S03ajm_u:221_2": "madhukaragaṇopakūjite paryaṅkeṇa niṣaṇṇasya śakro devendraḥ purastāt prādurabhavat /",
  "S03ajm_u:222": "ka eṣa iti ca rājñā paryanuyukto 'bravīt /",
  "S03ajm_u:223": "śakro 'ham asmi devendras tvatsamīpam upāgataḥ /",
  "S03ajm_u:224": "svāgatam / ājñāpyatāṃ kenārtha iti /",
  "S03ajm_u:225": "sa upacārapuraḥsaram ukto rājānaṃ punar uvāca /",
  "S03ajm_u:226": "AJm_2.32 varaṃ vṛṇīṣva rājarṣe yad icchasi tad ucyatām //",
  "S03ajm_u:227": "atha sa rājā pradānasamucitatvād anabhyastayācñākārpaṇyamārgo dhṛtyāvismayaśauṭīryam uvāca /",
  "S03ajm_u:228": "AJm_2.33 prabhūtaṃ me dhanaṃ śakra śaktimac ca mahad balam /",
  "S03ajm_u:229": "andhabhāvāt tv idānīṃ me mṛtyur evābhirocate //",
  "S03ajm_u:230": "AJm_2.34 kṛtvāpi paryāptamanorathānāṃ prītiprasādādhikalocanāni /",
  "S03ajm_u:231": "mukhāni paśyāmi na yācakānāṃ yat tena mṛtyur dayito mamendra //",
  "S03ajm_u:232": "śakra uvāca /",
  "S03ajm_u:233": "alam anena te vyavasāyena /",
  "S03ajm_u:234": "satpuruṣā evedṛśāny anuprāpnuvanti/",
  "S03ajm_u:235": "api ca pṛcchāmi tāvad bhavantam /",
  "S03ajm_u:236": "AJm_2.35 imām avasthāṃ gamitasya yācakaiḥ kathaṃ nu te saṃprati teṣu mānasam /",
  "S03ajm_u:237": "pracakṣva tat tāvad alaṃ nigūhituṃ vrajec ca saṃpratyayanīyatāṃ yathā //",
  "S03ajm_u:238": "rājovāca / ko 'yam asmān vikatthayitum atrabhavato nirbandhaḥ /",
  "S03ajm_u:239": "api ca devendra śrūyatām /",
  "S03ajm_u:240": "AJm_2.36 tadaiva caitarhi ca yācakānāṃ vacāṃsi yācñāniyatākṣarāṇi /",
  "S03ajm_u:241": "āśīrmayāṇīva mama priyāṇi yathā tathodetu mamaikam akṣi //",
  "S03ajm_u:242": "atha tasya rājñaḥ satyādhiṣṭhānabalāt puṇyopacayaviśeṣāc ca vacanasamanantaram evendranīlaśakalākrāntamadhyam iva nīlotpaladalasadṛśam ekaṃ cakṣuḥ prādurabhūt /",
  "S03ajm_u:243": "prādurbhūte ca tasmin nayanāścarye pramuditamanāḥ sa rājā punar api śakram uvāca /",
  "S03ajm_u:244": "AJm_2.37 yaś cāpi māṃ cakṣur ayācataikaṃ tasmai mudā dve nayane pradāya /",
  "S03ajm_u:245": "prītyutsavaikāgramatir yathāsaṃ dvitīyam apy akṣi tathā mamāstu //",
  "S03ajm_u:246": "athābhivyāhārasamanantaram eva tasya rājño vispardhamānam iva tena nayanena dvitīyaṃ cakṣuḥ prādurabhūt /",
  "S03ajm_u:247": "AJm_2.38 tataś cakampe sadharādharā dharā vyatītya velāṃ prasasāra sāgaraḥ /",
  "S03ajm_u:248": "prasaktagambhīramanojñanisvanāḥ prasasvanur dundubhayo divaukasām //",
  "S03ajm_u:249": "AJm_2.39 prasādaramyaṃ dadṛśe vapur diśāṃ rarāja śuddhyā śaradīva bhāskaraḥ /",
  "S03ajm_u:250": "paribhramac candanacūrṇarañjitaṃ papāta citraṃ kusumaṃ nabhastalāt //",
  "S03ajm_u:251": "AJm_2.40 samāyayur vismayaphullalocanā divaukasas tatra sahāpsarogaṇāḥ /",
  "S03ajm_u:252": "vavau manojñātmaguṇaḥ samīraṇo manaḥsu harṣo jagatāṃ vyajṛmbhata //",
  "S03ajm_u:253": "AJm_2.41 udīritā harṣaparītamānasair maharddhibhir bhūtagaṇaiḥ savismayaiḥ /",
  "S03ajm_u:254": "nṛpasya karmātiśayastavāśrayāḥ samantataḥ śuśruvire giraḥ śubhāḥ //",
  "S03ajm_u:255": "AJm_2.42 aho bataudāryam aho kṛpālutā viśuddhatā paśya yathāsya cetasaḥ /",
  "S03ajm_u:256": "aho svasaukhyeṣu nirutsukā matir namo 'stu te 'tyadbhutadhairyavikrama //",
  "S03ajm_u:257": "AJm_2.43 sanāthatāṃ sādhu jagad gataṃ tvayā punar vibuddhekṣaṇapaṅkajaśriyā /",
  "S03ajm_u:258": "amogharūpā bata puṇyasaṃcayāś cirasya dharmeṇa khalūrjitaṃ jitam //",
  "S03ajm_u:259": "atha śakraḥ sādhu sādhv ity enam abhisaṃrādhya punar uvāca /",
  "S03ajm_u:260": "AJm_2.44 na no na vidito rājaṃs tava śuddhāśayāśayaḥ /",
  "S03ajm_u:261": "evaṃ tu pratidatte te mayeme nayane nṛpa //",
  "S03ajm_u:262": "AJm_2.45 samantād yojanaśataṃ śailair api tiraskṛtam /",
  "S03ajm_u:263": "draṣṭum avyāhatā śaktir bhaviṣyaty anayoś ca te //",
  "S03ajm_u:264": "ity uktvā śakras tatraivāntardadhe //",
  "S03ajm_u:265_0": "atha bodhisattvo vismayapraharṣāpūrṇamanobhir mandamandanimeṣapravikasitanayanair",
  "S03ajm_u:265_1": "amātyair anuyātaiḥ pauraiś cābhivīkṣyamāṇo jayāśīrvacanapuraḥsaraiś ca brāhmaṇair",
  "S03ajm_u:265_2": "abhinandyamānaḥ puravaram ucchritadhvajavicitrapatākaṃ pravitanyamānābhyudayaśobham",
  "S03ajm_u:265_3": "abhigamya parṣadi niṣaṇṇaḥ sabhājanārtham abhigatasyāmātyapramukhyasya brāhmaṇavṛddhapaurajanasyaivam",
  "S03ajm_u:265_4": "ātmopanāyikaṃ dharmaṃ deśayām āsa /",
  "S03ajm_u:266": "AJm_2.46 ko nāma loke śithilādaraḥ syāt kartuṃ dhanair arthijanapriyāṇi /",
  "S03ajm_u:267": "divyaprabhāve nayane mameme pradānapuṇyopanate samīkṣya //",
  "S03ajm_u:268": "AJm_2.47 anekaśailāntaritaṃ yojanānāṃ śatād api /",
  "S03ajm_u:269": "adūrasthitavispaṣṭaṃ dṛśyaṃ paśyāmi sarvataḥ //",
  "S03ajm_u:270": "AJm_2.48 parānukampāvinayābhijātād dānāt paraḥ ko 'bhyudayābhyupāyaḥ /",
  "S03ajm_u:271": "yan mānuṣaṃ cakṣur ihaiva dattvā prāptaṃ mayāmānuṣadivyacakṣuḥ //",
  "S03ajm_u:272": "AJm_2.49 etad viditvā śibayaḥ pradānair bhogena cārthān saphalīkurudhvam /",
  "S03ajm_u:273": "loke parasminn iha caiṣa panthāḥ kīrtipradhānasya sukhodayasya //",
  "S03ajm_u:274": "AJm_2.50 dhanasya niḥsāralaghoḥ sa sāro yad dīyate lokahitonmukhena /",
  "S03ajm_u:275": "nidhānatāṃ yāti hi dīyamānam adīyamānaṃ nidhanaikaniṣṭham //",
  "S03ajm_u:276": "tad evaṃ duṣkaraśatasamudānīto 'yam asmadarthaṃ tena bhagavatā saddharma iti satkṛtya śrotavyaḥ /",
  "S03ajm_u:277_0": "tathāgatamāhātmye pūrvavac ca karuṇāvarṇe 'pi vācyam ihaiva puṇyaphalapradarśane",
  "S03ajm_u:277_1": "caivaṃ satkṛtyopacitāni puṇyānīhaiva puṣpamātram ātmaprabhāvasya kīrtisaṃtatimanoharaṃ pradarśayantīti //",
  "S03ajm_u:278": "śibijātakaṃ dvitīyam //",
  "S03ajm_u:279": "3. Kulmāṣapiṇḍījātakam",
  "S03ajm_u:280": "cittaprasādodgataṃ pātrātiśayapratipāditaṃ ca nālpakaṃ nāma dānam asti vipākamahattvāt //",
  "S03ajm_u:281": "tadyathānuśrūyate /",
  "S03ajm_u:282": "bodhisattvabhūtaḥ kilāyaṃ bhagavān kośalādhipatir babhūva /",
  "S03ajm_u:283": "tasyotsāhamantraprabhāvaśaktisaṃpatprabhṛtīnāṃ prakarṣiṇām api rājaguṇānāṃ vibhūtim atiśiśye daivasaṃpadguṇaśobhā /",
  "S03ajm_u:284": "AJm_3.1 guṇās tasyādhikaṃ rejur daivasaṃpadvibhūṣaṇāḥ /",
  "S03ajm_u:285": "kiraṇā iva candrasya śaradunmīlitaśriyaḥ //",
  "S03ajm_u:286": "AJm_3.2 tatyāja dṛptān api tasya śatrūn rakteva reme tadapāśriteṣu /",
  "S03ajm_u:287": "ity āsa tasyānyanarādhipeṣu kopaprasādānuvidhāyinī śrīḥ //",
  "S03ajm_u:288": "AJm_3.3 dharmātmakatvān na ca nāma tasya paropatāpāśivam āsa cetaḥ /",
  "S03ajm_u:289": "bhṛtyānurāgas tu tathā jajṛmbhe dviṣatsu lakṣmīr na yathāsya reme //",
  "S03ajm_u:290": "so 'nantarātītāṃ svāṃ jātim anusasmāra /",
  "S03ajm_u:291": "tadanusmaraṇāc ca samupajātasaṃvego viśeṣavattaraṃ śramaṇabrāhmaṇakṛpaṇavanīpakebhyaḥ sukhahetunidānaṃ dānam adāt /",
  "S03ajm_u:292": "śīlasaṃvaraṃ cānavaraṃ poṣadhaniyamaṃ ca parvadivaseṣu samādade /",
  "S03ajm_u:293": "abhīkṣṇaṃ ca rājaparṣadi svasmiṃś cāntaḥpure puṇyaprabhāvodbhāvanāl lokaṃ śreyasi niyoktukāmaḥ pratītahṛdayo gāthādvayam iti niyatārthaṃ babhāṣe /",
  "S03ajm_u:294": "AJm_3.4 na sugataparicaryā vidyate svalpikāpi pratanuphalavibhūtir yac chrutaṃ kevalaṃ prāk /",
  "S03ajm_u:295": "tad idam alavaṇāyāḥ śuṣkarūkṣāruṇāyāḥ phalavibhavamahattvaṃ paśya kulmāṣapiṇḍyāḥ //",
  "S03ajm_u:296": "AJm_3.5 rathaturagavicitraṃ mattanāgendralīlaṃ balam akṛśam idaṃ me medinī kevalā ca /",
  "S03ajm_u:297": "bahu dhanam anuraktā śrīr udārāś ca dārāḥ phalasamudayaśobhāṃ paśya kulmāṣapiṇḍyāḥ //",
  "S03ajm_u:298": "tam amātyā brāhmaṇavṛddhāḥ pauramukhyāś ca kautūhalāpūrṇamanaso 'pi na prasahante sma paryanuyoktuṃ kim abhisamīkṣya mahārājo gāthādvayam idam abhīkṣṇaṃ bhāṣata iti //",
  "S03ajm_u:299": "atha tasya rājño vāllabhyād avyāhatataraviśrambhapraṇayaprasādā devī samutpannakautūhalā saṃkathāprastāvāgataṃ parṣadi paryapṛcchad enam /",
  "S03ajm_u:300": "AJm_3.6 niyatam iti narendra bhāṣase hṛdayagatāṃ mudam udgirann iva /",
  "S03ajm_u:301": "bhavati mama kutūhalākulaṃ hṛdayam idaṃ kathitena tena te //",
  "S03ajm_u:302": "AJm_3.7 tad arhati śrotum ayaṃ jano yadi pracakṣva tat kiṃ nv iti bhāṣase nṛpa /",
  "S03ajm_u:303": "rahasyam evaṃ ca na kīrtyate kva cit prakāśam asmāc ca mayāpi pṛcchyate //",
  "S03ajm_u:304": "atha sa rājā prītyatisnigdhayā dṛṣṭyā samavekṣya devīṃ smitapravikasitavadana uvāca //",
  "S03ajm_u:305": "AJm_3.8 avibhāvyanimittārthaṃ śrutvodgāram imaṃ mama /",
  "S03ajm_u:306": "na kevalaṃ tavaivātra kautūhalacalaṃ manaḥ //",
  "S03ajm_u:307": "AJm_3.9 samagram apy etad amātyamaṇḍalaṃ kutūhalāghūrṇitalolamānasam /",
  "S03ajm_u:308": "puraṃ ca sāntaḥpuram atra tena me niśamyatāṃ yena mayaivam ucyate //",
  "S03ajm_u:309": "AJm_3.10 svapnaprabuddha iva jātim anusmarāmi yasyām ihaiva nagare bhṛtako 'ham āsam /",
  "S03ajm_u:310": "śīlānvito 'pi dhanamātrasamucchritebhyaḥ karmābhirādhanasamārjitadīnavṛttiḥ //",
  "S03ajm_u:311": "AJm_3.11 so 'haṃ bhṛtiṃ paribhavaśramadainyaśālāṃ trāṇāśayā svayam avṛttibhayād vivikṣuḥ /",
  "S03ajm_u:312": "bhikṣārthinaś ca caturaḥ śramaṇān apaśyaṃ vaśyendriyān anugatān iva bhikṣulakṣmyā //",
  "S03ajm_u:313": "AJm_3.12 tebhyaḥ prasādamṛdunā manasā praṇamya kulmāṣamātrakam adāṃ prayataḥ svagehe /",
  "S03ajm_u:314": "tasyāṅkurodaya ivaiṣa yad anyarājacūḍāprabhāś caraṇareṇuṣu me niṣiktāḥ //",
  "S03ajm_u:315": "AJm_3.13 tad etad abhisaṃdhāya mayaivaṃ devi kathyate /",
  "S03ajm_u:316": "puṇyair na ca labhe tṛptim arhatāṃ darśanena ca //",
  "S03ajm_u:317": "atha devī praharṣavismayaviśālatarākṣī sabahumānam udīkṣamāṇā rājānam uvāca /",
  "S03ajm_u:318": "upapannarūpaḥ puṇyānām ayam evaṃvidho vipākābhyudayaviśeṣaḥ /",
  "S03ajm_u:319": "puṇyaphalapratyakṣiṇaś ca mahārājasya yad ayaṃ puṇyeṣv ādaraḥ /",
  "S03ajm_u:320": "tad evam eva pāpapravṛttivimukhaḥ piteva prajānāṃ samyakparipālanasumukhaḥ puṇyaguṇārjanābhimukhaḥ /",
  "S03ajm_u:321": "AJm_3.14 yaśaḥśriyā dānasamṛddhayā jvalan pratiṣṭhitājñaḥ pratirājamūrdhasu /",
  "S03ajm_u:322": "samīraṇākuñcitasāgarāmbarāṃ ciraṃ mahīṃ dharmanayena pālaya //",
  "S03ajm_u:323": "rājovāca / kiṃ hy etad devi na syāt /",
  "S03ajm_u:324": "AJm_3.15 so 'haṃ tam eva punar āśrayituṃ yatiṣye śreyaḥpathaṃ samabhilakṣitaramyacihnam /",
  "S03ajm_u:325": "lokaḥ praditsati hi dānaphalaṃ niśamya dāsyāmy ahaṃ kim iti nātmagataṃ niśāmya //",
  "S03ajm_u:326": "atha sa rājā devīṃ devīm iva śriyā jvalantīm atisnigdham avekṣya śrīsaṃpattihetukutūhalahṛdayaḥ punar uvāca /",
  "S03ajm_u:327": "AJm_3.16 candralekheva tārāṇāṃ strīṇāṃ madhye virājase /",
  "S03ajm_u:328": "akṛthāḥ kiṃ nu kalyāṇi karmātimadhurodayam //",
  "S03ajm_u:329": "devy uvāca / asti deva kiṃ cid aham api pūrvajanmavṛttam anusmarāmīti/",
  "S03ajm_u:330": "kathaya kathayedānīm iti ca sādaraṃ rājñā paryanuyuktovāca /",
  "S03ajm_u:331": "AJm_3.17 bālye 'nubhūtam iva tat samanusmarāmi dāsī satī yad aham uddhṛtabhaktam ekam /",
  "S03ajm_u:332": "kṣīṇāsravāya munaye vinayena dattvā supteva tatra samavāpam iha prabodham //",
  "S03ajm_u:333": "AJm_3.18 etat smarāmi kuśalaṃ naradeva yena tvannāthatām upagatāsmi samaṃ pṛthivyā /",
  "S03ajm_u:334": "kṣīṇāsraveṣu na kṛtaṃ tanu nāma kiṃ cid ity uktavān asi yathaiva munis tathaiva //",
  "S03ajm_u:335": "atha sa rājā puṇyaphalapradarśanāt puṇyeṣu samutpāditabahumānām abhiprasannamanasaṃ pariṣadaṃ vismayaikāgrām avetya niyatam īdṛśaṃ kiṃ cit samanuśaśāsa /",
  "S03ajm_u:336": "AJm_3.19 alpasyāpi śubhasya vistaram imaṃ dṛṣṭvā vipākaśriyaḥ syāt ko nāma na dānaśīlavidhinā puṇyakriyātatparaḥ /",
  "S03ajm_u:337": "naivaṃ draṣṭum api kṣamaḥ sa puruṣaḥ paryāptavitto 'pi san yaḥ kārpaṇyatamisrayāvṛtamatir nāpnoti dānair yaśaḥ //",
  "S03ajm_u:338": "AJm_3.20 tyaktavyaṃ vivaśena yan na ca tathā kasmai cid arthāya yat tan nyāyena dhanaṃ tyajan yadi guṇaṃ kaṃ cit samudbhāvayet /",
  "S03ajm_u:339": "ko 'sau tatra bhajeta matsarapathaṃ jānan guṇānāṃ rasaṃ prītyādyā vividhāś ca kīrtyanusṛtā dānapratiṣṭhā guṇāḥ //",
  "S03ajm_u:340": "AJm_3.21 dānaṃ nāma mahānidhānam anugaṃ caurādyasādhāraṇaṃ dānaṃ matsaralobhadoṣarajasaḥ prakṣālanaṃ cetasaḥ /",
  "S03ajm_u:341": "saṃsārādhvapariśramāpanayanaṃ dānaṃ sukhaṃ vāhanaṃ dānaṃ naikasukhopadhānasumukhaṃ sanmitram ātyantikam //",
  "S03ajm_u:342": "AJm_3.22 vibhavasamudayaṃ vā dīptam ājñāguṇaṃ vā tridaśapuranivāsaṃ rūpaśobhāguṇaṃ vā /",
  "S03ajm_u:343": "yad abhilaṣati sarvaṃ tat samāpnoti dānād iti parigaṇitārthaḥ ko na dānāni dadyāt //",
  "S03ajm_u:344": "AJm_3.23 sārādānaṃ dānam āhur dhanānām aiśvaryāṇāṃ dānam āhur nidānam /",
  "S03ajm_u:345": "dānaṃ śrīmat sajjanatvāvadānaṃ nālpaprajñaiḥ pāṃsudānaṃ sudānam //",
  "S03ajm_u:346": "atha sā parṣat tasya rājñas tadgrāhakaṃ vacanaṃ sabahumānam abhinandya pradānādiguṇapratipattyabhimukhī babhūva //",
  "S03ajm_u:347": "tad evaṃ cittaprasādodgataṃ pātrātiśayapratipāditaṃ ca nālpakaṃ nāma dānam asti vipākamahattvād iti",
  "S03ajm_u:348": "prasannacittenānuttare puṇyakṣetra āryasaṃghe dānaṃ dadatā parā prītir utpādyā /",
  "S03ajm_u:349": "adūre mamāpy evaṃvidhā ato viśiṣṭataraś ca saṃpattaya iti //",
  "S03ajm_u:350": "kulmāṣapiṇḍījātakaṃ tṛtīyam //",
  "S03ajm_u:351": "4. Śreṣṭhijātakam",
  "S03ajm_u:352": "atyayam apy avigaṇayya ditsanti satpuruṣāḥ /",
  "S03ajm_u:353": "kena nāma svasthena na dātavyaṃ syāt //",
  "S03ajm_u:354": "tadyathānuśrūyate /",
  "S03ajm_u:355_0": "bodhisattvabhūtaḥ kilāyaṃ bhagavān bhāgyātiśayaguṇād utthānasaṃpadā cādhigatavipuladhanasamṛddhir",
  "S03ajm_u:355_1": "aviṣamavyavahāraśīlatvāl lokabahumānaniketabhūta udārābhijanavān anekavidyākalāvikalpādhigamavimalataramatir",
  "S03ajm_u:355_2": "guṇamāhātmyād rājñā samupahṛtasaṃmānaḥ pradānaśīlatvāl lokasādhāraṇavibhavaḥ śreṣṭhī babhūva /",
  "S03ajm_u:356": "AJm_4.1 arthibhiḥ prītahṛdayaiḥ kīrtyamānam itas tataḥ /",
  "S03ajm_u:357": "tyāgaśauryonnataṃ nāma tasya vyāpa diśo daśa //",
  "S03ajm_u:358": "AJm_4.2 dadyān na dadyād iti tatra nāsīd vicāradolācalamānaso 'rthī /",
  "S03ajm_u:359": "khyātāvadāne hi babhūva tasmin viśrambhadhṛṣṭapraṇayo 'rthivargaḥ //",
  "S03ajm_u:360": "AJm_4.3 nāsau jugopātmasukhārtham arthaṃ na spardhayā lobhaparābhavād vā /",
  "S03ajm_u:361": "sa tv arthiduḥkhaṃ na śaśāka soḍhuṃ nāstīti vaktuṃ ca tato jugopa //",
  "S03ajm_u:362_0": "atha kadā cit tasya mahāsattvasya bhojanakāle snātānuliptasya kuśalasūdopakalpite",
  "S03ajm_u:362_1": "samupasthite varṇagandharasasparśādiguṇasamudite vicitre bhakṣyabhojyādividhau tatpuṇyasaṃbhāravivṛddhikāmo",
  "S03ajm_u:362_2": "jñānāgninirdagdhasarvakleśendhanaḥ pratyekabuddhas tadgṛham abhijagāma bhikṣārthī /",
  "S03ajm_u:363": "samupetya ca dvārakoṣṭhake vyatiṣṭhata /",
  "S03ajm_u:364": "AJm_4.4 aśaṅkitācañcaladhīrasaumyam avekṣamāṇo yugamātram urvyāḥ /",
  "S03ajm_u:365": "tatrāvatasthe praśamābhijātaḥ sa pātrasaṃsaktakarāgrapadmaḥ //",
  "S03ajm_u:366_0": "atha māraḥ pāpīyān bodhisattvasya tāṃ dānasaṃpadam amṛṣyamāṇas tadvighnārtham antarā",
  "S03ajm_u:366_1": "ca taṃ bhadantam antarā ca dvāradehalīṃ jvālākarālodaram anekapauruṣam atigambhīraṃ",
  "S03ajm_u:366_2": "bhayānakadarśanaṃ pratibhayanirghoṣaṃ narakam abhinirmame visphuradbhir anekair janaśatair ācitam //",
  "S03ajm_u:367": "atha bodhisattvaḥ pratyekabuddhaṃ bhikṣārthinam abhigatam ālokya patnīm uvāca /",
  "S03ajm_u:368": "bhadre svayam āryāya piṇḍapātaṃ dehīti /",
  "S03ajm_u:369": "sā tathety asmai pratiśrutya praṇītaṃ bhakṣyabhojyam ādāya prasthitā /",
  "S03ajm_u:370": "narakam ālokya dvārasamīpād bhayaviṣādacañcalākṣī sahasā nyavartata /",
  "S03ajm_u:371": "kim etad iti ca bhartrā paryanuyuktā samāpatitasādhvasāpihitakaṇṭhī tat kathaṃ cid asya kathayām āsa //",
  "S03ajm_u:372_0": "atha bodhisattvaḥ katham ayam āryo madgṛhād anavāptabhikṣa eva pratiyāsyatīti sasaṃbhramas",
  "S03ajm_u:372_1": "tat tasyāḥ kathitam anādṛtya svayam eva praṇītaṃ bhakṣyabhojyam ādāya tasya mahātmanaḥ",
  "S03ajm_u:372_2": "piṇḍapātaṃ pratipādayitukāmo dvārakoṣṭhakasamīpam abhigatas tam atibhīṣaṇam antarā narakaṃ dadarśa /",
  "S03ajm_u:373": "tasya kiṃ svid idam iti samutpatitavitarkasya māraḥ pāpīyān bhavanabhitter niṣpatya saṃdṛśyamānadivyādbhutavapur antarikṣe sthitvā hitakāma iva nāmābravīt /",
  "S03ajm_u:374": "gṛhapate mahārauravo nāmāyaṃ mahānarakaḥ /",
  "S03ajm_u:375": "AJm_4.5 arthipraśaṃsāvacanapralubdhā hiṃsanti dānavyasanena ye 'rthān /",
  "S03ajm_u:376": "śaratsahasrāṇi bahūni teṣām asmin nivāso 'sulabhapravāsaḥ //",
  "S03ajm_u:377": "AJm_4.6 arthas trivargasya viśeṣahetus tasmin hate kena hato na dharmaḥ /",
  "S03ajm_u:378": "dharmaṃ ca hatvārthanibarhaṇena kathaṃ nu na syān narakapratiṣṭhaḥ //",
  "S03ajm_u:379": "AJm_4.7 dānaprasaṅgena ca dharmamūlaṃ ghnatā tvayārthaṃ yad akāri pāpam /",
  "S03ajm_u:380": "tvām attum abhyudgatam etad asmāj jvālograjihvaṃ narakāntakāsyam //",
  "S03ajm_u:381": "AJm_4.8 tat sādhu dānād viniyaccha buddhim evaṃ hi sadyaḥ patanaṃ na te syāt /",
  "S03ajm_u:382": "viceṣṭamānaiḥ karuṇaṃ rudadbhir mā dātṛbhir gāḥ samatām amībhiḥ //",
  "S03ajm_u:383": "AJm_4.9 pratigrahītā tu jano 'bhyupaiti nivṛttadānāpanayaḥ suratvam /",
  "S03ajm_u:384": "tat svargamārgāvaraṇād viramya dānodyamāt saṃyamam āśrayasva //",
  "S03ajm_u:385": "atha bodhisattvo nūnam asyaitad durātmano maddānavighnāya viceṣṭitam ity avagamya svasattvāvaṣṭambhadhīravinayamadhurākṣarāvicchedaṃ niyatam ity avocad enam /",
  "S03ajm_u:386": "AJm_4.10 asmaddhitāvekṣaṇadakṣiṇena vidarśito 'yaṃ bhavatāryamārgaḥ /",
  "S03ajm_u:387": "yuktā viśeṣeṇa ca daivateṣu parānukampānipuṇā pravṛttiḥ //",
  "S03ajm_u:388": "AJm_4.11 doṣodayāt pūrvam anantaraṃ vā yuktaṃ tu tacchāntipathena gantum /",
  "S03ajm_u:389": "gate prayāmaṃ hy apacāradoṣair vyādhau cikitsāpraṇayo vighātaḥ //",
  "S03ajm_u:390": "AJm_4.12 idaṃ ca dānavyasanaṃ madīyaṃ śaṅke cikitsāviṣayavyatītam /",
  "S03ajm_u:391": "tathā hy anādṛtya hitaiṣitāṃ te na me manaḥ saṃkucati pradānāt //",
  "S03ajm_u:392": "AJm_4.13 dānād adharmaṃ ca yad ūcivāṃs tvam arthaṃ ca dharmasya viśeṣahetum /",
  "S03ajm_u:393": "tan mānuṣī neyam avaiti buddhir dānād ṛte dharmapatho yathārthaḥ //",
  "S03ajm_u:394": "AJm_4.14 nidhīyamānaḥ sa tu dharmahetuś cauraiḥ prasahyātha vilupyamānaḥ /",
  "S03ajm_u:395": "oghodarāntarvinimagnamūrtir hutāśanasyāśanatāṃ gato vā //",
  "S03ajm_u:396": "AJm_4.15 yac cārthadātā narakaṃ prayāti pratigrahītā tu surendralokam /",
  "S03ajm_u:397": "vivardhitas tena ca me tvayāyaṃ dānodyamaḥ saṃyamayiṣyatāpi //",
  "S03ajm_u:398": "AJm_4.16 ananyathā cāstu vacas tavedaṃ svargaṃ ca me yācanakā vrajantu /",
  "S03ajm_u:399": "dānaṃ hi me lokahitārtham iṣṭaṃ nedaṃ svasaukhyodayasādhanāya //",
  "S03ajm_u:400": "atha māraḥ punar api bodhisattvaṃ hitaiṣīva dhīrahastenovāca /",
  "S03ajm_u:401": "AJm_4.17 hitoktim enāṃ mama cāpalaṃ vā samīkṣya yenecchasi tena gaccha /",
  "S03ajm_u:402": "sukhānvito vā bahumānapūrvaṃ smartāsi māṃ vipratisāravān vā //",
  "S03ajm_u:403": "bodhisattva uvāca /",
  "S03ajm_u:404": "mārṣa marṣayatu bhavān /",
  "S03ajm_u:405": "AJm_4.18 kāmaṃ patāmi narakaṃ sphuradugravahniṃ jvālāvalīḍhaśithilāvanatena mūrdhnā /",
  "S03ajm_u:406": "na tv arthināṃ praṇayadarśitasauhṛdānāṃ saṃmānakālam avamānanayā hariṣye //",
  "S03ajm_u:407_0": "ity uktvā bodhisattvaḥ svabhāgyabalāvaṣṭabdho jānānaś ca niratyayatāṃ dānasya nivāraṇaikarasam",
  "S03ajm_u:407_1": "avadhūya svajanaparijanaṃ sādhvasānabhibhūtamatir abhivṛddhadānābhilāṣo narakamadhyena prāyāt /",
  "S03ajm_u:408": "AJm_4.19 puṇyānubhāvād atha tasya tasminn apaṅkajaṃ paṅkajam udbabhūva /",
  "S03ajm_u:409": "avajñayevāvajahāsa māraṃ yac chuklayā kesaradantapaṅktyā //",
  "S03ajm_u:410": "atha bodhisattvaḥ padmasaṃkrameṇa svapuṇyātiśayanirjātenābhigamya pratyekabuddhaṃ prasādasaṃharṣāpūrṇahṛdayaḥ piṇḍapātam asmai prāyacchat //",
  "S03ajm_u:411": "AJm_4.20 manaḥprasādapratibodhanārthaṃ tasyātha bhikṣur viyad utpapāta /",
  "S03ajm_u:412": "varṣañ jvalaṃś caiva sa tatra reje savidyududdyotapayodalakṣmyā //",
  "S03ajm_u:413": "AJm_4.21 avamṛditamanorathas tu māro dyutiparimoṣam avāpya vaimanasyāt /",
  "S03ajm_u:414": "tam abhimukham udīkṣituṃ na sehe saha narakeṇa tatas tirobabhūva //",
  "S03ajm_u:415": "tat kim idam upanītam / evam",
  "S03ajm_u:416": "atyayam apy avigaṇayya ditsanti satpuruṣāḥ /",
  "S03ajm_u:417": "kena nāma svasthena na dātavyaṃ syād iti",
  "S03ajm_u:418": "na sattvavantaḥ śakyante bhayād apy agatiṃ gamayitum ity evam apy upaneyam //",
  "S03ajm_u:419": "śreṣṭhijātakaṃ caturtham //",
  "S03ajm_u:420": "5. Aviṣahyaśreṣṭhijātakam",
  "S03ajm_u:421": "na vibhavakṣayāśaṅkayā samṛddhyāśayā vā pradānavaidhuryam upayānti satpuruṣāḥ //",
  "S03ajm_u:422": "tadyathānuśrūyate /",
  "S03ajm_u:423_0": "bodhisattvaḥ kila tyāgaśīlakulavinayaśrutajñānāvismayādiguṇasamudito dhanadāyamāno",
  "S03ajm_u:423_1": "vibhavasaṃpadā sarvātithitvād anuparatadānasattro lokahitārthapravṛtto dāyakaśreṣṭhaḥ śreṣṭhī babhūva /",
  "S03ajm_u:424": "mātsaryādidoṣāviṣahyo 'viṣahya iti prakāśanāmā /",
  "S03ajm_u:425": "AJm_5.1 iṣṭārthasaṃpattivimarśanāśāt prītiprabodhasya viśeṣahetuḥ /",
  "S03ajm_u:426": "yathārthināṃ darśanam āsa tasya tathārthināṃ darśanam āsa tasya //",
  "S03ajm_u:427": "AJm_5.2 dehīti yācñāniyatārtham ukto nāstīti nāsau gadituṃ śaśāka /",
  "S03ajm_u:428": "hṛtāvakāśā hi babhūva citte tasyārthasaktiḥ kṛpayā mahatyā //",
  "S03ajm_u:429": "AJm_5.3 tasyārthibhir nirhriyamāṇasāre gṛhe babhūvābhyadhikaḥ praharṣaḥ /",
  "S03ajm_u:430": "viveda sa hy ugraghanān anarthān akāraṇakṣipravināśino 'rthān //",
  "S03ajm_u:431": "AJm_5.4 bhavanti lokasya ca bhūyasārthā lobhāśrayā durgatimārgasārthāḥ /",
  "S03ajm_u:432": "parātmanor abhyudayāvahatvād arthās tadīyās tu babhur yathārthāḥ //",
  "S03ajm_u:433_0": "atha tasya mahāsattvasya yathābhilaṣitair akliṣṭaiḥ śiṣṭopacāravibhūṣaṇair vipulair",
  "S03ajm_u:433_1": "arthavisargair yācanakajanaṃ samantataḥ saṃtarpayataḥ pradānaudāryaśravaṇād vismayāvarjitamanāḥ",
  "S03ajm_u:433_2": "śakro devendraḥ pradānasthiraniścayatām asya jijñāsamānaḥ pratyahaṃ dhanadhānyaratnaparicchadajātaṃ",
  "S03ajm_u:433_3": "tat tad antardhāpayām āsa /",
  "S03ajm_u:434": "api nāmāyaṃ vibhavaparikṣayāśaṅkayā mātsaryāya pratāryeteti /",
  "S03ajm_u:435": "pradānādhimuktasya tu punar mahāsattvasya",
  "S03ajm_u:436": "AJm_5.5 yathā yathā tasya vineśur arthāḥ sūryābhisṛṣṭā iva toyaleśāḥ /",
  "S03ajm_u:437": "tathā tathaitān vipulaiḥ pradānair gṛhāt pradīptād iva nirjahāra //",
  "S03ajm_u:438_0": "atha śakro devendras tyāgaparāyaṇam eva taṃ mahāsattvam avetya prakṣīyamāṇavibhavasāram",
  "S03ajm_u:438_1": "api vismitataramatis tasyaikarātreṇa sarvaṃ vibhavasāram antardhāpayām āsānyatra",
  "S03ajm_u:438_2": "rajjukuṇḍalakād dātrāc caikasmāt //",
  "S03ajm_u:439_0": "atha bodhisattvaḥ prabhātāyāṃ rajanyāṃ yathocitaṃ prativibuddhaḥ paśyati sma dhanadhānyaparicchadaparijanarddhiśūnyaṃ",
  "S03ajm_u:439_1": "niṣkūjadīnaṃ svabhavanaṃ rākṣasair ivodvāsitam anabhirāmadarśanaṃ kim idam iti ca",
  "S03ajm_u:439_2": "samutthitavitarkaḥ samanuvicaraṃs tad rajjukuṇḍalakaṃ dātraṃ ca kevalam atra dadarśa /",
  "S03ajm_u:440": "tasya cintā prādurabhavat /",
  "S03ajm_u:441": "yadi tāvat kena cid yācitum anucitavacasā svavikramopajīvinā madgṛhe praṇaya evaṃ darśitaḥ sūpayuktā eva me 'rthāḥ /",
  "S03ajm_u:442": "atha tv idānīṃ madbhāgyadoṣād ucchrayam asahamānāḥ kena cid anupayuktā eva vidrutās tat kaṣṭam /",
  "S03ajm_u:443": "AJm_5.6 calaṃ sauhṛdam arthānāṃ viditaṃ pūrvam eva me /",
  "S03ajm_u:444": "arthinām eva pīḍā tu dahaty atra mano mama //",
  "S03ajm_u:445": "AJm_5.7 pradānasatkārasukhocitāś ciraṃ viviktam arthair abhigamya madgṛham /",
  "S03ajm_u:446": "kathaṃ bhaviṣyanti nu te mamārthinaḥ pipāsitāḥ śuṣkam ivāgatā hradam //",
  "S03ajm_u:447": "atha bodhisattvaḥ svadhairyāvaṣṭambhād anāsvāditaviṣādadainyas tasyām apy avasthāyām anabhyastayācñākramatvāt parān yācituṃ paricitān api na prasehe /",
  "S03ajm_u:448": "evaṃ duṣkaraṃ yācitum iti tasya bhūyasī yācanakajaneṣv anukampā babhūva//",
  "S03ajm_u:449_0": "atha sa mahātmā yācanakajanasvāgatādikriyāvekṣayā svayam eva tad rajjukuṇḍalakaṃ",
  "S03ajm_u:449_1": "dātraṃ ca parigṛhya pratyahaṃ tṛṇavikrayopalabdhayā vibhavamātrayārthijanapraṇayasaṃmānanaṃ cakāra //",
  "S03ajm_u:450_0": "atha śakro devendras tasyemām aviṣāditāṃ parame 'pi dāridrye pradānābhimukhatāṃ cāvekṣya",
  "S03ajm_u:450_1": "savismayabahumānaḥ saṃdṛśyamānadivyādbhutavapur antarikṣe sthitvā dānād vicchandayaṃs",
  "S03ajm_u:450_2": "taṃ mahāsattvam uvāca / gṛhapate /",
  "S03ajm_u:451": "AJm_5.8 suhṛnmanastāpakarīm avasthām imām upetas tvam atipradānaiḥ /",
  "S03ajm_u:452": "na dasyubhir naiva jalānalābhyāṃ na rājabhiḥ saṃhriyamāṇavittaḥ //",
  "S03ajm_u:453": "AJm_5.9 tat tvā hitāvekṣitayā bravīmi niyaccha dānavyasanānurāgam /",
  "S03ajm_u:454": "itthaṃgataḥ sann api cen na dadyā yāyāḥ punaḥ pūrvasamṛddhiśobhām //",
  "S03ajm_u:455": "AJm_5.10 śaśvat kṛśenāpi parivyayeṇa kālena dṛṣṭvā kṣayam añjanānām /",
  "S03ajm_u:456": "cayena valmīkasamucchrayāṃś ca vṛddhyarthinaḥ saṃyama eva panthāḥ //",
  "S03ajm_u:457": "atha bodhisattvaḥ pradānābhyāsamāhātmyaṃ vidarśayañ chakram uvāca /",
  "S03ajm_u:458": "AJm_5.11 anāryam āryeṇa sahasranetra suduṣkaraṃ suṣṭhv api durgatena /",
  "S03ajm_u:459": "mā caiva tad bhūn mama śakra vittaṃ yatprāptihetoḥ kṛpaṇāśayaḥ syām //",
  "S03ajm_u:460": "AJm_5.12 icchanti yācñāmaraṇena gantuṃ duḥkhasya yasya pratikāramārgam /",
  "S03ajm_u:461": "tenāturān kaḥ kulaputramānī nāstīti śuṣkāśaninābhihanyāt //",
  "S03ajm_u:462": "AJm_5.13 tan madvidhaḥ kiṃ svid upādadīta ratnaṃ dhanaṃ vā divi vāpi rājyam /",
  "S03ajm_u:463": "yācñābhitāpena vivarṇitāni prasādayen nārthimukhāni yena //",
  "S03ajm_u:464": "AJm_5.14 mātsaryadoṣopacayāya yaḥ syān na tyāgacittaṃ paribṛṃhayed vā /",
  "S03ajm_u:465": "sa tyāgam evārhati madvidhebhyaḥ parigrahacchadmamayo vighātaḥ //",
  "S03ajm_u:466": "AJm_5.15 vidyullatānṛttacale dhane ca sādhāraṇe naikavighātahetau /",
  "S03ajm_u:467": "dāne nidāne ca sukhodayānāṃ mātsaryam āryaḥ ka ivāśrayeta //",
  "S03ajm_u:468": "AJm_5.16 tad darśitā śakra mayi svateyaṃ hitābhidhānād anukampito 'smi /",
  "S03ajm_u:469": "svabhyastaharṣaṃ tu manaḥ pradānais tadutpathe kena dhṛtiṃ labheta //",
  "S03ajm_u:470": "AJm_5.17 na cātra manyor anuvṛttimārge cittaṃ bhavān arhati saṃniyoktum /",
  "S03ajm_u:471": "na hi svabhāvasya vipakṣadurgam āroḍhum alpena balena śakyam //",
  "S03ajm_u:472": "śakra uvāca /",
  "S03ajm_u:473": "gṛhapate /",
  "S03ajm_u:474": "paryāptavibhavasya paripūrṇakośakoṣṭhāgārasya samyakpravṛttavividhavipulakarmāntasya virūḍhāyater loke vaśīkṛtaiśvaryasyāyaṃ kramo nemāṃ daśām abhiprapannasya / paśya /",
  "S03ajm_u:475": "AJm_5.18 svabuddhivispandasamāhitena vā yaśo'nukūlena kulocitena vā /",
  "S03ajm_u:476": "samṛddhim ākṛṣya śubhena karmaṇā sapatnatejāṃsy abhibhūya bhānuvat //",
  "S03ajm_u:477": "AJm_5.19 jane prasaṅgena vitatya saṃnatiṃ prabodhya harṣaṃ sasuhṛtsu bandhuṣu /",
  "S03ajm_u:478": "avāptasaṃmānavidhir nṛpād api śriyā pariṣvakta ivābhikāmyayā //",
  "S03ajm_u:479": "AJm_5.20 atha pradāne pravijṛmbhitakramaḥ sukheṣu vā naiti janasya vācyatām /",
  "S03ajm_u:480": "ajātapakṣaḥ kham ivārurukṣayā vighātabhāk kevalayā tu ditsayā //",
  "S03ajm_u:481": "AJm_5.21 yato dhanaṃ saṃyamanaibhṛtāśrayād upārjyatāṃ tāvad alaṃ praditsayā /",
  "S03ajm_u:482": "anāryatāpy atra ca nāma kā bhaven na yat pradadyād vibhaveṣv abhāviṣu //",
  "S03ajm_u:483": "bodhisattva uvāca /",
  "S03ajm_u:484": "alam atinirbandhenātrabhavataḥ /",
  "S03ajm_u:485": "AJm_5.22 ātmārthaḥ syād yasya garīyān parakāryāt tenāpi syād deyam anādṛtya samṛddhim /",
  "S03ajm_u:486": "naiti prītiṃ tāṃ hi mahatyāpi vibhūtyā dānais tuṣṭiṃ lobhajayād yām upabhuṅkte //",
  "S03ajm_u:487": "AJm_5.23 naiti svargaṃ kevalayā yac ca samṛddhyā dānenaiva khyātim avāpnoti ca puṇyām /",
  "S03ajm_u:488": "mātsaryādīn nābhibhavaty eva ca doṣāṃs tasyā hetor dānam ataḥ ko na bhajeta //",
  "S03ajm_u:489": "AJm_5.24 trātuṃ lokān yas tu jarāmṛtyuparītān apy ātmānaṃ ditsati kāruṇyavaśena /",
  "S03ajm_u:490": "yo nāsvādaṃ vetti sukhānāṃ paraduḥkhaiḥ kas tasyārthas tvadgatayā syād api lakṣmyā //",
  "S03ajm_u:491": "api ca devendra /",
  "S03ajm_u:492": "AJm_5.25 saṃpattir iva vittānām adhruvā sthitir āyuṣaḥ /",
  "S03ajm_u:493": "iti yācanakaṃ labdhvā na samṛddhir avekṣyate //",
  "S03ajm_u:494": "AJm_5.26 eko rathaś ca bhuvi yad vidadhāti vartma tenāparo vrajati dhṛṣṭataraṃ tathānyaḥ /",
  "S03ajm_u:495": "kalyāṇam ādyam imam ity avadhūya mārgaṃ nāsatpathapraṇayane ramate mano me //",
  "S03ajm_u:496": "AJm_5.27 arthaś ca vistaram upaiṣyati cet punar me hartā manāṃsi niyamena sa yācakānām /",
  "S03ajm_u:497": "evaṃgate 'pi ca yathāvibhavaṃ pradāsye mā caiva dānaniyame pramadiṣma śakra //",
  "S03ajm_u:498": "ity ukte śakro devendraḥ samabhiprasāditamanāḥ sādhu sādhv ity enam abhisaṃrādhya sabahumānasnigdham avekṣamāṇa uvāca /",
  "S03ajm_u:499": "AJm_5.28 yaśaḥsapatnair api karmabhir janaḥ samṛddhim anvicchati nīcadāruṇaiḥ /",
  "S03ajm_u:500": "svasaukhyasaṅgād anapekṣitātyayaḥ pratāryamāṇaś capalena cetasā //",
  "S03ajm_u:501": "AJm_5.29 acintayitvā tu dhanakṣayaṃ tvayā svasaukhyahāniṃ mama ca pratāraṇām /",
  "S03ajm_u:502": "parārthasaṃpādanadhīracetasā mahattvam udbhāvitam ātmasaṃpadaḥ //",
  "S03ajm_u:503": "AJm_5.30 aho bataudāryaviśeṣabhāsvataḥ pramṛṣṭamātsaryatamisratā hṛdaḥ /",
  "S03ajm_u:504": "pradānasaṃkocavirūpatāṃ gataṃ dhane pranaṣṭe 'pi na yat tadāśayā //",
  "S03ajm_u:505": "AJm_5.31 na cātra citraṃ paraduḥkhaduḥkhinaḥ kṛpāvaśāl lokahitaiṣiṇas tava /",
  "S03ajm_u:506": "himāvadātaḥ śikharīva vāyunā na yat pradānād asi kampito mayā //",
  "S03ajm_u:507": "AJm_5.32 yaśaḥ samudbhāvayituṃ parīkṣayā dhanaṃ tavedaṃ tu nigūḍhavān aham /",
  "S03ajm_u:508": "maṇir hi śobhānugato 'py ato 'nyathā na saṃspṛśed ratnayaśomahārghatām //",
  "S03ajm_u:509": "AJm_5.33 ataḥ pradānair abhivarṣa yācakān hradān mahāmegha ivābhipūrayan /",
  "S03ajm_u:510": "dhanakṣayaṃ nāpsyasi matparigrahād idaṃ kṣamethāś ca viceṣṭitaṃ mama //",
  "S03ajm_u:511": "ity enam abhisaṃrādhya śakras tac cāsya vibhavasāram upasaṃhṛtya kṣamayitvā ca tatraivāntardadhe //",
  "S03ajm_u:512": "tad evaṃ na vibhavakṣayāpekṣayā samṛddhyāśayā vā pradānavaidhuryam upayānti satpuruṣā iti //",
  "S03ajm_u:513": "aviṣahyaśreṣṭhijātakaṃ pañcamam //",
  "S03ajm_u:514": "6. Śaśajātakam",
  "S03ajm_u:515": "tiryaggatānām api mahāsattvānāṃ śaktyanurūpā dānapravṛttir dṛṣṭā /",
  "S03ajm_u:516": "kena nāma manuṣyabhūtena na dātavyaṃ syāt //",
  "S03ajm_u:517": "tadyathānuśrūyate /",
  "S03ajm_u:518_0": "kasmiṃś cid araṇyapradeśe manojñavīruttṛṇatarunicite puṣpaphalavati vaiḍūryanīlaśucisalilavāhinyā",
  "S03ajm_u:518_1": "saritā vibhūṣitaparyante mṛduśādvalāstaraṇasukhasaṃsparśadarśanīyadharaṇitale tapasvijanavicarite",
  "S03ajm_u:518_2": "bodhisattvaḥ śaśo babhūva /",
  "S03ajm_u:519": "AJm_6.1 sa sattvayogād vapuṣaś ca saṃpadā balaprakarṣād vipulena caujasā /",
  "S03ajm_u:520": "atarkitaḥ kṣudramṛgair aśaṅkitaś cacāra tasmin mṛgarājalīlayā //",
  "S03ajm_u:521": "AJm_6.2 svacarmājinasaṃvītaḥ svatanūruhavalkalaḥ /",
  "S03ajm_u:522": "munivat tatra śuśubhe tuṣṭacittas tṛṇāṅkuraiḥ //",
  "S03ajm_u:523": "AJm_6.3 tasya maitryavadātena manovākkāyakarmaṇā /",
  "S03ajm_u:524": "āsur jihmitadaurātmyāḥ prāyaḥ śiṣyasukhā mṛgāḥ //",
  "S03ajm_u:525": "tasya guṇātiśayasaṃbhṛtena snehagauraveṇa viśeṣavattaram avabaddhahṛdayās trayaḥ sahāyā babhūvur udraḥ śṛgālo vānaraś ca /",
  "S03ajm_u:526": "te parasparasaṃbandhanibaddhasnehā iva bāndhavā anyonyapraṇayasaṃmānavirūḍhasauhṛdā iva ca suhṛdaḥ saṃmodamānās tatra viharanti sma /",
  "S03ajm_u:527_0": "tiryaksvabhāvavimukhāś ca prāṇiṣu dayānuvṛttyā laulyapraśamād vismṛtasteyapravṛttyā",
  "S03ajm_u:527_1": "ca dharmānurodhinyā ca vṛttyā paṭuvijñānatvād vinayaniyamadhīrayā ca ceṣṭayā devatānām",
  "S03ajm_u:527_2": "api vismayanīyā babhūvuḥ /",
  "S03ajm_u:528": "AJm_6.4 sukhānulome guṇabādhini krame guṇānukūle ca sukhoparodhini /",
  "S03ajm_u:529": "naro 'pi tāvad guṇapakṣasaṃśrayād virājate kiṃ bata tiryagākṛtiḥ //",
  "S03ajm_u:530": "AJm_6.5 abhūt sa teṣāṃ tu śaśākṛtiḥ kṛtī parānukampāpratipadgurur guruḥ /",
  "S03ajm_u:531": "svabhāvasaṃpac ca guṇakramānugā yaśo yad eṣāṃ suralokam apy agāt //",
  "S03ajm_u:532_0": "atha kadā cit sa mahātmā sāyāhnasamaye dharmaśravaṇārtham abhigataiḥ sabahumānam",
  "S03ajm_u:532_1": "upāsyamānas taiḥ sahāyaiḥ paripūrṇaprāyamaṇḍalam ādityaviprakarṣād vyavadāyamānaśobhaṃ",
  "S03ajm_u:532_2": "rūpyadarpaṇam iva tsaruvirahitam īṣatpārśvāpavṛttabimbaṃ śuklapakṣacaturdaśīcandramasamuditam",
  "S03ajm_u:532_3": "abhivīkṣya sahāyān uvāca /",
  "S03ajm_u:533": "AJm_6.6 asāv āpūrṇaśobhena maṇḍalena hasann iva /",
  "S03ajm_u:534": "nivedayati sādhūnāṃ candramāḥ poṣadhotsavam //",
  "S03ajm_u:535": "tad vyaktaṃ śvaḥ pañcadaśī yato bhavadbhiḥ poṣadhaniyamam abhisaṃpādayadbhir nyāyopalabdhenāhāraviśeṣena kālopanatam atithijanaṃ pratipūjya prāṇasaṃdhāraṇam anuṣṭheyam /",
  "S03ajm_u:536": "paśyantu bhavantaḥ /",
  "S03ajm_u:537": "AJm_6.7 yat saṃprayogā virahāvasānāḥ samucchrayāḥ pātavirūpaniṣṭhāḥ /",
  "S03ajm_u:538": "vidyullatābhaṅguralolam āyus tenaiva kāryo dṛḍham apramādaḥ //",
  "S03ajm_u:539": "AJm_6.8 dānena śīlābharaṇena tasmāt puṇyāni saṃvardhayituṃ yatadhvam /",
  "S03ajm_u:540": "vivartamānasya hi janmadurge lokasya puṇyāni parā pratiṣṭhā //",
  "S03ajm_u:541": "AJm_6.9 tārāgaṇānām abhibhūya lakṣmīṃ vibhāti yat kāntiguṇena somaḥ /",
  "S03ajm_u:542": "jyotīṃṣi cākramya sahasraraśmir yad dīpyate puṇyaguṇocchrayaḥ saḥ //",
  "S03ajm_u:543": "AJm_6.10 dṛptasvabhāvāḥ sacivā nṛpāś ca puṇyaprabhāvāt pṛthivīśvarāṇām /",
  "S03ajm_u:544": "sadaśvavṛttyā hatasarvagarvāḥ prītā ivājñādhuram udvahanti //",
  "S03ajm_u:545": "AJm_6.11 puṇyair vihīnān anuyāty alakṣmīr vispandamānān api nītimārge /",
  "S03ajm_u:546": "puṇyādhikaiḥ sā hy avabhartsyamānā paryety amarṣād iva tadvipakṣān //",
  "S03ajm_u:547": "AJm_6.12 duḥkhapratiṣṭhād ayaśo'nubandhād apuṇyamārgād uparamya tasmāt /",
  "S03ajm_u:548": "śrīmatsu saukhyodayasādhaneṣu puṇyaprasaṅgeṣu matiṃ kurudhvam //",
  "S03ajm_u:549": "te tathety asyānuśāsanīṃ pratigṛhyābhivādya pradakṣiṇīkṛtya cainaṃ svaṃ svam ālayam abhijagmuḥ /",
  "S03ajm_u:550": "aciragateṣu ca teṣu sahāyeṣu sa mahātmā cintām āpede /",
  "S03ajm_u:551": "AJm_6.13 atither abhyupetasya saṃmānaṃ yena tena vā /",
  "S03ajm_u:552": "vidhātuṃ śaktir asty eṣām atra śocyo 'ham eva tu //",
  "S03ajm_u:553": "AJm_6.14 asmaddantāgravicchinnāḥ paritiktās tṛṇāṅkurāḥ /",
  "S03ajm_u:554": "śakyā nātithaye dātuṃ sarvathā dhig aśaktitām //",
  "S03ajm_u:555": "AJm_6.15 ity asāmarthyadīnena ko nv artho jīvitena me /",
  "S03ajm_u:556": "ānandaḥ śokatāṃ yāyād yasyaivam atithir mama //",
  "S03ajm_u:557": "tat kutredānīm idam atithiparicaryāvaiguṇyān niḥsāraṃ śarīrakam utsṛjyamānaṃ kasya cid upakārāya syād iti vimṛśan sa mahātmā smṛtiṃ pratilebhe / aye /",
  "S03ajm_u:558": "AJm_6.16 svādhīnasulabham etan niravadyaṃ vidyate mamaiva khalu /",
  "S03ajm_u:559": "atithijanapratipūjanasamartharūpaṃ śarīradhanam //",
  "S03ajm_u:560": "tat kim ahaṃ viṣīdāmi /",
  "S03ajm_u:561": "AJm_6.17 samadhigatam idaṃ mayātitheyaṃ hṛdaya vimuñca yato viṣādadainyam /",
  "S03ajm_u:562": "samupanatam anena satkariṣyāmy aham atithipraṇayaṃ śarīrakeṇa //",
  "S03ajm_u:563": "iti viniścitya sa mahāsattvaḥ param iva lābham adhigamya paramaprītamanās tatrāvatasthe /",
  "S03ajm_u:564": "AJm_6.18 vitarkātiśayas tasya hṛdi saṃpravijṛmbhitaḥ /",
  "S03ajm_u:565": "āviścakre prabhāvaṃ ca prasādaṃ ca divaukasām //",
  "S03ajm_u:566": "AJm_6.19 tataḥ praharṣād iva sācalā calā mahī babhūvānibhṛtārṇavāṃśukā /",
  "S03ajm_u:567": "vitastaruḥ khe suradundubhisvanā diśaḥ prasādābharaṇāś cakāśire //",
  "S03ajm_u:568": "AJm_6.20 prasaktamandrastanitaprahāsinas taḍitpinaddhāś ca ghanāḥ samantataḥ /",
  "S03ajm_u:569": "parasparāśleṣavikīrṇareṇubhiḥ prasaktam enaṃ kusumair avākiran //",
  "S03ajm_u:570": "AJm_6.21 samudvahan dhīragatiḥ samīraṇaḥ sugandhi nānādrumapuṣpajaṃ rajaḥ /",
  "S03ajm_u:571": "mudā pravṛddhair avibhaktabhaktibhis tam arcayām āsa kṛśāṃśukair iva //",
  "S03ajm_u:572_0": "tad upalabhya pramuditavismitamanobhir devatābhiḥ samantataḥ parikīrtyamānaṃ tasya",
  "S03ajm_u:572_1": "vitarkādbhutaṃ samāpūryamāṇavismayakautūhalena manasā tasya mahāsattvasya bhāvajijñāsayā",
  "S03ajm_u:572_2": "dvitīye 'hani gaganatalamadhyam abhilaṅghamāne paṭutarakiraṇaprabhāve savitari prasphuritamarīcijālavasanāsu",
  "S03ajm_u:572_3": "bhāsvarātapavisarāvaguṇṭhitāsv anālokanakṣamāsu dikṣu saṃkṣipyamāṇacchāyeṣv abhivṛddhacīrīvirāvonnāditeṣu",
  "S03ajm_u:572_4": "vanāntareṣu vicchidyamānapakṣisaṃpāteṣu gharmaklamāpītotsāheṣv adhvageṣu śakro devānām",
  "S03ajm_u:572_5": "adhipatir brāhmaṇarūpī bhūtvā mārgapranaṣṭa ivādhvagaḥ kṣuttarṣaśramaviṣādadīnakaṇṭhaḥ",
  "S03ajm_u:572_6": "sasvaraṃ prarudann avidūre teṣāṃ vicukrośa /",
  "S03ajm_u:573": "AJm_6.22 ekaṃ sārthāt paribhraṣṭaṃ bhramantaṃ gahane vane /",
  "S03ajm_u:574": "kṣucchramaklāntadehaṃ māṃ trātum arhanti sādhavaḥ //",
  "S03ajm_u:575": "AJm_6.23 mārgāmārgajñānaniścetanaṃ māṃ diksaṃmohāt kvāpi gacchantam ekam /",
  "S03ajm_u:576": "kāntāre 'smin gharmatarṣaklamārtaṃ mābhaiḥśabdaiḥ ko 'tra māṃ hlādayeta //",
  "S03ajm_u:577": "atha te mahāsattvās tena tasyātikaruṇenākranditaśabdena samākampitahṛdayāḥ sasaṃbhramadrutataragatayas taṃ deśam abhijagmuḥ /",
  "S03ajm_u:578": "mārgapranaṣṭādhvagadīnadarśanaṃ cainam abhisamīkṣya samabhigamyopacārapuraḥsaraṃ samāśvāsayanta ūcuḥ /",
  "S03ajm_u:579": "AJm_6.24 kāntāre vipranaṣṭo 'ham ity alaṃ saṃbhrameṇa te /",
  "S03ajm_u:580": "svasya śiṣyagaṇasyeva samīpe vartase hi naḥ //",
  "S03ajm_u:581": "AJm_6.25 tad adya tāvad asmākaṃ paricaryāpratigrahāt /",
  "S03ajm_u:582": "vidhāyānugrahaṃ saumya śvo gantāsi yathepsitam //",
  "S03ajm_u:583": "athodras tasya tūṣṇīṃbhāvād anumatam upanimantraṇam avetya harṣasaṃbhramatvaritagatiḥ sapta rohitamatsyān samupanīyāvocad enam /",
  "S03ajm_u:584": "AJm_6.26 mīnāribhir vismaraṇojjhitā vā trāsotplutā vā sthalam abhyupetāḥ /",
  "S03ajm_u:585": "khedaprasuptā iva sapta matsyā labdhā mayaitān nivaseha bhuktvā //",
  "S03ajm_u:586": "atha śṛgālo 'py enaṃ yathopalabdham annajātam upahṛtya praṇāmapuraḥsaraṃ sādaram uvāca /",
  "S03ajm_u:587": "AJm_6.27 ekāṃ ca godhāṃ dadhibhājanaṃ ca kenāpi saṃtyaktam ihādhyagaccham /",
  "S03ajm_u:588": "tan me hitāvekṣitayopayujya vane 'stu te 'smin guṇavāsa vāsaḥ //",
  "S03ajm_u:589": "ity uktvā prītamanās tad asmai samupajahāra //",
  "S03ajm_u:590": "atha vānaraḥ paripākaguṇāt samupajātamārdavāni manaḥśilācūrṇarañjitānīvātipiñjarāṇy atiraktabandhanamūlāni piṇḍīkṛtāny āmraphalāny ādāya sāñjalipragraham enam uvāca /",
  "S03ajm_u:591": "AJm_6.28 āmrāṇi pakvāny udakaṃ manojñaṃ chāyāś ca satsaṃgamasaukhyaśītāḥ /",
  "S03ajm_u:592": "ity asti me brahmavidāṃ variṣṭha bhuktvaitad atraiva tavāstu vāsaḥ //",
  "S03ajm_u:593": "atha śaśo 'bhisṛtyainam upacārakriyānantaraṃ sabahumānam udīkṣamāṇaḥ svena śarīreṇopanimantrayām āsa /",
  "S03ajm_u:594": "AJm_6.29 na santi mudgā na tilā na taṇḍulā vane 'bhivṛddhasya śaśasya ke ca na /",
  "S03ajm_u:595": "śarīram etat tv analābhisaṃskṛtaṃ mamopayujyādya tapovane vasa //",
  "S03ajm_u:596": "AJm_6.30 yad asti yasyepsitasādhanaṃ dhanaṃ sa tan niyuṅkte 'rthijanāgamotsave /",
  "S03ajm_u:597": "na cāsti dehād adhikaṃ ca me dhanaṃ pratīccha sarvasvam idaṃ yato mama //",
  "S03ajm_u:598": "śakra uvāca /",
  "S03ajm_u:599": "AJm_6.31 anyasyāpi vadhaṃ tāvat kuryād asmadvidhaḥ katham /",
  "S03ajm_u:600": "iti darśitasauhārde kathā kaiva bhavadvidhe //",
  "S03ajm_u:601": "śaśa uvāca / upapannarūpam idam āsannānukrośe brāhmaṇye /",
  "S03ajm_u:602": "tad ihaiva tāvad bhavān āstām asmadanugrahāpekṣayā yāvat kutaś cid ātmānugrahopāyam āsādayāmīti //",
  "S03ajm_u:603": "atha śakro devānām indras tasya bhāvam avetya taptatapanīyavarṇaṃ sphuratpratanujvālaṃ vikīryamāṇavisphuliṅgaprakaraṃ nirdhūmam aṅgārarāśim abhinirmame //",
  "S03ajm_u:604": "atha śaśaḥ samantato vilokayaṃs tam agniskandhaṃ dadarśa /",
  "S03ajm_u:605": "dṛṣṭvā ca prītamanāḥ śakram uvāca /",
  "S03ajm_u:606": "samadhigato 'yaṃ mayātmānugrahopāyaḥ /",
  "S03ajm_u:607": "tad asmaccharīropabhogāt saphalām anugrahāśāṃ me kartum arhasi /",
  "S03ajm_u:608": "paśya mahābrāhmaṇa /",
  "S03ajm_u:609": "AJm_6.32 deyaṃ ca ditsāpravaṇaṃ ca cittaṃ bhavadvidhenātithinā ca yogaḥ /",
  "S03ajm_u:610": "nāvāptum etad dhi sukhena śakyaṃ tat syād amoghaṃ bhavadāśrayān me //",
  "S03ajm_u:611": "ity anunīya saṃmānanādarātithipriyatayā cainam abhivādya /",
  "S03ajm_u:612": "AJm_6.33 tataḥ sa taṃ vahnim abhijvalantaṃ nidhiṃ dhanārthī sahaseva dṛṣṭvā /",
  "S03ajm_u:613": "pareṇa harṣeṇa samāruroha toyaṃ hasatpadmam ivaikahaṃsaḥ //",
  "S03ajm_u:614_0": "tad dṛṣṭvā paramavismayāvarjitamatir devānām adhipatiḥ svam eva vapur āsthāya divyakusumavarṣapuraḥsarībhir",
  "S03ajm_u:614_1": "manaḥśrutisukhābhir vāgbhir abhipūjya taṃ mahāsattvaṃ kamalapalāśalakṣmīsamṛddhābhyāṃ",
  "S03ajm_u:614_2": "bhāsurāṅgulivibhūṣaṇālaṃkṛtābhyāṃ pāṇibhyāṃ svayam eva cainaṃ parigṛhya tridaśebhyaḥ saṃdarśayām āsa /",
  "S03ajm_u:615": "paśyantv atrabhavantas tridaśālayanivāsino devāḥ samanumodantāṃ cedam ativismayanīyaṃ karmāvadānam asya mahāsattvasya /",
  "S03ajm_u:616": "AJm_6.34 tyaktaṃ batānena yathā śarīraṃ niḥsaṅgam adyātithivatsalena /",
  "S03ajm_u:617": "nirmālyam apy evam akampamānā nālaṃ parityaktum adhīrasattvāḥ //",
  "S03ajm_u:618": "AJm_6.35 jātiḥ kveyaṃ tadvirodhi kva cedaṃ tyāgaudāryaṃ cetasaḥ pāṭavaṃ ca /",
  "S03ajm_u:619": "vispaṣṭo 'yaṃ puṇyamandādarāṇāṃ pratyādeśo devatānāṃ nṛṇāṃ ca //",
  "S03ajm_u:620": "AJm_6.36 aho bata guṇābhyāsavāsitāsya yathā matiḥ /",
  "S03ajm_u:621": "aho sadvṛttavātsalyaṃ kriyaudāryeṇa darśitam //",
  "S03ajm_u:622": "atha śakras tatkarmātiśayavikhyāpanārthaṃ lokahitāvekṣī śaśabimbalakṣaṇena vaijayantasya prāsādavarasya sudharmāyāś ca devasabhāyāḥ kūṭāgārakarṇike candramaṇḍalaṃ cābhyalaṃcakāra /",
  "S03ajm_u:623": "AJm_6.37 saṃpūrṇe 'dyāpi tad idaṃ śaśabimbaṃ niśākare /",
  "S03ajm_u:624": "chāyāmayam ivādarśe rājate 'bhivirājate //",
  "S03ajm_u:625": "AJm_6.38 tataḥ prabhṛti lokena kumudākarahāsanaḥ /",
  "S03ajm_u:626": "kṣaṇadātilakaś candraḥ śaśāṅka iti kīrtyate //",
  "S03ajm_u:627": "tad evaṃ tiryaggatānām api mahāsattvānāṃ śaktyanurūpā dānapravṛttir dṛṣṭā /",
  "S03ajm_u:628": "kena nāma manuṣyabhūtena na dātavyaṃ syāt //",
  "S03ajm_u:629": "tathā tiryaggatā api guṇavātsalyāt saṃpūjyante sadbhir iti guṇeṣv ādaraḥ kārya ity evam apy upaneyam //",
  "S03ajm_u:630": "śaśajātakaṃ ṣaṣṭham //",
  "S03ajm_u:631": "7. Agastyajātakam",
  "S03ajm_u:632": "tapovanasthānām apy alaṃkāras tyāgaśauryaṃ prāg eva gṛhasthānām //",
  "S03ajm_u:633": "tadyathānuśrūyate /",
  "S03ajm_u:634_0": "bodhisattvabhūtaḥ kilāyaṃ bhagavāṃl lokahitārthaṃ saṃsārādhvani vartamānaś cāritraguṇaviśuddhyabhilakṣitaṃ",
  "S03ajm_u:634_1": "kṣititalatilakabhūtam anyatamaṃ mahad brāhmaṇakulaṃ gaganatalam iva śaradamalaparipūrṇamaṇḍalaś",
  "S03ajm_u:634_2": "candramāḥ samudyann evābhyalaṃcakāra /",
  "S03ajm_u:635_0": "sa yathākramaṃ śrutismṛtivihitān avāpya jātakarmādīn saṃskārān adhītya sāṅgān vedān",
  "S03ajm_u:635_1": "kṛtsnaṃ vyāpya vidvadyaśasā manuṣyalokaṃ guṇapriyair dātṛbhir abhyarthya pratigrāhyamāṇavibhavatvāt",
  "S03ajm_u:635_2": "parāṃ dhanasamṛddhim adhijagāma /",
  "S03ajm_u:636": "AJm_7.1 sa bandhumitrāśritadīnavargaṃ saṃmānanīyān atithīn gurūṃś ca /",
  "S03ajm_u:637": "prahlādayām āsa tayā samṛddhyā deśān mahāmegha ivābhivarṣan //",
  "S03ajm_u:638": "AJm_7.2 vidvattayā tasya yaśaḥ prakāśaṃ tat tyāgaśauryād adhikaṃ cakāśe /",
  "S03ajm_u:639": "niśākarasyeva śaradviśuddhaṃ samagrabhāvād adhikānti bimbam //",
  "S03ajm_u:640_0": "atha sa mahātmā kukāryavyāsaṅgadoṣasaṃbādhaṃ pramādāspadabhūtaṃ dhanārjanarakṣaṇaprasaṅgavyākulam",
  "S03ajm_u:640_1": "upaśamavirodhi vyasanaśaraśatalakṣyabhūtam aparyantakarmāntānuṣṭhānapariśramam atṛptijanakaṃ",
  "S03ajm_u:640_2": "kṛśāsvādaṃ gārhasthyam avetya taddoṣaviviktasukhāṃ ca dharmapratipattyanukūlāṃ mokṣadharmārambhādhiṣṭhānabhūtāṃ",
  "S03ajm_u:640_3": "pravrajyām anupaśyan mahatīm api tāṃ dhanasamṛddhim aparikleśādhigatāṃ lokasaṃnatimanoharāṃ",
  "S03ajm_u:640_4": "tṛṇavad apāsya tāpasapravrajyāvinayaniyamaparo babhūva /",
  "S03ajm_u:641": "pravrajitam api taṃ mahāsattvaṃ yaśaḥprakāśatvāt pūrvasaṃstavānusmaraṇāt saṃbhāvitaguṇatvāt praśamābhilakṣitatvāc ca śreyo'rthī janas tadguṇagaṇāvarjitamatis tathaivābhijagāma /",
  "S03ajm_u:642_0": "sa taṃ gṛhijanasaṃsargaṃ pravivekasukhapramāthinaṃ vyāsaṅgavikṣepāntarāyakaram abahumanyamānaḥ",
  "S03ajm_u:642_1": "pravivekābhirāmatayā dakṣiṇasamudramadhyāvagāḍham indranīlabhedābhinīlavarṇair anilabalākalitair",
  "S03ajm_u:642_2": "ūrmimālāvilāsair ācchuritaparyantaṃ sitasikatāstīrṇabhūmibhāgaṃ puṣpaphalapallavālaṃkṛtaviṭapair",
  "S03ajm_u:642_3": "nānātarubhir upaśobhitaṃ vimalasalilāśayapratīraṃ kārādvīpam adhyāsanād āśramapadaśriyā saṃyojayām āsa /",
  "S03ajm_u:643": "AJm_7.3 sutanus tapasā tatra sa reje tapasātanuḥ /",
  "S03ajm_u:644": "navaś candra iva vyomni kāntatvenākṛśaḥ kṛśaḥ //",
  "S03ajm_u:645": "AJm_7.4 praśamanibhṛtaceṣṭitendriyo vrataniyamaikaraso vane vasan /",
  "S03ajm_u:646": "munir iti tanubuddhiśaktibhir mṛgavihagair api so 'nvagamyata //",
  "S03ajm_u:647_0": "atha sa mahātmā pradānocitatvāt tapovane 'pi nivasan kālopanatam atithijanaṃ yathāsaṃnihitena",
  "S03ajm_u:647_1": "mūlaphalena śucinā salilena hṛdyābhiś ca svāgatāśīrvādapeśalābhis tapasvijanayogyābhir",
  "S03ajm_u:647_2": "vāgbhiḥ saṃpūjayati sma /",
  "S03ajm_u:648": "atithijanopayuktaśeṣeṇa ca yātrāmātrārtham abhyavahṛtena vanyenāhāreṇa vartayām āsa //",
  "S03ajm_u:649_0": "tasya tapaḥprakarṣāt pravisṛtena yaśasā samāvarjitahṛdayaḥ śakro devānām indraḥ sthairyajijñāsayā",
  "S03ajm_u:649_1": "tasya mahāsattvasya tasminn araṇyāyatane tāpasajanopabhogayogyaṃ mūlaphalam anupūrveṇa",
  "S03ajm_u:649_2": "sarvam antardhāpayām āsa /",
  "S03ajm_u:650": "bodhisattvo 'pi dhyānaprasṛtamānasatayā saṃtoṣaparicayād anadhimūrchitatvād āhāre śarīre cānabhiṣvaṅgān na tadantardhānahetuṃ manasi cakāra /",
  "S03ajm_u:651": "sa taruṇāni tarupallavāny adhiśrāya tair āhāraprayojanam abhiniṣpādyāparitṛṣyamāṇa āhāraviśeṣānutsukaḥ svasthamatis tathaiva vijahāra /",
  "S03ajm_u:652": "AJm_7.5 na kva cid durlabhā vṛttiḥ saṃtoṣaniyatātmanām /",
  "S03ajm_u:653": "kutra nāma na vidyante tṛṇaparṇajalāśayāḥ //",
  "S03ajm_u:654_0": "vismitataramanās tu śakro devendras tasya tenāvasthānena sthirataraguṇasaṃbhāvanas",
  "S03ajm_u:654_1": "tatparīkṣānimittaṃ tasminn araṇyavanapradeśe nidāghakālānila iva samagraṃ vīruttṛṇatarugaṇaṃ",
  "S03ajm_u:654_2": "parṇasamṛddhyā viyojayām āsa //",
  "S03ajm_u:655": "atha bodhisattvaḥ pratyārdratarāṇi śīrṇaparṇāni samāhṛtya tair udakasvinnair anutkaṇṭhitamatir vartayamāno dhyānasukhaprīṇitamanās tatrāmṛtatṛpta iva vijahāra /",
  "S03ajm_u:656": "AJm_7.6 avismayaḥ śrutavatāṃ samṛddhānām amatsaraḥ /",
  "S03ajm_u:657": "saṃtoṣaś ca vanasthānāṃ guṇaśobhāvidhiḥ paraḥ //",
  "S03ajm_u:658_0": "atha śakras tena tasyādbhutarūpeṇa saṃtoṣasthairyeṇa samabhivṛddhavismayaḥ sāmarṣa",
  "S03ajm_u:658_1": "iva tasya mahāsattvasya vratakāle hutāgnihotrasya parisamāptajapasyātithijanadidṛkṣayā",
  "S03ajm_u:658_2": "diśo vyavalokayato brāhmaṇarūpam āsthāyātithir iva nāma purastāt prādurabhūt /",
  "S03ajm_u:659": "prītamanāḥ samabhigamya cainaṃ bodhisattvaḥ svāgatādipriyavacanapuraḥsareṇāhārakālanivedanenopanimantrayām āsa /",
  "S03ajm_u:660": "tūṣṇīṃbhāvāt tu tasyānumatam upanimantraṇam avetya sa mahātmā",
  "S03ajm_u:661": "AJm_7.7 ditsāprakarṣavikasannayanāsyaśobhaḥ snigdhair manaḥśrutiharair abhinandya vākyaiḥ /",
  "S03ajm_u:662": "kṛcchropalabdham api tac chrapaṇaṃ samastaṃ tasmai dadau svayam abhūc ca mudaiva tṛptaḥ //",
  "S03ajm_u:663": "sa tathaiva praviśya dhyānāgāraṃ tenaiva prītiprāmodyena tad ahorātram atināmayām āsa //",
  "S03ajm_u:664": "atha śakras tasya dvitīye tṛtīye cāhani tathaiva vratakāle purataḥ prādurabhūt /",
  "S03ajm_u:665": "so 'pi cainaṃ pramuditataramanās tathaiva pratipūjayām āsa/",
  "S03ajm_u:666": "AJm_7.8 dānābhilāṣaḥ sādhūnāṃ kṛpābhyāsavivardhitaḥ /",
  "S03ajm_u:667": "naiti saṃkocadīnatvaṃ duḥkhaiḥ prāṇāntikair api //",
  "S03ajm_u:668_0": "atha śakraḥ paramavismayāviṣṭahṛdayas tapaḥprakarṣād asya prārthanāmātrāpekṣaṃ tridaśapatilakṣmīsaṃparkam",
  "S03ajm_u:668_1": "avagamya samutpatitabhayāśaṅkaḥ svam eva vapur divyādbhutaśobham abhiprapadya tapaḥprayojanam enaṃ paryapṛcchat /",
  "S03ajm_u:669": "AJm_7.9 bandhūn priyān aśrumukhān vihāya parigrahān saukhyaparigrahāṃś ca /",
  "S03ajm_u:670": "āśāṅkuśaṃ nu vyavasṛjya kutra tapaḥparikleśam imaṃ śrito 'si //",
  "S03ajm_u:671": "AJm_7.10 sukhopapannān paribhūya bhogāñ chokāturaṃ bandhujanaṃ ca kṛtvā /",
  "S03ajm_u:672": "na hetunālpena hi yānti dhīrāḥ sukhoparodhīni tapovanāni //",
  "S03ajm_u:673": "AJm_7.11 vaktavyam etan mayi manyase cet kautūhalaṃ no 'rhasi tad vinetum /",
  "S03ajm_u:674": "kiṃ nāma tad yasya guṇaśraveṇa vaśīkṛtaivaṃ bhavato 'pi buddhiḥ //",
  "S03ajm_u:675": "bodhisattva uvāca /",
  "S03ajm_u:676": "śrūyatāṃ mārṣa yannimitto 'yaṃ mama prayatnaḥ /",
  "S03ajm_u:677": "AJm_7.12 punaḥpunarjātir atīva duḥkhaṃ jarā vipad vyādhivirūpatā ca /",
  "S03ajm_u:678": "martavyam ity ākulatā ca buddher lokān atas trātum iha sthito 'smi //",
  "S03ajm_u:679_0": "atha śakro nāyam asmadgatāṃ śriyaṃ kāmayata iti samāśvāsitahṛdayaḥ subhāṣitena tena",
  "S03ajm_u:679_1": "cābhiprasāditamatir yuktam ity abhipūjya tad asya vacanaṃ varapradānena bodhisattvam",
  "S03ajm_u:679_2": "upanimantrayām āsa /",
  "S03ajm_u:680": "AJm_7.13 atra te tāpasajanapratirūpe subhāṣite /",
  "S03ajm_u:681": "dadāmi kāśyapa varaṃ tad vṛṇīṣva yad icchasi //",
  "S03ajm_u:682": "atha bodhisattvo bhavasukheṣv anāsthaḥ prārthanām eva duḥkham avagacchan sātmībhūtasaṃtoṣaḥ śakram uvāca /",
  "S03ajm_u:683": "AJm_7.14 dātum icchasi cen mahyam anugrahakaraṃ varam /",
  "S03ajm_u:684": "vṛṇe tasmād aham imaṃ devānāṃ pravaraṃ varam //",
  "S03ajm_u:685": "AJm_7.15 dārān mano'bhilaṣitāṃs tanayān prabhutvam arthān abhīpsitaviśālatarāṃś ca labdhvā /",
  "S03ajm_u:686": "yenābhitaptamatir eti na jātu tṛptiṃ lobhānalaḥ sa hṛdayaṃ mama nābhyupeyāt //",
  "S03ajm_u:687": "atha śakras tasya tayā saṃtoṣapravaṇamānasatayā subhāṣitābhivyañjitayā bhūyasyā mātrayā saṃprasāditamatiḥ punar bodhisattvaṃ sādhu sādhv iti praśasya vareṇopacchandayām āsa /",
  "S03ajm_u:688": "AJm_7.16 atrāpi te munijanapratirūpe subhāṣite /",
  "S03ajm_u:689": "pratiprābhṛtavat prītyā prayacchāmy aparaṃ varam //",
  "S03ajm_u:690": "atha bodhisattvaḥ kleśaviyogasyaiva durlabhatām asya pradarśayan varayācñāpadeśena punar apy asmai dharmaṃ deśayām āsa /",
  "S03ajm_u:691": "AJm_7.17 dadāsi me yadi varaṃ sadguṇāvāsa vāsava /",
  "S03ajm_u:692": "vṛṇe tenedam aparaṃ devendrānavaraṃ varam //",
  "S03ajm_u:693": "AJm_7.18 arthād api bhraṃśam avāpnuvanti varṇaprasādād yaśasaḥ sukhāc ca /",
  "S03ajm_u:694": "yenābhibhūtā dviṣateva sattvāḥ sa dveṣavahnir mama dūrataḥ syāt //",
  "S03ajm_u:695": "tac chrutvā śakro devānām adhipatir vismayavaśāt sādhv ity enaṃ sabahumānam abhipraśasya punar uvāca /",
  "S03ajm_u:696": "AJm_7.19 sthāne pravrajitān kīrtir anurakteva sevate /",
  "S03ajm_u:697": "tad varaṃ pratigṛhṇīṣva mad atrāpi subhāṣite //",
  "S03ajm_u:698": "atha bodhisattvaḥ kleśaprātikūlyāt kliṣṭasattvasaṃparkavigarhāṃ varasaṃpratigrahāpadeśena kurvann ity uvāca /",
  "S03ajm_u:699": "AJm_7.20 śṛṇuyām api naiva jātu bālaṃ na ca vīkṣeya na cainam ālapeyam /",
  "S03ajm_u:700": "na ca tena nivāsakhedaduḥkhaṃ samupeyāṃ varam ity ahaṃ vṛṇe tvām //",
  "S03ajm_u:701": "śakra uvāca /",
  "S03ajm_u:702": "AJm_7.21 anukampyo viśeṣeṇa satām āpadgato nanu /",
  "S03ajm_u:703": "āpadāṃ mūlabhūtatvād bālyaṃ cādhamam iṣyate //",
  "S03ajm_u:704": "AJm_7.22 karuṇāśrayabhūtasya bālasyāsya viśeṣataḥ /",
  "S03ajm_u:705": "kṛpālur api san kasmān na darśanam apīcchasi //",
  "S03ajm_u:706": "bodhisattva uvāca /",
  "S03ajm_u:707": "agatyā mārṣa /",
  "S03ajm_u:708": "paśyatv atrabhavān /",
  "S03ajm_u:709": "AJm_7.23 kathaṃ cid api śakyeta yadi bālaś cikitsitum /",
  "S03ajm_u:710": "taddhitodyoganiryatnaḥ kathaṃ syād iti madvidhaḥ //",
  "S03ajm_u:711": "itthaṃ caiṣa cikitsāprayogasyāpātram iti gṛhyatām /",
  "S03ajm_u:712": "AJm_7.24 sunayavad anayaṃ nayaty ayaṃ param api cātra niyoktum icchati /",
  "S03ajm_u:713": "anucitavinayārjavakramo hitam api cābhihitaḥ prakupyati //",
  "S03ajm_u:714": "AJm_7.25 iti paṇḍitamānamohadagdhe hitavādiṣv api roṣarūkṣabhāve /",
  "S03ajm_u:715": "rabhase vinayābhiyogamāndyād vada kas tatra hitārpaṇābhyupāyaḥ //",
  "S03ajm_u:716": "AJm_7.26 ity agatyā suraśreṣṭha karuṇāpravaṇair api /",
  "S03ajm_u:717": "bālyād adravyabhūtasya na darśanam apīṣyate //",
  "S03ajm_u:718": "tac chrutvā śakraḥ sādhu sādhv ity enam abhinandya subhāṣitaparitoṣitamatiḥ punar uvāca /",
  "S03ajm_u:719": "AJm_7.27 na subhāṣitaratnānām arghaḥ kaś ca na vidyate /",
  "S03ajm_u:720": "kusumāñjalivat prītyā dadāmy atra tu te varam //",
  "S03ajm_u:721": "atha bodhisattvaḥ sarvāvasthasukhatāṃ sajjanasya pradarśayañ chakram uvāca/",
  "S03ajm_u:722": "AJm_7.28 vīkṣeya dhīraṃ śṛṇuyāṃ ca dhīraṃ syān me nivāsaḥ saha tena śakra /",
  "S03ajm_u:723": "saṃbhāṣaṇaṃ tena sahaiva bhūyād etad varaṃ devavara prayaccha //",
  "S03ajm_u:724": "śakra uvāca /",
  "S03ajm_u:725": "atipakṣapāta iva khalu te dhīraṃ prati /",
  "S03ajm_u:726": "tad ucyatām /",
  "S03ajm_u:727": "AJm_7.29 kiṃ nu dhīras tavākārṣīd vada kāśyapa kāraṇam /",
  "S03ajm_u:728": "adhīra iva yenāsi dhīradarśanalālasaḥ //",
  "S03ajm_u:729": "atha bodhisattvaḥ sajjanamāhātmyam asya pradarśayann uvāca /",
  "S03ajm_u:730": "śrūyatāṃ mārṣa yena me dhīradarśanam evābhilaṣati matiḥ /",
  "S03ajm_u:731": "AJm_7.30 vrajati guṇapathena ca svayaṃ nayati parān api tena vartmanā /",
  "S03ajm_u:732": "vacanam api na rūkṣam akṣamāṃ janayati tasya hitopasaṃhitam //",
  "S03ajm_u:733": "AJm_7.31 aśaṭhavinayabhūṣaṇaḥ sadā hitam iti lambhayituṃ sa śakyate /",
  "S03ajm_u:734": "iti mama guṇapakṣapātinī namati matir guṇapakṣapātini //",
  "S03ajm_u:735": "athainaṃ śakraḥ sādhūpapannarūpam idam iti cābhinandya samabhivṛddhaprasādaḥ punar vareṇopanimantrayām āsa /",
  "S03ajm_u:736": "AJm_7.32 kāmaṃ saṃtoṣasātmatvāt sarvatra kṛtam eva te /",
  "S03ajm_u:737": "madanugrahabuddhyā tu grahītuṃ varam arhasi //",
  "S03ajm_u:738": "AJm_7.33 upakārāśayā bhaktyā śaktyā caiva samastayā /",
  "S03ajm_u:739": "prayuktasyātiduḥkho hi praṇayasyāpratigrahaḥ //",
  "S03ajm_u:740": "atha tasya parām upakartukāmatām avetya bodhisattvas tatpriyahitakāmyayā pradānānutarṣaprābalyam asmai prakāśayann uvāca /",
  "S03ajm_u:741": "AJm_7.34 tvadīyam annaṃ kṣayadoṣavarjitaṃ manaś ca ditsāparitoṣapeśalam /",
  "S03ajm_u:742": "viśuddhaśīlābharaṇāś ca yācakā mama syur etāṃ varasaṃpadaṃ vṛṇe //",
  "S03ajm_u:743": "śakra uvāca /",
  "S03ajm_u:744": "subhāṣitaratnākaraḥ khalv atrabhavān / api ca /",
  "S03ajm_u:745": "AJm_7.35 yad abhiprārthitaṃ sarvaṃ tat tathaiva bhaviṣyati /",
  "S03ajm_u:746": "dadāmi ca punas tubhyaṃ varam asmin subhāṣite //",
  "S03ajm_u:747": "bodhisattva uvāca /",
  "S03ajm_u:748": "AJm_7.36 varaṃ mamānugrahasaṃpadākaraṃ dadāsi cet sarvadivaukasāṃ vara /",
  "S03ajm_u:749": "na mābhyupeyāḥ punar ity abhijvalann imaṃ varaṃ daityanisūdanaṃ vṛṇe //",
  "S03ajm_u:750": "atha śakraḥ sāmarṣavad enam ativismayamāna uvāca /",
  "S03ajm_u:751": "mā tāvad bhoḥ /",
  "S03ajm_u:752": "AJm_7.37 japavratejyāvidhinā tapaḥśramair jano 'yam anvicchati darśanaṃ mama /",
  "S03ajm_u:753": "bhavān punar necchati kena hetunā varapraditsābhigatasya me sataḥ //",
  "S03ajm_u:754": "AJm_7.38 bodhisattva uvāca /",
  "S03ajm_u:755": "alaṃ te manyupraṇayena /",
  "S03ajm_u:756": "samanuneṣyāmy aham atrabhavantaṃ devarājam /",
  "S03ajm_u:757": "na hy asāv adākṣiṇyānuvṛttir nāpy abahumānaviceṣṭitam asamavadhānakāmyatā vā bhavataḥ / kiṃ tu",
  "S03ajm_u:758": "nirīkṣya te rūpam amānuṣādbhutaṃ prasannakānti jvalitaṃ ca tejasā /",
  "S03ajm_u:759": "bhavet pramādas tapasīti me bhayaṃ prasādasaumyād api darśanāt tava //",
  "S03ajm_u:760": "atha śakraḥ praṇamya pradakṣiṇīkṛtya cainaṃ tatraivāntardadhe /",
  "S03ajm_u:761": "prabhātāyāṃ ca rajanyāṃ bodhisattvaḥ śakraprabhāvopahṛtaṃ prabhūtaṃ divyam annapānaṃ dadarśa /",
  "S03ajm_u:762": "śakropanimantraṇāhūtāni cānekāni pratyekabuddhaśatāni vyāyatābaddhaparikarāṃś ca pariveṣaṇasajjān anekān devakumārān /",
  "S03ajm_u:763": "AJm_7.39 tenānnapānavidhinā sa munir maharṣīn saṃtarpayan mudam udāratamām avāpa /",
  "S03ajm_u:764": "vṛttyā ca tāpasajanocitayābhireme dhyānāpramāṇaniyamena śamena caiva //",
  "S03ajm_u:765": "tad evaṃ tapovanasthānām apy alaṃkāras tyāgaśauryaṃ prāg eva gṛhasthānām iti",
  "S03ajm_u:766_0": "tyāgaśauryeṇālaṃkartavya evātmā satpuruṣeṇeti dānapatisaṃvarṇanāyām upaneyaṃ lobhadveṣabālavigarhāyāṃ",
  "S03ajm_u:766_1": "kalyāṇamitrasaṃparkaguṇe saṃtoṣakathāyāṃ tathāgatamāhātmye caivaṃ pūrvajanmasv api",
  "S03ajm_u:766_2": "subhāṣitaratnātiśayākaraḥ sa bhagavān prāg evābhisaṃbuddha iti //",
  "S03ajm_u:767": "agastyajātakaṃ saptamam //",
  "S03ajm_u:768": "8. Maitrībalajātakam",
  "S03ajm_u:769": "na paraduḥkhāturāḥ svasukham avekṣante mahākāruṇikāḥ //",
  "S03ajm_u:770": "tadyathānuśrūyate /",
  "S03ajm_u:771_0": "bodhisattvaḥ kila svamāhātmyakāruṇyābhiprapannajagatparitrāṇādhyāśayaḥ pradānadamasaṃyamasauratyādibhir",
  "S03ajm_u:771_1": "lokānugrahānukūlair guṇātiśayair abhivardhamānaḥ sarvasattvamaitramanā maitrībalo nāma rājā babhūva /",
  "S03ajm_u:772": "AJm_8.1 duḥkhaṃ sukhaṃ vā yad abhūt prajānāṃ tasyāpi rājñas tad abhūt tathaiva /",
  "S03ajm_u:773": "ataḥ prajārakṣaṇadakṣiṇo 'sau śastraṃ ca śāstraṃ ca parāmamarśa //",
  "S03ajm_u:774": "AJm_8.2 narendracūḍādhṛtaśāsanasya tasya tv alaṃkāravad āsa śastram /",
  "S03ajm_u:775": "vispaṣṭarūpaṃ dadṛśe ca śāstraṃ nayeṣu lokasya hitodayeṣu //",
  "S03ajm_u:776": "AJm_8.3 vinigrahapragrahayoḥ pravṛttir dharmoparodhaṃ na cakāra tasya /",
  "S03ajm_u:777": "hitāśayatvān nayanaipuṇāc ca parīkṣakasyeva pituḥ prajāsu //",
  "S03ajm_u:778_0": "tasyaivaṃ dharmeṇa prajāḥ pālayataḥ satyatyāgopaśamaprajñādibhiś ca parahitapariṇāmanāt",
  "S03ajm_u:778_1": "saviśeṣodāttakramair bodhisaṃbhāravidhibhir abhivardhamānasya kadā cit kasmiṃś cid",
  "S03ajm_u:778_2": "aparādhe yakṣāṇām adhipatinā svaviṣayāt pravrājitā ojohārāḥ pañca yakṣāḥ paravadhadakṣās",
  "S03ajm_u:778_3": "tadviṣayam abhijagmuḥ /",
  "S03ajm_u:779_0": "vyapagatasarvopadravatvāc ca nityapravṛttavividhotsavaṃ parayā saṃpadā samupetarūpaṃ",
  "S03ajm_u:779_1": "pramuditatuṣṭapuṣṭajanam abhisamīkṣya taṃ viṣayaṃ tadviṣayanivāsināṃ puruṣāṇām ojāṃsy",
  "S03ajm_u:779_2": "apahartum eṣām abhilāṣo babhūva /",
  "S03ajm_u:780": "AJm_8.4 te pareṇāpi yatnena saṃpravṛttāḥ svakarmaṇi /",
  "S03ajm_u:781": "naiva tadviṣayasthānāṃ hartum ojaḥ prasehire //",
  "S03ajm_u:782": "AJm_8.5 tasya prabhāvātiśayān nṛpasya mameti yatraiva babhūva buddhiḥ /",
  "S03ajm_u:783": "saivāsya rakṣā paramāsa tasmād ojāṃsi hartuṃ na viṣehire te //",
  "S03ajm_u:784": "yadā ca param api prayatnaṃ kurvanto naiva śaknuvanti sma kasya cit tadviṣayanivāsina ojo 'pahartum athaiṣāṃ parasparam avekṣyaitad abhūt /",
  "S03ajm_u:785": "kiṃ nu khalv idaṃ mārṣāḥ /",
  "S03ajm_u:786": "AJm_8.6 asmatprabhāvapratighātayogyā vidyātapaḥsiddhimayā viśeṣāḥ /",
  "S03ajm_u:787": "na santi caiṣām atha cādya sarve vyarthābhidhānatvam upāgatāḥ smaḥ //",
  "S03ajm_u:788_0": "atha te yakṣā brāhmaṇavarṇam ātmānam abhinirmāya samanucaranto dadṛśuḥ pratyaraṇyacaram",
  "S03ajm_u:788_1": "anyatamaṃ gopālakaṃ saśādvale chāyādrumamūle sopānatkaṃ saṃniṣaṇṇaṃ sapallavair vanatarukusumair",
  "S03ajm_u:788_2": "viracitāṃ mālām udvahantaṃ dakṣiṇato vinyastadaṇḍaparaśum ekākinaṃ rajjuvartanavyāpṛtaṃ",
  "S03ajm_u:788_3": "prakṣveḍitavilāsena gāyantam āsīnaṃ samupetya cainam ūcuḥ /",
  "S03ajm_u:789": "bho gavāṃ saṃrakṣaṇādhikṛta /",
  "S03ajm_u:790": "evaṃ vivikte nirjanasaṃpāte 'sminn araṇye vicarann ekākī kathaṃ na bibheṣīti //",
  "S03ajm_u:791": "sa tān ullokyābravīt /",
  "S03ajm_u:792": "kuto vā bhetavyam iti //",
  "S03ajm_u:793": "yakṣā ūcuḥ /",
  "S03ajm_u:794": "kiṃ tvayā na śrutapūrvā rakṣasāṃ piśācānāṃ vā nisargaraudrā prakṛtiḥ /",
  "S03ajm_u:795": "AJm_8.7 sahāyamadhye 'pi hi vartamāno vidyātapaḥsvastyayanair upetaḥ /",
  "S03ajm_u:796": "yebhyaḥ kathaṃ cit parimokṣam eti śauryād avajñātabhayo 'pi lokaḥ //",
  "S03ajm_u:797": "AJm_8.8 tebhyo nṛmedaḥpiśitāśanebhyaḥ kathaṃ bhayaṃ te 'sti na rākṣasebhyaḥ /",
  "S03ajm_u:798": "viviktagambhīrabhayānakeṣu sahāyahīnasya vanāntareṣu //",
  "S03ajm_u:799": "ity ukte sa gopālakaḥ prahasyainān uvāca /",
  "S03ajm_u:800": "AJm_8.9 janaḥ svastyayanenāyaṃ mahatā paripālyate /",
  "S03ajm_u:801": "devendrair apy aśakyo 'yaṃ kiṃ punaḥ piśitāśanaiḥ //",
  "S03ajm_u:802": "AJm_8.10 tena geha ivāraṇye rātrāv api yathā divā /",
  "S03ajm_u:803": "janānta iva caiko 'pi nirbhayo vicarāmy aham //",
  "S03ajm_u:804": "athainaṃ te yakṣāḥ kautūhalaprābalyāt sādaram upavatsayanta ivocuḥ /",
  "S03ajm_u:805": "tat kathaya kathaya tāvad bhadra kīdṛśo 'yaṃ yuṣmākaṃ svastyayanaviśeṣa iti //",
  "S03ajm_u:806": "sa tān prahasann uvāca /",
  "S03ajm_u:807": "śrūyatāṃ yādṛśo 'smākam atyadbhutaḥ svastyayanaviśeṣaḥ /",
  "S03ajm_u:808": "AJm_8.11 kanakagiriśilāviśālavakṣāḥ śaradamalendumanojñavaktraśobhaḥ /",
  "S03ajm_u:809": "kanakaparighapīnalambabāhur vṛṣabhanibhekṣaṇavikramo narendraḥ //",
  "S03ajm_u:810": "īdṛśo 'smākaṃ svastyayanaviśeṣa ity uktvā sāmarṣavismayas tān yakṣān avekṣamāṇaḥ punar uvāca /",
  "S03ajm_u:811": "āścaryaṃ batedam /",
  "S03ajm_u:812": "AJm_8.12 evaṃ prakāśo nṛpatiprabhāvaḥ kathaṃ nu vaḥ śrotrapathaṃ na yātaḥ /",
  "S03ajm_u:813": "atyadbhutatvād athavā śruto 'pi bhavatsu vipratyayato na rūḍhaḥ //",
  "S03ajm_u:814": "AJm_8.13 śaṅke guṇānveṣaṇaviklavo vā deśe jano 'sāv akutūhalo vā /",
  "S03ajm_u:815": "vivarjito bhāgyaparikṣayād vā kīrtyā narendrasya yato 'bhyupaitha //",
  "S03ajm_u:816": "tad asti vo bhāgyaśeṣaṃ yat tādṛśād deśakāntārād ihāgatāḥ stha //",
  "S03ajm_u:817": "yakṣā ūcuḥ /",
  "S03ajm_u:818": "bhadra kiṃkṛto 'yam asya rājñaḥ prabhāvo yad asyāmānuṣā na prasahante viṣayanivāsinaṃ janaṃ hiṃsitum iti /",
  "S03ajm_u:819": "gopālaka uvāca /",
  "S03ajm_u:820": "svamāhātmyādhigataḥ prabhāvo 'yam asmākaṃ mahārājasya /",
  "S03ajm_u:821": "paśyata brāhmaṇāḥ /",
  "S03ajm_u:822": "AJm_8.14 maitrī tasya balaṃ dhvajāgraśabalaṃ tv ācāramātraṃ balaṃ nāsau vetti ruṣaṃ na cāha paruṣaṃ samyak ca gāṃ rakṣati /",
  "S03ajm_u:823": "dharmas tasya nayo na nītinikṛtiḥ pūjārtham arthaḥ satām ity āścaryamayo 'pi durjanadhanaṃ garvaṃ ca nālambate //",
  "S03ajm_u:824": "evamādiguṇaśatasamudito 'yam asmākaṃ svāmī /",
  "S03ajm_u:825": "tenāsya na prasahante viṣayanivāsinaṃ janam upadravāḥ /",
  "S03ajm_u:826": "api ca kiyad ahaṃ vaḥ śakṣyāmi vaktum /",
  "S03ajm_u:827": "nṛpatiguṇaśravaṇakutūhalais tu bhavadbhir nagaram eva yuktaṃ praveṣṭuṃ syāt /",
  "S03ajm_u:828_0": "tatra hi bhavantaḥ svadharmānurāgād vyavasthitāryamaryādaṃ nityakṣemasubhikṣatvāt",
  "S03ajm_u:828_1": "pramuditasamṛddham anuddhatodāttaveṣam abhyāgatātithijanaviśeṣavatsalaṃ nṛpatiguṇākṣiptahṛdayaṃ",
  "S03ajm_u:828_2": "tatkīrtyāśrayāḥ stutīr maṅgalam iva svastyayanam iva ca praharṣād abhyasyantaṃ janaṃ",
  "S03ajm_u:828_3": "dṛṣṭvā rājño guṇavistaram anumāsyante /",
  "S03ajm_u:829": "satyāṃ ca guṇabahumānodbhāvanāyāṃ taddidṛkṣāyām avaśyaṃ tadguṇapratyakṣiṇo bhaviṣyatheti //",
  "S03ajm_u:830": "atha te yakṣāḥ svaprabhāvapratīghātāt tasmin rājani sā marṣahṛdayā bhāvaprayuktayāpi yuktayā tayā tathyayā guṇakathayā naiva mārdavam upajagmuḥ /",
  "S03ajm_u:831": "AJm_8.15 prāyeṇa khalu mandānām amarṣajvalitaṃ manaḥ /",
  "S03ajm_u:832": "yasmin vastuni tatkīrtyā tad viśeṣeṇa dahyate //",
  "S03ajm_u:833": "pradānapriyatāṃ tu samabhivīkṣya rājñas te yakṣās tadapakāracikīrṣavaḥ samabhigamya rājānaṃ saṃdarśanakāle bhojanam ayācanta //",
  "S03ajm_u:834": "atha sa rājā pramuditamanās tadadhikṛtān puruṣān samādideśa /",
  "S03ajm_u:835": "kṣipram abhirucitaṃ bhojanaṃ brāhmaṇebhyo dīyatām iti //",
  "S03ajm_u:836": "atha te yakṣāḥ samupahṛtaṃ rājārham api bhojanaṃ haritatṛṇam iva vyāghrā naiva pratyagṛhṇan naivaṃvidhaṃ bhojanaṃ vayam aśnīma iti /",
  "S03ajm_u:837": "tac chrutvā sa rājā samabhigamyainān abravīt /",
  "S03ajm_u:838": "atha kīdṛśaṃ bhojanaṃ yuṣmākam upaśete /",
  "S03ajm_u:839": "yāvat tādṛśam anviṣyatām iti // yakṣā ūcuḥ /",
  "S03ajm_u:840": "AJm_8.16 atyaktoṣmāṇi māṃsāni narāṇāṃ rudhirāṇi ca /",
  "S03ajm_u:841": "ity annapānaṃ padmākṣa yakṣānām akṣatavrata //",
  "S03ajm_u:842_0": "ity uktvā daṃṣṭrākarālavadanāni dīptapiṅgalakekararaudranayanāni cipiṭavirūpaghoṇāni",
  "S03ajm_u:842_1": "jvaladanalakapilakeśaśmaśrūṇi sajalajaladharāndhakārākārāṇi vikṛtabhīṣaṇāni svāny",
  "S03ajm_u:842_2": "eva vapūṃṣi pratyapadyanta /",
  "S03ajm_u:843": "samavekṣya cainān sa rājā piśācāḥ khalv ime na mānuṣās tenāsmadīyam annapānaṃ nābhilaṣantīti niścayam upajagāma //",
  "S03ajm_u:844": "AJm_8.17 atha tasya narendrasya prakṛtyā karuṇātmanaḥ /",
  "S03ajm_u:845": "bhūyasī karuṇā teṣu samabhūc chuddhacetasaḥ //",
  "S03ajm_u:846": "karuṇaikatānahṛdayaś ca tān yakṣān anuśocan niyatam īdṛśam arthaṃ cintayām āsa /",
  "S03ajm_u:847": "AJm_8.18 dayāvatas tāvad idam annapānaṃ sudurlabham /",
  "S03ajm_u:848": "pratyahaṃ ca tad anveṣyaṃ kiṃ nu duḥkham ataḥ param //",
  "S03ajm_u:849": "AJm_8.19 nirdayasyāpy aśaktasya vighātaikarasaḥ śramaḥ /",
  "S03ajm_u:850": "śaktasyāpy ahitābhyāsāt kiṃ svit kaṣṭataraṃ tataḥ //",
  "S03ajm_u:851": "AJm_8.20 evaṃvidhāhāraparāyaṇānāṃ kāruṇyaśūnyāśivamānasānām /",
  "S03ajm_u:852": "pretyeha caiṣāṃ dahatāṃ svam arthaṃ duḥkhāni yāsyanti kadā nu nāśam //",
  "S03ajm_u:853": "tat katham idānīm aham eṣām āhārasaṃpādanād ekāham api tāvat parahiṃsāpraṇayavighātaṃ kuryām /",
  "S03ajm_u:854": "AJm_8.21 na hi smarāmy arthitayāgatānām āśāviparyāsahataprabhāṇi /",
  "S03ajm_u:855": "himānilamlāpitapaṅkajānāṃ samānadainyāni mukhāni kartum //",
  "S03ajm_u:856": "bhavatu / dṛṣṭam /",
  "S03ajm_u:857": "AJm_8.22 svataḥ śarīrāt sthirapīvarāṇi dāsyāmi māṃsāni saśoṇitāni /",
  "S03ajm_u:858": "ato 'nyathā ko hi mama kramaḥ syād ity āgateṣv arthiṣu yuktarūpaḥ //",
  "S03ajm_u:859": "AJm_8.23 svayaṃmṛtānāṃ hi nirūṣmakāṇi bhavanti māṃsāni viśoṇitāni /",
  "S03ajm_u:860": "priyāṇi caiṣāṃ na hi tāni samyag bubhukṣayā pīḍitavigrahāṇām //",
  "S03ajm_u:861_0": "jīvato 'pi ca kuto 'ham anyasmān māṃsam ādāsye mām abhigamya caite tathaiva kṣuttarṣaparikṣāmanayanavadanā",
  "S03ajm_u:861_1": "niṣphalāśāpraṇayatvād adhikataravighātāturamanasaḥ kathaṃ nāma pratiyāsyanti /",
  "S03ajm_u:862": "tad idam atra prāptakālam /",
  "S03ajm_u:863": "AJm_8.24 duṣṭavraṇasyeva sadāturasya kaḍevarasyāsya rujākarasya /",
  "S03ajm_u:864": "karomi kāryātiśayopayogād atyartharamyaṃ pratikārakhedam //",
  "S03ajm_u:865": "iti viniścitya sa rājā praharṣodgamāt sphītīkṛtanayanavadanaśobhaḥ svaśarīram upadarśayaṃs tān yakṣān uvāca /",
  "S03ajm_u:866": "AJm_8.25 amūni māṃsāni saśoṇitāni dhṛtāni lokasya hitārtham eva /",
  "S03ajm_u:867": "yady ātitheyatvam upeyur adya mahodayaḥ so 'bhyudayo mama syāt //",
  "S03ajm_u:868": "atha te yakṣā jānanto 'pi rājñas tasyādhyāśayam atyadbhutatvād aśraddadhānā rājānam ūcuḥ /",
  "S03ajm_u:869": "AJm_8.26 arthinātmagate duḥkhe yācñādainyena darśite /",
  "S03ajm_u:870": "jñātum arhati dātaiva prāptakālam ataḥ param //",
  "S03ajm_u:871": "atha sa rājā 'numatam idam eṣām iti pramuditamanāḥ sirāmokṣaṇārthaṃ vaidyā ājñāpyantām iti samādideśa //",
  "S03ajm_u:872": "atha tasya rājño 'mātyāḥ svamāṃsaśoṇitapradānavyavasāyam avetya sasaṃbhramāmarṣavyākulahṛdayā vyaktam īdṛśaṃ kaṃ cid arthaṃ snehavaśād ūcuḥ /",
  "S03ajm_u:873": "nārhati devaḥ pradānaharṣātirabhasād anuraktānāṃ prajānāṃ hitāhitakramam anavekṣitum /",
  "S03ajm_u:874": "na caitad aviditaṃ devasya yathā",
  "S03ajm_u:875": "AJm_8.27 yad yat prajānām ahitodayāya tat tat priyaṃ mānada rākṣasānām /",
  "S03ajm_u:876": "paroparodhārjitavṛttituṣṭir evaṃsvabhāvānagha jātir eṣām //",
  "S03ajm_u:877": "AJm_8.28 sukheṣv asaktaś ca bibharṣi deva rājyaśriyaṃ lokahitārtham eva /",
  "S03ajm_u:878": "svamāṃsadānavyavasāyam asmāt svaniścayonmārgam imaṃ vimuñca //",
  "S03ajm_u:879": "AJm_8.29 asaṃśayaṃ na prasahanta ete tvadvīryaguptaṃ naravīra lokam /",
  "S03ajm_u:880": "anarthapāṇḍityahatās tathā hi nayena vāñchanty anayaṃ prajānām //",
  "S03ajm_u:881": "AJm_8.30 medovasādyais tridaśā makheṣu prītiṃ hutāśābhihutair vrajanti /",
  "S03ajm_u:882": "satkārapūtaṃ bhavadīyam annaṃ saṃpannam eṣāṃ kila naiva rucyam //",
  "S03ajm_u:883": "kāmaṃ nāsmadvidhajanādheyabuddhayo devapādāḥ svakāryānurāgas tv ayam asmān evam upacārapathād bhraṃśayati /",
  "S03ajm_u:884": "pañcānām amīṣām arthe sakalaṃ jagad anāthīkartavyam iti ko 'yaṃ dharmamārgo devasya /",
  "S03ajm_u:885": "api ca /",
  "S03ajm_u:886": "kiṃkṛteyam asmāsv evaṃ niṣpraṇayatā kena vāsmākaṃ svāmyarthe viniyojyamānāni vinigūḍhapūrvāṇi māṃsaśoṇitāni yad aparikṣīṇeṣv evāmīṣu svāni devo dātum icchatīti //",
  "S03ajm_u:887": "atha sa rājā tān amātyān uvāca /",
  "S03ajm_u:888": "AJm_8.31 saṃvidyamānaṃ nāstīti brūyād asmadvidhaḥ katham /",
  "S03ajm_u:889": "na dadāmīty asabhyaṃ vā vispaṣṭam api yācitaḥ //",
  "S03ajm_u:890": "AJm_8.32 dharmavyavasthāsu puraḥsaraḥ san svayaṃ vrajeyaṃ yadi kāpathena /",
  "S03ajm_u:891": "asmadgatācārapathānugānāṃ bhaved avasthā mama kā prajānām //",
  "S03ajm_u:892": "AJm_8.33 yataḥ prajā eva samīkṣamāṇaḥ sāraṃ śarīrād aham uddhariṣye /",
  "S03ajm_u:893": "kaś ca prabhāvo jagadarthasādhur mātsaryahāryālpahṛdo mama syāt //",
  "S03ajm_u:894_0": "yad api cāsmatpremabahumānāvarjitaṃ praṇayaviśrambhagarbham abhidhīyate bhavadbhiḥ",
  "S03ajm_u:894_1": "kiṃkṛteyam asmāsv evaṃ niṣpraṇayatā yad aparikṣīṇeṣv eva no māṃsaśoṇiteṣu svāni devo",
  "S03ajm_u:894_2": "dātum icchatīty atra vo 'nuneṣyāmi /",
  "S03ajm_u:895": "na khalu me yuṣmāsu pratihataviṣayaḥ praṇayamārgo viśrambhavirahāt pariśaṅkāgahanaduravagāho vā / kiṃ tu",
  "S03ajm_u:896": "AJm_8.34 dhane tanutvaṃ kramaśo gate vā bhāgyānuvṛttyā kṣayam āgate vā /",
  "S03ajm_u:897": "vijṛmbhamāṇapraṇayaḥ suhṛtsu śobheta na sphītadhanaḥ kṛśeṣu //",
  "S03ajm_u:898": "AJm_8.35 vivardhiteṣv arthijanārtham eva saṃvidyamāneṣu ca me bṛhatsu /",
  "S03ajm_u:899": "gātreṣu māṃsopacayonnateṣu yuṣmāsv api syāt praṇayo virūpaḥ //",
  "S03ajm_u:900": "AJm_8.36 asaṃstutānām api ca kṣameya pīḍāṃ kathaṃ kaiva kathā bhavatsu /",
  "S03ajm_u:901": "svāny eva māṃsāni yato 'smi ditsur māṃ caiva yācanta ime na yuṣmān //",
  "S03ajm_u:902": "AJm_8.37 tad alam asmadatisnehād dharmavighnaniḥsādhvasatayā /",
  "S03ajm_u:903": "anucitaḥ khalv ayam atrabhavatām asmadartheṣu samudācāraḥ /",
  "S03ajm_u:904": "mīmāṃsitavyam api ca tāvad etat syāt /",
  "S03ajm_u:905": "svārtham annādi ditsantaṃ kathaṃ syāt pratiṣedhayan /",
  "S03ajm_u:906": "sādhuvṛttir asādhur vā prāg evaivaṃvidhaṃ vidhim //",
  "S03ajm_u:907": "tad alam anenātra vo nirbandhena /",
  "S03ajm_u:908": "nyāyopaparīkṣayā kriyatām asmatsācivyasadṛśam unmārgāvaraṇaṃ manasaḥ /",
  "S03ajm_u:909": "anumodanānuguṇavacasaḥ khalv atrabhavantaḥ śobheran naivam adhīranayanāḥ / kutaḥ /",
  "S03ajm_u:910": "AJm_8.38 naikopayogasya dhanasya tāvan na pratyahaṃ yācanakā bhavanti /",
  "S03ajm_u:911": "evaṃvidhas tv arthijano 'dhigantuṃ na daivatārādhanayāpi śakyaḥ //",
  "S03ajm_u:912": "AJm_8.39 evaṃvidhe cārthijane 'bhyupete dehe vināśiny asukhāspade ca /",
  "S03ajm_u:913": "vimarśamārgo 'py anudāttatā syān mātsaryadainyaṃ tu parā tamisrā //",
  "S03ajm_u:914": "tan na māṃ vārayitum arhanty atrabhavanta ity anunīya sa rājā svāṃ parṣadam āhūya vaidyān pañca sirāḥ svaśarīre mokṣayitvā tān yakṣān uvāca /",
  "S03ajm_u:915": "AJm_8.40 dharmakarmaṇi sācivyaṃ prītiṃ ca paramāṃ mama /",
  "S03ajm_u:916": "bhavantaḥ kartum arhanti dehasyāsya pratigrahāt //",
  "S03ajm_u:917": "te tathety uktvāñjalipuṭair eva rājño raktacandanarasābhitāmraṃ rudhiraṃ pātum upacakramire /",
  "S03ajm_u:918": "AJm_8.41 sa pīyamānakṣatajaḥ kṣitīśaḥ kṣapācarair hemavapuś cakāśe /",
  "S03ajm_u:919": "saṃdhyānuraktair jalabhāranamraiḥ payodharair merur ivopagūḍhaḥ //",
  "S03ajm_u:920": "AJm_8.42 prītiprakarṣād dhṛtisaṃpadā ca vapurguṇād eva ca tasya rājñaḥ /",
  "S03ajm_u:921": "mamlau na gātraṃ na mumūrcha cetaḥ saṃcikṣiye na kṣatajaṃ kṣarad vā //",
  "S03ajm_u:922": "vinītatarṣaklamās tu te yakṣāḥ paryāptam aneneti rājānam ūcuḥ //",
  "S03ajm_u:923": "AJm_8.43 anekaduḥkhāyatane śarīre sadā kṛtaghne 'pi narādhipasya /",
  "S03ajm_u:924": "gate 'rthisaṃmānanasādhanatvaṃ harṣānukūlaṃ grahaṇaṃ babhūva //",
  "S03ajm_u:925_0": "atha sa rājā praharṣaprabodhād adhikataranayanavadanaprasādo nīlotpaladalanīlavimalapattraṃ",
  "S03ajm_u:925_1": "ratnaprabhodbhāsuraruciratsaruṃ niśitaṃ nistriṃśam ādāya svamāṃsāni cchittvā cchittvā",
  "S03ajm_u:925_2": "tebhyaḥ prāyacchat /",
  "S03ajm_u:926": "AJm_8.44 hriyamāṇāvakāśaṃ tu dānaprītyā punaḥ punaḥ /",
  "S03ajm_u:927": "na prasehe manas tasya cchedaduḥkhaṃ vigāhitum //",
  "S03ajm_u:928": "AJm_8.45 ākṛṣyamāṇaṃ śitaśastrapātaiḥ prītyā punar dūram apāsyamānam /",
  "S03ajm_u:929": "khedālasatvād iva tasya duḥkhaṃ manaḥsamutsarpaṇamandam āsīt //",
  "S03ajm_u:930": "AJm_8.46 sa prītimān eva niśācarāṃs tān saṃtarpayan svaiḥ piśitais tathāsa /",
  "S03ajm_u:931": "krūrāṇi teṣām api mānasāni yenāsur āviṣkṛtamārdavāni //",
  "S03ajm_u:932": "AJm_8.47 dharmapriyatvāt karuṇāvaśād vā tyajan parārthe priyam ātmadeham /",
  "S03ajm_u:933": "dveṣāgnidagdhāny api mānasāni prasādasāvarṇyanavāni kuryāt //",
  "S03ajm_u:934": "atha te yakṣās taṃ rājānaṃ svamāṃsotkartanaparaṃ tathaivāskhalitavadanaprasādam avikampyamānaṃ māṃsacchedavedanābhir abhivīkṣya paraṃ prasādaṃ vismayaṃ copajagmuḥ /",
  "S03ajm_u:935": "AJm_8.48 āścaryam adbhutam aho bata kiṃ svid etat satyaṃ na veti samudīrṇavicāraharṣāḥ /",
  "S03ajm_u:936": "rājany amarṣam upamṛdya manaḥprasādaṃ tatsaṃstutipraṇatibhiḥ prathayāṃ babhūvuḥ //",
  "S03ajm_u:937": "alam alaṃ deva /",
  "S03ajm_u:938": "viramyatāṃ svaśarīrapīḍāprasaṅgāt /",
  "S03ajm_u:939": "saṃtarpitāḥ smas tavānayātyadbhutayā yācanakajanamanoharayā pratipattyeti sasaṃbhramāḥ sapraṇāmaṃ vinivārya rājānaṃ prasādāśrupariṣiktavadanāḥ sabahumānam udīkṣamāṇāḥ punar ūcuḥ /",
  "S03ajm_u:940": "AJm_8.49 sthāne bhaktivaśena gacchati janas tvatkīrtivācālatāṃ sthāne śrīḥ paribhūya paṅkajavanaṃ tvatsaṃśrayaślāghinī /",
  "S03ajm_u:941": "vyaktaṃ śakrasanāthatām api gatā tvadvīryaguptām imāṃ dyauḥ paśyaty uditaspṛhā vasumatīṃ no ced aho vañcyate //",
  "S03ajm_u:942": "kiṃ bahunā / evaṃvidhajanābhyupapannaḥ sabhāgyaḥ khalu manuṣyalokaḥ /",
  "S03ajm_u:943": "yuṣmadāyāsābhyanumodanāt tu vayam atra dagdhāḥ /",
  "S03ajm_u:944": "bhavadvidhajanāpāśrayāc chakya itthaṃgatair apy ātmā samuddhartum iti svaduṣkṛtapratīkārāśayā pṛcchāmaḥ /",
  "S03ajm_u:945": "AJm_8.50 anādṛtya sukhaprāptām anuraktāṃ nṛpaśriyam /",
  "S03ajm_u:946": "kiṃ tad atyadbhutaṃ sthānaṃ pathānena yad icchasi //",
  "S03ajm_u:947": "AJm_8.51 sarvakṣitipatitvaṃ nu dhaneśatvam athendratām /",
  "S03ajm_u:948": "brahmabhūyaṃ vimokṣaṃ vā tapasānena kāṅkṣasi //",
  "S03ajm_u:949": "AJm_8.52 asya hi vyavasāyasya na dūrataram īpsitam /",
  "S03ajm_u:950": "śrotavyaṃ cet tad asmābhir vaktum arhati no bhavān //",
  "S03ajm_u:951": "rājovāca / śrūyatāṃ yadartho 'yaṃ mamābhyudyamaḥ /",
  "S03ajm_u:952": "AJm_8.53 prayatnalabhyā yad ayatnanāśinī na tṛptisaukhyāya kutaḥ praśāntaye /",
  "S03ajm_u:953": "bhavāśrayā saṃpad ato na kāmaye surendralakṣmīm api kiṃ batetarām //",
  "S03ajm_u:954": "AJm_8.54 na cātmaduḥkhakṣayamātrakeṇa me prayāti saṃtoṣapathena mānasam /",
  "S03ajm_u:955": "amūn anāthān abhivīkṣya dehinaḥ prasaktatīvravyasanaśramāturān //",
  "S03ajm_u:956": "AJm_8.55 anena puṇyena tu sarvadarśitām avāpya nirjitya ca doṣavidviṣaḥ /",
  "S03ajm_u:957": "jarārujāmṛtyumahormisaṃkulāt samuddhareyaṃ bhavasāgarāj jagat //",
  "S03ajm_u:958": "atha te yakṣāḥ prasādasaṃhṛṣitatanūruhāḥ praṇamya rājānam ūcuḥ /",
  "S03ajm_u:959": "upapannarūpam evaṃvidhasya vyavasāyātiśayasyedaṃ karma /",
  "S03ajm_u:960": "tan na dūre bhavadvidhānām abhiprāyasaṃpad iti niścitamanaso vijñāpayām āsuḥ /",
  "S03ajm_u:961": "AJm_8.56 kāmaṃ lokahitāyaiva tava sarvo 'yam udyamaḥ /",
  "S03ajm_u:962": "svahitātyādaras tv eṣa smartum arhasi nas tadā //",
  "S03ajm_u:963": "AJm_8.57 ajñānāc ca yad asmābhir evam āyāsito bhavān /",
  "S03ajm_u:964": "svam apy artham apaśyadbhir mṛṣyatām eva tac ca naḥ //",
  "S03ajm_u:965": "AJm_8.58 ājñām api ca tāvan nas tvam anugrahapaddhatim /",
  "S03ajm_u:966": "sacivānām iva sveṣāṃ viśrabdhaṃ dātum arhasi //",
  "S03ajm_u:967": "atha sa rājā prasādamṛdūkṛtahṛdayān matvainān uvāca /",
  "S03ajm_u:968": "upakāraḥ khalv ayaṃ nāyāso mamety alam atrākṣamāśaṅkayā / api ca /",
  "S03ajm_u:969": "AJm_8.59 evaṃvidhe dharmapathe sahāyān kiṃ vismariṣyāmy adhigamya bodhim /",
  "S03ajm_u:970": "yuṣmākam eva prathamaṃ kariṣye vimokṣadharmāmṛtasaṃvibhāgam //",
  "S03ajm_u:971": "AJm_8.60 asmatpriyaṃ cābhisamīkṣamāṇair hiṃsā bhavadbhir viṣavad vivarjyā /",
  "S03ajm_u:972": "lobhaḥ paradravyaparigraheṣu vāg garhitā madyamayaś ca pāpmā //",
  "S03ajm_u:973": "atha te yakṣās tathety asmai pratiśrutya praṇamya pradakṣiṇīkṛtya cainaṃ tatraivāntardadhire /",
  "S03ajm_u:974": "svamāṃsaśoṇitapradānaniścayasamakālam eva tu tasya mahāsattvasya",
  "S03ajm_u:975": "AJm_8.61 vikampamānā bahudhā vasuṃdharā vighūrṇayām āsa suvarṇaparvatam /",
  "S03ajm_u:976": "prasasvanur dundubhayaś ca tadgatā drumāś ca puṣpaṃ sasṛjur vikampanāt //",
  "S03ajm_u:977": "AJm_8.62 tad abhravad vyomani māruteritaṃ patatriseneva vitānavat kva cit /",
  "S03ajm_u:978": "visṛtya mālā grathiteva kutra cit samaṃ samantān nṛpater vyakīryata //",
  "S03ajm_u:979": "AJm_8.63 nivārayiṣyann iva medinīpatiṃ samuddhatāvegatayā mahārṇavaḥ /",
  "S03ajm_u:980": "jalaiḥ prakṛtyabhyadhikakramasvanaiḥ prayāṇasaujaskavapur vyarocata //",
  "S03ajm_u:981": "AJm_8.64 kim etad ity āgatasaṃbhramas tataḥ surādhipas tasya vicintya kāraṇam /",
  "S03ajm_u:982": "nṛpātyayāśaṅkitatūrṇam āyayau nṛpālayaṃ śokabhayākulākulam //",
  "S03ajm_u:983": "AJm_8.65 tathāgatasyāpi tu tasya bhūpater mukhaprasādāt saviśeṣavismayaḥ /",
  "S03ajm_u:984": "upetya tatkarma manojñayā girā prasādasaṃharṣavaśena tuṣṭuve //",
  "S03ajm_u:985": "AJm_8.66 aho prakarṣo bata sajjanasthiter aho guṇābhyāsavidher udāttatā /",
  "S03ajm_u:986": "aho parānugrahapeśalā matis tvadarpaṇān nāthavatī bata kṣitiḥ //",
  "S03ajm_u:987_0": "ity abhipraśasyainaṃ śakro devendraḥ sadyaḥkṣatarohaṇasamarthair divyamānuṣyakair",
  "S03ajm_u:987_1": "auṣadhaviśeṣair nirvedanaṃ yathāpaurāṇaṃ śarīraṃ kṛtvā dākṣiṇyavinayopacāramadhuraṃ",
  "S03ajm_u:987_2": "pratipūjitas tena rājñā svam āvāsaṃ pratijagāma //",
  "S03ajm_u:988": "tad evaṃ paraduḥkhāturā nātmasukham avekṣante mahākāruṇikā iti",
  "S03ajm_u:989": "ko nāma dhanamātrake 'py avekṣāṃ notsraṣṭum arhatīti dāyakajanasamuttejanāyāṃ vācyaṃ karuṇāvarṇe 'pi tathāgatamāhātmye satkṛtya dharmaśravaṇe ca /",
  "S03ajm_u:990": "yac coktaṃ bhagavatā bahukarāḥ khalv ete pañcakā bhikṣava iti syād etad abhisaṃdhāya /",
  "S03ajm_u:991": "tena hi samayena te pañca yakṣā babhūvuḥ /",
  "S03ajm_u:992": "teṣāṃ bhagavatā yathāpratijñātam eva prathamaṃ dharmāmṛtasaṃvibhāgaḥ kṛta iti //",
  "S03ajm_u:993": "maitrībalajātakam aṣṭamam //",
  "S03ajm_u:994": "9. Viśvaṃtarajātakam",
  "S03ajm_u:995": "na bodhisattvacaritaṃ sukham anumoditum apy alpasattvaiḥ prāg evācaritum //",
  "S03ajm_u:996": "tadyathānuśrūyate /",
  "S03ajm_u:997_0": "sātmībhūtendriyajayaḥ parākramanayavinayasaṃpadā samadhigatavijayaśrīr vṛddhopāsananiyamāt",
  "S03ajm_u:997_1": "trayyānvīkṣikyor upalabdhārthatattvaḥ svadharmakarmānuraktābhir anudvignasukhocitābhir",
  "S03ajm_u:997_2": "anuraktābhiḥ prakṛtibhiḥ prakāśyamānadaṇḍanītiśobhaḥ samyakpravṛttavārttāvidhiḥ saṃjayo",
  "S03ajm_u:997_3": "nāma śibīnāṃ rājā babhūva /",
  "S03ajm_u:998": "AJm_9.1 guṇodayair yasya nibaddhabhāvā kulāṅganevāsa narādhipaśrīḥ /",
  "S03ajm_u:999": "atarkaṇīyānyamahīpatīnāṃ siṃhābhigupteva guhā mṛgāṇām //",
  "S03ajm_u:1000": "AJm_9.2 tapaḥsu vidyāsu kalāsu caiva kṛtaśramā yasya sado 'bhyupetāḥ /",
  "S03ajm_u:1001": "viśeṣayuktaṃ bahumānam īyuḥ pūjābhir āviṣkriyamāṇasārāḥ //",
  "S03ajm_u:1002": "tasya rājño rājyapratipattyanantaraḥ prathitaguṇagaṇanirantaro viśvaṃtaro nāma putro yuvarājo babhūva /",
  "S03ajm_u:1003": "ayam eva sa bhagavāṃs chākyamunis tena samayena /",
  "S03ajm_u:1004": "AJm_9.3 yuvāpi vṛddhopaśamābhirāmas tejasvy api kṣāntisukhasvabhāvaḥ /",
  "S03ajm_u:1005": "vidvān api jñānamadānabhijñaḥ śriyā samṛddho 'py avalepaśūnyaḥ //",
  "S03ajm_u:1006": "AJm_9.4 dṛṣṭaprayāmāsu ca dikṣu tasya vyāpte ca lokatritaye yaśobhiḥ /",
  "S03ajm_u:1007": "babhūva naivānyayaśolavānāṃ prasartum utsāha ivāvakāśaḥ //",
  "S03ajm_u:1008": "AJm_9.5 amṛṣyamāṇaḥ sa jagadgatānāṃ duḥkhodayānāṃ prabhutāvalepam /",
  "S03ajm_u:1009": "dāneṣuvarṣī karuṇorucāpas tair yuddhasaṃrambham ivājagāma //",
  "S03ajm_u:1010": "sa pratyaham abhigatam arthijanam abhilaṣitādhikair akliṣṭair arthavisargaiḥ priyavacanopacāramanoharair atīva prahlādayām āsa /",
  "S03ajm_u:1011_0": "parvadivaseṣu ca poṣadhaniyamapraśamavibhūṣaṇaḥ śiraḥsnātaḥ śuklakṣaumavāsā himagiriśikharasaṃnikāśaṃ",
  "S03ajm_u:1011_1": "madalekhābhyalaṃkṛtamukhaṃ lakṣaṇavinayajavasattvasaṃpannaṃ gandhahastinaṃ samājñātam",
  "S03ajm_u:1011_2": "aupavāhyaṃ dviradavaram abhiruhya samantato nagarasyābhiniviṣṭāny arthijananipānabhūtāni",
  "S03ajm_u:1011_3": "svāni sattrāgārāṇi pratyavekṣate sma /",
  "S03ajm_u:1012": "tathā ca prītiviśeṣam adhijagāma /",
  "S03ajm_u:1013": "AJm_9.6 na hi tāṃ kurute prītiṃ vibhūtir bhavanāśritā /",
  "S03ajm_u:1014": "saṃkrāmyamāṇārthijane saiva dānapriyasya yām //",
  "S03ajm_u:1015_0": "atha kadā cit tasyaivaṃvidhaṃ dānaprasaṅgaṃ pramuditahṛdayair arthibhiḥ samantato",
  "S03ajm_u:1015_1": "vikīryamāṇam upalabhyānyatamo bhūmyanantaras tasya rājā śakyo 'yam atisaṃdhātuṃ dānānurāgavaśagatvād",
  "S03ajm_u:1015_2": "iti pratarkya dviradavarāpaharaṇārthaṃ brāhmaṇāṃs tatra praṇidadhe //",
  "S03ajm_u:1016_0": "atha te brāhmaṇā viśvaṃtarasya svāni sattrāgārāṇi pratyavekṣamāṇasya pramodād adhikataranayanavadanaśobhasya",
  "S03ajm_u:1016_1": "jayāśīrvādamukharāḥ samucchritābhiprasāritadakṣiṇāgrapāṇayaḥ purastāt samatiṣṭhanta /",
  "S03ajm_u:1017": "sa taṃ vinigṛhya dviradavaram upacārapuraḥsaram abhigamanaprayojanam enān paryapṛcchad ājñāpyatāṃ kenārtha iti //",
  "S03ajm_u:1018": "brāhmaṇā ūcuḥ /",
  "S03ajm_u:1019": "AJm_9.7 amuṣya tava nāgasya gatilīlāvilambinaḥ /",
  "S03ajm_u:1020": "guṇair arthitvam āyātā dānaśauryāc ca te vayam //",
  "S03ajm_u:1021": "AJm_9.8 kailāsaśikharābhasya pradānād asya dantinaḥ /",
  "S03ajm_u:1022": "kuruṣva tāval lokānāṃ vismayaikarasaṃ manaḥ //",
  "S03ajm_u:1023": "ity ukte bodhisattvaḥ prītyā samāpūryamāṇahṛdayaś cintām āpede /",
  "S03ajm_u:1024": "cirasya khalūdārapraṇayasumukham arthijanaṃ paśyāmi /",
  "S03ajm_u:1025": "kaḥ punar artha evaṃvidhena dviradapatinaiṣāṃ brāhmaṇānām /",
  "S03ajm_u:1026": "vyaktam ayaṃ lobherṣyādoṣaparyākulamanasaḥ kasyāpi rājñaḥ kārpaṇyaprayogaḥ /",
  "S03ajm_u:1027": "AJm_9.9 āśāvighātadīnatvaṃ tan mā bhūd asya bhūpateḥ /",
  "S03ajm_u:1028": "anādṛtya yaśodharmau yo 'smaddhita ivodyataḥ //",
  "S03ajm_u:1029": "iti viniścitya sa mahātmā tvaritam avatīrya dviradavarāt pratigṛhyatām iti samudyatakāñcanabhṛṅgāras teṣāṃ purato 'vatasthe //",
  "S03ajm_u:1030": "AJm_9.10 tataḥ sa vidvān api rājaśāstram arthānuvṛttyā gatadharmamārgam /",
  "S03ajm_u:1031": "dharmānurāgeṇa dadau gajendraṃ nītivyalīkena na saṃcakampe //",
  "S03ajm_u:1032": "AJm_9.11 taṃ hemajālarucirābharaṇaṃ gajendraṃ vidyutpinaddham iva śāradam abhrarāśim /",
  "S03ajm_u:1033": "dattvā parāṃ mudam avāpa narendrasūnuḥ saṃcukṣubhe tu nagaraṃ nayapakṣapātāt //",
  "S03ajm_u:1034_0": "atha dviradapatipradānaśravaṇāt samudīrṇakrodhasaṃrambhāḥ śibayo brāhmaṇavṛddhā mantriṇo",
  "S03ajm_u:1034_1": "yodhāḥ pauramukhyāś ca kolāhalaṃ samupajanayantaḥ saṃjayaṃ rājānam abhigamya sasaṃbhramāmarṣasaṃrambhāt",
  "S03ajm_u:1034_2": "pariśithilopacārayantraṇam ūcuḥ /",
  "S03ajm_u:1035": "kim iyaṃ deva rājyaśrīr vilupyamānaivam apy upekṣyate /",
  "S03ajm_u:1036": "nārhati devaḥ svarājyopaplavam evam abhivardhamānaṃ marṣayitum /",
  "S03ajm_u:1037": "kim etad iti ca sāvegam uktā rājñā punar enam ūcuḥ /",
  "S03ajm_u:1038": "kasmād devo na jānīte /",
  "S03ajm_u:1039": "AJm_9.12 niṣevya mattabhramaropagītaṃ yasyānanaṃ dānasugandhi vāyuḥ /",
  "S03ajm_u:1040": "madāvalepaṃ paravāraṇānām āyāsaduḥkhena vinā pramārṣṭi //",
  "S03ajm_u:1041": "AJm_9.13 yattejasākrāntabalaprabhāvāḥ saṃsuptadarpā iva vidviṣas te /",
  "S03ajm_u:1042": "viśvaṃtareṇaiṣa gajaḥ sa datto rūpī jayas te hriyate 'nyadeśam //",
  "S03ajm_u:1043": "AJm_9.14 gāvaḥ suvarṇaṃ vasanāni bhojyam iti dvijebhyo nṛpa deyarūpam /",
  "S03ajm_u:1044": "yasmiñ jayaśrīr niyatā dvipendre deyaḥ sa nāmety atidānaśauryam //",
  "S03ajm_u:1045": "AJm_9.15 nayotpathenainam iti vrajantaṃ kathaṃ samanveṣyati rājalakṣmīḥ /",
  "S03ajm_u:1046": "nopekṣaṇaṃ deva tavātra yuktaṃ purāyam ānandayati dviṣas te //",
  "S03ajm_u:1047": "tac chrutvā sa rājā putrapriyatvāt kiṃ cit tān eva praty aprītamanāḥ kāryānurodhāt sāvegavad evam ity uktvā samanuneṣyañ chibīn uvāca /",
  "S03ajm_u:1048": "jāne dānaprasaṅgavyasanitāṃ nītikramānapekṣāṃ viśvaṃtarasya na caiṣa kramo rājyadhuri saṃniyuktasya /",
  "S03ajm_u:1049": "dattaṃ tv anena svaṃ hastinaṃ vāntakalpaṃ kaḥ pratyāhariṣyati /",
  "S03ajm_u:1050": "api tu tathāham enaṃ kariṣye yathā dāne mātrāṃ jñāsyati /",
  "S03ajm_u:1051": "tad alam atra vaḥ saṃrambheṇeti //",
  "S03ajm_u:1052": "śibaya ūcuḥ /",
  "S03ajm_u:1053": "na khalu mahārāja paribhāṣaṇāmātrasādhyo 'sminn arthe viśvaṃtara iti //",
  "S03ajm_u:1054": "saṃjaya uvāca /",
  "S03ajm_u:1055": "atha kim anyad atra mayā śakyaṃ kartum /",
  "S03ajm_u:1056": "AJm_9.16 doṣapravṛtter vimukhasya yasya guṇaprasaṅgā vyasanīkriyante /",
  "S03ajm_u:1057": "bandho vadho vātmasutasya tasya kiṃ niṣkrayaḥ syād dviradasya tasya //",
  "S03ajm_u:1058": "tad alam atra vaḥ saṃrambheṇa /",
  "S03ajm_u:1059": "nivārayiṣyāmy aham ato viśvaṃtaram iti //",
  "S03ajm_u:1060": "atha śibayaḥ samudīrṇamanyavo rājānam ūcuḥ /",
  "S03ajm_u:1061": "AJm_9.17 ko vā vadhaṃ bandhanatāḍanaṃ vā sutasya te rocayate narendra /",
  "S03ajm_u:1062": "dharmātmakas tv eṣa na rājyabhārakṣobhasya soḍhā karuṇātmakatvāt //",
  "S03ajm_u:1063": "AJm_9.18 siṃhāsanaṃ tejasi labdhaśabdās trivargasevānipuṇā bhajante /",
  "S03ajm_u:1064": "dharmātirāgān nayanirvyapekṣas tapovanādhyāsanayogya eṣaḥ //",
  "S03ajm_u:1065": "AJm_9.19 phalanti kāmaṃ vasudhādhipānāṃ durnītidoṣās tadapāśriteṣu /",
  "S03ajm_u:1066": "sahyās ta eṣāṃ tu tathāpi dṛṣṭā mūloparodhān na tu pārthivānām //",
  "S03ajm_u:1067": "AJm_9.20 kim atra vā bahv abhidhāya niścayas tv ayaṃ śibīnāṃ tvadabhūtyamarṣiṇām /",
  "S03ajm_u:1068": "prayātu vaṅkaṃ tapaso 'bhivṛddhaye nṛpātmajaḥ siddhaniṣevitaṃ girim //",
  "S03ajm_u:1069_0": "atha sa rājā snehapraṇayaviśrambhavaśād anayāpāyadarśinā hitodyatena tena janena",
  "S03ajm_u:1069_1": "pariniṣṭhuram ity abhidhīyamānaḥ prakṛtikopād vrīḍāvanatavadanaḥ putraviyogacintāparigatahṛdayaḥ",
  "S03ajm_u:1069_2": "sāyāsam abhiniśvasya śibīn uvāca /",
  "S03ajm_u:1070": "yady eṣa bhavatāṃ nirbandhas tad ekam api tāvad ahorātram asya mṛṣyatām /",
  "S03ajm_u:1071": "prabhātāyāṃ rajanyām abhipretaṃ vo 'nuṣṭhātā viśvaṃtara iti /",
  "S03ajm_u:1072": "evam astv iti ca pratigṛhītānunayaḥ śibibhiḥ sa rājā kṣattāram uvāca /",
  "S03ajm_u:1073": "gacchemaṃ vṛttāntaṃ viśvaṃtarāya nivedayeti /",
  "S03ajm_u:1074": "sa tatheti pratiśrutya śokāśrupariṣiktavadano viśvaṃtaraṃ svabhavanagatam upetya śokaduḥkhāvegāt sasvaraṃ rudan pādayor asya nyapatat /",
  "S03ajm_u:1075": "api kuśalaṃ rājakulāyeti ca sasaṃbhramaṃ viśvaṃtareṇānuyuktaḥ samavasīdann aviśadapadākṣaram enam uvāca /",
  "S03ajm_u:1076": "kuśalaṃ rājakulāyeti /",
  "S03ajm_u:1077": "atha kasmād evam adhīro 'sīti ca punar anuyukto viśvaṃtareṇa kṣattā bāṣpavegoparudhyamānagadgadakaṇṭhaḥ śvāsaviskhalitalulitākṣaraṃ śanair ity uvāca /",
  "S03ajm_u:1078": "AJm_9.21 sāntvagarbhām anādṛtya nṛpājñām apy adakṣiṇāḥ /",
  "S03ajm_u:1079": "rāṣṭrāt pravrājayanti tvāṃ kupitāḥ śibayo nṛpa //",
  "S03ajm_u:1080": "viśvaṃtara uvāca /",
  "S03ajm_u:1081": "māṃ śibayaḥ pravrājayanti kupitā iti kaḥ saṃbandhaḥ /",
  "S03ajm_u:1082": "AJm_9.22 rame na vinayonmārge dveṣmi cāhaṃ pramāditām /",
  "S03ajm_u:1083": "kutra me śibayaḥ kruddhā yan na paśyāmi duṣkṛtam //",
  "S03ajm_u:1084": "kṣattovāca /",
  "S03ajm_u:1085": "atyudāratāyām /",
  "S03ajm_u:1086": "AJm_9.23 alobhaśubhrā tvayi tuṣṭir āsīl lobhākulā yācakamānaseṣu /",
  "S03ajm_u:1087": "datte tvayā mānada vāraṇendre dhairyāṇi kopas tv aharac chibīnām //",
  "S03ajm_u:1088": "AJm_9.24 ity atītāḥ svamaryādāṃ rabhasāḥ śibayas tvayi /",
  "S03ajm_u:1089": "yena pravrājitā yānti pathā tena kila vraja //",
  "S03ajm_u:1090": "atha bodhisattvaḥ kṛpābhyāsarūḍhāṃ yācanakajanavatsalatāṃ dhairyātiśayasaṃpadaṃ ca svām udbhāvayann uvāca /",
  "S03ajm_u:1091": "capalasvabhāvāḥ khalu śibayo 'nabhijñā iva cāsmatsvabhāvasya /",
  "S03ajm_u:1092": "AJm_9.25 dravyeṣu bāhyeṣu ka eva vādo dadyām ahaṃ sve nayane śiro vā /",
  "S03ajm_u:1093": "imaṃ hi lokārtham ahaṃ bibharmi samucchrayaṃ kiṃ bata vastu bāhyam //",
  "S03ajm_u:1094": "AJm_9.26 yasya svagātrair api yācakānāṃ vacāṃsi saṃpūjayituṃ manīṣā /",
  "S03ajm_u:1095": "bhayān na dadyāt sa iti pratarkaḥ prakāśanā bāliśacāpalasya //",
  "S03ajm_u:1096": "api ca / śibayas tvayaivaṃ vācyā madvacanena /",
  "S03ajm_u:1097": "and the following three lines was span red before -->",
  "S03ajm_u:1098": "naivāham etad yaśase dadāmi na bhūtim icchañ chibayo na lobhāt /",
  "S03ajm_u:1099": "nīcair anāsevita eṣa panthā dātavyam ity eva tato dadāmi // 26' //",
  "S03ajm_u:1100": "AJm_9.27 kāmaṃ māṃ śibayaḥ sarve ghnantu pravrājayantu vā /",
  "S03ajm_u:1101": "na tv evāhaṃ na dāsyāmi gacchāmy eṣa tapovanam //",
  "S03ajm_u:1102": "atha bodhisattvo vipriyaśravaṇaviklavamukhīṃ patnīm uvāca /",
  "S03ajm_u:1103": "śruto 'trabhavatyā śibīnāṃ niścayaḥ //",
  "S03ajm_u:1104": "madry uvāca /",
  "S03ajm_u:1105": "śruto deva //",
  "S03ajm_u:1106": "viśvaṃtara uvāca /",
  "S03ajm_u:1107": "AJm_9.28 yad yad asti dhanaṃ kiṃ cid asmatto 'dhigataṃ tvayā /",
  "S03ajm_u:1108": "nidhehi tad anindyāṅgi yac ca te paitṛkaṃ dhanam //",
  "S03ajm_u:1109": "madry uvāca /",
  "S03ajm_u:1110": "kutraitad deva nidadhāmīti //",
  "S03ajm_u:1111": "viśvaṃtara uvāca /",
  "S03ajm_u:1112": "AJm_9.29 śīlavadbhyaḥ sadā dadyā dānaṃ satkāraśībharam /",
  "S03ajm_u:1113": "tathā hi nihitaṃ dravyam ahāryam anugāmi ca //",
  "S03ajm_u:1114": "AJm_9.30 priyaṃ śvaśurayoḥ kuryāḥ putrayoḥ paripālanam /",
  "S03ajm_u:1115": "dharma evāpramādaṃ ca śokaṃ madvirahāt tu mā //",
  "S03ajm_u:1116": "tac chrutvā madrī saṃtaptahṛdayāpi bhartur adhṛtiparihārārtham anādṛtya śokadainyam ity uvāca /",
  "S03ajm_u:1117": "AJm_9.31 naiṣa dharmo mahārāja yad yāyā vanam ekakaḥ /",
  "S03ajm_u:1118": "tenāham api yāsyāmi yena kṣatriya yāsyasi //",
  "S03ajm_u:1119": "AJm_9.32 tvadaṅkaparivartinyā mṛtyur utsava eva me /",
  "S03ajm_u:1120": "mṛtyor duḥkhataraṃ tat syāj jīveyaṃ yat tvayā vinā //",
  "S03ajm_u:1121": "naiva ca khalu me deva vanavāso duḥkha iti pratibhāti / tathā hi /",
  "S03ajm_u:1122": "AJm_9.33 nirdurjanāny anupabhuktasarittarūṇi nānāvihaṃgavirutāni mṛgākulāni /",
  "S03ajm_u:1123": "vaiḍūryakuṭṭimamanoharaśādvalāni krīḍāvanādhikasukhāni tapovanāni //",
  "S03ajm_u:1124": "api ca deva /",
  "S03ajm_u:1125": "AJm_9.34 alaṃkrtāv imau paśyan kumārau mālabhāriṇau /",
  "S03ajm_u:1126": "krīḍantau vanagulmeṣu na rājyasya smariṣyasi //",
  "S03ajm_u:1127": "AJm_9.35 ṛtuprayatnaracitā vanaśobhā navā navā /",
  "S03ajm_u:1128": "vane tvāṃ ramayiṣyanti saritkuñjāś ca sodakāḥ //",
  "S03ajm_u:1129": "AJm_9.36 citraṃ virutavāditraṃ pakṣiṇāṃ ratikāṅkṣiṇām /",
  "S03ajm_u:1130": "madācāryopadiṣṭāni nṛttāni ca śikhaṇḍinām //",
  "S03ajm_u:1131": "AJm_9.37 mādhuryānavagītaṃ ca gītaṃ madhupayoṣitām /",
  "S03ajm_u:1132": "vaneṣu kṛtasaṃgītaṃ harṣayiṣyanti te manaḥ //",
  "S03ajm_u:1133": "AJm_9.38 āstīryamāṇāni ca śarvarīṣu jyotsnādukūlena śilātalāni /",
  "S03ajm_u:1134": "saṃbāhamāno vanamārutaś ca labdhādhivāsaḥ kusumadrumebhyaḥ //",
  "S03ajm_u:1135": "AJm_9.39 calopalapraskhalitodakānāṃ kalā virāvāś ca saridvadhūnām /",
  "S03ajm_u:1136": "vibhūṣaṇānām iva saṃninādāḥ pramodayiṣyanti vane manas te //",
  "S03ajm_u:1137": "ity anunīyamānaḥ sa dayitayā vanaprayāṇaparyutsukamatir arthijanāvekṣayā mahāpradānaṃ dātum upacakrame //",
  "S03ajm_u:1138": "athemāṃ viśvaṃtarapravrājanapravṛttim upalabhya rājakule tumula ākrandaśabdaḥ prādurabhūt /",
  "S03ajm_u:1139": "śokaduḥkhāvegān mūrchāparigata iva cārthijano mattonmatta iva ca tat tad bahuvidhaṃ vilalāpa/",
  "S03ajm_u:1140": "AJm_9.40 chāyātaroḥ svāduphalapradasya cchedārtham āgūrṇaparaśvadhānām /",
  "S03ajm_u:1141": "dhātrī na lajjāṃ yad upaiti bhūmir vyaktaṃ tad asyā hatacetanatvam //",
  "S03ajm_u:1142": "AJm_9.41 śītāmalasvādujalaṃ nipānaṃ bibhitsatām asti na cen niṣeddhā /",
  "S03ajm_u:1143": "vyarthābhidhānā bata lokapālā viproṣitā vā śrutimātrakaṃ vā //",
  "S03ajm_u:1144": "AJm_9.42 adharmo bata jāgarti dharmaḥ supto 'thavā mṛtaḥ /",
  "S03ajm_u:1145": "yatra viśvaṃtaro rājā svasmād rājyān nirasyate //",
  "S03ajm_u:1146": "AJm_9.43 ko 'narthapaṭusāmarthyo yācñānūrjitavṛttiṣu /",
  "S03ajm_u:1147": "asmāsv anaparādheṣu vadhābhyudyamaniṣṭhuraḥ //",
  "S03ajm_u:1148_0": "atha bodhisattvo naikaśatasahasrasaṃkhyaṃ maṇikanakarajataparipūrṇakośaṃ vividhadhanadhānyanicayavanti",
  "S03ajm_u:1148_1": "kośakoṣṭhāgārāṇi dāsīdāsayānavāhanavasanaparicchadādi ca sarvam arthibhyo yathārham",
  "S03ajm_u:1148_2": "atisṛjya śokaduḥkhābhibhūtadhairyayor mātāpitroś caraṇān abhipraṇamya saputradāraḥ",
  "S03ajm_u:1148_3": "syandanavaram abhiruhya puṇyāhaghoṣaṇayeva mahato janakāyasyākranditaśabdena puravarān niragacchat /",
  "S03ajm_u:1149": "anurāgavaśagam anuyāyinaṃ ca janaṃ śokāśrupariklinnavadanaṃ prayatnād vinivartya svayam eva pragrahān parigṛhya yena vaṅkaḥ parvatas tena prāyāt /",
  "S03ajm_u:1150_0": "vyatītya cāviklavamatir udyānavanaruciramālinaṃ puravaropacāram anupūrveṇa praviralacchāyādrumaṃ",
  "S03ajm_u:1150_1": "vicchidyamānajanasaṃpātaṃ pravicaritamṛgagaṇasaṃbādham asaṃbādhadigālokaṃ cīrīvirāvonnāditam",
  "S03ajm_u:1150_2": "araṇyaṃ pratyapadyata //",
  "S03ajm_u:1151": "athainaṃ yadṛcchayābhigatā brāhmaṇā rathavāhāṃs turagān ayācanta //",
  "S03ajm_u:1152": "AJm_9.44 sa vartamāno 'dhvani naikayojane sahāyahīno 'pi kalatravān api /",
  "S03ajm_u:1153": "pradānaharṣād anapekṣitāyatir dadau dvijebhyaś caturas turaṃgamān //",
  "S03ajm_u:1154_0": "atha bodhisattvasya svayam eva rathadhuryatām upagantukāmasya gāḍhataraṃ parikaram",
  "S03ajm_u:1154_1": "abhisaṃyacchamānasya rohitamṛgarūpiṇaś catvāro yakṣakumārāḥ suvinītā iva sadaśvāḥ",
  "S03ajm_u:1154_2": "svayam eva rathayugaṃ skandhapradeśaiḥ pratyapadyanta /",
  "S03ajm_u:1155": "tāṃs tu dṛṣṭvā harṣavismayaviśālatarākṣīṃ madrīṃ bodhisattva uvāca /",
  "S03ajm_u:1156": "AJm_9.45 tapodhanādhyāsanasatkṛtānāṃ paśya prabhāvātiśayaṃ vanānām /",
  "S03ajm_u:1157": "yatraivam abhyāgatavatsalatvaṃ saṃrūḍhamūlaṃ mṛgapuṃgaveṣu //",
  "S03ajm_u:1158": "madry uvāca /",
  "S03ajm_u:1159": "AJm_9.46 tavaivāham imaṃ manye prabhāvam atimānuṣam /",
  "S03ajm_u:1160": "rūḍho 'pi hi guṇābhyāsaḥ sarvatra na samaḥ satām //",
  "S03ajm_u:1161": "AJm_9.47 toyeṣu tārāpratibimbaśobhā viśiṣyate yat kumudaprahāsaiḥ /",
  "S03ajm_u:1162": "kautūhalābhiprasṛtā ivendor hetutvam atrāgrakarāḥ prayānti //",
  "S03ajm_u:1163": "iti teṣām anyonyānukūlyāt parasparaṃ priyaṃ vadatām adhvānaṃ gacchatām athāparo brāhmaṇaḥ samabhigamya bodhisattvaṃ rathavaram ayācata /",
  "S03ajm_u:1164": "AJm_9.48 tataḥ svasukhaniḥsaṅgo yācakapriyabāndhavaḥ /",
  "S03ajm_u:1165": "pūrayām āsa viprasya sa rathena manoratham //",
  "S03ajm_u:1166": "atha bodhisattvaḥ prītamanā rathād avatārya svajanaṃ niryātya rathavaraṃ brāhmaṇāya jālinaṃ kumāram aṅkenādāya padbhyām evādhvānaṃ pratyapadyata /",
  "S03ajm_u:1167": "avimanaskaiva ca madrī kṛṣṇājināṃ kumārīm aṅkena parigṛhya pṛṣṭhato 'nvagacchad enam //",
  "S03ajm_u:1168": "AJm_9.49 nimantrayām āsur iva drumās taṃ hṛdyaiḥ phalair ānamitāgraśākhāḥ /",
  "S03ajm_u:1169": "puṇyānubhāvād abhivīkṣamāṇāḥ śiṣyā vinītā iva ca praṇemuḥ //",
  "S03ajm_u:1170": "AJm_9.50 haṃsāṃsasaṃkṣobhitapaṅkajāni kiñjalkareṇusphuṭapiñjarāṇi prādurbabhūvuś ca sarāṃsi tasya tatraiva yatrābhicakāṅkṣa vāri //",
  "S03ajm_u:1171": "AJm_9.51 vitānaśobhāṃ dadhire payodāḥ sukhaḥ sugandhiḥ pravavau nabhasvān /",
  "S03ajm_u:1172": "pariśramakleśam amṛṣyamāṇā yakṣāś ca saṃcikṣipur asya mārgam //",
  "S03ajm_u:1173": "iti bodhisattva udyānavanagata iva pādacāravinodanasukham anubhavan mārgaparikhedarasam anāsvādya saputradāraḥ prāpta eva tu vaṅkaparvatam apaśyat /",
  "S03ajm_u:1174_0": "tatra ca puṣpaphalapallavālaṃkṛtasnigdhavividharucirataruvaranicitaṃ madamuditavihagavividharutaninadaṃ",
  "S03ajm_u:1174_1": "pravṛttanṛttabarhigaṇopaśobhitaṃ pravicaritanaikamṛgakulaṃ kṛtaparikaram iva vimalanīlasalilayā",
  "S03ajm_u:1174_2": "saritā kusumarajo'ruṇasukhapavanaṃ tapovanaṃ vanacarakādeśitamārgaḥ praviśya viśvakarmaṇā",
  "S03ajm_u:1174_3": "śakrasaṃdeśāt svayam abhinirmitāṃ manojñadarśanāṃ sarvartusukhāṃ praviviktāṃ parṇaśālām adhyāvasat /",
  "S03ajm_u:1175": "AJm_9.52 tasmin vane dayitayā paricaryamāṇaḥ śṛṇvann ayatnamadhurāṃś ca sutapralāpān /",
  "S03ajm_u:1176": "udyānasaṃstha iva vismṛtarājyacintaḥ saṃvatsarārdham adhikaṃ sa tapaś cacāra //",
  "S03ajm_u:1177_0": "atha kadā cin mūlaphalārthaṃ gatāyāṃ rājaputryāṃ putrayoḥ paripālananimittam āśramapadam",
  "S03ajm_u:1177_1": "aśūnyaṃ kurvāṇe rājaputre mārgareṇuparuṣīkṛtacaraṇaprajaṅghaḥ pariśramakṣāmanayanavadano",
  "S03ajm_u:1177_2": "daṇḍakāṣṭhāvabaddhaskandhāvasaktakamaṇḍalur brāhmaṇaḥ patnyā paricārakānayanārthaṃ",
  "S03ajm_u:1177_3": "samarpitadṛḍhasaṃdeśas taṃ deśam abhijagāma /",
  "S03ajm_u:1178_0": "atha bodhisattvaś cirasyārthijanaṃ dṛṣṭvābhigataṃ manaḥpraharṣāt saṃjāyamānanayanavadanaprasādaḥ",
  "S03ajm_u:1178_1": "pratyudgamya svāgatādipriyavacanapuraḥsaraṃ praveśya cainam āśramapadaṃ kṛtātithisatkāram",
  "S03ajm_u:1178_2": "āgamanaprayojanam apṛcchat /",
  "S03ajm_u:1179": "atha sa brāhmaṇo bhāryānurāgād utsāritadhairyalajjaḥ pratigrahamātrasajja īdṛśam artham uvāca /",
  "S03ajm_u:1180": "AJm_9.53 āloko bhavati yataḥ samaś ca mārgo loko 'yaṃ vrajati tato na durgameṇa /",
  "S03ajm_u:1181": "prāyo 'smiñ jagati tu matsarāndhakāre nānyena praṇayapadāni me vahanti //",
  "S03ajm_u:1182": "AJm_9.54 pradānaśauryorjitayā yaśaḥśriyā gataṃ ca gantavyam aśeṣatas tava /",
  "S03ajm_u:1183": "ato 'smi yācñāśramam abhyupeyivān prayaccha tan me paricārakau sutau //",
  "S03ajm_u:1184": "ity ukte bodhisattvo mahāsattvaḥ",
  "S03ajm_u:1185": "AJm_9.55 dānaprītau kṛtābhyāsaḥ pratyākhyātum aśikṣitaḥ /",
  "S03ajm_u:1186": "dadāmīty avadad dhṛṣṭaṃ dayitau tanayāv api //",
  "S03ajm_u:1187": "svasty astu /",
  "S03ajm_u:1188": "tat kim idānīm āsyata iti ca brāhmaṇenābhihitaḥ sa mahāsattvaḥ pradānakathāśravaṇotpatitaviṣādaviplutākṣayoḥ sutayoḥ snehavegenāvalambyamānahṛdayo bodhisattva uvāca /",
  "S03ajm_u:1189": "AJm_9.56 dattāv etau mayā tubhyaṃ kiṃ tu mātānayor gatā /",
  "S03ajm_u:1190": "vanaṃ mūlaphalasyārthe sāyam adyāgamiṣyati //",
  "S03ajm_u:1191": "AJm_9.57 tayā dṛṣṭāv upāghrātau mālināv abhyalaṃkṛtau /",
  "S03ajm_u:1192": "ihaikarātraṃ viśramya śvo netāsi sutau mama //",
  "S03ajm_u:1193": "brāhmaṇa uvāca /",
  "S03ajm_u:1194": "alam anenātrabhavato nirbandhena /",
  "S03ajm_u:1195": "AJm_9.58 gauṇam etad dhi nārīṇāṃ nāma vāmā iti sthitam /",
  "S03ajm_u:1196": "syāc caivaṃ dānavighnas te tena vāsaṃ na rocaye //",
  "S03ajm_u:1197": "bodhisattva uvāca /",
  "S03ajm_u:1198": "alaṃ dānavighnāśaṅkayā /",
  "S03ajm_u:1199": "sahadharmacāriṇī mama sā /",
  "S03ajm_u:1200": "yathā vātrabhavate rocate /",
  "S03ajm_u:1201": "api ca mahābrāhmaṇa",
  "S03ajm_u:1202": "AJm_9.59 sukumāratayā bālyāt paricaryāsv akauśalāt /",
  "S03ajm_u:1203": "kīdṛśīṃ nāma kuryātāṃ dāsaprītim imau tava //",
  "S03ajm_u:1204": "AJm_9.60 dṛṣṭvā tv itthaṃgatāv etau śibirājaḥ pitāmahaḥ /",
  "S03ajm_u:1205": "addhā dadyād yad iṣṭaṃ te dhanaṃ niṣkrayam etayoḥ //",
  "S03ajm_u:1206": "AJm_9.61 yatas tadviṣayaṃ sādhu tvam imau netum arhasi /",
  "S03ajm_u:1207": "evaṃ hy arthena mahatā dharmeṇa ca sameṣyasi //",
  "S03ajm_u:1208": "brāhmaṇa uvāca /",
  "S03ajm_u:1209": "na śakṣyāmy aham āśīviṣadurāsadaṃ vipriyopāyanena rājānam abhigantum /",
  "S03ajm_u:1210": "AJm_9.62 ācchindyān mad imau rājā daṇḍaṃ vā praṇayen mayi /",
  "S03ajm_u:1211": "yato neṣyāmy aham imau brāhmaṇyāḥ paricārakau //",
  "S03ajm_u:1212": "atha bodhisattvo yatheṣṭam idānīm ity aparisamāptārtham uktvā sānunayam anuśiṣya tanayau paricaryānukūlye pratigrahārtham abhiprasārite brāhmaṇasya pāṇau kamaṇḍalum āvarjayām āsa /",
  "S03ajm_u:1213": "AJm_9.63 tasya yatnānurodhena papātāmbu kamaṇḍaloḥ /",
  "S03ajm_u:1214": "padmapattrābhitāmrābhyāṃ netrābhyāṃ svayam eva tu //",
  "S03ajm_u:1215_0": "atha sa brāhmaṇo lābhātiharṣāt sasaṃbhramākulitamatir bodhisattvatanayāpaharaṇatvarayā",
  "S03ajm_u:1215_1": "saṃkṣiptapadam āśīrvacanam uktvā nirgamyatām ity ājñākarkaśena vacasā kumārāv āśramapadān",
  "S03ajm_u:1215_2": "niṣkrāmayitum ārebhe //",
  "S03ajm_u:1216": "atha kumārau viyogaduḥkhātibhāravyathitahṛdayau pitaram abhipraṇamya bāṣpoparudhyamānanayanāv ūcatuḥ /",
  "S03ajm_u:1217": "AJm_9.64 ambā ca tāta niṣkrāntā tvaṃ ca nau dātum icchasi /",
  "S03ajm_u:1218": "yāvat tām api paśyeva tato dāsyati nau bhavān //",
  "S03ajm_u:1219_0": "atha sa brāhmaṇaḥ purā mātānayor āgacchaty asya vā putrasnehāt paścāttāpaḥ saṃbhavatīti",
  "S03ajm_u:1219_1": "vicintya padmakalāpam ivānayor hastān ābadhya latayā saṃtarjayan viceṣṭamānau pitaraṃ",
  "S03ajm_u:1219_2": "prati vyāvartitavadanau prakṛtisukumārau kumārau pracakarṣa //",
  "S03ajm_u:1220": "atha kṛṣṇājinā kumārī tatpūrvaduḥkhopanipātāt sasvaraṃ rudatī pitaram uvāca /",
  "S03ajm_u:1221": "AJm_9.65 ayaṃ māṃ brāhmaṇas tāta latayā hanti nirdayaḥ /",
  "S03ajm_u:1222": "na cāyaṃ brāhmaṇo vyaktaṃ dhārmikā brāhmaṇāḥ kila //",
  "S03ajm_u:1223": "AJm_9.66 yakṣo 'yaṃ brāhmaṇacchadmā nūnaṃ harati khāditum /",
  "S03ajm_u:1224": "nīyamānau piśācena tāta kiṃ nāv upekṣase //",
  "S03ajm_u:1225": "atha jālī kumāro mātaram anuśocann uvāca /",
  "S03ajm_u:1226": "AJm_9.67 naivedaṃ me tathā duḥkhaṃ yad ayaṃ hanti māṃ dvijaḥ /",
  "S03ajm_u:1227": "nāpaśyam ambāṃ yat tv adya tad vidārayatīva mām //",
  "S03ajm_u:1228": "AJm_9.68 rodiṣyati ciraṃ nūnam ambā śūnye tapovane /",
  "S03ajm_u:1229": "putraśokena kṛpaṇā hataśāveva cātakī //",
  "S03ajm_u:1230": "AJm_9.69 asmadarthaṃ samāhṛtya vanān mūlaphalam bahu /",
  "S03ajm_u:1231": "bhaviṣyati kathaṃ nv ambā dṛṣṭvā śūnyaṃ tapovanam //",
  "S03ajm_u:1232": "AJm_9.70 ime nāv aśvakās tāta hastikā rathakāś ca ye /",
  "S03ajm_u:1233": "ato 'rdhaṃ deyam ambāyai śokaṃ tena vineṣyati //",
  "S03ajm_u:1234": "AJm_9.71 vandyāsmadvacanād ambā vāryā śokāc ca sarvathā /",
  "S03ajm_u:1235": "durlabhaṃ hi punas tāta tava tasyāś ca darśanam //",
  "S03ajm_u:1236": "AJm_9.72 ehi kṛṣṇe mariṣyāvaḥ ko nv artho jīvitena nau /",
  "S03ajm_u:1237": "dattāv āvāṃ janitrāsmai brāhmaṇāya dhanaiṣiṇe //",
  "S03ajm_u:1238": "ity uktvā jagmatuḥ //",
  "S03ajm_u:1239_0": "atha bodhisattvas tenātikaruṇena tanayapralāpenākampitamatir api ka idānīṃ dattvānutāpaṃ",
  "S03ajm_u:1239_1": "kariṣyatīti niṣpratīkāreṇa śokāgninā nirdahyamānahṛdayo viṣavegamūrchāparigata iva",
  "S03ajm_u:1239_2": "samuparudhyamānacetās tatraiva niṣasāda /",
  "S03ajm_u:1240": "śītānilavyajanapratilabdhasaṃjñaś ca niṣkūjam ivāśramapadaṃ tanayaśūnyam abhivīkṣya bāṣpagadgadasaṃnirudhyamānakaṇṭha ity ātmagatam uvāca /",
  "S03ajm_u:1241": "AJm_9.73 putrābhidhāne hṛdaye samakṣaṃ praharan mama /",
  "S03ajm_u:1242": "nāśaṅkata kathaṃ nāma dhig alajjo bata dvijaḥ //",
  "S03ajm_u:1243": "AJm_9.74 pattikāv anupānatkau saukumāryāt klamāsahau /",
  "S03ajm_u:1244": "yāsyataḥ katham adhvānaṃ tasya ca preṣyatāṃ gatau //",
  "S03ajm_u:1245": "AJm_9.75 mārgaśramaparimlānau ko 'dya viśrāmayiṣyati /",
  "S03ajm_u:1246": "kṣuttarṣaduḥkābhihatau yāciṣyete kam etya vā //",
  "S03ajm_u:1247": "AJm_9.76 mama tāvad idaṃ duḥkhaṃ dhīratāṃ kartum icchataḥ /",
  "S03ajm_u:1248": "kā nv avasthā mama tayoḥ sutayoḥ sukhavṛddhayoḥ //",
  "S03ajm_u:1249": "AJm_9.77 aho putraviyogāgnir nirdahaty eva me manaḥ /",
  "S03ajm_u:1250": "satāṃ tu dharmaṃ saṃsmṛtya ko 'nutāpaṃ kariṣyati //",
  "S03ajm_u:1251": "atha madrī vipriyopanipātāśaṃsibhir aniṣṭair nimittair upajanitavaimanasyā mūlaphalāny ādāya kṣiprataram āgantukāmāpi vyāḍamṛgoparudhyamānamārgā ciratareṇāśramapadam upajagāma /",
  "S03ajm_u:1252": "ucitāyāṃ ca pratyudgamanabhūmāv ākrīḍasthāneṣu ca tanayāv apaśyantī bhṛśataram arativaśam agāt //",
  "S03ajm_u:1253": "AJm_9.78 anīpsitāśaṅkitajātasaṃbhramā tataḥ sutānveṣaṇacañcalekṣaṇā /",
  "S03ajm_u:1254": "prasaktam āhvānam asaṃpratigrahaṃ tayor viditvā vyalapac chucāturā //",
  "S03ajm_u:1255": "AJm_9.79 samājavad yat pratibhāti me purā sutapralāpapratināditaṃ vanam /",
  "S03ajm_u:1256": "adarśanād adya tayos tad eva me prayāti kāntāram ivāśaraṇyatām //",
  "S03ajm_u:1257": "kiṃ nu khalu tau kumārau",
  "S03ajm_u:1258": "AJm_9.80 krīḍāprasaṅgaśramajātanidrau suptau nu naṣṭau gahane vane vā /",
  "S03ajm_u:1259": "cirān madabhyāgamanād atuṣṭau syātāṃ kva cid bālatayā nilīnau //",
  "S03ajm_u:1260": "AJm_9.81 ruvanti kasmāc ca na pakṣiṇo 'py amī samākulās tadvadhasākṣiṇo yadi /",
  "S03ajm_u:1261": "taraṃgabhaṅgair avinītakopayā hṛtau nu kiṃ nimnagayātivegayā //",
  "S03ajm_u:1262": "apīdānīṃ me vitathā mithyāvikalpā bhaveyuḥ /",
  "S03ajm_u:1263": "api rājaputrāya saputrāya svasti syāt /",
  "S03ajm_u:1264": "apy aniṣṭanivedināṃ nimittānāṃ maccharīra eva vipāko bhavet /",
  "S03ajm_u:1265": "kiṃ nu khalv idaṃ animittāpavṛttapraharṣam aratitamisrayāvacchādyamānaṃ vidravatīva me hṛdayam /",
  "S03ajm_u:1266": "visrasyanta iva me gātrāṇi /",
  "S03ajm_u:1267": "vyākulā iva digvibhāgāḥ /",
  "S03ajm_u:1268": "bhramatīva cedaṃ paridhvastalakṣmīkaṃ vanam iti //",
  "S03ajm_u:1269": "athānupraviśyāśramapadam ekānte nikṣipya mūlaphalam upacārapuraḥsaraṃ bhartāram abhigamya kva dārakāv iti papraccha /",
  "S03ajm_u:1270": "atha bodhisattvo jānānaḥ snehadurbalatāṃ mātṛhṛdayasya durnivedyatvāc ca vipriyasya naināṃ kiṃ cid vaktuṃ śaśāka /",
  "S03ajm_u:1271": "AJm_9.82 janasya hi priyārhasya vipriyākhyānavahninā upetya hi manastāpaḥ saghṛṇena suduṣkaraḥ //",
  "S03ajm_u:1272_0": "atha madrī vyaktam akuśalaṃ me putrayor yad ayam evaṃ tūṣṇīṃbhūtaḥ śokadainyānuvṛttyety",
  "S03ajm_u:1272_1": "avadhārya samantataḥ kṣiptacitteva vicintyāśramapadaṃ tanayāv apaśyantī sabāṣpagadgadaṃ punar uvāca /",
  "S03ajm_u:1273": "AJm_9.83 dārakau ca na paśyāmi tvaṃ ca māṃ nābhibhāṣase /",
  "S03ajm_u:1274": "hatā khalv asmi kṛpaṇā vipriyaṃ hi na kathyate //",
  "S03ajm_u:1275": "ity uktvā śokāgninā parigatahṛdayā chinnamūleva latā nipapāta /",
  "S03ajm_u:1276": "patantīm eva caināṃ parigṛhya bodhisattvas tṛṇaśayanam ānīya śītābhir adbhiḥ pariṣicya pratyāgataprāṇāṃ samāśvāsayann uvāca /",
  "S03ajm_u:1277": "AJm_9.84 sahasaiva na te madri duḥkham ākhyātavān aham /",
  "S03ajm_u:1278": "na hi saṃbhāvyate dhairyaṃ manasi snehadurbale //",
  "S03ajm_u:1279": "AJm_9.85 jarādāridryaduḥkhārto brāhmaṇo mām upāgamat /",
  "S03ajm_u:1280": "tasmai dattau mayā putrau samāśvasihi mā śucaḥ //",
  "S03ajm_u:1281": "AJm_9.86 māṃ paśya madri mā putrau paridevīś ca devi mā /",
  "S03ajm_u:1282": "putraśokasaśalye me prahārṣīr iva mā hṛdi //",
  "S03ajm_u:1283": "AJm_9.87 yācitena kathaṃ śakyaṃ na dātum api jīvitam /",
  "S03ajm_u:1284": "anumodasva tad bhadre putradānam idaṃ mama //",
  "S03ajm_u:1285": "tac chrutvā madrī putravināśaśaṅkāvyathitahṛdayā putrayor jīvitapravṛttiśravaṇāt pratanūbhūtaśokā patyur adhṛtiparihārārthaṃ pramṛjya nayane savismayam udīkṣamāṇā bhartāram uvāca /",
  "S03ajm_u:1286": "āścaryam / kiṃ bahunā /",
  "S03ajm_u:1287": "AJm_9.88 nūnaṃ vismayavaktavyacetaso 'pi divaukasaḥ /",
  "S03ajm_u:1288": "yad ity alabdhaprasaras tava cetasi matsaraḥ //",
  "S03ajm_u:1289": "AJm_9.89 tathā hi dikṣu prasṛtapratisvanaiḥ samantato daivatadundubhisvanaiḥ /",
  "S03ajm_u:1290": "prasaktavispaṣṭapadākṣaraṃ nabhas tavaiva kīrtiprathanādarād abhūt //",
  "S03ajm_u:1291": "AJm_9.90 prakampiśailendrapayodharā dharā madād ivābhūd abhivṛddhavepathuḥ /",
  "S03ajm_u:1292": "divaḥ patadbhiḥ kusumaiś ca kāñcanaiḥ savidyududdyotam ivābhavan nabhaḥ //",
  "S03ajm_u:1293": "AJm_9.91 tad alaṃ śokadainyena dattvā cittaṃ prasādaya /",
  "S03ajm_u:1294": "nipānabhūto lokānāṃ dātaiva ca punar bhava //",
  "S03ajm_u:1295_0": "atha śakro devendraḥ kṣititalacalanād ākampite sumerau parvatarāje kim idam iti samutpannavimarśo",
  "S03ajm_u:1295_1": "vismayotphullanayanebhyo lokapālebhyaḥ pṛthivīkampakāraṇaṃ viśvaṃtaraputradānam upalabhya",
  "S03ajm_u:1295_2": "praharṣavismayāghūrṇitamanāḥ prabhātāyāṃ tasyāṃ rajanyāṃ brāhmaṇarūpī viśvaṃtaram",
  "S03ajm_u:1295_3": "arthivad abhyagacchat /",
  "S03ajm_u:1296": "kṛtātithisatkāraś ca bodhisattvena kenārtha ity upanimantrito bhāryām enam ayācata /",
  "S03ajm_u:1297": "AJm_9.92 mahāhradeṣv ambha ivopaśoṣaṃ na dānadharmaḥ samupaiti satsu /",
  "S03ajm_u:1298": "yāce tatas tvāṃ surasaṃnibhāryāṃ bhāryām imām arhasi naḥ pradātum //",
  "S03ajm_u:1299": "avimanā eva tu bodhisattvas tathety asmai pratiśuśrāva /",
  "S03ajm_u:1300": "AJm_9.93 tataḥ sa vāmena kareṇa madrīm ādāya savyena kamaṇḍaluṃ ca /",
  "S03ajm_u:1301": "nyapātayat tasya jalaṃ karāgre manobhuvaś cetasi śokavahnim //",
  "S03ajm_u:1302": "AJm_9.94 cukopa madrī na tu no ruroda viveda sā tasya hi taṃ svabhāvam /",
  "S03ajm_u:1303": "apūrvaduḥkhātibharāturā tu taṃ prekṣamāṇā likhiteva tasthau //",
  "S03ajm_u:1304": "tad dṛṣṭvā paramavismayākrāntahṛdayaḥ śakro devānām indras taṃ mahāsattvam abhiṣṭuvann uvāca /",
  "S03ajm_u:1305": "AJm_9.95 aho vikṛṣṭāntaratā sadasaddharmayor yathā /",
  "S03ajm_u:1306": "śraddhātum api karmedaṃ kā śaktir akṛtātmanām //",
  "S03ajm_u:1307": "AJm_9.96 avītarāgeṇa satā putradāram atipriyam /",
  "S03ajm_u:1308": "niḥsaṅgam iti dātavyaṃ kā nāmeyam udāttatā //",
  "S03ajm_u:1309": "AJm_9.97 asaṃśayaṃ tvadguṇaraktasaṃkathaiḥ prakīryamāṇeṣu yaśaḥsu dikṣu te /",
  "S03ajm_u:1310": "tirobhaviṣyanty aparā yaśaḥśriyaḥ pataṃgatejaḥsu yathānyadīptayaḥ //",
  "S03ajm_u:1311": "AJm_9.98 tasya te 'bhyanumodante karmedam atimānuṣam /",
  "S03ajm_u:1312": "yakṣagandharvabhujagās tridaśāś ca savāsavāḥ //",
  "S03ajm_u:1313": "ity uktvā śakraḥ svam eva vapur abhijvalad āsthāya śakro 'ham asmīti ca nivedyātmānaṃ bodhisattvam uvāca /",
  "S03ajm_u:1314": "AJm_9.99 tubhyam eva prayacchāmi madrīṃ bhāryām imām aham /",
  "S03ajm_u:1315": "vyatītya na hi śītāṃśuṃ candrikā sthātum arhati //",
  "S03ajm_u:1316": "AJm_9.100 dattāpi ca śṛgālasya siṃhabhāryā kim asya sā /",
  "S03ajm_u:1317": "siṃhasyaiva hi sā bhāryā dhīrā yacchanti yācitāḥ //",
  "S03ajm_u:1318": "AJm_9.101 viśiṣṭamadhyahīnānāṃ samacittā jināṅkurāḥ /",
  "S03ajm_u:1319": "tasmād anumatā loke [......]na tu karmaṇā //",
  "S03ajm_u:1320": "AJm_9.102 tan mā cintāṃ putrayor viprayogād rājyabhraṃśān mā ca saṃtāpam āgāḥ /",
  "S03ajm_u:1321": "sārdhaṃ tābhyām abhyupetaḥ pitā te kartā rājyaṃ tvatsanāthaṃ sanātham //",
  "S03ajm_u:1322": "ity uktvā śakras tatraivāntardadhe /",
  "S03ajm_u:1323": "śakrānubhāvāc ca sa brāhmaṇo bodhisattvatanayau śibiviṣayam eva saṃprāpayām āsa /",
  "S03ajm_u:1324_0": "atha śibayaḥ saṃjayaś ca śibirājas tad atikaruṇam atiduṣkaraṃ bodhisattvasya karma",
  "S03ajm_u:1324_1": "śrutvā samākleditahṛdayā brāhmaṇahastān niṣkrīya bodhisattvatanayau prasādyānīya",
  "S03ajm_u:1324_2": "ca viśvaṃtaraṃ rājya eva pratiṣṭhāpayām āsuḥ //",
  "S03ajm_u:1325": "tad evam atyadbhutā bodhisattvacaryeti tadunmukheṣu sattvaviśeṣeṣu nāvajñā pratīghāto vā karaṇīyaḥ /",
  "S03ajm_u:1326": "tathāgatavarṇe satkṛtya dharmaśravaṇe copaneyam //",
  "S03ajm_u:1327": "viśvaṃtarajātakaṃ navamam //",
  "S03ajm_u:1328": "10. Yajñajātakam",
  "S03ajm_u:1329": "na kalyāṇāśayāḥ pāpapratāraṇām anuvidhīyanta ity āśayaśuddhau yatitavyam //",
  "S03ajm_u:1330": "tadyathānuśrūyate /",
  "S03ajm_u:1331": "bodhisattvaḥ kila svapuṇyaprabhāvopanatām ānatasarvasāmantāṃ praśāntasvaparacakrādyupadravatvād akaṇṭakām asapatnām ekātapatrāṃ dāyādyakramāgatāṃ pṛthivīṃ pālayām āsa /",
  "S03ajm_u:1332": "AJm_10.1 nāthaḥ pṛthivyāḥ sa jitendriyārir bhuktāvagīteṣu phaleṣv asaktaḥ /",
  "S03ajm_u:1333": "prajāhiteṣv āhitasarvabhāvo dharmaikakāryo munivad babhūva //",
  "S03ajm_u:1334": "AJm_10.2 viveda lokasya hi sa svabhāvaṃ pradhānacaryānukṛtipradhānam /",
  "S03ajm_u:1335": "śreyaḥ samādhitsur ataḥ prajāsu viśeṣato dharmavidhau sasañje //",
  "S03ajm_u:1336": "AJm_10.3 dadau dhanaṃ śīlavidhiṃ samādade kṣamāṃ siṣeve jagadartham aihata /",
  "S03ajm_u:1337": "prajāhitādhyāśayasaumyadarśanaḥ sa mūrtimān dharma iva vyarocata //",
  "S03ajm_u:1338": "atha kadā cit tadbhujābhiguptam api taṃ viṣayaṃ sattvānāṃ karmavaiguṇyāt pramādavaśagatvāc ca varṣakarmādhikṛtānāṃ devaputrāṇāṃ durvṛṣṭiparyākulatā kva cit kva cid abhidudrāva //",
  "S03ajm_u:1339_0": "atha sa rājā vyaktam ayaṃ mama prajānāṃ vā dharmāpacārāt samupanato 'nartha iti niścitamatiḥ",
  "S03ajm_u:1339_1": "saṃrūḍhahitādhyāśayatvāt prajāsu tadduḥkham amṛṣyamāṇo dharmatattvajñasaṃmatān purohitapramukhān",
  "S03ajm_u:1339_2": "brāhmaṇavṛddhān matisacivāṃś ca taduddharaṇopāyaṃ papraccha /",
  "S03ajm_u:1340": "atha te vedavihitam anekaprāṇiśatavadhārambhabhīṣaṇaṃ yajñavidhiṃ suvṛṣṭihetuṃ manyamānās tam asmai saṃvarṇayām āsuḥ /",
  "S03ajm_u:1341": "viditavṛttāntas tu sa rājā yajñavihitānāṃ prāṇivaiśasānāṃ karuṇātmakatvān na teṣāṃ tad vacanaṃ bhāvenābhyanandat /",
  "S03ajm_u:1342": "vinayānuvṛttyā cainān pratyākhyānarūkṣākṣaram anuktvā prastāvāntareṇaiṣāṃ tāṃ kathāṃ tiraścakāra /",
  "S03ajm_u:1343": "te punar api taṃ rājānaṃ dharmasaṃkathāprastāvalabdhāvasarā gāmbhīryagūḍhaṃ tasya bhāvam ajānānā yajñapravṛttaye samanuśaśāsuḥ /",
  "S03ajm_u:1344": "AJm_10.4 kāryāṇi rājñāṃ niyatāni yāni lābhe pṛthivyāḥ paripālane ca /",
  "S03ajm_u:1345": "nātyeti kālas tava tāni nityaṃ teṣāṃ kramo dharmasukhāni yadvat //",
  "S03ajm_u:1346": "AJm_10.5 trivargasevānipuṇasya tasya prajāhitārthaṃ dhṛtakārmukasya /",
  "S03ajm_u:1347": "yajñābhidhāne suralokasetau pramādatantreva kathaṃ matis te //",
  "S03ajm_u:1348": "AJm_10.6 bhṛtyair ivājñā bahumanyate te sākṣād iyaṃ siddhir iti kṣitīśaiḥ /",
  "S03ajm_u:1349": "śreyāṃsi kīrtijvalitāni cetuṃ yajñair ayaṃ te ripukāla kālaḥ //",
  "S03ajm_u:1350": "AJm_10.7 kāmaṃ sadā dīkṣita eva ca tvaṃ dānaprasaṅgān niyamādarāc ca /",
  "S03ajm_u:1351": "vedaprasiddhaiḥ kratubhis tathāpi yuktaṃ bhaven moktum ṛṇaṃ surāṇām //",
  "S03ajm_u:1352": "AJm_10.8 sviṣṭyābhituṣṭāni hi daivatāni bhūtāni vṛṣṭyā pratimānayanti /",
  "S03ajm_u:1353": "iti prajānāṃ hitam ātmanaś ca yaśaskaraṃ yajñavidhiṃ juṣasva //",
  "S03ajm_u:1354": "tasya cintā prādurabhavat /",
  "S03ajm_u:1355": "atidurnyasto batāyaṃ parapratyayahāryapelavamatir amīmāṃsako dharmapriyaśraddadhāno jano yatra hi nāma",
  "S03ajm_u:1356": "AJm_10.9 ya eva lokeṣu śaraṇyasaṃmatās ta eva hiṃsām api dharmato gatāḥ /",
  "S03ajm_u:1357": "vivartate kaṣṭam apāyasaṃkaṭe janas tadādeśitakāpathānugaḥ //",
  "S03ajm_u:1358": "AJm_10.10 ko hi nāmābhisaṃbandho dharmasya paśuhiṃsayā /",
  "S03ajm_u:1359": "suralokādhivāsasya daivataprīṇanasya vā //",
  "S03ajm_u:1360": "AJm_10.11 viśasyamānaḥ kila mantraśaktibhiḥ paśur divaṃ gacchati tena tadvadhaḥ /",
  "S03ajm_u:1361": "upaiti dharmatvam itīdam apy asat paraiḥ kṛtaṃ ko hi paratra lapsyate //",
  "S03ajm_u:1362": "AJm_10.12 asatpravṛtter anivṛttamānasaḥ śubheṣu karmasv avirūḍhaniścayaḥ /",
  "S03ajm_u:1363": "paśur divaṃ yāsyati kena hetunā hato 'pi yajñe svakṛtāśrayaṃ vinā //",
  "S03ajm_u:1364": "AJm_10.13 hataś ca yajñe tridivaṃ yadi vrajen nanu vrajeyuḥ paśutāṃ svayaṃ dvijāḥ /",
  "S03ajm_u:1365": "yatas tu nāyaṃ vidhir īkṣyate kva cid vacas tad eṣāṃ ka iva grahīṣyati //",
  "S03ajm_u:1366": "AJm_10.14 atulyagandharddhirasaujasaṃ śubhāṃ sudhāṃ kilotsṛjya varāpsarodhṛtām /",
  "S03ajm_u:1367": "mudaṃ prayāsyanti vapādikāraṇād vadhena śocyasya paśor divaukasaḥ //",
  "S03ajm_u:1368": "tad idam atra prāptakālam iti viniścitya sa rājā yajñārambhasamutsuka iva nāma tat teṣāṃ vacanaṃ pratigṛhyāvocad enān /",
  "S03ajm_u:1369": "sanāthaḥ khalv aham anugrahavāṃś ca yad evaṃ me hitāvahitamanaso 'trabhavantaḥ /",
  "S03ajm_u:1370": "tad icchāmi puruṣamedhasahasreṇa yaṣṭum /",
  "S03ajm_u:1371": "anuśiṣyantāṃ tadupayogyasaṃbhārasamudānayanārthaṃ yathādhikāram amātyāḥ /",
  "S03ajm_u:1372": "parīkṣyatāṃ sattrāgāraniveśayogyo bhūmipradeśas tadanuguṇaś ca tithikaraṇamuhūrtanakṣatrayoga iti //",
  "S03ajm_u:1373": "athainaṃ purohita uvāca /",
  "S03ajm_u:1374": "īpsitārthasaṃpattaye snātu tāvan mahārāja ekasya yajñasyāvabhṛthe /",
  "S03ajm_u:1375": "athottareṣām ārambhaḥ kariṣyate krameṇa /",
  "S03ajm_u:1376": "yugapat puruṣapaśavaḥ sahasraśo hi parigṛhyamāṇā vyaktam udvegadoṣāya prajānāṃ te syur iti //",
  "S03ajm_u:1377": "asty etad iti ca brāhmaṇair uktaḥ sa rājā tān uvāca /",
  "S03ajm_u:1378": "alam atrabhavatāṃ prakṛtikopāśaṅkayā /",
  "S03ajm_u:1379": "tathāhaṃ saṃvidhāsye yathodvegaṃ me prajā na prayāsyantīti //",
  "S03ajm_u:1380": "atha sa rājā paurajānapadān saṃnipātyābravīt /",
  "S03ajm_u:1381": "icchāmi puruṣamedhasahasreṇa yaṣṭum /",
  "S03ajm_u:1382": "na ca mayā śakyaḥ kaś cid akāmaḥ paśutve niyoktum aduṣṭaḥ /",
  "S03ajm_u:1383_0": "tad yaṃ yam aham itaḥ prabhṛti vo drakṣyāmi vyavadhūtapramādanidreṇa vimalena cāracakṣuṣā",
  "S03ajm_u:1383_1": "śīlamaryādātivartinam asmadājñāṃ paribhavantaṃ taṃ taṃ svakulapaṃsakaṃ deśakaṇṭakam",
  "S03ajm_u:1383_2": "ahaṃ paśunimittam ādāsyāmīty etad vo viditam astv iti //",
  "S03ajm_u:1384": "atha teṣāṃ mukhyatamāḥ prāñjalaya enam ūcuḥ /",
  "S03ajm_u:1385": "AJm_10.15 sarvāḥ kriyās tava hitapravaṇāḥ prajānāṃ tatrāvamānanavidher naradeva ko 'rthaḥ /",
  "S03ajm_u:1386": "brahmāpi te caritam abhyanumantum arhaḥ sādhupramāṇaparam atrabhavān pramāṇam //",
  "S03ajm_u:1387": "AJm_10.16 priyaṃ yad eva devasya tad asmākam api priyam /",
  "S03ajm_u:1388": "asmatpriyahitād anyad dṛśyate na hi te priyam //",
  "S03ajm_u:1389": "iti pratigṛhītavacanaḥ paurajānapadaiḥ sa rājā mahatā janaprakāśenāḍambareṇa pratyayitān amātyān pāpajanopagrahaṇārthaṃ janapadaṃ nagarāṇi ca preṣayām āsa /",
  "S03ajm_u:1390": "samantataś ca pratyaham iti ghoṣaṇāṃ kārayām āsa /",
  "S03ajm_u:1391": "AJm_10.17 abhayam abhayado dadāti rājā sthiraśuciśīladhanāya sajjanāya /",
  "S03ajm_u:1392": "avinayanirataiḥ prajāhitārthaṃ narapaśubhis tu sahasraśo yiyakṣuḥ //",
  "S03ajm_u:1393": "AJm_10.18 tad yaḥ kaś cid itaḥ prabhṛty avinayaślāghānuvṛttyuddhavāt sāmantakṣitipārcitām api nṛpasyājñām avajñāsyati /",
  "S03ajm_u:1394": "sa svair eva viṣahya yajñapaśutām āpāditaḥ karmabhir yūpābaddhatanur viṣādakṛpaṇaḥ śuṣyañ janair drakṣyate //",
  "S03ajm_u:1395_0": "atha tadviṣayanivāsinaḥ puruṣā yajñapaśunimittaṃ duḥśīlapuruṣānveṣaṇādaram avekṣya",
  "S03ajm_u:1395_1": "rājñas tāṃ ca ghoṣaṇām atibhīṣaṇāṃ pratyaham upaśṛṇvantaḥ pāpajanopagrahāvahitāṃś",
  "S03ajm_u:1395_2": "ca rājapuruṣān samantataḥ samāpatato 'bhivīkṣya tyaktadauḥśīlyānurāgāḥ śīlasaṃvarasamādānaparā",
  "S03ajm_u:1395_3": "vairaprasaṅgaparāṅmukhāḥ parasparapremagauravasumukhāḥ praśāntavigrahavivādā gurujanavacanānuvartinaḥ",
  "S03ajm_u:1395_4": "saṃvibhāgaviśāradāḥ priyātithayo vinayanaibhṛtyaślāghinaḥ kṛtayuga iva babhūvuḥ /",
  "S03ajm_u:1396": "AJm_10.19 bhayena mṛtyoḥ paralokacintayā kulābhimānena yaśo'nurakṣayā /",
  "S03ajm_u:1397": "suśuklabhāvāc ca virūḍhayā hriyā janaḥ svaśīlāmalabhūṣaṇo 'bhavat //",
  "S03ajm_u:1398": "AJm_10.20 yathā yathā dharmaparo 'bhavaj janas tathā tathā rakṣijano viśeṣataḥ /",
  "S03ajm_u:1399": "cakāra duḥśīlajanābhimārgaṇām ataś ca dharmān na cacāla kaś ca na //",
  "S03ajm_u:1400": "AJm_10.21 svadeśavṛttāntam athopaśuśruvān imaṃ nṛpaḥ prītiviśeṣabhūṣaṇaḥ /",
  "S03ajm_u:1401": "carān priyākhyānakadānavistaraiḥ sa tarpayitvā sacivān samanvaśāt //",
  "S03ajm_u:1402": "AJm_10.22 parā manīṣā mama rakṣituṃ prajā gatāś ca tāḥ saṃprati dakṣiṇīyatām /",
  "S03ajm_u:1403": "idaṃ ca yajñāya dhanaṃ prakalpitaṃ yiyakṣur asmīti yathāpratarkitam //",
  "S03ajm_u:1404": "AJm_10.23 yad īpsitaṃ yasya sukhendhanaṃ dhanaṃ prakāmam āpnotu sa tan madantikāt /",
  "S03ajm_u:1405": "itīyam asmadviṣayopatāpinī daridratā nirviṣayī bhaved yathā //",
  "S03ajm_u:1406": "AJm_10.24 mayi prajārakṣaṇaniścayasthite sahāyasaṃpatparivṛddhasādhane /",
  "S03ajm_u:1407": "iyaṃ janārtir madamarṣadīpanī muhur muhur me jvalatīva cetasi //",
  "S03ajm_u:1408_0": "atha te tasya rājñaḥ sacivāḥ param iti pratigṛhya tadvacanaṃ sarveṣu grāmanagaranigameṣu",
  "S03ajm_u:1408_1": "mārgaviśrāmapradeśeṣu ca dānaśālāḥ kārayitvā yathāsaṃdiṣṭaṃ rājñā pratyaham arthijanam",
  "S03ajm_u:1408_2": "abhilaṣitair arthaiḥ saṃtarpayām āsuḥ /",
  "S03ajm_u:1409": "AJm_10.25 atha vihāya janaḥ sa daridratāṃ samam avāptavasur vasudhādhipāt /",
  "S03ajm_u:1410": "vividhacitraparicchadabhūṣaṇaḥ pravitatotsavaśobha ivābhavat //",
  "S03ajm_u:1411": "AJm_10.26 pramuditārthijanastutivistṛtaṃ pravitatāna nṛpasya diśo yaśaḥ /",
  "S03ajm_u:1412": "tanutaraṃgavivardhitavistaraṃ sara ivāmbujakesarajaṃ rajaḥ //",
  "S03ajm_u:1413": "AJm_10.27 iti nṛpasya sunītiguṇāśrayāt sucaritābhimukhe nikhile jane samabhibhūtabalāḥ kuśalocchrayair vilayam īyur asaṅgam upadravāḥ //",
  "S03ajm_u:1414": "AJm_10.28 aviṣamatvasukhā ṛtavo 'bhavan navanṛpā iva dharmaparāyaṇāḥ /",
  "S03ajm_u:1415": "vividhasasyadharā ca vasuṃdharā sakamalāmalanīlajalāśayā //",
  "S03ajm_u:1416": "AJm_10.29 na janam abhyarujan prabalā rujaḥ paṭutaraṃ guṇam oṣadhayo dadhuḥ /",
  "S03ajm_u:1417": "ṛtuvaśena vavau niyato 'nilaḥ pariyayuś ca śubhena pathā grahāḥ //",
  "S03ajm_u:1418": "AJm_10.30 na paracakrakṛtaṃ samabhūd bhayaṃ na ca parasparajaṃ na ca daivikam /",
  "S03ajm_u:1419": "niyamadharmapare nibhṛte jane kṛtam ivātra yugaṃ samapadyata //",
  "S03ajm_u:1420_0": "athaivaṃ pravṛttena dharmayajñena rājñā praśamiteṣv arthijanaduḥkheṣu sārdham upadravaiḥ",
  "S03ajm_u:1420_1": "pramuditajanasaṃbādhāyām abhyudayaramyadarśanāyāṃ ca vasuṃdharāyāṃ nṛpater āśīrvacanādhyayanasavyāpāre",
  "S03ajm_u:1420_2": "loke vitanyamāne samantato rājayaśasi prasādāvarjitamatiḥ kaś cid amātyamukhyo rājānam ity uvāca /",
  "S03ajm_u:1421": "suṣṭhu khalv idam ucyate /",
  "S03ajm_u:1422": "AJm_10.31 uttamādhamamadhyānāṃ kāryāṇāṃ nityadarśanāt /",
  "S03ajm_u:1423": "upary upari buddhīnāṃ carantīśvarabuddhayaḥ //",
  "S03ajm_u:1424": "iti devena hi paśuvaiśasavācyadoṣavirahitena dharmayajñena prajānām ubhayalokahitaṃ saṃpāditam upadravāś ca praśamitā dāridryaduḥkhāni ca /",
  "S03ajm_u:1425": "kiṃ bahunā /",
  "S03ajm_u:1426": "sabhāgyās tāḥ prajāḥ /",
  "S03ajm_u:1427": "AJm_10.32 lakṣmeva kṣaṇadākarasya vitataṃ gātre na kṛṣṇājinaṃ dīkṣāyantraṇayā nisargalalitāś ceṣṭā na mandodyamāḥ /",
  "S03ajm_u:1428": "mūrdhnaś chattranibhasya keśaracanāśobhā tathaivātha ca tyāgais te śatayajvano 'py apahṛtaḥ kīrtyāśrayo vismayaḥ //",
  "S03ajm_u:1429": "AJm_10.33 hiṃsāviṣaktaḥ kṛpaṇaḥ phalepsoḥ prāyeṇa lokasya nayajña yajñaḥ /",
  "S03ajm_u:1430": "yajñas tu kīrtyābharaṇaḥ samas te śīlasya nirdoṣamanoharasya //",
  "S03ajm_u:1431": "AJm_10.34 aho prajānāṃ bhāgyāni yāsāṃ gopāyitā bhavān /",
  "S03ajm_u:1432": "prajānām api hi vyaktaṃ naivaṃ syād gopitā pitā //",
  "S03ajm_u:1433": "apara uvāca /",
  "S03ajm_u:1434": "AJm_10.35 dānaṃ nāma dhanodaye sati jano datte tadāśāvaśaḥ syāc chīle 'pi ca lokapaktyabhimukhaḥ svarge ca jātaspṛhaḥ /",
  "S03ajm_u:1435": "yā tv eṣā parakāryadakṣiṇatayā tvadvat pravṛttis tayor nāvidvatsu na sattvayogavidhureṣv eṣā samālakṣyate //",
  "S03ajm_u:1436": "tad evaṃ na kalyāṇāśayāḥ pāpapratāraṇām anuvidhīyanta ity āśayaśuddhau yatitavyam //",
  "S03ajm_u:1437": "AJm_10.36 iti prajāhitodyogaḥ śreyaḥkīrtisukhāvahaḥ /",
  "S03ajm_u:1438": "yan nṛpāṇām ato nālaṃ tam anādṛtya vartitum //",
  "S03ajm_u:1439": "evaṃ rājāvavāde 'pi vācyam /",
  "S03ajm_u:1440": "dharmābhyāsaḥ prajānāṃ bhūtim āvahatīti dharmānuvartinā bhūtikāmena bhavitavyam ity evam apy upaneyam //",
  "S03ajm_u:1441": "na paśuhiṃsā kadā cid abhyudayāya dānadamasaṃyamādayas tv abhyudayāyeti tadarthinā dānādipareṇa bhavitavyam ity evam api vācyam //",
  "S03ajm_u:1442": "lokārthacaryāpravaṇamatir evaṃ pūrvajanmasv api sa bhagavān iti tathāgatavarṇe 'pi vācyam //",
  "S03ajm_u:1443": "yajñajātakaṃ daśamam //",
  "S03ajm_u:1444": "uddānam //",
  "S03ajm_u:1445": "vyāghrī śibiḥ kośaleśaḥ śreṣṭhinau śaśa eva ca /",
  "S03ajm_u:1446": "agastyamāṃsadau viśvantarayajñavidau tathā //",
  "S03ajm_u:1447": "prathamo vargaḥ //",
  "S03ajm_u:1448": "11. Śakrajātakam",
  "S03ajm_u:1449": "āpad api mahātmanām aiśvaryasaṃpad vā sattveṣv anukampāṃ na śithilīkaroti //",
  "S03ajm_u:1450": "tadyathānuśrūyate /",
  "S03ajm_u:1451": "bodhisattvaḥ kilānalpakālasvabhyastapuṇyakarmā sātmībhūtapradānadamasaṃyamakaruṇaḥ parahitaniratakriyātiśayaḥ kadā cic chakro devānām indro babhūva //",
  "S03ajm_u:1452": "AJm_11.1 surendralakṣmīr adhikaṃ rarāja tatsaṃśrayāt sphītataraprabhāvā /",
  "S03ajm_u:1453": "harmye sudhāsekanavāṅgarāge niṣaktarūpā śaśinaḥ prabheva //",
  "S03ajm_u:1454": "AJm_11.2 yasyāḥ kṛte ditisutā rabhasāgatāni diṅnāgadantamusalāny urasābhijagmuḥ /",
  "S03ajm_u:1455": "sā bhāgyavistarasukhopanatāpi tasya lakṣmīr na darpamalinaṃ hṛdayaṃ cakāra //",
  "S03ajm_u:1456_0": "tasya divaspṛthivyoḥ samyakparipālanopārjitāṃ sarvalokāntavyāpinīṃ kīrtisaṃpadaṃ",
  "S03ajm_u:1456_1": "tāṃ ca lakṣmīm atyadbhutām amṛṣyamāṇā daityagaṇāḥ kalpanāṭopabhīṣaṇataradviradarathaturagapadātinā",
  "S03ajm_u:1456_2": "kṣubhitasāgaraghoranirghoṣeṇa jājvalyamānavimalapraharaṇāvaraṇadurnirīkṣyeṇa mahatā",
  "S03ajm_u:1456_3": "balakāyena yuddhāyainam abhijagmuḥ /",
  "S03ajm_u:1457": "AJm_11.3 dharmātmano 'pi tu sa tasya parāvalepaḥ krīḍāvighātavirasaṃ ca bhayaṃ janasya /",
  "S03ajm_u:1458": "tejasvitānayapathopanataḥ kramaś ca yuddhoddhavābhimukhatāṃ hṛdayasya cakruḥ //",
  "S03ajm_u:1459_0": "atha sa mahāsattvas turagavarasahasrayuktam abhyucchritārhadvasanacihnaruciradhvajaṃ",
  "S03ajm_u:1459_1": "vividhamaṇiratnadīptivyavabhāsitam abhijvaladvapuṣaṃ kalpanāvibhāgopaniyataniśitajvalitavividhāyudhavirājitobhayapārśvaṃ",
  "S03ajm_u:1459_2": "pāṇḍukambalinaṃ haimaṃ rathavaram abhiruhya mahatā hastyaśvarathapadāticitreṇa devānīkena",
  "S03ajm_u:1459_3": "parivṛtas tad asurasainyaṃ samudratīrānta eva pratyujjagāma //",
  "S03ajm_u:1460": "AJm_11.4 atha pravavṛte tatra bhīrūṇāṃ dhṛtidāraṇaḥ /",
  "S03ajm_u:1461": "anyonyāyudhaniṣpeṣajarjarāvaraṇo raṇaḥ //",
  "S03ajm_u:1462": "AJm_11.5 tiṣṭha naivaṃ itaḥ paśya kvedānīṃ mama mokṣyase /",
  "S03ajm_u:1463": "praharāyaṃ na bhavasīty evaṃ te 'nyonyam ārdayan //",
  "S03ajm_u:1464": "AJm_11.6 tataḥ pravṛtte tumule sphūrjatpraharaṇe raṇe /",
  "S03ajm_u:1465": "paṭahadhvanitotkruṣṭaiḥ phalatīva nabhastale //",
  "S03ajm_u:1466": "AJm_11.7 dānagandhoddhatāmarṣeṣv āpatatsu parasparam /",
  "S03ajm_u:1467": "yugāntavātākalitaśailabhīmeṣu dantiṣu //",
  "S03ajm_u:1468": "AJm_11.8 vidyullolapatākeṣu prasṛteṣu samantataḥ /",
  "S03ajm_u:1469": "ratheṣu paṭunirghoṣeṣūtpātāmbudhareṣv iva //",
  "S03ajm_u:1470": "AJm_11.9 pātyamānadhvajacchattraśastrāvaraṇamauliṣu /",
  "S03ajm_u:1471": "devadānavavīreṣu śitair anyonyasāyakaiḥ //",
  "S03ajm_u:1472": "AJm_11.10 atha prataptā suraśatrusāyakair bhayāt pradudrāva surendravāhinī /",
  "S03ajm_u:1473": "rathena viṣṭabhya balaṃ tu vidviṣāṃ surendra ekaḥ samare vyatiṣṭhata //",
  "S03ajm_u:1474_0": "atyudīrṇaṃ tv āsuraṃ balam atiharṣāt paṭutarotkruṣṭakṣveḍitasiṃhanādam abhipatad",
  "S03ajm_u:1474_1": "abhivīkṣya mātalir devendrasārathiḥ svaṃ ca balaṃ palāyanaparāyaṇam avetyāpayānam",
  "S03ajm_u:1474_2": "atra prāptakālam iti devādhipateḥ syandanam āvartayām āsa //",
  "S03ajm_u:1475": "atha śakro devendraḥ samutpatato rathasyeṣāgrābhimukhāny abhighātapathagatāni śālmalivṛkṣe garuḍanīḍāny apaśyat /",
  "S03ajm_u:1476": "dṛṣṭvaiva ca karuṇayā samālambyamānahṛdayo mātaliṃ saṃgrāhakam ity uvāca /",
  "S03ajm_u:1477": "AJm_11.11 ajātapakṣadvijapotasaṃkulā dvijālayāḥ śālmalipādapāśrayāḥ /",
  "S03ajm_u:1478": "amī pateyur na yathā ratheṣayā vicūrṇitā vāhaya me rathaṃ tathā //",
  "S03ajm_u:1479": "mātalir uvāca /",
  "S03ajm_u:1480": "amī tāvan mārṣa samabhiyānti no daityā iti //",
  "S03ajm_u:1481": "śakra uvāca/",
  "S03ajm_u:1482": "tataḥ kim /",
  "S03ajm_u:1483": "parihara pariharaitāni samyag garuḍanīḍānīti //",
  "S03ajm_u:1484": "athainaṃ mātaliḥ punar uvāca /",
  "S03ajm_u:1485": "AJm_11.12 nivartanād asya rathasya kevalaṃ śivaṃ bhaved amburuhākṣa pakṣiṇām /",
  "S03ajm_u:1486": "cirasya labdhaprasarā sureṣv asāv abhidravaty eva hi no dviṣaccamūḥ //",
  "S03ajm_u:1487": "atha śakro devendraḥ svam adhyāśayātiśayaṃ sattvaviśeṣaṃ ca kāruṇyavaśāt prakāśayann uvāca /",
  "S03ajm_u:1488": "AJm_11.13 tasmān nivartaya rathaṃ varam eva mṛtyur daityādhipaprahitabhīmagadābhighātaiḥ /",
  "S03ajm_u:1489": "dhigvādadagdhayaśaso na tu jīvitaṃ me sattvāny amūni bhayadīnamukhāni hatvā //",
  "S03ajm_u:1490": "atha mātalis tatheti pratiśrutya turagasahasrayuktaṃ syandanam asya nivartayām āsa /",
  "S03ajm_u:1491": "AJm_11.14 dṛṣṭāvadānā ripavas tu tasya yuddhe samālokya rathaṃ nivṛttam /",
  "S03ajm_u:1492": "bhayadrutapraskhalitāḥ praṇeśur vātābhinunnā iva kālameghāḥ //",
  "S03ajm_u:1493": "AJm_11.15 bhagne svasainye 'pi nivartamānaḥ panthānam āvṛtya ripudhvajinyāḥ /",
  "S03ajm_u:1494": "saṃkocayaty eva madāvalepam eko 'pi saṃbhāvyaparākramatvāt //",
  "S03ajm_u:1495": "AJm_11.16 nirīkṣya bhagnaṃ tu balaṃ tad āsuraṃ surendrasenāpy atha sā nyavartata /",
  "S03ajm_u:1496": "babhūva naiva praṇayaḥ suradviṣāṃ bhayadrutānāṃ vinivartituṃ yataḥ //",
  "S03ajm_u:1497": "AJm_11.17 saharṣalajjais tridaśaiḥ surādhipaḥ sabhāyjamāno 'tha raṇājirāc chanaiḥ /",
  "S03ajm_u:1498": "abhijvalaccāruvapur jayaśriyā samutsukāntaḥpuram āgamat puram //",
  "S03ajm_u:1499": "evaṃ sa eva tasya saṃgrāmavijayo babhūva /",
  "S03ajm_u:1500": "tasmād ucyate /",
  "S03ajm_u:1501": "AJm_11.18 pāpaṃ samācarati vītaghṛṇo jaghanyaḥ prāpyāpadaṃ saghṛṇa eva vimadhyabuddhiḥ /",
  "S03ajm_u:1502": "prāṇātyaye 'pi tu na sādhujanaḥ svavṛttaṃ velāṃ samudra iva laṅghayituṃ samarthaḥ //",
  "S03ajm_u:1503": "tad evaṃ devarājyaṃ prāṇān api ca parityajya dīrgharātraṃ paripālitāni bhagavatā sattvāni /",
  "S03ajm_u:1504": "teṣv iha prājñasyāghāto 'pi na pratirūpaḥ prāg eva vipratipattir iti prāṇiṣu dayāpannenāryeṇa bhavitavyam //",
  "S03ajm_u:1505": "tathā hi dharmo ha vai rakṣati dharmacāriṇam ity atrāpy upaneyam //",
  "S03ajm_u:1506": "tathāgatavarṇe satkṛtya dharmaśravaṇe ceti //",
  "S03ajm_u:1507": "śakrajātakam ekādaśam //",
  "S03ajm_u:1508": "12. Brāhmaṇajātakam",
  "S03ajm_u:1509": "ātmalajjayaiva satpuruṣā nācāravelāṃ laṅghayanti //",
  "S03ajm_u:1510": "tadyathānuśrūyate /",
  "S03ajm_u:1511": "bodhisattvaḥ kila kasmiṃś cid anupākruṣṭagotracāritre svadharmānuvṛttiprakāśayaśasi vinayācāraślāghini mahati brāhmaṇakule janmaparigrahaṃ cakāra /",
  "S03ajm_u:1512": "sa yathākramaṃ garbhādhānapuṃsavanasīmantonnayanajātakarmādibhiḥ kṛtasaṃskāro vedādhyayananimittaṃ śrutābhijanācārasaṃpanne gurau prativasati sma /",
  "S03ajm_u:1513": "AJm_12.1 tasya śrutagrahaṇadhāraṇapāṭavaṃ ca bhaktyanvayaś ca vinayaḥ svakulaprasiddhaḥ /",
  "S03ajm_u:1514": "pūrve vayasy api śamābharaṇā sthitiś ca premaprasādasumukhaṃ gurum asya cakruḥ //",
  "S03ajm_u:1515": "AJm_12.2 vaśīkaraṇamantrā hi nityam avyāhatā guṇāḥ /",
  "S03ajm_u:1516": "api dveṣāgnitaptānāṃ kiṃ punaḥ svasthacetasām //",
  "S03ajm_u:1517": "atha tasyādhyāpakaḥ sarveṣām eva śiṣyāṇāṃ śīlaparīkṣānimittaṃ svādhyāyaviśrāmakāleṣv ātmano dāridryaduḥkhāny abhīkṣṇam upavarṇayām āsa /",
  "S03ajm_u:1518": "AJm_12.3 svajane 'pi nirākrandam utsave 'pi hatānandam /",
  "S03ajm_u:1519": "dhik pradānakathāmandaṃ dāridryam aphalacchandam //",
  "S03ajm_u:1520": "AJm_12.4 paribhavabhavanaṃ śramāspadaṃ sukhaparivarjitam atyanūrjitam /",
  "S03ajm_u:1521": "vyasanam iva sadaiva śocanaṃ dhanavikalatvam atīva dāruṇam //",
  "S03ajm_u:1522": "atha te śiṣyāḥ pratodasaṃcoditā iva sadaśvā gurusnehāt samupajātasaṃvegāḥ saṃpannataraṃ prabhūtataraṃ ca bhaikṣam upāharanti sma /",
  "S03ajm_u:1523": "sa tān uvāca /",
  "S03ajm_u:1524": "alam anenātrabhavatāṃ pariśrameṇa /",
  "S03ajm_u:1525": "na bhaikṣopahārāḥ kasya cid dāridryakṣāmatāṃ kṣapayanti /",
  "S03ajm_u:1526": "asmatparikleśāmarṣibhis tu bhavadbhir ayam eva yatno dhanāharaṇaṃ prati yuktaḥ kartuṃ syāt / kutaḥ /",
  "S03ajm_u:1527": "AJm_12.5 kṣudham annaṃ jalaṃ tarṣaṃ mantravāk sāgadā gadān /",
  "S03ajm_u:1528": "hanti dāridryaduḥkhaṃ tu saṃtatyārādhanaṃ dhanam //",
  "S03ajm_u:1529": "śiṣyā ūcuḥ / kiṃ kariṣyāmo mandabhāgyā yad etāvān naḥ śaktiprayāmaḥ / api ca /",
  "S03ajm_u:1530": "AJm_12.6 bhaikṣavad yadi labhyerann upādhyāya dhanāny api /",
  "S03ajm_u:1531": "nedaṃ dāridryaduḥkhaṃ te vayam evaṃ sahemahi //",
  "S03ajm_u:1532": "AJm_12.7 pratigrahakṛśopāyaṃ viprāṇāṃ hi dhanārjanam /",
  "S03ajm_u:1533": "apradātā janaś cāyam ity agatyā hatā vayam //",
  "S03ajm_u:1534": "adhyāpaka uvāca /",
  "S03ajm_u:1535": "santy anye 'pi brāhmaṇānāṃ śāstraparidṛṣṭā dhanārjanopāyāḥ /",
  "S03ajm_u:1536": "jarāpītasāmarthyās tu vayam ayogyarūpās tatpratipattau //",
  "S03ajm_u:1537": "śiṣyā ūcuḥ /",
  "S03ajm_u:1538": "vayam upādhyāya jarayānupahataparākramāḥ /",
  "S03ajm_u:1539": "tad yadi nas teṣāṃ śāstravihitānām upāyānāṃ pratipattisahatāṃ manyase tad ucyatām /",
  "S03ajm_u:1540": "yāvad adhyāpanapariśramasyānṛṇyaṃ te gacchāma iti //",
  "S03ajm_u:1541": "adhyāpaka uvāca /",
  "S03ajm_u:1542": "taruṇair api vyavasāyaśithilahṛdayair durabhisaṃbhavāḥ khalv evaṃvidhā dhanārjanopāyāḥ /",
  "S03ajm_u:1543": "yadi tv ayam atrabhavatāṃ nirbandhas tac chrūyatāṃ sādhu katama eko dhanārjanakramaḥ /",
  "S03ajm_u:1544": "AJm_12.8 āpaddharmaḥ steyam iṣṭaṃ dvijānām āpac cāntyā niḥsvatā nāma loke /",
  "S03ajm_u:1545": "tenādeyaṃ svaṃ pareṣām adṛṣṭaiḥ sarvaṃ caitad brāhmaṇānāṃ svam eva //",
  "S03ajm_u:1546": "AJm_12.9 kāmaṃ prasahyāpi dhanāni hartuṃ śaktir bhaved eva bhavadvidhānām /",
  "S03ajm_u:1547": "na tv eṣa yogaḥ svayaśo hi rakṣyaṃ śūnyeṣu tasmād vyavaseyam evam //",
  "S03ajm_u:1548": "iti muktapragrahās tena te cchāttrāḥ param iti tat tasya vacanam ayuktam api yuktam iva pratyaśrauṣur anyatra bodhisattvāt /",
  "S03ajm_u:1549": "AJm_12.10 sa hi prakṛtibhadratvāt tan notsehe 'numoditum /",
  "S03ajm_u:1550": "kṛtyavat pratipannaṃ tair vyāhartuṃ sahasaiva tu //",
  "S03ajm_u:1551": "vrīḍāvanatavadanas tu bodhisattvo mṛdu viniśvasya tūṣṇīmabhūt //",
  "S03ajm_u:1552_0": "atha sa teṣām adhyāpako bodhisattvam avekṣya taṃ vidhim anabhinandantam apratikrośantaṃ",
  "S03ajm_u:1552_1": "niviṣṭaguṇasaṃbhāvanas tasmin mahāsattve kiṃ nu khalv ayam avyavasitatvān niḥsnehatayā",
  "S03ajm_u:1552_2": "vā mayi steyaṃ na pratipadyate /",
  "S03ajm_u:1553": "uta dharmasaṃjñayeti samutpannavimarśas tatsvabhāvavyaktīkaraṇārthaṃ bodhisattvam uvāca /",
  "S03ajm_u:1554": "bho mahābrāhmaṇa /",
  "S03ajm_u:1555": "AJm_12.11 amī dvijā madvyasanāsahiṣṇavaḥ samāśritā vīramanuṣyapaddhatim /",
  "S03ajm_u:1556": "bhavān anutsāhajaḍas tu lakṣyate na nūnam asmadvyasanena tapyate //",
  "S03ajm_u:1557": "AJm_12.12 pariprakāśe 'py anigūḍhavistare mayātmaduḥkhe vacasā vidarśite /",
  "S03ajm_u:1558": "kathaṃ nu niḥsaṃbhramadhīramānaso bhavān iti svasthavad eva tiṣṭhati //",
  "S03ajm_u:1559": "atha bodhisattvaḥ sasaṃbhramo 'bhivādyopādhyāyam uvāca /",
  "S03ajm_u:1560": "śāntaṃ pāpam /",
  "S03ajm_u:1561": "na khalv ahaṃ niḥsnehakaṭhinahṛdayatvād aparitapyamāno guruduḥkhair evam avasthitaḥ kiṃ tv asaṃbhavād upādhyāyapradarśitasya kramasya /",
  "S03ajm_u:1562": "na hi śakyam adṛśyamānena kva cit pāpam ācaritum /",
  "S03ajm_u:1563": "kutaḥ /",
  "S03ajm_u:1564": "raho'nupapatteḥ /",
  "S03ajm_u:1565": "AJm_12.13 nāsti loke raho nāma pāpaṃ karma prakurvataḥ /",
  "S03ajm_u:1566": "adṛśyāni hi paśyanti nanu bhūtāni mānuṣān //",
  "S03ajm_u:1567": "AJm_12.14 kṛtātmānaś ca munayo divyonmiṣitacakṣuṣaḥ /",
  "S03ajm_u:1568": "tān apaśyan rahomānī bālaḥ pāpe pravartate //",
  "S03ajm_u:1569": "AJm_12.15 ahaṃ punar na paśyāmi śūnyaṃ kva ca na kiṃ ca na /",
  "S03ajm_u:1570": "yatrāpy anyaṃ na paśyāmi nanv aśūnyaṃ mayaiva tat //",
  "S03ajm_u:1571": "AJm_12.16 pareṇa yac ca dṛśyate duṣkṛtaṃ svayam eva vā /",
  "S03ajm_u:1572": "sudṛṣṭataram etat syād dṛśyate svayam eva yat //",
  "S03ajm_u:1573": "AJm_12.17 svakāryaparyākulamānasatvāt paśyen na vānyaś caritaṃ parasya /",
  "S03ajm_u:1574": "rāgārpitaikāgramatiḥ svayaṃ tu pāpaṃ prakurvan niyamena vetti //",
  "S03ajm_u:1575": "tad anena kāraṇenāham evam avasthita iti /",
  "S03ajm_u:1576": "atha bodhisattvaḥ samabhiprasāditamanasam upādhyāyam avetya punar uvāca /",
  "S03ajm_u:1577": "AJm_12.18 na cātra me niścayam eti mānasaṃ dhanārtham evaṃ pratared bhavān iti /",
  "S03ajm_u:1578": "avetya ko nāma guṇāguṇāntaraṃ guṇopamardaṃ dhanamūlyatāṃ nayet //",
  "S03ajm_u:1579": "svābhiprāyaṃ ca khalu nivedayāmi /",
  "S03ajm_u:1580": "AJm_12.19 kapālam ādāya vipannavāsasā varaṃ dviṣadveśmasamṛddhir īkṣitā /",
  "S03ajm_u:1581": "vyatītya lajjāṃ na tu dharmavaiśase surendratārthe 'py upasaṃhṛtaṃ manaḥ //",
  "S03ajm_u:1582": "atha sa tasyopādhyāyaḥ praharṣavismayākṣiptahṛdaya utthāyāsanāt saṃpariṣvajyainam uvāca /",
  "S03ajm_u:1583": "sādhu sādhu putra /",
  "S03ajm_u:1584": "sādhu mahābrāhmaṇa /",
  "S03ajm_u:1585": "pratirūpam etat te praśamālaṃkṛtasyāsya maidhāvakasya /",
  "S03ajm_u:1586": "AJm_12.20 nimittam āsādya yad eva kiṃ ca na svadharmamārgaṃ visṛjanti bāliśāḥ /",
  "S03ajm_u:1587": "tapaḥśrutajñānadhanās tu sādhavo na yānti kṛcchre parame 'pi vikriyām //",
  "S03ajm_u:1588": "AJm_12.21 tvayā kulaṃ svam amalam abhyalaṃkṛtaṃ samudyatā nabha iva śāradendunā /",
  "S03ajm_u:1589": "tavārthavat sucaritaviśrutaṃ śrutaṃ sukhodayaḥ saphalatayā śramaś ca me //",
  "S03ajm_u:1590": "tad evamātmalajjayaiva satpuruṣā nācāravelāṃ laṅghayantīti hrībalasamanvitenāryeṇa bhavitavyam /",
  "S03ajm_u:1591": "evaṃ hrīparikhāsaṃpanna āryaśrāvako 'kuśalam prajahātītyevamādiṣu sūtrapadeṣūpaneyam /",
  "S03ajm_u:1592": "hrīvarṇapratisaṃyukteṣu sūtrānteṣu lokādhipateye ceti //",
  "S03ajm_u:1593": "brāhmaṇajātakaṃ dvādaśamam //",
  "S03ajm_u:1594": "13. Unmādayantījātakam",
  "S03ajm_u:1595": "tīvraduḥkhāturāṇām api satāṃ nīcamārganiṣpraṇayatā bhavati svadhairyāvaṣṭambhāt //",
  "S03ajm_u:1596": "tadyathānuśrūyate /",
  "S03ajm_u:1597_0": "satyatyāgopaśamaprajñādibhir guṇātiśayair lokahitārtham udyacchamānaḥ kila bodhisattvaḥ",
  "S03ajm_u:1597_1": "kadā cic chibīnāṃ rājā babhūva sākṣād dharma iva vinaya iva piteva ca prajānām upakārapravṛttaḥ /",
  "S03ajm_u:1598": "AJm_13.1 doṣapravṛtter viniyamyamāno niveśyamānaś ca guṇābhijātye /",
  "S03ajm_u:1599": "pitreva putraḥ kṣitipena tena nananda lokadvitaye 'pi lokaḥ //",
  "S03ajm_u:1600": "AJm_13.2 samasvabhāvā svajane jane ca dharmānugā tasya hi daṇḍanītiḥ /",
  "S03ajm_u:1601": "adharmyam āvṛtya janasya mārgaṃ sopānamāleva divo babhūva //",
  "S03ajm_u:1602": "AJm_13.3 dharmānvayaṃ lokahitaṃ sa paśyaṃs tadekakāryo naralokapālaḥ /",
  "S03ajm_u:1603": "sarvātmanā dharmapathe 'bhireme tasyopamardaṃ ca parair na sehe //",
  "S03ajm_u:1604": "tasya ca rājñaḥ pauramukhyasya duhitā śrīr iva vigrahavatī sākṣād ratir ivāpsarasām anyatameva ca paramayā rūpalāvaṇyasaṃpadopetā paramadarśanīyā strīratnasaṃmatā babhūva /",
  "S03ajm_u:1605": "AJm_13.4 avītarāgasya janasya yāvat sā locanaprāpyavapur babhūva /",
  "S03ajm_u:1606": "tāvat sa tadrūpaguṇāvabaddhāṃ na dṛṣṭim utkampayituṃ śaśāka //",
  "S03ajm_u:1607": "ataś ca tasyā unmādayantīty eva bāndhavā nāma cakruḥ //",
  "S03ajm_u:1608": "atha tasyāḥ pitā rājñaḥ saṃviditaṃ kārayām āsa /",
  "S03ajm_u:1609": "strīratnaṃ te deva viṣaye prādurbhūtaṃ yatas tatpratigrahaṃ visarjanaṃ vā prati devaḥ pramāṇam iti //",
  "S03ajm_u:1610": "atha sa rājā strīlakṣaṇavido brāhmaṇān samādideśa /",
  "S03ajm_u:1611": "paśyantv enām atrabhavanto yady asāv asmadyogyā na veti //",
  "S03ajm_u:1612": "atha tasyāḥ pitā tān brāhmaṇān svabhavanam abhinīyonmādayantīm uvāca /",
  "S03ajm_u:1613": "bhadre svayaṃ brāḥmaṇān pariveṣayeti /",
  "S03ajm_u:1614": "sā tatheti pratiśrutya yathākramaṃ brāhmaṇān pariveṣayitum upacakrame //",
  "S03ajm_u:1615": "atha te brāhmaṇāḥ",
  "S03ajm_u:1616": "AJm_13.5 tadānanodvīkṣaṇaniścalākṣā manobhuvā saṃhriyamāṇadhairyāḥ /",
  "S03ajm_u:1617": "anīśvarā locanamānasānām āsur madeneva viluptasaṃjñāḥ //",
  "S03ajm_u:1618_0": "yadā ca naiva śaknuvanti sma pratisaṃkhyānadhīranibhṛtam avasthātuṃ kuta eva bhoktum",
  "S03ajm_u:1618_1": "athaiṣāṃ cakṣuṣpathād utsārya svāṃ duhitaraṃ sa gṛhapatiḥ svayam eva brāhmaṇān pariveṣya visarjayām āsa //",
  "S03ajm_u:1619": "atha teṣāṃ buddhir abhavat kṛtyārūpam iva khalv idam atimanoharam asyā dārikāyā rūpacāturyaṃ yato naināṃ rājā draṣṭum apy arhati kutaḥ punaḥ patnītvaṃ gamayitum /",
  "S03ajm_u:1620": "anayā hi rūpaśobhayā niyatam asyonmāditahṛdayasya dharmārthakāryapravṛtter visrasyamānotsāhasya rājakāryakālātikramāḥ prajānāṃ hitasukhodayapatham upapīḍayantaḥ parābhavāya syuḥ /",
  "S03ajm_u:1621": "AJm_13.6 iyaṃ hi saṃdarśanamātrakeṇa kuryān munīnām api siddhivighnam /",
  "S03ajm_u:1622": "prāg eva bhāvārpitadṛṣṭidṛṣṭer yūnaḥ kṣitīśasya sukhe sthitasya //",
  "S03ajm_u:1623": "tasmād idam atra prāptakālam iti yathāprastāvam upetya rājñe nivedayām āsuḥ /",
  "S03ajm_u:1624": "dṛṣṭāsmābhir mahārāja sā kanyakā /",
  "S03ajm_u:1625": "asti cāsyā rūpacāturyamātrakam apalakṣaṇopaghātaniḥśrīkaṃ tu yato naināṃ draṣṭum apy arhati mahārājaḥ kiṃ punaḥ patnītvaṃ gamayitum /",
  "S03ajm_u:1626": "AJm_13.7 kuladvayasyāpi hi ninditā strī yaśo vibhūtiṃ ca tiraskaroti /",
  "S03ajm_u:1627": "nimagnacandreva niśā sameghā śobhāṃ vibhāgaṃ ca divaspṛthivyoḥ //",
  "S03ajm_u:1628": "iti śrutārthaḥ sa rājāpalakṣaṇā kilāsau na ca me kulānurūpeti tasyāṃ vinivṛttābhilāṣo babhūva /",
  "S03ajm_u:1629": "anarthitāṃ tu vijñāya rājñaḥ sa gṛhapatis tāṃ dārikāṃ tasyaiva rājño 'bhipāragāyāmātyāya prāyacchat //",
  "S03ajm_u:1630_0": "atha kadā cit sa rājā kramāgatāṃ kaumudīṃ svasmin puravare viṣaktaśobhāṃ draṣṭum",
  "S03ajm_u:1630_1": "utsukamanā rathavaragataḥ siktasaṃmṛṣṭarathyāntarāpaṇam ucchritacchattradhvajapatākaṃ",
  "S03ajm_u:1630_2": "samantataḥ puṣpopahāraśabalabhūmitalaṃ pravṛttanṛttagītahāsyalāsyavāditraṃ puṣpadhūpacūrṇavāsamālyāsavasnānānulepanāmodaprasṛtasurabhigandhi",
  "S03ajm_u:1630_3": "prasāritavividharucirapaṇyaṃ tuṣṭapuṣṭojjvalataraveṣapaurajanasaṃbādharājamārgaṃ",
  "S03ajm_u:1630_4": "puravaram anuvicaraṃs tasyāmātyasya bhavanasamīpam upajagāma /",
  "S03ajm_u:1631_0": "athonmādayanty apalakṣaṇā kilāham ity anena rājñāvadhūteti samutpannāmarṣā rājadarśanakutūhaleva",
  "S03ajm_u:1631_1": "nāma saṃdṛśyamānarūpaśobhā vidyud iva ghanaśikharaṃ harmyatalam avabhāsayantī vyatiṣṭhata /",
  "S03ajm_u:1632": "śaktir asyedānīm astv apalakṣaṇādarśanavicalitasmṛtim ātmānaṃ dhārayitum iti //",
  "S03ajm_u:1633": "atha tasya rājñaḥ puravaravibhūṣādarśanaprasṛtā dṛṣṭir abhimukhasthitāyāṃ sahasaiva tasyām apatat /",
  "S03ajm_u:1634": "atha sa rājā",
  "S03ajm_u:1635": "AJm_13.8 prakāmam antaḥpurasundarīṇāṃ vapurvilāsaiḥ kalitekṣaṇo 'pi /",
  "S03ajm_u:1636": "anuddhato dharmapathānurāgād udyogavān indriyanirjaye 'pi //",
  "S03ajm_u:1637": "AJm_13.9 vipuladhṛtiguṇo 'py apatrapiṣṇuḥ parayuvatīkṣaṇaviklavekṣaṇo 'pi /",
  "S03ajm_u:1638": "uditamadanavismayaḥ striyaṃ tāṃ ciram animeṣavilocano dadarśa //",
  "S03ajm_u:1639": "AJm_13.10 kaumudī kiṃ nv iyaṃ sākṣād bhavanasyāsya devatā /",
  "S03ajm_u:1640": "svargastrī daityayoṣid vā na hy etan mānuṣaṃ vapuḥ //",
  "S03ajm_u:1641": "iti vicārayata eva tasya rājñas taddarśanāvitṛptanayanasya sa rathas taṃ deśam ativartamāno na manorathānukūlo babhūva /",
  "S03ajm_u:1642": "atha sa rājā śūnyahṛdaya iva tadgataikāgramanāḥ svabhavanam upetya manmathākṣiptadhṛtiḥ sunandaṃ sārathiṃ rahasi paryapṛcchat /",
  "S03ajm_u:1643": "AJm_13.11 sitaprākārasaṃvītaṃ vetsi kasya nu tad gṛham /",
  "S03ajm_u:1644": "kā sā tatra vyarociṣṭa vidyut sita ivāmbude //",
  "S03ajm_u:1645": "sārathir uvāca /",
  "S03ajm_u:1646": "asti devasyābhipārago nāmāmātyas tasya tad gṛhaṃ tasyaiva ca sā bhāryā kirīṭavatsaduhitonmādayantī nāmeti /",
  "S03ajm_u:1647": "tad upaśrutya sa rājā parabhāryeti vitānībhūtahṛdayaś cintāstimitanayano dīrgham uṣṇam abhiniśvasya tadarpitamanāḥ śanair ātmagatam uvāca /",
  "S03ajm_u:1648": "AJm_13.12 anvartharamyākṣarasaukumāryam aho kṛtaṃ nāma yathedam asyāḥ /",
  "S03ajm_u:1649": "unmādayantīti śucismitāyās tathā hi sonmādam ivākaron mām //",
  "S03ajm_u:1650": "AJm_13.13 vismartum enām icchāmi paśyāmīva ca cetasā /",
  "S03ajm_u:1651": "sthitaṃ tasyāṃ nu me cetaḥ sā prabhutvena tatra vā //",
  "S03ajm_u:1652": "AJm_13.14 parasya nāma bhāryāyāṃ mamāpy evam adhīratā /",
  "S03ajm_u:1653": "tad unmatto 'smi saṃtyakto lajjayevādya nidrayā //",
  "S03ajm_u:1654": "AJm_13.15 tasyā vapurvilasitasmitavīkṣiteṣu saṃrāganiścalamateḥ sahasā svanantī /",
  "S03ajm_u:1655": "kāryāntarakramanivedanadhṛṣṭaśabdā vidveṣam uttudati cetasi nālikā me //",
  "S03ajm_u:1656": "iti sa rājā madanabalavicalitadhṛtir vyavasthāpayann apy ātmānam āpāṇḍukṛśatanuḥ pradhyānaniśvasitavijṛmbhaṇaparaḥ pravyaktamadanākāro babhūva /",
  "S03ajm_u:1657": "AJm_13.16 dhṛtyā mahatyāpi niguhyamānaḥ sa bhūpates tasya manovikāraḥ /",
  "S03ajm_u:1658": "mukhena cintāstimitekṣaṇena kārśyena ca vyaktim upājagāma //",
  "S03ajm_u:1659_0": "atheṅgitākāragrahaṇanipuṇamatir abhipārago 'mātyas taṃ rājño vṛttāntaṃ sakāraṇam",
  "S03ajm_u:1659_1": "upalabhya snehāt tadatyayāśaṅkī jānānaś cātibalatāṃ madanasya rahasi rājānaṃ viditaḥ",
  "S03ajm_u:1659_2": "samupetya kṛtābhyanujño vijñāpayām āsa /",
  "S03ajm_u:1660": "AJm_13.17 adyārcayantaṃ naradeva devān sākṣād upetyāmburuhākṣa yakṣaḥ /",
  "S03ajm_u:1661": "mām āha nāvaiṣi nṛpasya kasmād unmādayantyāṃ hṛdayaṃ niviṣṭam //",
  "S03ajm_u:1662": "AJm_13.18 ity evam uktvā sahasā tiro'bhūd vimarśavān ity aham abhyupetaḥ /",
  "S03ajm_u:1663": "tac cet tathā deva kim etad evam asmāsu te niṣpraṇayatvamaunam //",
  "S03ajm_u:1664": "tat pratigrahītum enām arhati madanugrahārthaṃ deva iti /",
  "S03ajm_u:1665": "atha sa rājā pratyādeśāl lajjāvanatavadano madanavaśago 'pi svabhyastadharmasaṃjñatvād aviklavībhūtadhairyaḥ pratyākhyānaviśadākṣaram enam uvāca /",
  "S03ajm_u:1666": "naitad asti / kutaḥ /",
  "S03ajm_u:1667": "AJm_13.19 puṇyāc cyutaḥ syām amaro na cāsmi vidyāc ca naḥ pāpam idaṃ jano 'pi /",
  "S03ajm_u:1668": "tadviprayogāc ca manojvaras tvāṃ vahniḥ purā kakṣam iva kṣiṇoti //",
  "S03ajm_u:1669": "AJm_13.20 yac cobhayor ity ahitāvahaṃ syāl loke parasminn iha caiva karma /",
  "S03ajm_u:1670": "tad yasya hetor abudhā bhajante tasyaiva hetor na budhā bhajante //",
  "S03ajm_u:1671": "abhipāraga uvāca /",
  "S03ajm_u:1672": "alam atra devasya dharmātikramaśaṅkayā /",
  "S03ajm_u:1673": "AJm_13.21 dāne sāhāyyadānena dharma eva bhavet tava /",
  "S03ajm_u:1674": "dānavighnāt tv adharmaḥ syāt tāṃ matto 'pratigṛhṇataḥ //",
  "S03ajm_u:1675": "kīrtyuparodhāvakāśam api cātra devasya na paśyāmi / kutaḥ /",
  "S03ajm_u:1676": "AJm_13.22 āvābhyām idam anyaś ca ka eva jñātum arhati /",
  "S03ajm_u:1677": "janāpavādād āśaṅkām ato manasi mā kṛthāḥ //",
  "S03ajm_u:1678": "anugrahaś caiṣa mama syān na pīḍā / kutaḥ /",
  "S03ajm_u:1679": "AJm_13.23 svāmyarthacaryārjitayā hi tuṣṭyā nirantare cetasi ko vighātaḥ /",
  "S03ajm_u:1680": "yataḥ sakāmaṃ kuru deva kāmam alaṃ madutpīḍanaśaṅkayā te //",
  "S03ajm_u:1681": "rājovāca / śāntaṃ pāpam /",
  "S03ajm_u:1682": "AJm_13.24 vyaktam asmadatisnehān na tvayaitad avekṣitam /",
  "S03ajm_u:1683": "yathā dāne na sarvasmin sācivyaṃ dharmasādhanam //",
  "S03ajm_u:1684": "AJm_13.25 yo 'smadartham atisnehāt svān prāṇān api nekṣate /",
  "S03ajm_u:1685": "tasya bandhuviśiṣṭasya sakhyur bhāryā sakhī nanu //",
  "S03ajm_u:1686": "tad ayuktaṃ mām atra pratārayitum /",
  "S03ajm_u:1687": "yad api ceṣṭaṃ naitad anyaḥ kaś cij jñāsyatīti kim evam idam apāpaṃ syāt /",
  "S03ajm_u:1688": "AJm_13.26 adṛśyamāno 'pi hi pāpam ācaran viṣaṃ niṣevyeva kathaṃ śam āpnuyāt /",
  "S03ajm_u:1689": "na taṃ na paśyanti viśuddhacakṣuṣo divaukasaś caiva narāś ca yoginaḥ //",
  "S03ajm_u:1690": "kiṃ ca bhūyaḥ /",
  "S03ajm_u:1691": "AJm_13.27 śraddadhīta ka etac ca yathāsau tava na priyā /",
  "S03ajm_u:1692": "tāṃ parityajya sadyo vā vighātaṃ na samāpnuyāḥ //",
  "S03ajm_u:1693": "abhipāraga uvāca /",
  "S03ajm_u:1694": "AJm_13.28 saputradāro dāso 'haṃ svāmī tvaṃ daivataṃ ca me /",
  "S03ajm_u:1695": "dāsyām asyāṃ yato deva kas te dharmavyatikramaḥ //",
  "S03ajm_u:1696": "yad api ceṣṭaṃ priyā mameyam ity ataḥ kim /",
  "S03ajm_u:1697": "AJm_13.29 mama priyā kāmada kāmam eṣā tenaiva ditsāmi ca tubhyam enām /",
  "S03ajm_u:1698": "priyaṃ hi dattvā labhate paratra prakarṣaramyāṇi janaḥ priyāṇi //",
  "S03ajm_u:1699": "yataḥ pratigṛhṇātv evaināṃ deva iti //",
  "S03ajm_u:1700": "rājovāca /",
  "S03ajm_u:1701": "mā maivam /",
  "S03ajm_u:1702": "akrama eṣaḥ / kutaḥ /",
  "S03ajm_u:1703": "AJm_13.30 ahaṃ hi śastraṃ niśitaṃ viśeyaṃ hutāśanaṃ visphuradarciṣaṃ vā /",
  "S03ajm_u:1704": "na tv eva dharmād adhigamya lakṣmīṃ śakṣyāmi tatraiva punaḥ prahartum //",
  "S03ajm_u:1705": "abhipāraga uvāca /",
  "S03ajm_u:1706": "yady enāṃ madbhāryeti devo na pratigrahītum icchaty ayam aham asyāḥ sarvajanaprārthanāviruddhaṃ veśyāvratam ādiśāmi /",
  "S03ajm_u:1707": "tata enāṃ devaḥ pratigṛhṇīyād iti //",
  "S03ajm_u:1708": "rājovāca /",
  "S03ajm_u:1709": "kim unmatto 'si /",
  "S03ajm_u:1710": "AJm_13.31 aduṣṭāṃ saṃtyajan bhāryāṃ matto daṇḍam avāpnuyāḥ /",
  "S03ajm_u:1711": "sa dhigvādāspadībhūtaḥ paratreha ca dhakṣyase //",
  "S03ajm_u:1712": "tad alam akāryanirbandhitayā /",
  "S03ajm_u:1713": "nyāyābhiniveśī bhaveti //",
  "S03ajm_u:1714": "abhipāraga uvāca /",
  "S03ajm_u:1715": "AJm_13.32 dharmātyayo me yadi kaś cid evaṃ janāpavādaḥ sukhaviplavo vā /",
  "S03ajm_u:1716": "pratyudgamiṣyāmy urasā tu tat tat tvatsaukhyalabdhena manaḥsukhena //",
  "S03ajm_u:1717": "AJm_13.33 tvattaḥ paraṃ cāhavanīyam anyaṃ loke na paśyāmi mahīmahendra /",
  "S03ajm_u:1718": "unmādayantīṃ mama puṇyavṛddhyai tvaṃ dakṣiṇām ṛtvig iva pratīccha //",
  "S03ajm_u:1719": "rājovāca / kāmam asmadatisnehād anavekṣitātmahitāhitakramo madarthacaryāsamudyogas tavāyam /",
  "S03ajm_u:1720": "ata eva tu tvāṃ viśeṣato nopekṣitum arhāmi /",
  "S03ajm_u:1721": "naiva khalu lokāpavādaniḥśaṅkena bhavitavyam / paśya /",
  "S03ajm_u:1722": "AJm_13.34 lokasya yo nādriyate 'pavādaṃ dharmānapekṣaḥ parataḥ phalaṃ vā /",
  "S03ajm_u:1723": "jano na viśvāsam upaiti tasminn atīva lakṣmyāpi vivarjyate saḥ //",
  "S03ajm_u:1724": "yatas tvāṃ bravīmi /",
  "S03ajm_u:1725": "AJm_13.35 mā te rociṣṭa dharmasya jīvitārthe 'py atikramaḥ /",
  "S03ajm_u:1726": "niḥsaṃdigdhamahādoṣaḥ sasaṃdehakṛśodayaḥ //",
  "S03ajm_u:1727": "kiṃ ca bhūyaḥ /",
  "S03ajm_u:1728": "AJm_13.36 nindādiduḥkheṣu parān nipātya neṣṭā satām ātmasukhaprasiddhiḥ /",
  "S03ajm_u:1729": "eko 'py anutpīḍya parān ato 'haṃ dharme sthitaḥ svārthadhuraṃ prapatsye //",
  "S03ajm_u:1730": "abhipāraga uvāca /",
  "S03ajm_u:1731": "svāmyarthaṃ bhaktivaśena carato mama tāvad atra ka evādharmāvakāśaḥ syād devasya vā dīyamānām enāṃ pratigṛhṇataḥ syād yataḥ sanaigamajānapadāḥ śibayaḥ kim atrādharma iti brūyuḥ /",
  "S03ajm_u:1732": "tat pratigṛhṇātv evaināṃ deva iti //",
  "S03ajm_u:1733": "rājovāca /",
  "S03ajm_u:1734": "addhā madarthacaryāpravaṇamatir bhavān /",
  "S03ajm_u:1735": "idaṃ tv atra cintayitavyam /",
  "S03ajm_u:1736": "sanaigamajānapadānāṃ śibīnāṃ tava mama vā ko 'smākaṃ dharmavittama iti //",
  "S03ajm_u:1737": "athābhipāragaḥ sasaṃbhramo rājānam uvāca /",
  "S03ajm_u:1738": "AJm_13.37 vṛddhopasevāsu kṛtaśramatvāc chrutādhikārān matipāṭavāc ca /",
  "S03ajm_u:1739": "trivargavidyātiśayārthatattvaṃ tvayi sthitaṃ deva bṛhaspatau ca //",
  "S03ajm_u:1740": "rājovāca / tena hi na mām atra pratārayitum arhasi / kutaḥ /",
  "S03ajm_u:1741": "AJm_13.38 narādhipānāṃ cariteṣv adhīnaṃ lokasya yasmād ahitaṃ hitaṃ ca /",
  "S03ajm_u:1742": "bhaktiṃ prajānām anucintya tasmāt kīrtikṣame satpatha eva raṃsye //",
  "S03ajm_u:1743": "AJm_13.39 jihmaṃ śubhaṃ vā vṛṣabhapracāraṃ gāvo 'nugā yadvad anuprayānti /",
  "S03ajm_u:1744": "utkṣiptaśaṅkāṅkuśanirvighaṭṭaṃ prajās tathaiva kṣitipasya vṛttam //",
  "S03ajm_u:1745": "api ca paśyatu tāvad bhavān /",
  "S03ajm_u:1746": "AJm_13.40 ātmānam api cec chaktir na syāt pālayituṃ mama /",
  "S03ajm_u:1747": "kā nv avasthā janasya syān matto rakṣābhikāṅkṣiṇaḥ //",
  "S03ajm_u:1748": "AJm_13.41 iti prajānāṃ hitam īkṣamāṇaḥ svaṃ caiva dharmaṃ vimalaṃ yaśaś ca /",
  "S03ajm_u:1749": "necchāmi cittasya vaśena gantum ahaṃ hi netā vṛṣavat prajānām //",
  "S03ajm_u:1750": "athābhipārago 'mātyas tena rājño 'vasthānena prasāditamanāḥ praṇamya rājānaṃ prāñjalir ity uvāca /",
  "S03ajm_u:1751": "AJm_13.42 aho prajānām atibhāgyasaṃpad yāsāṃ tvam evaṃ naradeva goptā /",
  "S03ajm_u:1752": "dharmānurāgo hi sukhānapekṣas tapovanastheṣv api mṛgya eva //",
  "S03ajm_u:1753": "AJm_13.43 mahacchabdo mahārāja tvayy evāyaṃ virājate /",
  "S03ajm_u:1754": "viguṇeṣu guṇoktir hi kṣeparūkṣatarākṣarā //",
  "S03ajm_u:1755": "AJm_13.44 vismayo 'nibhṛtatvaṃ vā kiṃ mamaitāvatā tvayi /",
  "S03ajm_u:1756": "samudra iva ratnānāṃ guṇānāṃ yas tvam ākaraḥ //",
  "S03ajm_u:1757": "tad evaṃ tīvraduḥkhāturāṇām api satāṃ nīcamārganiṣpraṇayatā bhavati svadhairyāvaṣṭambhāt svabhyastadharmasaṃjñatvāc ceti dhairye dharmābhyāse ca yogaḥ kārya iti //",
  "S03ajm_u:1758": "unmādayantījātakaṃ trayodaśam //",
  "S03ajm_u:1759": "14. Supāragajātakam",
  "S03ajm_u:1760": "dharmāśrayaṃ satyavacanam apy āpadaṃ nudati prāg eva tatphalam iti dharmānuvartinā bhavitavyam //",
  "S03ajm_u:1761": "tadyathānuśrūyate /",
  "S03ajm_u:1762": "bodhisattvaḥ kila mahāsattvaḥ paramanipuṇamatir nausārathir babhūva /",
  "S03ajm_u:1763": "dharmatā hy eṣā bodhisattvānāṃ prakṛtimedhāvitvād yad uta yaṃ yaṃ śāstrātiśayaṃ jijñāsante kalāviśeṣaṃ vā tasmiṃs tasminn adhikā bhavanti medhāvino jagataḥ //",
  "S03ajm_u:1764_0": "atha sa mahātmā viditajyotirgatitvād digvibhāgeṣv asaṃmūḍhamatiḥ parividitaniyatāgantukautpātikanimittaḥ",
  "S03ajm_u:1764_1": "kālākālakramakuśalo mīnatoyavarṇabhaumaprakāraśakuniparvatādibhiś cihnaiḥ sūpalakṣitasamudrapradeśaḥ",
  "S03ajm_u:1764_2": "smṛtimān vijitatandrīnidraḥ śītoṣṇavarṣādiparikhedasahiṣṇur apramādī dhṛtimān āharaṇāpasaraṇādikuśalatvād",
  "S03ajm_u:1764_3": "īpsitaṃ deśaṃ prāpayitā vaṇijām āsīt /",
  "S03ajm_u:1765": "tasya paramasiddhayātratvāt supāraga ity eva nāma babhūva /",
  "S03ajm_u:1766": "tadadhyuṣitaṃ ca pattanaṃ supāragam ity eva khyātam āsīt /",
  "S03ajm_u:1767": "yad etarhi śūrpārakam iti jñāyate //",
  "S03ajm_u:1768": "so 'timaṅgalasaṃmatatvād vṛddhatve 'pi sāṃyātrikair yātrāsiddhikāmair vahanam abhyarthanasatkārapuraḥsaram āropyate sma //",
  "S03ajm_u:1769": "atha kadā cid bharukacchād abhiprayātāḥ suvarṇabhūmiṃ vaṇijo yātrāsiddhikāmāḥ supāragaṃ pattanam upetya taṃ mahāsattvaṃ vahanārohaṇārtham abhyarthayām āsuḥ /",
  "S03ajm_u:1770": "sa tān uvāca /",
  "S03ajm_u:1771": "AJm_14.1 jarājñayā saṃhriyamāṇadarśane śramābhipātaiḥ pratanūkṛtasmṛtau /",
  "S03ajm_u:1772": "svadehakṛtye 'py avasannavikrame sahāyatā kā pariśaṅkyate mayi //",
  "S03ajm_u:1773": "vaṇija ūcuḥ /",
  "S03ajm_u:1774": "viditeyam asmākaṃ yuṣmaccharīrāvasthā /",
  "S03ajm_u:1775": "saty api ca vaḥ parākramasahatve naiva vayaṃ karmaviniyogena yuṣmān āyāsayitum icchāmaḥ / kiṃ tarhi /",
  "S03ajm_u:1776": "AJm_14.2 tvatpādapaṅkajasamāśrayasatkṛtena maṅgalyatām upagatā rajasā tv iyaṃ nauḥ /",
  "S03ajm_u:1777": "durge mahaty api ca toyanidhāv amuṣmin svasti vrajed iti bhavantam upāgatāḥ smaḥ //",
  "S03ajm_u:1778": "atha sa mahātmā teṣām anukampayā jarāśithilaśarīro 'pi tadvahanam āruroha /",
  "S03ajm_u:1779": "tadadhirohaṇāc ca pramuditamanasaḥ sarva eva te vaṇijo babhūvur niyatam asmākam uttamā yātrāsiddhir iti /",
  "S03ajm_u:1780_0": "krameṇa cāvajagāhire vividhamīnakulavicaritam anibhṛtajalakalakalārāvam anilavilāsapravicalitataraṅgaṃ",
  "S03ajm_u:1780_1": "bahuvidharatnair bhūmiviśeṣair arpitaraṅgaṃ phenāvalīkusumadāmavicitram asuravarabhujagavarabhavanaṃ",
  "S03ajm_u:1780_2": "durāpapātālam aprameyatoyaṃ mahāsamudram /",
  "S03ajm_u:1781": "AJm_14.3 athendranīlaprakarābhinīlaṃ sūryāṃśutāpād iva khaṃ vilīnam /",
  "S03ajm_u:1782": "samantato 'ntarhitatīralekham agādham ambhonidhimadhyam īyuḥ //",
  "S03ajm_u:1783": "teṣāṃ tatrānuprāptānāṃ sāyāhnasamaye mṛdūbhūtakiraṇacakraprabhāve savitari mahad autpātikaṃ paramabhīṣaṇaṃ prādurabhūt /",
  "S03ajm_u:1784": "AJm_14.4 vibhidyamānormivikīrṇaphenaś caṇḍānilāsphālanabhīmanādaḥ /",
  "S03ajm_u:1785": "naibhṛtyanirmuktasamagratoyaḥ kṣaṇena raudraḥ samabhūt samudraḥ //",
  "S03ajm_u:1786": "AJm_14.5 utpātavātākalitair mahadbhis toyasthalair bhīmarayair bhramadbhiḥ /",
  "S03ajm_u:1787": "yugāntakālapracalācaleva bhūmir babhūvogravapuḥ samudraḥ //",
  "S03ajm_u:1788": "AJm_14.6 vidyullatodbhāsuralolajihvā nīlā bhujaṃgā iva naikaśīrṣāḥ /",
  "S03ajm_u:1789": "āvavrur ādityapathaṃ payodāḥ prasaktabhīmastanitānunādāḥ //",
  "S03ajm_u:1790": "AJm_14.7 ghanair ghanair āvṛtaraśmijālaḥ sūryaḥ krameṇāstam upāruroha /",
  "S03ajm_u:1791": "dināntalabdhaprasaraṃ samantāt tamo ghanībhāvam ivājagāma //",
  "S03ajm_u:1792": "AJm_14.8 dhārāśarair ācchuritormicakre mahodadhāv utpatatīva roṣāt /",
  "S03ajm_u:1793": "bhīteva naur abhyadhikaṃ cakampe viṣādayantī hṛdayāni teṣām //",
  "S03ajm_u:1794": "AJm_14.9 te trāsadīnāś ca viṣādamūkā dhīrāḥ pratīkārasasaṃbhramāś ca /",
  "S03ajm_u:1795": "svadevatāyācanatatparāś ca bhāvān yathāsattvaguṇaṃ vivavruḥ //",
  "S03ajm_u:1796": "atha te sāṃyātrikāḥ pavanasalilavegavaśagayā nāvā paribhrāmyamāṇā bahubhir apy ahobhir naiva kutaś cit tīraṃ dadṛśur na ca yathepsitāni samudracihnāni /",
  "S03ajm_u:1797": "apūrvair eva tu samudracihnair abhivardhamānavaimanasyā bhayaviṣādavyākulatām upajagmuḥ //",
  "S03ajm_u:1798": "athainān supārago bodhisattvo vyavasthāpayann uvāca /",
  "S03ajm_u:1799": "anāścaryaḥ khalu samudram avagāḍhānām autpātikakṣobhaparikleśaḥ /",
  "S03ajm_u:1800": "tad alam atrabhavatāṃ viṣādānuvṛttyā /",
  "S03ajm_u:1801": "AJm_14.10 nāpatpratīkāravidhir viṣādas tasmād alaṃ dainyaparigraheṇa /",
  "S03ajm_u:1802": "dhairyāt tu kāryapratipattidakṣāḥ kṛcchrāṇy akṛcchreṇa samuttaranti //",
  "S03ajm_u:1803": "AJm_14.11 viṣādadainyaṃ vyavadhūya tasmāt kāryāvakāśaṃ kriyayā bhajadhvam /",
  "S03ajm_u:1804": "prājñasya dhairyajvalitaṃ hi tejaḥ sarvārthasiddhigrahaṇāgrahastaḥ //",
  "S03ajm_u:1805": "iti te sāṃyātrikās tena mahātmanā dhīrīkṛtamanasaḥ kūlasaṃdarśanotsukamatayaḥ samudram avalokayanto dadṛśuḥ puruṣavigrahān āmuktarūpyakavacān ivonmajjato nimajjataś ca /",
  "S03ajm_u:1806": "samyak caiṣām ākṛtinimittam avadhārya savismayāḥ supāragāya nyavedayanta /",
  "S03ajm_u:1807": "apūrvaṃ khalv idam iha samudre cihnam upalabhyate / ete khalu",
  "S03ajm_u:1808": "AJm_14.12 āmuktarūpyakavacā iva daityayodhā ghorekṣaṇāḥ kṣuranikāśavirūpaghoṇāḥ /",
  "S03ajm_u:1809": "unmajjanāvataraṇasphuraṇaprasaṅgāt kṛīḍām ivārṇavajale 'nubhavanti ke 'pi //",
  "S03ajm_u:1810": "supāraga uvāca /",
  "S03ajm_u:1811": "naite mānuṣā amānuṣā vā /",
  "S03ajm_u:1812": "mīnāḥ khalv ete yato na bhetavyam ebhyaḥ / kiṃ tu /",
  "S03ajm_u:1813": "AJm_14.13 sudūram apakṛṣṭāḥ smaḥ pattanadvitayād api /",
  "S03ajm_u:1814": "kṣuramālī samudro 'yaṃ tad yatadhvaṃ nivartitum //",
  "S03ajm_u:1815": "caṇḍavegavāhinā tu salilanivahenaikāntahareṇa ca pāścātyena vāyunā samākṣiptayā nāvā na te sāṃyātrikāḥ śekur vinivartitum //",
  "S03ajm_u:1816": "athāvagāhamānāḥ krameṇa rūpyaprabhāvabhāsitasitasalilaṃ phenanicayapāṇḍaram aparaṃ samudram ālokya savismayāḥ supāragam ūcuḥ /",
  "S03ajm_u:1817": "AJm_14.14 svaphenamagnair iva ko 'yam ambubhir mahārṇavaḥ śukladukūlavān iva /",
  "S03ajm_u:1818": "dravān ivendoḥ kiraṇān samudvahan samantato hāsa iva prasarpati //",
  "S03ajm_u:1819": "supāraga uvāca /",
  "S03ajm_u:1820": "kaṣṭam /",
  "S03ajm_u:1821": "atidūraṃ khalv avagāhyate /",
  "S03ajm_u:1822": "AJm_14.15 kṣīrārṇava iti khyāta udadhir dadhimāly asau /",
  "S03ajm_u:1823": "kṣamaṃ nātaḥ paraṃ gantuṃ śakyate cen nivartitum //",
  "S03ajm_u:1824": "vaṇija ūcuḥ /",
  "S03ajm_u:1825": "na khalu śakyate vilambayitum api vahanaṃ kuta eva nivartayitum atiśīghravāhitvād vahanasya pratikūlatvāc ca mārutasyeti //",
  "S03ajm_u:1826": "atha vyatītya tam api samudraṃ suvarṇaprabhānurañjitapracalormimālam agnijvālākapilasalilam aparaṃ samudram ālokya savismayakautūhalās te vaṇijaḥ supāragaṃ papracchuḥ /",
  "S03ajm_u:1827": "AJm_14.16 bālārkalakṣmyeva kṛtāṅgarāgaiḥ samunnamadbhiḥ salilair anīlaiḥ /",
  "S03ajm_u:1828": "jvalan mahān agnir ivāvabhāti ko nāma kasmāc ca mahārṇavo 'yam //",
  "S03ajm_u:1829": "supāraga uvāca /",
  "S03ajm_u:1830": "AJm_14.17 agnimālīti vikhyātaḥ samudro 'yaṃ prakāśate /",
  "S03ajm_u:1831": "atīva khalu sādhu syān nivartemahi yady ataḥ //",
  "S03ajm_u:1832": "iti sa mahātmā nāmamātram akathayat tasya saritpater na toyavaivarṇyakāraṇaṃ dīrghadarśitvāt //",
  "S03ajm_u:1833": "atha te sāṃyātrikās tam api samudram atītya puṣparāgendranīlaprabhoddyotitasalilaṃ paripakvakuśaparṇanikāśavarṇam aparaṃ samudram ālokya kautūhalajātāḥ supāragaṃ papracchuḥ /",
  "S03ajm_u:1834": "AJm_14.18 pariṇatakuśaparṇavarṇatoyaḥ salilanidhiḥ katamo nv ayaṃ vibhāti /",
  "S03ajm_u:1835": "sakusuma iva phenabhakticitrair anilajavākalitais taraṅgabhaṅgaiḥ //",
  "S03ajm_u:1836": "supāraga uvāca /",
  "S03ajm_u:1837": "bhoḥ sārthavāhā nivartanaṃ prati yatnaḥ kriyatām /",
  "S03ajm_u:1838": "na khalv ataḥ paraṃ kṣamate gantum /",
  "S03ajm_u:1839": "AJm_14.19 kuśamālī samudro 'yam atyaṅkuśa iva dvipaḥ /",
  "S03ajm_u:1840": "prasahyāsahyasalilo haran harati no ratim //",
  "S03ajm_u:1841_0": "atha te vāṇijakāḥ pareṇāpi yatnena vahanaṃ nivartayitum aśaknuvantas tam api samudram",
  "S03ajm_u:1841_1": "atītya vaṃśarāgavaiḍūryaprabhāvyatikaraharitasalilam aparaṃ samudram ālokya supāragam apṛcchan /",
  "S03ajm_u:1842": "AJm_14.20 marakataharitaprabhair jalair vahati navām iva śādvalaśriyam /",
  "S03ajm_u:1843": "kumudaruciraphenabhūṣaṇaḥ salilanidhiḥ katamo 'yam īkṣyate //",
  "S03ajm_u:1844": "atha sa mahātmā tena tasya vaṇigjanasya vyasanopanipātena paridahyamānahṛdayo dīrgham uṣṇam abhiniśvasya śanakair uvāca /",
  "S03ajm_u:1845": "AJm_14.21 atidūram upetāḥ smaḥ duḥkham asmān nivartitum /",
  "S03ajm_u:1846": "paryanta iva lokasya nalamāly eṣa sāgaraḥ //",
  "S03ajm_u:1847": "tac chrutvā te vāṇijakā viṣādoparudhyamānamanaso visrasyamānagātrotsāhā niśvasitamātraparāyaṇās tatraiva niṣeduḥ /",
  "S03ajm_u:1848_0": "vyatītya tam api samudraṃ sāyāhnasamaye vilambamānamandaraśmimaṇḍale salilanidhim",
  "S03ajm_u:1848_1": "iva praveṣṭukāme divasakare samudvartamānasyeva salilanidher aśanīnām iva ca saṃpatatāṃ",
  "S03ajm_u:1848_2": "veṇuvanānām iva cāgniparigatānāṃ visphuṭatāṃ tumulam atibhīṣaṇaṃ śrutihṛdayavidāraṇaṃ",
  "S03ajm_u:1848_3": "samudradhvanim aśrauṣuḥ /",
  "S03ajm_u:1849": "śrutvā ca saṃtrāsavaśagāḥ sphuranmanasaḥ sahasaivotthāya samantato 'nuvilokayanto dadṛśuḥ prapāta iva śvabhra iva ca mahāntaṃ tam udakaughaṃ nipatantam [/",
  "S03ajm_u:1850": "] dṛṣṭvā ca paramabhayavihvalāḥ supāragam upetyocuḥ /",
  "S03ajm_u:1851": "AJm_14.22 nirbhindann iva naḥ śrutīḥ pratibhayaś cetāṃsi mathnann iva kruddhasyeva saritpater dhvanir ayaṃ dūrād api śrūyate /",
  "S03ajm_u:1852": "bhīme śvabhra ivāgrataś ca nipataty etat samagraṃ jalaṃ tat ko 'sāv udadhiḥ kim atra ca paraṃ kṛtyaṃ bhavān manyate //",
  "S03ajm_u:1853": "atha sa mahātmā sasaṃbhramaḥ kaṣṭaṃ kaṣṭam ity uktvā samudram ālokayann uvāca /",
  "S03ajm_u:1854": "AJm_14.23 yat prāpya na nivartante mṛtyor mukham ivāmukham /",
  "S03ajm_u:1855": "aśivaṃ samupetāḥ smas tad etad vaḍabāmukham //",
  "S03ajm_u:1856": "tad upaśrutya te vāṇijakā vaḍabāmukham upetā vayam iti tyaktajīvitāśā maraṇabhayaviklavībhūtamanasaḥ",
  "S03ajm_u:1857": "AJm_14.24 sasvaraṃ ruruduḥ ke cid vilepur atha cukruśuḥ /",
  "S03ajm_u:1858": "na kiṃ cit pratyapadyanta ke cit trāsavicetasaḥ //",
  "S03ajm_u:1859": "AJm_14.25 viśeṣataḥ ke cid abhipraṇemur devendram ārtiprahitair manobhiḥ /",
  "S03ajm_u:1860": "ādityarudrāśvimarudvasūṃś ca prapedire sāgaram eva cānye //",
  "S03ajm_u:1861": "AJm_14.26 jepuś ca mantrān apare vicitrān anye tu devīṃ vidhivat praṇemuḥ /",
  "S03ajm_u:1862": "supāragaṃ ke cid upetya tat tad viceṣṭamānāḥ karuṇaṃ vilepuḥ //",
  "S03ajm_u:1863": "AJm_14.27 āpadgatatrāsaharasya nityaṃ parānukampāguṇasaṃbhṛtasya /",
  "S03ajm_u:1864": "ayaṃ prabhāvātiśayasya tasya tavābhyupeto viniyogakālaḥ //",
  "S03ajm_u:1865": "AJm_14.28 ārtān anāthāñ charaṇāgatān nas tvaṃ trātum āvarjaya dhīra cetaḥ /",
  "S03ajm_u:1866": "ayaṃ hi kopād vaḍabāmukhena cikīrṣati grāsam ivārṇavo 'smān //",
  "S03ajm_u:1867": "AJm_14.29 nopekṣituṃ yuktam ayaṃ janas te vipadyamānaḥ salilaughamadhye /",
  "S03ajm_u:1868": "nājñāṃ tavātyeti mahāsamudras tad vāryatām apraśamo 'yam asya //",
  "S03ajm_u:1869": "atha sa mahātmā mahatyā karuṇayā samāpīḍyamānahṛdayas tān vāṇijakān vyavasthāpayann uvāca /",
  "S03ajm_u:1870": "asty atrāpi naḥ kaś cit pratīkāravidhiḥ pratibhāti /",
  "S03ajm_u:1871": "taṃ tāvat prayokṣye yato muhūrtaṃ dhīrās tāvad bhavantu bhavanta iti //",
  "S03ajm_u:1872": "atha te vāṇijakā asty atrāpi pratīkāra ity āśayā samupastambhitadhairyās tadavahitamanasas tūṣṇīṃbabhūvuḥ //",
  "S03ajm_u:1873": "atha supārago bodhisattva ekāṃsam uttarāsaṅgaṃ kṛtvā dakṣiṇena jānumaṇḍalenādhiṣṭhāya nāvaṃ samāvarjitasarvabhāvaḥ praṇamya tathāgatebhyas tān sāṃyātrikān āmantrayate sma /",
  "S03ajm_u:1874": "śṛṇvantv atrabhavantaḥ sāṃyātrikāḥ salilanidhivyomāśrayāś ca devatāviśeṣāḥ /",
  "S03ajm_u:1875": "AJm_14.30 smarāmi yata ātmānaṃ yataḥ prāpto 'smi vijñatām /",
  "S03ajm_u:1876": "nābhijānāmi saṃcintya prāṇinaṃ hiṃsituṃ kva cit //",
  "S03ajm_u:1877": "AJm_14.31 anena satyavākyena mama puṇyabalena ca /",
  "S03ajm_u:1878": "vaḍabāmukham aprāpya svasti naur vinivartatām //",
  "S03ajm_u:1879": "atha tasya mahātmanaḥ satyādhiṣṭhānaprabhāvāt puṇyatejasā ca saha salilajavena sa māruto vyāvartamānas tāṃ nāvaṃ vinivartayām āsa /",
  "S03ajm_u:1880": "nivṛttāṃ tu tāṃ nāvam abhisamīkṣya te vāṇijakāḥ paramavismayapraharṣoddhatamānasā nivṛttā nivṛttā naur iti praṇāmasabhājanapuraḥsaraṃ supāragāya nyavedayanta //",
  "S03ajm_u:1881": "atha sa mahātmā tān vāṇijakān uvāca /",
  "S03ajm_u:1882": "sthirībhavantu bhavantaḥ /",
  "S03ajm_u:1883": "śīghram āropyantāṃ śītāni /",
  "S03ajm_u:1884": "iti ca tena samādiṣṭāḥ pramodād udbhūtabalotsāhās te tadadhikṛtās tathā cakruḥ /",
  "S03ajm_u:1885": "AJm_14.32 atha muditajanaprahāsanādā pravitatapāṇḍaraśītacārupakṣā /",
  "S03ajm_u:1886": "salilanidhigatā rarāja sā naur gatajalade nabhasīva rājahaṃsī //",
  "S03ajm_u:1887_0": "nivṛttāyāṃ tu tasyām anukūlasalilamārutāyāṃ vimānalīlayā svecchayaivābhiprayātāyāṃ",
  "S03ajm_u:1887_1": "nāvi nātiśyāmībhūtasaṃdhyāṅgarāgāsu pravitanyamānatamovitānāsv ālakṣyanakṣatrabhūṣaṇāsu",
  "S03ajm_u:1887_2": "dikṣu kiṃ cid avaśeṣaprabhe divasakaramārge pravṛtte kṣaṇadādhikāre supāragas tān vāṇijakān uvāca /",
  "S03ajm_u:1888": "bhoḥ sārthavāhā nalamāliprabhṛtibhyo yathādṛṣṭebhyaḥ samudrebhyo vālikāpāṣāṇā vahanam āropyantāṃ yāvat sahate /",
  "S03ajm_u:1889": "evam idaṃ yānapātraṃ nirghātabharākrāntaṃ na ca pārśvāni dāsyati /",
  "S03ajm_u:1890": "maṅgalasaṃmatāś caite vālikāpāṣāṇā niyataṃ lābhasiddhaye vo bhaviṣyantīti //",
  "S03ajm_u:1891": "te supāragapremabahumānāvarjitamatibhir devatābhir anupradarśitebhyaḥ sthalebhya ādāya vālikāpāṣāṇabuddhyā vaiḍūryādīni ratnāni vahanam āropayām āsuḥ //",
  "S03ajm_u:1892": "tenaiva caikarātreṇa sā naur bharukaccham upajagāma //",
  "S03ajm_u:1893": "AJm_14.33 atha prabhāte rajatendranīlavaiḍūryahemapratipūrṇanaukāḥ /",
  "S03ajm_u:1894": "svadeśatīrāntam upāgatās te prītyā tam ānarcur udīrṇaharṣāḥ //",
  "S03ajm_u:1895": "tad evaṃ dharmāśrayaṃ satyavacanam apy āpadaṃ nudati prāg eva tatphalam iti dharmānuvartinā bhavitavyam //",
  "S03ajm_u:1896": "kalyāṇamitrāśrayavarṇe 'pi vācyam evaṃ kalyāṇamitrāśritāḥ śreyaḥ prāpnuvantīti //",
  "S03ajm_u:1897": "supāragajātakaṃ caturdaśam //",
  "S03ajm_u:1898": "15. Matsyajātakam",
  "S03ajm_u:1899": "śīlavatām ihaivābhiprāyāḥ kalyāṇāḥ samṛdhyanti prāg eva paratreti śīlaviśuddhau prayatitavyam //",
  "S03ajm_u:1900": "tadyathānuśrūyate /",
  "S03ajm_u:1901_0": "bodhisattvaḥ kila kasmiṃś cin nātimahati kahlāratāmarasakamalakuvalayavibhūṣitarucirasalile",
  "S03ajm_u:1901_1": "haṃsakāraṇḍavacakravākamithunopaśobhite tīrāntaruhatarukusumāvakīrṇe sarasi matsyādhipatir babhūva /",
  "S03ajm_u:1902": "svabhyastabhāvāc ca bahuṣu janmāntareṣu parārthacaryāyās tatrastho 'pi parahitasukhopapādanasavyāpāro babhūva /",
  "S03ajm_u:1903": "AJm_15.1 abhyāsayogād dhi śubhāśubhāni karmāṇi sātmy eva bhavanti puṃsām /",
  "S03ajm_u:1904": "tathāvidhāny eva yad aprayatnāj janmāntare svapna ivācaranti //",
  "S03ajm_u:1905": "iṣṭānām iva ca sveṣām apatyānām upari niviṣṭahārdo sa mahāsattvas teṣāṃ mīnānāṃ dānapriyavacanārthacaryādikramaiḥ param anugrahaṃ cakāra /",
  "S03ajm_u:1906": "AJm_15.2 anyonyahiṃsāpraṇayaṃ niyacchan parasparaprema vivardhayaṃś ca /",
  "S03ajm_u:1907": "yogād upāyajñatayā ca teṣāṃ vismārayām āsa sa matsyavṛttam //",
  "S03ajm_u:1908": "AJm_15.3 tat tena samyak paripālyamānaṃ vṛddhiṃ parāṃ mīnakulaṃ jagāma /",
  "S03ajm_u:1909": "puraṃ vinirmuktam ivopasargair nyāyapravṛttena narādhipena //",
  "S03ajm_u:1910": "atha kadā cit sattvānāṃ bhāgyasaṃpadvaikalyāt pramādāc ca varṣādhikṛtānāṃ devaputrāṇāṃ na samyag devo vavarṣa /",
  "S03ajm_u:1911": "asamyag varṣiṇi ca deve tat saraḥ phullakadambakusumagaureṇa navasalilena na yathāpūrvam āpupūre /",
  "S03ajm_u:1912_0": "krameṇa copagate nidāghasamaye paṭutaradīptibhiḥ khedālasagatibhir iva ca dinakarakiraṇais",
  "S03ajm_u:1912_1": "tadabhitaptayā ca dharaṇyā jvālānugateneva ca hlādābhilāṣiṇā mārutena tarṣavaśād",
  "S03ajm_u:1912_2": "iva pratyaham āpīyamānaṃ tat saraḥ palvalībabhūva /",
  "S03ajm_u:1913": "AJm_15.4 nidāghakālajvalito vivasvāñ jvālāvakarṣīva paṭuś ca vāyuḥ /",
  "S03ajm_u:1914": "jvarāturevāśiśirā ca bhūmis toyāni roṣād iva śoṣayanti //",
  "S03ajm_u:1915_0": "atha bodhisattvo vāyasagaṇair api pratarkyamāṇaṃ prāg eva salilatīrāntacāribhiḥ pakṣigaṇair",
  "S03ajm_u:1915_1": "viṣādadainyavaśagaṃ vispanditamātraparāyaṇaṃ mīnakulam avekṣya karuṇāyamāṇaś cintām āpede /",
  "S03ajm_u:1916": "kaṣṭā bateyam āpad āpatitā mīnānām /",
  "S03ajm_u:1917": "AJm_15.5 pratyahaṃ kṣīyate toyaṃ spardhamānam ivāyuṣā /",
  "S03ajm_u:1918": "adyāpi ca cireṇaiva lakṣyate jaladāgamaḥ //",
  "S03ajm_u:1919": "AJm_15.6 apayānakramo nāsti netāpy anyatra ko bhavet /",
  "S03ajm_u:1920": "asmadvyasanasaṃhṛṣṭāḥ samāyānti ca no dviṣaḥ //",
  "S03ajm_u:1921": "AJm_15.7 asya niḥsaṃśayam ime toyaśeṣasya saṃkṣayāt /",
  "S03ajm_u:1922": "sphuranto bhakṣayiṣyante śatrubhir mama paśyataḥ //",
  "S03ajm_u:1923": "tat kim atra prāptakālaṃ syād iti vimṛśan sa mahātmā satyādhiṣṭhānam ekam ārtāyanaṃ dadarśa /",
  "S03ajm_u:1924": "karuṇayā ca samāpīḍyamānahṛdayo dīrgham uṣṇam abhiniśvasya nabhaḥ samullokayann uvāca /",
  "S03ajm_u:1925": "AJm_15.8 smarāmi na prāṇivadhaṃ yathāhaṃ saṃcintya kṛcchre parame 'pi kartum /",
  "S03ajm_u:1926": "anena satyena sarāṃsi toyair āpūrayan varṣatu devarājaḥ //",
  "S03ajm_u:1927_0": "atha tasya mahātmanaḥ puṇyopacayaguṇāt satyādhiṣṭhānabalāt tadabhiprasāditadevanāgayakṣānubhāvāc",
  "S03ajm_u:1927_1": "ca samantatas toyāvalambibimbā gambhīramadhuranirghoṣā vidyullatālaṃkṛtā nīlavipulaśikharā",
  "S03ajm_u:1927_2": "vijṛmbhamāṇā iva pravisarpibhiḥ śikharabhujaiḥ pariṣvajyamānā iva cānyonyam akālameghāḥ",
  "S03ajm_u:1927_3": "kālameghāḥ prādurabhavan /",
  "S03ajm_u:1928": "AJm_15.9 diśāṃ pramiṇvanta iva prayāmaṃ śṛṅgair vitanvanta ivāndhakāram /",
  "S03ajm_u:1929": "nabhastalādarśagatā virejuś chāyā girīṇām iva kālameghāḥ //",
  "S03ajm_u:1930": "AJm_15.10 saṃsaktakekaiḥ śikhibhiḥ prahṛṣṭaiḥ saṃstūyamānā iva nṛttacitraiḥ /",
  "S03ajm_u:1931": "prasaktamandrastanitā virejur dhīraprahāsā iva te ghanaughāḥ //",
  "S03ajm_u:1932": "AJm_15.11 muktā vimuktā iva tair vimuktā dhārā nipetuḥ praśaśāma reṇuḥ /",
  "S03ajm_u:1933": "gandhaś cacārānibhṛto dharaṇyāṃ vikīryamāṇo jaladānilena //",
  "S03ajm_u:1934": "AJm_15.12 nidāghasaṃparkavivardhito 'pi tirobabhūvārkakaraprabhāvaḥ /",
  "S03ajm_u:1935": "phenāvalīvyākulamekhalāni toyāni nimnābhimukhāni sasruḥ //",
  "S03ajm_u:1936": "AJm_15.13 muhur muhuḥ kāñcanapiñjarābhir bhābhir digantān anurañjayantī /",
  "S03ajm_u:1937": "payodatūryasvanalabdhaharṣā vidyullatā nṛttam ivācacāra //",
  "S03ajm_u:1938_0": "atha bodhisattvaḥ samantato 'bhiprasṛtair āpāṇḍubhiḥ salilapravāhair āpūryamāṇe sarasi",
  "S03ajm_u:1938_1": "dhārānipātasamakālam eva vidrute vāyasādye pakṣigaṇe pratilabdhajīvitāśe pramudite",
  "S03ajm_u:1938_2": "mīnagaṇe prītyābhisāryamāṇahṛdayo varṣanivṛttisāśaṅkaḥ punaḥ punaḥ parjanyam ābabhāṣe /",
  "S03ajm_u:1939": "AJm_15.14 udgarja parjanya gabhīradhīraṃ pramodam udvāsaya vāyasānām /",
  "S03ajm_u:1940": "ratnāyamānāni payāṃsi varṣan saṃsaktavidyujjvalitadyutīni //",
  "S03ajm_u:1941": "tad upaśrutya śakro devānām indraḥ paramavismitamanāḥ sākṣād abhigamyainam abhisaṃrādhayann uvāca /",
  "S03ajm_u:1942": "AJm_15.15 tavaiva khalv eṣa mahānubhāva matsyendra satyātiśayaprabhāvaḥ /",
  "S03ajm_u:1943": "āvarjitā yat kalaśā iveme kṣaranti ramyastanitāḥ payodāḥ //",
  "S03ajm_u:1944": "AJm_15.16 mahatpramādaskhalitaṃ tv idaṃ me yan nāma kṛtyeṣu bhavadvidhānām /",
  "S03ajm_u:1945": "lokārtham abhyutthitamānasānāṃ vyāpārayogaṃ na samabhyupaimi //",
  "S03ajm_u:1946": "AJm_15.17 cintāṃ kṛthā mā tad ataḥ paraṃ tvaṃ satāṃ hi kṛtyodvahane 'smi dhuryaḥ /",
  "S03ajm_u:1947": "deśo 'py ayaṃ tvadguṇasaṃśrayeṇa na bhūya evaṃ bhavitārtivaśyaḥ //",
  "S03ajm_u:1948": "ity evaṃ priyavacanair abhisaṃrādhya tatraivāntardadhe /",
  "S03ajm_u:1949": "tac ca saraḥ parāṃ toyasamṛddhim avāpa //",
  "S03ajm_u:1950": "tad evaṃ śīlavatām ihaivābhiprāyāḥ kalyāṇāḥ samṛdhyanti prāg eva paratreti śīlaviśuddhau prayatitavyam iti //",
  "S03ajm_u:1951": "matsyajātakaṃ pañcadaśam //"
}