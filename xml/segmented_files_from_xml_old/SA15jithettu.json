{
  "SA15jithettu:0": "1. sādhanaṃ dūṣaṇaṃ caiva sābhāsaṃ parasaṃvide /",
  "SA15jithettu:1": "pratyakṣam anumānaṃ ca sābhāsaṃ tv ātmasaṃvide //",
  "SA15jithettu:2": "iti śāstrārthasaṃgrahaḥ //",
  "SA15jithettu:3": "2. vādinā svayaṃ sādhayitum iṣṭo 'rthaḥ sādhyaḥ /",
  "SA15jithettu:4": "sādhyate yena tat sādhanam /",
  "SA15jithettu:5": "3. hetos trirūpavacanam /",
  "SA15jithettu:6": "kāni punas tāni triṇi rūpāṇi /",
  "SA15jithettu:7": "pakṣe sattvam evety ekaṃ rūpam /",
  "SA15jithettu:8": "sapakṣa eva sattvam iti dvitīyaṃ rūpam /",
  "SA15jithettu:9": "vipakṣe cāsattvam eva niścitam iti tṛtīyam //",
  "SA15jithettu:10": "4. tatra pakṣaḥ prasiddho dharmī prasiddheṇa viśeṣeṇa viśiṣṭaḥ svayaṃ sādhayitum iṣṭaḥ pratyakṣādyaviruddhaḥ /",
  "SA15jithettu:11": "yathā śabdo dharmī anityatvena viśeṇa viśiṣtaḥ sādhyate kṛtakatvād iti hetuḥ //",
  "SA15jithettu:12": "5. kaḥ sapakṣaḥ /",
  "SA15jithettu:13": "sādhyadharmeṇa sāmānyena samānaḥ sapakṣo yathā ghaṭādir iti //",
  "SA15jithettu:14": "6. ko vā hetor vipakṣaḥ /",
  "SA15jithettu:15": "yatra sādhyābhāvena hetor abhāvo niyamena kathyate [ yathākāśādir iti //",
  "SA15jithettu:16": "7. etad eva ca hetos trirūpavacanaṃ parapratyāyanāya prayujyamānaṃ parārtham anumānam ucyate /",
  "SA15jithettu:17": "yathā anityaḥ śabda iti pakṣavacanaṃ kṛtakatvād iti hetuvacanam /",
  "SA15jithettu:18": "ghaṭādivad iti sapakṣavacanaṃ /",
  "SA15jithettu:19": "ākāśavad iti vipakṣavacanam //",
  "SA15jithettu:20": "8. tat punar dvividhaṃ dṛṣṭam /",
  "SA15jithettu:21": "sādharmyeṇa vaidharmyeṇa ca /",
  "SA15jithettu:22": "[Htu_262]",
  "SA15jithettu:23": "9. tatra sādharmyeṇa tāvat /",
  "SA15jithettu:24": "yat kṛtakaṃ tat sarvam anityaṃ dṛṣṭam /",
  "SA15jithettu:25": "yathā ghaṭādiḥ /",
  "SA15jithettu:26": "kṛtakaś ca śabda iti //",
  "SA15jithettu:27": "10. vaidharmyeṇa punaḥ /",
  "SA15jithettu:28": "asaty anityatve na bhavaty eva kṛtakatvaṃ yathākāśādau /",
  "SA15jithettu:29": "śabdas tu kṛtaka iti //",
  "SA15jithettu:30": "11. kaḥ punaḥ pakṣābhāsaḥ /",
  "SA15jithettu:31": "yaḥ pakṣa ivābhāsate /",
  "SA15jithettu:32": "na tu sākṣāt pakṣo bhavati /",
  "SA15jithettu:33": "pratyakṣādibhir bādhitatvāt //",
  "SA15jithettu:34": "12. sa tu pakṣābhāsaḥ /",
  "SA15jithettu:35": "yathā dhūmādir dharmībuddhimatā hetunā janyata iti sādhye /",
  "SA15jithettu:36": "pratyakṣaviruddhaḥ pakṣābhāsaḥ /",
  "SA15jithettu:37": "pratyakṣeṇa vahnijanyasya dhumasya darśanāt //",
  "SA15jithettu:38": "13. anumānaviruddho yathā /",
  "SA15jithettu:39": "vedavākyaṃ dharmy apauruṣeyam iti sādhye /",
  "SA15jithettu:40": "prayatnānantarīyakatve śabdasya pauruṣeyatvasya prasādhanāt //",
  "SA15jithettu:41": "14. svavacanaviruddho yathā /",
  "SA15jithettu:42": "nānumānaṃ pramāṇam iti parapratipādanāya vacanam uccāryamāṇaṃ parārtham anumānam ity uktatvāt //",
  "SA15jithettu:43": "15. lokaviruddho yathā /",
  "SA15jithettu:44": "śuci naraśiraḥkapālaṃ prāṇyaṅgatvāc chaṅkhaśuktivat //",
  "SA15jithettu:45": "16. pratītiviruddho yathā /",
  "SA15jithettu:46": "kiyatkālasthāyī kṛtako 'nitya iti /",
  "SA15jithettu:47": "kiyatkālasthāyino 'pi kṛtakāḥ sarve nityā iti lokapratīteḥ //",
  "SA15jithettu:48": "17. aprasiddhaviśeṣaṇo yathā /",
  "SA15jithettu:49": "vaiśeṣikasya sāṃkhyaṃ prati vināśī śabda iti sādhye //",
  "SA15jithettu:50": "18. aprasiddhaviśeṣyo yathā /",
  "SA15jithettu:51": "sāṃkhyasya bauddhaṃ prati ātmā cetana iti sādhayataḥ //",
  "SA15jithettu:52": "19. ubhayāprasiddho yathā /",
  "SA15jithettu:53": "vaiśeṣikasya bauddhaṃ prati sukhādisamavāyikāraṇam ātmeti",
  "SA15jithettu:54": "[Htu_263]",
  "SA15jithettu:55": "// prasiddhasaṃbandho yathā vāyur asthirasvabhāva iti //",
  "SA15jithettu:56": "20. uktāḥ pakṣābhāsāḥ // //",
  "SA15jithettu:57": "21. hetvābhāsaḥ kīdṛśaḥ /",
  "SA15jithettu:58": "yo hetur ivābhāsate /",
  "SA15jithettu:59": "na punaḥ siddho hetur iti //",
  "SA15jithettu:60": "22. hetvābhāso 'siddho viruddho 'naikāntikaś ceti triprakāraḥ //",
  "SA15jithettu:61": "23. tatra pakṣe 'siddhatvād asiddhasaṃjñako hetvābhāsaḥ /",
  "SA15jithettu:62": "24. pakṣasapakṣayor nāsti /",
  "SA15jithettu:63": "vipakṣa evāsti sa viruddhasaṃjñako hetvābhāsaḥ /",
  "SA15jithettu:64": "sādhyaviparyayasādhanāt //",
  "SA15jithettu:65": "25. tatra yo hetuḥ sapakṣavipakṣayor ubhayatrāsti nāsti vā saṃdihyate /",
  "SA15jithettu:66": "aprasiddhasaṃbandho vā so 'naikāntikasaṃjñako hetvābhāsaḥ /",
  "SA15jithettu:67": "vādinaḥ prativādino vā sādhayitum iṣṭasyaikāntasyāsādhanāt //",
  "SA15jithettu:68": "26. ubhayāsiddhaḥ tadyathā śabdasyānityatve sādhye cākṣuṣatvaṃ hetuḥ vādiprativādinor asiddhaḥ //",
  "SA15jithettu:69": "27. cetanās tarava iti sādhye sarvatvagapaharaṇe maraṇād iti hetuḥ prativādino bauddhasyāsiddha iti prativādyasiddhaḥ /",
  "SA15jithettu:70": "caitanyādinirodhasya bauddhenopagamāt //",
  "SA15jithettu:71": "28. acetanāḥ sukhādaya iti sādhye /",
  "SA15jithettu:72": "utpattimattvād iti hetuḥ svayaṃ vādinaḥ sāṃkhyasyāsiddhaḥ /",
  "SA15jithettu:73": "iti vādyasiddha iti //",
  "SA15jithettu:74": "29. vaiśeṣikasya bauddhaṃ prati kṣamādikaṃ dharmī kāryam iti sādhayataḥ pratikṣaṇaṃ sadṛśāparāparotpatter iti svayaṃ vādino 'siddhaḥ /",
  "SA15jithettu:75": "utpattau siddhāyām api pratikṣaṇasadṛśāparāparotpattir ity asiddhaḥ //",
  "SA15jithettu:76": "[Htu_264]",
  "SA15jithettu:77": "30. pakṣaikadeśāsiddho yathā /",
  "SA15jithettu:78": "cetanās taravaḥ svāpād iti hetuḥ /",
  "SA15jithettu:79": "digambarasya svayaṃ vādinaḥ pakṣaikadeśāsiddhaḥ /",
  "SA15jithettu:80": "na hi sarve vṛkṣā rātrau patrasaṃkocabhājaḥ //",
  "SA15jithettu:81": "31. tathā pṛthivyādikaṃ dharmī buddhimaddhetujanyam iti sādhye kāryatvād iti hetur bauddhaṃ praty asiddhaḥ /",
  "SA15jithettu:82": "pratyakṣānupalambhanibandhano hi kāryakāraṇabhāvo bauddhasya pṛthivyādau na siddhaḥ /",
  "SA15jithettu:83": "vihārāhārādiṣu siddhaṃ cet tadā pakṣaikadeśāsiddhaḥ //",
  "SA15jithettu:84": "32. saṃdigdhāsiddho yathā yady ayaṃ dhūmo 'gnir atreti sādhye hetor evāniścayāt //",
  "SA15jithettu:85": "33. dharmisaṃdehe 'py asiddho yathā /",
  "SA15jithettu:86": "iha bahuṣu nikuñjeṣu kvacid ekasmin nikuñje mayūra iti sādhye kekāyikād iti hetuḥ //",
  "SA15jithettu:87": "34. dharmyasiddhāv apy asiddho yathā ātmā dharmī sarvagata iti sādhye sarvatropalabhyamānaguṇatvād iti hetuḥ //",
  "SA15jithettu:88": "35. daśaite 'siddhasaṃjñakā hetvābhāsāḥ //",
  "SA15jithettu:89": "36. // anaikāntiko hetvābhāsaḥ kīdṛśa ucyate //",
  "SA15jithettu:90": "37. yathā śabdasya nityatvādike dharme sādhye prameyatvaṃ hetuḥ sapaksvipakṣayoḥ sarvatra vartamānaḥ sādhāraṇānaikāntikaḥ //",
  "SA15jithettu:91": "38. tathā śabdasya nityatve śrāvaṇatvaṃ hetuḥ sapakṣavipakṣayor apravartamānāt /",
  "SA15jithettu:92": "asādhāraṇānaikāntikaḥ //",
  "SA15jithettu:93": "39. tathā śabdasyāprayatnānantarīyakatve sādhye 'nityatvād iti hetuḥ /",
  "SA15jithettu:94": "sapakṣaikadeśavṛttir vipakṣavyāpy anaikāntikaḥ //",
  "SA15jithettu:95": "aprayatnānantarīyakaḥ śabdasya vidyudākāśādiḥ sapakṣaḥ tatraikadeśe vidyudādau vartate 'nityatvaṃ nākāśādau prayatnāntarīyakaḥ punaḥ sarvo ghaṭādir vipakṣaḥ /",
  "SA15jithettu:96": "tatra sarvatra vartate //",
  "SA15jithettu:97": "[Htu_265]",
  "SA15jithettu:98": "40. tathā prayatnānantarīyakatve śabdasya sādhye 'nityatvaṃ hetuḥ ghaṭādau sarvatra vidyate /",
  "SA15jithettu:99": "aprayatnānantarīyakaḥ punar vidyudākāśādir vipakṣaḥ /",
  "SA15jithettu:100": "tatraikadeśe vidyudādau vartate nākāśādau /",
  "SA15jithettu:101": "tasmād ayaṃ vipakṣaikadeśavṛttiḥ sapakṣavyāpī hetur anaikāntikaḥ //",
  "SA15jithettu:102": "41. ubhayapakṣaikadeśavṛttir anaikāntiko yathā /",
  "SA15jithettu:103": "śabde dharmiṇi nityatve sādhye 'mūrtatvād iti hetuḥ /",
  "SA15jithettu:104": "paramāṇvākāśādiḥ sapakṣo 'sya /",
  "SA15jithettu:105": "tatraikadeśe 'mūrtatvam ākāśe pravartate na paramāṇau mūrtatvāt paramāṇūnam /",
  "SA15jithettu:106": "ghaṭasukhādir anityo vipakṣaḥ /",
  "SA15jithettu:107": "tatraikadeśe sukhādau vidyate na ghaṭādau //",
  "SA15jithettu:108": "42. tathā saṃdigdhavipakṣavyāvṛttikaḥ sapakṣavyāpī hetur anaikāntiko yathā /",
  "SA15jithettu:109": "kapilādidharmy asarvajña iti sādhye vaktṛtvād iti hetuḥ /",
  "SA15jithettu:110": "rathyāpuruṣādau sapakṣe 'sti /",
  "SA15jithettu:111": "vipakṣe sarvajñe saṃdigdhaḥ /",
  "SA15jithettu:112": "sarvajñasyātīndriyatvād vacanam asti na veti saṃdigdham //",
  "SA15jithettu:113": "43. tathā saṃdigdhasapakṣavṛttir vipakṣavyāpl hetur anaikāntiko yathā /",
  "SA15jithettu:114": "ṛṣabhavardhāmānādidharmī sarvajña iti sādhye kevaliśāstrakaraṇād iti hetuḥ sapakṣe sarvajñe saṃdigdhaḥ /",
  "SA15jithettu:115": "sarvajñasyātīndriyatvāt kevaliśāstrakaraṇaṃ saṃdigdham /",
  "SA15jithettu:116": "vipakṣe varāhamihirādāv asarvajñe vidyate //",
  "SA15jithettu:117": "44. saṃdigdhānvayavyatirekahetur anaikāntiko yathā sātmakaṃ jīvaccharīraṃ prāṇādimattvād iti hetuḥ /",
  "SA15jithettu:118": "jīvaccharīrasaṃbandhī prāṇādir na sātmake anātmake vā pravṛtto nivṛtto veti niścīyate //",
  "SA15jithettu:119": "[Htu_266]",
  "SA15jithettu:120": "45. tataḥ kevalānvayī hetur dṛṣṭāntābhāvāt //",
  "SA15jithettu:121": "46. tathā dvitīyo 'pi kevalavyatirekī nedaṃ nirātmakaṃ jīvaccharīram aprāṇādimattvaprasaṅgād iti /",
  "SA15jithettu:122": "dṛṣṭāntābhāvād eva nānvayaniścayo nāpi vyatirekaniścaya iti saṃśayahetuḥ //",
  "SA15jithettu:123": "47. uktā nava ete 'naikāntikasaṃjñakā hetvābhāsāḥ //",
  "SA15jithettu:124": "48. viruddhasaṃjñako hetvābhāsaḥ kīdṛśaḥ //",
  "SA15jithettu:125": "49. yathā śabdo dharmī nitya iti sādhyo dharmaḥ kṛtakatvād ākāśādivat /",
  "SA15jithettu:126": "ayaṃ hetur ghaṭādau vipakṣa evāsti na sapakṣe //",
  "SA15jithettu:127": "50. tathā śabdo dharmī nitya iti sādhye prayatnānantarīyakatvād iti hetur ākāśādau sapakṣe nāsty eva /",
  "SA15jithettu:128": "vipakṣaikadese ghaṭādau vidyate na vidyudādau //",
  "SA15jithettu:129": "etau dvau hetū dharmasvarūpaviparītasādhanau //",
  "SA15jithettu:130": "51. dharmaviśeśaviparītasādhano yathā /",
  "SA15jithettu:131": "cakṣurādaya iti dharmī parārthā iti sādhyo dharmaḥ saṃghatatvād iti hetuḥ /",
  "SA15jithettu:132": "mañcapīṭhādivad iti sapakṣavacanaṃ /",
  "SA15jithettu:133": "ayaṃ tu hetur yathā cakṣurādīnāṃ pārārthyaṃ sādhayati /",
  "SA15jithettu:134": "tathā saṃghātatvaṃ parasya sādhayati /",
  "SA15jithettu:135": "mañcapīṭhādīnāṃ saṃghātasya devadattādeḥ parasyopakāradarśanāt //",
  "SA15jithettu:136": "52. dharmisvarūpaviparītasādhano yathā pṛthivyādir dharmī buddhimaddhetujanya iti sādhye sāśrayatvād iti hetuḥ /",
  "SA15jithettu:137": "ghaṭādivad iti sapakṣavacanam /",
  "SA15jithettu:138": "ayaṃ hetur yathā buddhimaddhetujanyatvaṃ sādhayati tathā buddhimataḥ kartuḥ sāśrayatvam api sādhayati //",
  "SA15jithettu:139": "53. dharmiviṣeśaviparītasādhano yathā /",
  "SA15jithettu:140": "vaiśeṣikasya mīmāṃsakaṃ praty ātmā dharmī cetayata iti sādhye [Htu_267] cetanādhiṣṭhānatvād iti hetur ātmano 'cetanasya yathā caitanyaṃ sādhayati /",
  "SA15jithettu:141": "tathā hetur ayam anityatvam api sādhayati /",
  "SA15jithettu:142": "anityatvād vijñānasya //",
  "SA15jithettu:143": "54. uktāḥ pañcaite viruddhasaṃjñakā hetvābhāsāḥ //",
  "SA15jithettu:144": "55. viruddhāvyabhicārī nāma na kaścid dhetudoṣo 'stīti na tasyodāharaṇaṃ yuktam /",
  "SA15jithettu:145": "tatrodāharaṇaṃ /",
  "SA15jithettu:146": "yat sarvadeśāvasthitaiḥ svayaṃ ca svasaṃbandhibhir yugapad abhisaṃbadhyate tat sarvagatam /",
  "SA15jithettu:147": "yathākāśam iti /",
  "SA15jithettu:148": "abhisaṃbadhyate ca sarvadeśāvasthitaiḥ svasaṃbandhibhir yugapat sāmānyam iti pailukasya svabhāvahetuprayogaḥ /",
  "SA15jithettu:149": "/",
  "SA15jithettu:150": "dvitīyo 'pi prayogaḥ paiṭharasya /",
  "SA15jithettu:151": "yad upalabdhilakṣaṇaprāptaṃ yatra nopalabhyate na tatrāsti /",
  "SA15jithettu:152": "tad yathā kvacid avidyamāno ghaṭaḥ /",
  "SA15jithettu:153": "nopalabhyate copalabdhilakṣaṇaprāptaṃ sāmānyaṃ vyaktyantarāleṣv iti //",
  "SA15jithettu:154": "anupalambho hetuḥ pūrvoktaś ca svabhāvaḥ parasparaṃ bādhayataḥ /",
  "SA15jithettu:155": "saṃśayajananāt /",
  "SA15jithettu:156": "56. na sapakṣād anyo dṛṣṭānto nāma kaścid iti sapakṣa eva sādharmyadṛṣṭāntaḥ //",
  "SA15jithettu:157": "tatra dṛṣṭāntābhāsaḥ kīdṛśaḥ /",
  "SA15jithettu:158": "57. sādharmyeṇa tāvat /",
  "SA15jithettu:159": "58. nityaḥ śabdo 'mūrtatvāt karmavat /",
  "SA15jithettu:160": "sādhyavikalaḥ karmaṇo 'nityatvāt //",
  "SA15jithettu:161": "59. nityaḥ śabdo 'mūrtatvāt paramāṇuvat /",
  "SA15jithettu:162": "sādhanavikalaḥ paramāṇūnāṃ mūrtatvāt //",
  "SA15jithettu:163": "60. nityaḥ śabdo 'mūrtatvād ghaṭavad /",
  "SA15jithettu:164": "sādhyasādhanobhayavikalaḥ //",
  "SA15jithettu:165": "61. tathā saṃdigdhasādhyadharmā dṛṣṭāntābhāsaḥ /",
  "SA15jithettu:166": "kaścit puruṣo dharmī rāgādimān vacanāt /",
  "SA15jithettu:167": "rathyāpuruṣavat /",
  "SA15jithettu:168": "[Htu_268] tatra dṛṣṭānte rathyāpuruṣe rāgādimattvaṃ saṃdigdhaḥ paracetovṛttīnāṃ duranvayatvāt //",
  "SA15jithettu:169": "62. saṃdigdhasādhanadharmā yathā /",
  "SA15jithettu:170": "kaścit puruṣo maraṇadharma iti sādhye rāgādimattvād iti hetuḥ /",
  "SA15jithettu:171": "rathyāpuruṣe dṛṣṭānte saṃdigdhaḥ /",
  "SA15jithettu:172": "vītarāgo 'pi rāgīva ceṣṭate yataḥ //",
  "SA15jithettu:173": "63. saṃdigdhobhayadharmā dṛṣṭāntābhāso yathā kaścit puruṣo dharmī asarvajña iti sādhye rāgādimattvād iti hetuḥ /",
  "SA15jithettu:174": "rathyāpuruṣe dṛṣṭānte sādhyaṃ sādhanaṃ saṃdigdham //",
  "SA15jithettu:175": "64. ananvayo 'pradarśitānvayo viparītānvayaś ca dṛṣṭānṭābhāsāḥ //",
  "SA15jithettu:176": "65. tatrānanvayo yathā /",
  "SA15jithettu:177": "yo vaktā sa rāgādimān rathyāpuruṣavat /",
  "SA15jithettu:178": "vaktṛtvarāgādimattvayoḥ kāryakāraṇabhāvapratiṣedhāt //",
  "SA15jithettu:179": "66. apradarśitānvayo yathā /",
  "SA15jithettu:180": "anityaḥ śabdaḥ kṛtakatvād iti /",
  "SA15jithettu:181": "atra vidyamāno 'py anvayo vyāptyā na darśita iti /",
  "SA15jithettu:182": "vaktṛdoṣād ayaṃ dṛṣṭāntābhāsaḥ //",
  "SA15jithettu:183": "67. viparītānvayo yathā /",
  "SA15jithettu:184": "yad anityaṃ tat kṛtakaṃ ghaṭādivad ity atrānityatvaṃ sādhyam /",
  "SA15jithettu:185": "sādhyenaiva sādhanaṃ vyāptaṃ kathanīyam /",
  "SA15jithettu:186": "na tu sādhanena vyāptaṃ sādhyaṃ kathyate /",
  "SA15jithettu:187": "atha viparītānvayo dṛṣṭāntābhāsaḥ //",
  "SA15jithettu:188": "68. uktā navaite sādharmyeṇa dṛṣṭāntābhāsāḥ //",
  "SA15jithettu:189": "69. vaidharmyeṇa dṛṣṭāntābhāsā ucyante /",
  "SA15jithettu:190": "70. sādhyāvyatirekī dṛṣṭāntābhāso yathā /",
  "SA15jithettu:191": "nityaḥ śabdo 'mūrtatvāt paramāṇuvat /",
  "SA15jithettu:192": "atra paramāṇor vaidharmyadṛṣṭāntatvād amūrtatvaṃ sādhanadharmo vyāvṛtto [Htu_269] mūrtatvāt paramāṇūnām /",
  "SA15jithettu:193": "nityatvaṃ sādhyadharmo na vyāvṛttaḥ /",
  "SA15jithettu:194": "paramāṇor nityatvāt //",
  "SA15jithettu:195": "71. sādhanāvyatirekl yathā /",
  "SA15jithettu:196": "nityaḥ śabdo 'mūrtatvāt karmavat /",
  "SA15jithettu:197": "atra nityatvaṃ sādhyadharmo vyāvṛttaḥ karmaṇo 'nityatvāt /",
  "SA15jithettu:198": "sādhanadharmo na vyāvṛttaḥ karmaṇo 'mūrtatvāt //",
  "SA15jithettu:199": "72. ubhayāvyāvṛtto yathā /",
  "SA15jithettu:200": "nityaḥ śabdo 'mūrtatvād ākāśādivat /",
  "SA15jithettu:201": "atrākāśādau vaidharmyadṛṣṭāntāt sādhyaṃ sādhanaṃ ca na vyāvṛttam //",
  "SA15jithettu:202": "73. tathā saṃdigdhasādhyavyatirekī saṃdigdhasādhanavyatirekī /",
  "SA15jithettu:203": "saṃdigdhobhayavyatirekī ceti /",
  "SA15jithettu:204": "74. saṃdigdhasādhyavyatireko dṛṣṭāntābhāso yathā /",
  "SA15jithettu:205": "asarvajñāḥ kapilādayaḥ /",
  "SA15jithettu:206": "sarvajñatāliṅgabhūtakevaliśāstrākaraṇād iti /",
  "SA15jithettu:207": "atra vaidharmyodāharaṇam /",
  "SA15jithettu:208": "yaḥ sarvajñaḥ sa jyotirjñānādikam upadiṣṭavān yathā ṛṣabhavardhamānādir iti /",
  "SA15jithettu:209": "atra vaidharmyodāharaṇād ṛṣabhavardhamānāder asarvajñatā nivṛttāna veti saṃdehaḥ //",
  "SA15jithettu:210": "75. saṃdigdhasādhanavyatireko yathā /",
  "SA15jithettu:211": "nātra trayīvidā brāhmaṇena grāhyavacanaḥ kapilakaṇādādiḥ puruṣo rāgādimattvād iti /",
  "SA15jithettu:212": "atra vaidharmyodāharaṇaṃ ye grāhyavacanā na te rāgādimanto yathā gautamādayo dharmaśāstrāṇāṃ praṇetāra iti gautamādibhyo rāgādimattvasya dharmasya vyāvṛttiḥ saṃdigdhā //",
  "SA15jithettu:213": "76. saṃdigdhobhayavyatirekī yathā /",
  "SA15jithettu:214": "avītarāgāḥ kapilādayaḥ parigrahāgrahayogād iti /",
  "SA15jithettu:215": "atra vaidharmyodāharaṇaṃ yo vītarāgo na tasya parigrahāgrahau saṃbhavataḥ [Htu_270] yathā ṛṣabhavardhamānāder iti /",
  "SA15jithettu:216": "ṛṣabhāder vaidharmyadṛṣṭāntāt avītarāgatvaṃ sādhyadharmaḥ parigrahāgrahayogaḥ sādhanadharmo vyāvṛtto na veti saṃdehaḥ /",
  "SA15jithettu:217": "apūrvārthalābhaḥ parigrahaḥ /",
  "SA15jithettu:218": "labdhasyāparityāga āgrahaḥ /",
  "SA15jithettu:219": "tau ca dvāv api ṛṣabhādau saṃbhavyete /",
  "SA15jithettu:220": "chatracāmaradundubhīnāṃ parigrahāgrahaśravaṇāt //",
  "SA15jithettu:221": "77. avyatireko vaidharmyadṛṣṭāntābhāso 'pradarśitavyatireko viparītavyatirekaś ceti /",
  "SA15jithettu:222": "78. avyatireko yathā /",
  "SA15jithettu:223": "kapiIādir avītarāgo vaktṛtvāt /",
  "SA15jithettu:224": "yatrāvītarāgatvaṃ nāsti na sa vaktā yathopalakhaṇḍa iti /",
  "SA15jithettu:225": "yady upalakhaṇḍād ayaṃ vyāvṛttas tathāpi sarvo vītarāgo vakteti saṃdehaḥ //",
  "SA15jithettu:226": "79. apradarśitavyatireko yathā /",
  "SA15jithettu:227": "anityaḥ śabdaḥ kṛtakatvād ākāśādivad iti /",
  "SA15jithettu:228": "paramārthataḥ saṃyag dṛṣṭānto 'py ayaṃ vaktṛdoṣād dṛṣṭāntābhāsaḥ /",
  "SA15jithettu:229": "parārthānumāne vaktur guṇadoṣayor vicāryamāṇatvāt /",
  "SA15jithettu:230": "tathā hi yan nityaṃ tat sarvaṃ niyamenākṛtakaṃ dṛṣṭaṃ yathākāśādir iti vacanena vibhajya vaktrā vyāptipūrvako vyātireko na pradarśita ity apradarśitavyatirekaḥ //",
  "SA15jithettu:231": "80. viparītavyatireko yathā /",
  "SA15jithettu:232": "yad akṛtakaṃ tan nityaṃ dṛṣṭam iti /",
  "SA15jithettu:233": "atra sādhananivṛttyā sādhyanivṛttir vyāptā darśayitavyā tena yatra yatra sādhyanivṛttis tatra tatra niyamena sādhananivṛttiḥ sidhyatīti //",
  "SA15jithettu:234": "81. uktā dṛṣṭāntābhāsā aṣṭādaśa //",
  "SA15jithettu:235": "82. eta eva sarve pakṣahetudṛṣṭāntābhāsāḥ /",
  "SA15jithettu:236": "vādinā sādhayitum iṣṭam arthaṃ na sādhayantīti sādhanābhāsā [Htu_271] vādino bhavanti /",
  "SA15jithettu:237": "evaṃ ca prativādinā dūṣaṇatvenopanyastā dūṣaṇāni bhavanti /",
  "SA15jithettu:238": "pūrvapakṣavādino 'bhipretārthasiddhipratibandhāt /",
  "SA15jithettu:239": "sādhanasya nyūnatodbhāvanam eva dūṣaṇasya lakṣaṇaṃ vibhajya pṛthag ucyate /",
  "SA15jithettu:240": "83. dūṣaṇābhāsaḥ /",
  "SA15jithettu:241": "etāny eva dūṣaṇāni prativādinoktāni /",
  "SA15jithettu:242": "yadā pūrvapakṣavādī mithyādūṣaṇatvena pratipādayatīti tadā dūṣaṇābhāsā jātaya iti paṭhyante /",
  "SA15jithettu:243": "abhūtadoṣodbhāvanāni mithyottarāṇi jātyuttaraṇīti vacanāt /",
  "SA15jithettu:244": "yāthāduṣṭapakṣe pakṣadoṣodbhāvanaṃ nirdoṣe hetau hetudoṣakhyāpanam /",
  "SA15jithettu:245": "aduṣṭadṛṣṭānte dṛṣṭāntadoṣopādānaṃ dūṣaṇābhāsa iti nyāyāt / J",
  "SA15jithettu:246": "84. tatra pratijñāhetudāharaṇopanayanigamanāni pañcāvayavaṃ paraiḥ sādhanam ucyate /",
  "SA15jithettu:247": "yathānityaḥ śabda iti pratijñā kṛtakatvād iti hetuḥ /",
  "SA15jithettu:248": "yat kṛtakaṃ tat sarvam anityaṃ dṛṣṭaṃ yathā ghaṭādīty udāharaṇam /",
  "SA15jithettu:249": "tathā kṛtakaḥ śabda ity upanayaḥ /",
  "SA15jithettu:250": "tasmād anitya iti nigamanam /",
  "SA15jithettu:251": "dṛṣṭānte pratītisamartho hetur dharmiṇy upanīyata ity upanayaḥ /",
  "SA15jithettu:252": "pratijñāyāḥ punarvacanaṃ nigamanam iti vacanāt /",
  "SA15jithettu:253": "naitad asti /",
  "SA15jithettu:254": "tribhir evāvayavair anvayavyatirekapakṣadharmasaṃjñakaiḥ sādhyārthasiddheḥ //",
  "SA15jithettu:255": "85. tathā hi / vādakāle vyāptipūrvaka eva prayogaḥ kartavyaḥ /",
  "SA15jithettu:256": "yat kṛtakaṃ tat sarvam anityaṃ dṛstaṃ yathā ghaṭādir iti /",
  "SA15jithettu:257": "sādhyena sādhanasya dṛṣṭānte vyāptikathanam anvaya ucyate //",
  "SA15jithettu:258": "86. vipakṣe ca sādhyanivṛttyā sādhananivṛttir vyatireka ucyate yathāsaty anityatve na bhavaty eva kṛtakatvaṃ yathākāśādau /",
  "SA15jithettu:259": "[Htu_272]",
  "SA15jithettu:260": "87. kṛtakaś ca śabda iti pakṣadharmavacanam /",
  "SA15jithettu:261": "pratijñānigamane punaḥ sarvathā na vaktavye //",
  "SA15jithettu:262": "88. tathā sādharmyavati prayoge 'nvayābhidhānasāmarthyād eva vyatireko 'vagantavya iti na pṛthag ucyate /",
  "SA15jithettu:263": "yathā yat kṛtakaṃ tat sarvam anityaṃ draṣṭavyam /",
  "SA15jithettu:264": "yathā ghaṭādiḥ /",
  "SA15jithettu:265": "kṛtakaś ca śabda iti /",
  "SA15jithettu:266": "sādharmyavān prayogaḥ /",
  "SA15jithettu:267": "tathā vaidharmyavati prayoge vyatirekoktisāmarthyād evānvayaḥ pratipanna iti nānvayaḥ punar ucyate /",
  "SA15jithettu:268": "yan nityaṃ tad akṛtakaṃ dṛṣṭaṃ yathākāśādiḥ kṛtakaś ca śabda iti /",
  "SA15jithettu:269": "vaidharmyavān prayogaḥ //",
  "SA15jithettu:270": "89. uktāḥ sādhanābhāsā dūṣanābhasāḥ //",
  "SA15jithettu:271": "90. pratyakṣaṃ kīdṛśam /",
  "SA15jithettu:272": "pratyakṣaṃ kalpanāpoḍham abhrāntam /",
  "SA15jithettu:273": "pratigatam āśritam akṣaṃ yad vijñānaṃ tat pratyakṣam /",
  "SA15jithettu:274": "pañcendriyāśrayāṇi jñānānīti yāvat /",
  "SA15jithettu:275": "atyādayaḥ krāntādyarthe dvitiyayeti samāsena pratyakṣaśabdo vācyaliṅgaḥ siddhaḥ /",
  "SA15jithettu:276": "pratyakṣo bodhaḥ pratyakṣā buddhiḥ /",
  "SA15jithettu:277": "pratyakṣaṃ jñānam ity upapannaṃ bhavati //",
  "SA15jithettu:278": "91. cakṣuḥśrotraghrāṇajihvākāyākhyāni pañcendriyāṇi tadāśritāni pañca jñānāni pramāṇāni /",
  "SA15jithettu:279": "tadgrāhyā viṣayā rūpaśabdagandharasasparśākhyāḥ prameyāṇi pañcaiva //",
  "SA15jithettu:280": "92. tac ca pratyakṣaṃ nāmajātyādikalpanārahitaṃ nirvikalpakam abhrāntaṃ ca yadi bhavati /",
  "SA15jithettu:281": "tadā pramāṇam ucyate /",
  "SA15jithettu:282": "darśitasyārthasyāvisaṃvādanāt //",
  "SA15jithettu:283": "93. tatra nāmakalpanā /",
  "SA15jithettu:284": "devadatto 'yam iti yad jñānam /",
  "SA15jithettu:285": "jātikalpanā gaur iyam iti jñānam /",
  "SA15jithettu:286": "viśeṣaṇaviśeṣyam [Htu_273] iti kalpanā nīlotpalam iti jñānaṃ /",
  "SA15jithettu:287": "anyad api savikaipakaṃ jñānaṃ pratyakṣābhāsaḥ /",
  "SA15jithettu:288": "bhrāntaṃ cārthe 'pi taimirikasya dvicandrajñānaṃ /",
  "SA15jithettu:289": "śuktikāyāṃ rajatajñānaṃ sthāṇur ayaṃ puruṣo veti jñānam /",
  "SA15jithettu:290": "anyad api jñānaṃ pratyakṣābhāsaḥ pradarśitārthāprāpakatvāt //",
  "SA15jithettu:291": "94. tatra trividhaṃ pratyakṣaṃ /",
  "SA15jithettu:292": "vyavahāram apekṣya indriyajñānam /",
  "SA15jithettu:293": "sarvacittacaittānāṃ svarūpasaṃvedanaṃ svasaṃvedanam /",
  "SA15jithettu:294": "bhūtārthabhāvanāprakarṣaparyantajaṃ yogijñānaṃ ceti //",
  "SA15jithettu:295": "95. tasya viṣayaḥ svalakṣaṇam arthakriyāsamarthaṃ tu svalakṣaṇam ucyate /",
  "SA15jithettu:296": "sāmānyaṃ tu nārthakriyāsamartham /",
  "SA15jithettu:297": "96. tad eva ca pratyakṣaṃ pramāṇam /",
  "SA15jithettu:298": "pramāṇam arthapratītirūpaṃ phalaṃ ca tādṛśam eva /",
  "SA15jithettu:299": "na pramāṇaphalayor bhedaḥ kaścid asti //",
  "SA15jithettu:300": "97. anumānaṃ dvidhā svārthaṃ parārthaṃ ca /",
  "SA15jithettu:301": "98. tatra svārthaṃ tāvat /",
  "SA15jithettu:302": "gṛhīte ca pakṣadharme smṛte ca sādhyasādhanabhāve paścāt pratipattā yathārthaṃ pratipadyate yena tat svārtham anumānam /",
  "SA15jithettu:303": "99. pakṣadharmaś ca trividha eva bhavati /",
  "SA15jithettu:304": "kāryaṃ svabhāvo 'nupalambhaś ceti /",
  "SA15jithettu:305": "100. siddhe hi kāryakāraṇabhāve kāryaṃ hetur draṣṭavyaḥ /",
  "SA15jithettu:306": "yathā yatra dhūmas tatrāgniḥ /",
  "SA15jithettu:307": "yathā mahānasādau /",
  "SA15jithettu:308": "asti ceha dhūma iti [ asaty agnau na bhavaty eva dhūmo yathā sajalapradeśe /",
  "SA15jithettu:309": "asti ceha dhūma iti /",
  "SA15jithettu:310": "101. svabhāvahetuḥ /",
  "SA15jithettu:311": "vṛkṣo 'yaṃ śiṃśapātvād iti /",
  "SA15jithettu:312": "pūrvapravartitaśiṃśapāvyavahāravat /",
  "SA15jithettu:313": "asati vṛkṣatve na bhavaty eva śiṃśapātvam /",
  "SA15jithettu:314": "yathā sthaṇḍilapradeśe /",
  "SA15jithettu:315": "atrāpi vyāpyavyāpakabhāve niścite sati vyāpyo hetur draṣṭavyaḥ //",
  "SA15jithettu:316": "[Htu_274]",
  "SA15jithettu:317": "102. anupalambhahetur yathā /",
  "SA15jithettu:318": "nātra ghaṭa upalabdhilakṣaṇaprāptasyānupalabdheḥ śaśaviṣāṇādivat /",
  "SA15jithettu:319": "atrāpi dṛṣyānupalambho dṛṣyābhavena vyāpto yadā niścitas tadāyaṃ hetur gamakaḥ //",
  "SA15jithettu:320": "103. anumānābhāsaḥ kīdṛśaḥ /",
  "SA15jithettu:321": "pūrvavat /",
  "SA15jithettu:322": "śeṣavat /",
  "SA15jithettu:323": "sāmānyatodṛṣṭaṃ ceti paraiḥ kalpitam anumānaṃ sarvam anumānābhāsaḥ //",
  "SA15jithettu:324": "teṣu tādātmyatadutpattilakṣaṇasya pratibandhābhāvāt [ siddhe saty eva hi kāryakāraṇabhāve vyāpyavyāpakabhāve ca sādhyasādhanabhāvo nānyathā vyabhicārasaṃbhavāt //",
  "SA15jithettu:325": "104. yathā vṛṣṭimān ayaṃ megho gambhīradhvanatvād iti /",
  "SA15jithettu:326": "gambhīradhvanavato 'pi meghasya vṛṣṭivighātasaṃbhavāt //",
  "SA15jithettu:327": "105. yathopari vṛṣṭo devo nadīpūradarśanāt bandhabhaṅgādināpi nadīpūrasya darśaṇāt //",
  "SA15jithettu:328": "106. yathā pakvā ete taṇḍulā ekasthālyantargatatvād dṛṣṭataṇḍulavat //",
  "SA15jithettu:329": "107. pakvāny etāny phalāni ekaśākhaprabandhāt /",
  "SA15jithettu:330": "upayuktaphalavat /",
  "SA15jithettu:331": "atra bhūyo darśane 'pi sādhyasādhanayor vyabhicārasaṃbhava eva //",
  "SA15jithettu:332": "108. yathā yat pārthivaṃ tat sarvaṃ lohalekhyaṃ dṛṣṭam /",
  "SA15jithettu:333": "yathā kāṣṭhādi) /",
  "SA15jithettu:334": "vajram api pārthivaṃ //",
  "SA15jithettu:335": "109. yaḥ prāṇī sa sarvaḥ sagrīvaḥ /",
  "SA15jithettu:336": "yathā karabhādiḥ kulīro 'pi prāṇī //",
  "SA15jithettu:337": "110. yathā yad dravad dravyam ārdrakṛt tad dṛṣṭaṃ yathodakaṃ /",
  "SA15jithettu:338": "pāradam api dravad dravyam iti /",
  "SA15jithettu:339": "evam anye 'py anumānābhāsā draṣṭavyā iti //",
  "SA15jithettu:340": "hetutattvopadeśaḥ samāptaḥ //",
  "SA15jithettu:341": "kṛtir iyaṃ paṇḍitarājajitāripādānām //"
}