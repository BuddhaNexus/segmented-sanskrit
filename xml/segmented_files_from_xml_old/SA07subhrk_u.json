{
  "SA07subhrk_u:0": "I. Puṇyaprotsāhanakathā",
  "SA07subhrk_u:1": "mānuṣyaṃ samavāpya duṣkaraśatair labdhvā durāpaṃ kṣaṇaṃ",
  "SA07subhrk_u:2": "mṛtyau niṣpratikāradāruṇatare nityaṃ puraḥsthāyini /",
  "SA07subhrk_u:3": "pātheyaṃ damadānasaṃyamamayaṃ yair na prabhūtaṃ kṛtaṃ",
  "SA07subhrk_u:4": "saṃsārogramaruprapātapatitāḥ prāpsyanti duḥkhāni te //",
  "SA07subhrk_u:5": "SRKK_2 mānuṣyaṃ durlabhaṃ prāpya vidyutsaṃpātacañcalam /",
  "SA07subhrk_u:6": "bhavakṣaye matiḥ kāryā bhavopakaraṇeṣu vā //",
  "SA07subhrk_u:7": "SRKK_3 manuṣyatvaṃ samāsādya vidyujjvālormicañcalam /",
  "SA07subhrk_u:8": "puṇyam evātra kurvīta yataś cintāmaṇir nṛṇām //",
  "SA07subhrk_u:9": "SRKK_4 yasyānubhāvān mānuṣyaṃ prāptaṃ bhūyo 'pi sāṃpratam /",
  "SA07subhrk_u:10": "puṇyaṃ tad vardhyasveha yasmād dhetuḥ sukhasya te //",
  "SA07subhrk_u:11": "mānuṣyaṃ yadupāśrayeṇa bhavatā labdhaṃ punaḥ sāṃprataṃ",
  "SA07subhrk_u:12": "rūpaudāryakulonnatiprabhṛtibhir yuktaṃ vicitrair guṇaiḥ /",
  "SA07subhrk_u:13": "tat puṇyaṃ suhṛd eka eva jagatāṃ bandhuś ca janmāntare",
  "SA07subhrk_u:14": "tasmāt tūrṇam idaṃ kuru tvam asakṛt sarvārthasaṃpatkaram //",
  "SA07subhrk_u:15": "SRKK_6 lakṣmīniketaṃ yadupāśrayeṇa prāpto 'si lokābhimataṃ prabhutvam /",
  "SA07subhrk_u:16": "tāny eva puṇyāni vivardhayethā na karṣaṇīyo hy upakāripakṣaḥ //",
  "SA07subhrk_u:17": "viramata pāpataḥ kuruta puṇyam udārataraṃ",
  "SA07subhrk_u:18": "damayata durdamaṃ viṣayalolamanasturagam /",
  "SA07subhrk_u:19": "bhavata munīndravat parahitābhiratāḥ satataṃ",
  "SA07subhrk_u:20": "daśati na yāvad eva maraṇāhir asahyaviṣaḥ //",
  "SA07subhrk_u:21": "// iti puṇyaprotsāhanakathā //",
  "SA07subhrk_u:22": "II. Dharmaśravaṇaprotsāhanakathā",
  "SA07subhrk_u:23": "jalanidhikūrmakanṭhayugarandhrasamāgamavat",
  "SA07subhrk_u:24": "kṣaṇam anavāpyam adbhutam imaṃ samavetya calam /",
  "SA07subhrk_u:25": "praśamapuraikavartma vinipātabhayāpaharaṃ",
  "SA07subhrk_u:26": "śṛṇuta sudurlabhaṃ kṣaṇam apīha muner vacanam //",
  "SA07subhrk_u:27": "SRKK_9 yad durlabham kalpaśatair anekair mānuṣyam aṣṭākṣaṇadoṣamuktam /",
  "SA07subhrk_u:28": "tat sāṃprataṃ prāptam ato bhavadbhiḥ kāryo hi dharmaśravaṇāya yatnaḥ //",
  "SA07subhrk_u:29": "SRKK_10 pallavāgrajalabinducañcale kleśajālapariveṣṭite bhave /",
  "SA07subhrk_u:30": "yo na cintayati karmasatpatham tasya janma bhavatīha niṣphalam //",
  "SA07subhrk_u:31": "na narakagataiḥ pretais tiryaggatair vikalendriyair",
  "SA07subhrk_u:32": "amaragurubhiḥ pratyantasthaiḥ kudṛkkaravikṣataiḥ /",
  "SA07subhrk_u:33": "munisavitari prajñālokena cānudite jine",
  "SA07subhrk_u:34": "sanaravibudhaiḥ śakyaṃ pātuṃ munīndravacomṛtam //",
  "SA07subhrk_u:35": "SRKK_12 tasmāt kukāryam vyapahāya sarvaṃ matvā svakāryaṃ paramāryadharmam /",
  "SA07subhrk_u:36": "śrotavya eva prayatena dharmo yasmād ataḥ sarvaguṇā bhavanti //",
  "SA07subhrk_u:37": "maunīndraṃ vākyaratnam janayati sudhiyām etad ādau pramodaṃ",
  "SA07subhrk_u:38": "śrotrāpāte tataś ca prabalagurughanadhvāntavṛndaṃ nihanti /",
  "SA07subhrk_u:39": "cintādhyānāvasāne sphuṭayati sakalam janmacakraprabandhaṃ",
  "SA07subhrk_u:40": "niḥśeṣātaṅkapaṅktiṃ vighaṭayati sadā sarvasaṃpannidhānam //",
  "SA07subhrk_u:41": "SRKK_14 harati tīvrabhavaprabhavāpadaṃ diśati nirvṛtisaukhyam anuttaram /",
  "SA07subhrk_u:42": "tad idam evam avetya muner vacaḥ śṛṇuta saṃprati nirmalamānasāḥ //",
  "SA07subhrk_u:43": "// iti dharmaśravanaprotsāhanakathā //",
  "SA07subhrk_u:44": "SRKK_15 yat prāpya janmajaladher api yānti pāram āropayanti śivam uttamabodhibījam /",
  "SA07subhrk_u:45": "cintāmaṇer api samabhyadhikaṃ guṇaughair mānuṣyakaṃ ka iha tad viphalī karoti //",
  "SA07subhrk_u:46": "yo manuṣyaṃ kuśalavibhavaiḥ prāpya kalpair analpair",
  "SA07subhrk_u:47": "mohāt puṇyadraviṇam iha na svalpam apy ācinoti /",
  "SA07subhrk_u:48": "so 'smāl lokāt param upagatas tīvram abhyeti śokaṃ",
  "SA07subhrk_u:49": "ratnadvīpād vaṇig iva gataḥ svaṃ gṛhaṃ śūnyahastaḥ //",
  "SA07subhrk_u:50": "SRKK_17 nākuśalaiḥ karmapathair mānuṣyaṃ labhyate punaḥ /",
  "SA07subhrk_u:51": "alabhyamāne mānuṣye duḥkham eva kutaḥ sukham //",
  "SA07subhrk_u:52": "SRKK_18 nātaḥ paraṃ vañcanāsti na ca moho 'sty ataḥ param /",
  "SA07subhrk_u:53": "yad īdṛśaṃ kṣaṇaṃ prāpya na kuryāt kuśalaṃ bahu //",
  "SA07subhrk_u:54": "SRKK_19 ekakṣaṇakṛtāt pāpād avīcau kalpam āsyate /",
  "SA07subhrk_u:55": "naikajanmakṛtāt pāpāt kā punaḥ sugatau kathā //",
  "SA07subhrk_u:56": "SRKK_20 ata evāha bhagavān mānuṣyam atidurlabham /",
  "SA07subhrk_u:57": "mahārṇavayugacchidrakūrmagrīvārpanopamam //",
  "SA07subhrk_u:58": "// iti durlabhamānuṣyakathā //",
  "SA07subhrk_u:59": "SRKK_21 annapānaśayanāsanasaṃpad ratnamālyavasanābharaṇāni /",
  "SA07subhrk_u:60": "kīrtir uttamaguṇāś ca yuvatyo dānataḥ kathitam etad aśesam //",
  "SA07subhrk_u:61": "SRKK_22 ājñādīptir bhogasaṃpat prakṛṣṭā rūpaudāryaṃ varṇamādhuryam ojaḥ /",
  "SA07subhrk_u:62": "vāksaubhāgyaṃ kāntir ārogyam āyus tat tad dānād iṣṭam iṣṭaṃ phalaṃ ca //",
  "SA07subhrk_u:63": "aśvāḥ kṣaumāṇi nāgā bahukusumasitaṃ cāmaraṃ cātapatraṃ",
  "SA07subhrk_u:64": "saudhaṃ saṃgītigarbhaṃ madhupaṭaharavāḥ puṣpamālā yuvatyaḥ /",
  "SA07subhrk_u:65": "bhojyaṃ ratnāni hārāḥ puranagaramahīṃ kuṅkumaṃ devalokaḥ",
  "SA07subhrk_u:66": "saṃbuddhatvaṃ ca buddhaiḥ kathitam iha phalaṃ dānakalpadrumasya //",
  "SA07subhrk_u:67": "yan nīlotpalakomalāmaladalapraspardhinetrāḥ striyaś",
  "SA07subhrk_u:68": "cañcanmekhalacumbitorujaghanā visrastaraktāṃśukāḥ /",
  "SA07subhrk_u:69": "dāsyaṃ yānti vikampitastanataṭā vyāvalgitabhrūlatās",
  "SA07subhrk_u:70": "tan mātsaryakapāṭapāṭanapaṭor dānasya visphūrjitam //",
  "SA07subhrk_u:71": "aśvaiś cāmarabhāranāmitaśirorūpaiḥ khalīnonmukhair",
  "SA07subhrk_u:72": "nāgair bhinnamadaiś ca yan naravarā gacchanti chattrocchrayaiḥ /",
  "SA07subhrk_u:73": "bhṛtyaiḥ sābharaṇaiḥ kṛtāñjalipuṭair abhyarcyamānāḥ sadā",
  "SA07subhrk_u:74": "tad dānasya phalaṃ vadanti munayaḥ pūrvārjitasyedṛśam //",
  "SA07subhrk_u:75": "hārair vajravicitrahemavalayair yat pārthivā bhūṣitāḥ",
  "SA07subhrk_u:76": "keyūrair mukuṭaiś ca ratnakhacitaiḥ siṃhāsanasthāḥ sadā /",
  "SA07subhrk_u:77": "madhye 'ntaḥpurikājanasya vividhaiḥ krīḍanti vikrīḍitais",
  "SA07subhrk_u:78": "tad dānasya phalaṃ vadanti munayaḥ śārdūlavikrīḍitam //",
  "SA07subhrk_u:79": "prāsāde maṇiratnahemakhacite chattradhvajālaṃkṛte",
  "SA07subhrk_u:80": "vīṇāvallariveṇugītamudite ratnaprabhodbhāsite /",
  "SA07subhrk_u:81": "yac chakro ramate śacīsahacaro yoṣitsahasrākule",
  "SA07subhrk_u:82": "tad dānasya phalaṃ vadanti munayaḥ pūrvārjitasyedṛśam //",
  "SA07subhrk_u:83": "SRKK_28 dātā priyatvam upayāti janasya śaśvat saṃsevyate ca baḥubhiḥ samupetya sadbhiḥ /",
  "SA07subhrk_u:84": "kīrtiś ca dikṣu visaraty amalaṃ yaśo 'sya tat tat padaṃ samupayāti viśārado 'sau //",
  "SA07subhrk_u:85": "bhedāt kāyasya deveṣv avikalavividhottaptabhogāspadeṣu",
  "SA07subhrk_u:86": "prāpyotpattiṃ vicitrastabakakusumitasphītakalpadrumeṣu /",
  "SA07subhrk_u:87": "udyāneṣu prakāmaṃ suciram atisukhaṃ nandanādiṣv akhinnaḥ",
  "SA07subhrk_u:88": "prāpnoty utkṛṣṭarūpāmarayuvatijanaiḥ sevyamānaḥ pradānāt //",
  "SA07subhrk_u:89": "dānaṃ nāma mahānidhānam anugaṃ caurādyasādhāraṇaṃ",
  "SA07subhrk_u:90": "dānaṃ matsaralobhadoṣarajasaḥ prakṣālaṇaṃ cetasaḥ /",
  "SA07subhrk_u:91": "saṃsārādhvapariśramāpanayanaṃ dānaṃ sukhaṃ vāhanaṃ",
  "SA07subhrk_u:92": "dānaṃ naikasukhopadhānasumukhaṃ sanmitram ātyantikam //",
  "SA07subhrk_u:93": "śroṇīsaṃgatamekhalāḥ kalagiro līlācalaikabhruvaḥ",
  "SA07subhrk_u:94": "karṇāsannaviśālacārunayanāḥ keśāntasaktasrajaḥ /",
  "SA07subhrk_u:95": "yad dāsyaṃ svayam aṅganāḥ sukṛtinām āyānti pīnoravas",
  "SA07subhrk_u:96": "tan māhātmyam uvāca saṃbhṛtaphalaṃ dānasya śauddhodaniḥ //",
  "SA07subhrk_u:97": "paryasyatsahakārabhaṅgasurabhi preṅkhannimagnotpalaṃ",
  "SA07subhrk_u:98": "śrīmatkāñcanabhājane vinihutaṃ bandhūkatāmraṃ madhu /",
  "SA07subhrk_u:99": "kāminyā śapathopanītam asakṛd yat pīyate kāminā",
  "SA07subhrk_u:100": "hetuṃ tatra vadanti śuddhamatayo dānaṃ paraṃ śreyasaḥ //",
  "SA07subhrk_u:101": "SRKK_33 iti dānaguṇān niśamya saumya prayatātmā kuru dāna eva yatnam /",
  "SA07subhrk_u:102": "tribhavogramahābhaye narāṇāṃ na hi dānāt param asti bandhur anyaḥ //",
  "SA07subhrk_u:103": "// iti dānakathā //",
  "SA07subhrk_u:104": "SRKK_34 yad dṛśyate jagati cārutaraṃ priyaṃ vā rūpaṃ kulaṃ priyajano vibhavāḥ sukhaṃ vā /",
  "SA07subhrk_u:105": "tat puṇyaśilpikṛtam eva vadanti santaḥ kalyāṇakāripuruṣasya na puṇyatulyam //",
  "SA07subhrk_u:106": "SRKK_35 atyucchritonnatasitadhvajapaṅkticitrair nāgāśvapattirathasaṃkṣubhitair balaughaiḥ /",
  "SA07subhrk_u:107": "uddhūtacāmaravirājitagātraśobhāḥ puṇyādhikāḥ kṣitibhujo bhuvi saṃcaranti //",
  "SA07subhrk_u:108": "SRKK_36 kauśeyakāśikadukūlavicitravastrā muktāvalīkanakaratnavibhūṣitāṅgāḥ /",
  "SA07subhrk_u:109": "yat ke cid eva puruṣāḥ śriyam udvahanti puṇyasya pūrvacaritasya kṛtajñatā sā //",
  "SA07subhrk_u:110": "SRKK_37 āyuḥ sudīrghaṃ sukule ca janma kāntaṃ vapur vyādhibhayaṃ na cāsti /",
  "SA07subhrk_u:111": "dhanaṃ prabhūtaṃ parivārasaṃpad bhavanti puṇyasya mahāvipākāḥ //",
  "SA07subhrk_u:112": "SRKK_38 yac cakravartī pravarais tu ratnaiḥ sahasraputraiś ca samanvito 'pi",
  "SA07subhrk_u:113": "samudrasīmāṃ bubhuje dharitrīṃ tat puṇyaratnasya phalaṃ viśālam //",
  "SA07subhrk_u:114": "SRKK_39 vicitrapadmāsanamadhyasaṃsthitaḥ surāsurendrādinamaskṛtaḥ sadā /",
  "SA07subhrk_u:115": "yad brahmalokaṃ tv abhibhūya tejasā brahmā sadā bhāti tad eva puṇyataḥ //",
  "SA07subhrk_u:116": "SRKK_40 yad devanāgāsurasiddhasaṃghair gandharvayakṣottamakinnaraiś ca /",
  "SA07subhrk_u:117": "saṃpūjyate devaguruḥ sadaiva tat puṇyaratnasya phalaṃ viśālam //",
  "SA07subhrk_u:118": "SRKK_41 rūpaṃ vīryaṃ ca śilpaṃ ca vihāya vivaśā narāḥ /",
  "SA07subhrk_u:119": "paralokam ito yānti karmavāyubhir īritāḥ //",
  "SA07subhrk_u:120": "SRKK_42 puṇyaṃ tv ekam ihātyantam anugāmi sukhodayam /",
  "SA07subhrk_u:121": "puṇyam anyair ahāryatvād dhanānāṃ pravaraṃ dhanam //",
  "SA07subhrk_u:122": "SRKK_43 ye merum api vegena vikiranti diśo daśa /",
  "SA07subhrk_u:123": "te 'pi puṇyasya bhaṅgāya nālaṃ pralayavāyavaḥ //",
  "SA07subhrk_u:124": "SRKK_44 saṃvartasalilodvṛttaniraṅkuśavisarpiṇā/",
  "SA07subhrk_u:125": "puṇyaṃ na kledam āyāti catuḥsāgaravāriṇā //",
  "SA07subhrk_u:126": "SRKK_45 pradīptakiraṇāṅgāraiḥ saptabhir bhāskarānalaiḥ /",
  "SA07subhrk_u:127": "kṣitau vā dahyamānāyāṃ puṇyam ekaṃ na dahyate //",
  "SA07subhrk_u:128": "// iti puṇyakathā //",
  "SA07subhrk_u:129": "VI. Bimbakathā",
  "SA07subhrk_u:130": "āḍhyo nirnaṣṭaśokaḥ kṣatasakalakalir locanānandapātraṃ",
  "SA07subhrk_u:131": "saubhāgyaśrīnidhānaṃ samupacitabalākrāntagātro yaśasvī/",
  "SA07subhrk_u:132": "SRKK_46 tejasvī kāntarūpaḥ pravacanacaturo dāntasarvendriyāśvo",
  "SA07subhrk_u:133": "vyakto dhīmān pradātā bhavati bhagavato buddhabimbaṃ vidhāya //",
  "SA07subhrk_u:134": "yāvantaḥ paramāṇavo bhagavataḥ stūpeṣu bimbeṣu vā",
  "SA07subhrk_u:135": "tatkartur divi bhūtale ca niyataṃ tāvanti rājyāny api /",
  "SA07subhrk_u:136": "rūpārūpyasamādhisaṃpad akhilaṃ bhuktvā ca sarvaṃ sukham",
  "SA07subhrk_u:137": "ante janmajarāvipattirahitaṃ prāpnoti bauddhaṃ padam //",
  "SA07subhrk_u:138": "SRKK_48 dvātriṃśatā bhūṣitacārugātraḥ sallakṣaṇair lakṣitacakravartī /",
  "SA07subhrk_u:139": "bhavej jino 'nte jitadoṣaśatruḥ tāthāgatīṃ yaḥ pratimāṃ vidhatte //",
  "SA07subhrk_u:140": "SRKK_49 indriyāṇām avaikalyaṃ strītvadurgatidūratā /",
  "SA07subhrk_u:141": "janma mānuṣyakaṃ vaṃśa uccair ādeyavākyatā //",
  "SA07subhrk_u:142": "SRKK_50 jātiḥ śrutiḥ smṛtir dhairyam abhivāñchitasaṃpadaḥ /",
  "SA07subhrk_u:143": "sthāneṣv abhiniveśaś ca rāgādibhir abādhanā //",
  "SA07subhrk_u:144": "SRKK_51 saṃbodhir iti jāyante viśeṣāḥ sādhusaṃmatāḥ /",
  "SA07subhrk_u:145": "vidhāya buddhapratimāṃ stūpaṃ vā prāṇināṃ sadā //",
  "SA07subhrk_u:146": "SRKK_52 na yāti dāsyaṃ na daridrabhāvaṃ na preṣyatāṃ nāpi ca hīnajanma /",
  "SA07subhrk_u:147": "na cāpi vaikalyam ihendriyāṇāṃ yo lokanāthapratimāṃ karoti //",
  "SA07subhrk_u:148": "// iti bimbakathā //",
  "SA07subhrk_u:149": "VII. Snānakathā",
  "SA07subhrk_u:150": "nānāgandhaiḥ sugandhaiḥ snapayati sugataṃ puṣpadhūpāṅgarāgair",
  "SA07subhrk_u:151": "yo vā pūjāṃ karoti pramuditamanasā śravyavāditraśabdaiḥ /",
  "SA07subhrk_u:152": "mandākinyāṃ vijṛmbhatkanakamayasarojasya kiñjalkareṇu-",
  "SA07subhrk_u:153": "vyāptāyāṃ snāti so 'nte sakalakalimalakṣālito yāti mokṣam //",
  "SA07subhrk_u:154": "divyastrīpīnatuṅgastanajaghanaghanāghātavikṣobhitāyāṃ",
  "SA07subhrk_u:155": "jṛmbhajjāmbūnadābjacyutasurabhirasodgāragandhaṃ kṣipatyām /",
  "SA07subhrk_u:156": "mandākinyāṃ suraughāḥ pratidinam udakakrīḍayā yad ramante",
  "SA07subhrk_u:157": "nānāgandhodakena snapanaphalam idaṃ buddhabhaṭṭārakasya //",
  "SA07subhrk_u:158": "mṛgamadacandanaṃ vidhusukuṅkumasevyarasaṃ",
  "SA07subhrk_u:159": "surabhimanoramāsitasitāruṇapītaruci /",
  "SA07subhrk_u:160": "snapanam idaṃ ya eva vidadhāti muner manujaḥ",
  "SA07subhrk_u:161": "sa bhavati vītamānasamalo jagur astamalāḥ //",
  "SA07subhrk_u:162": "// iti snānakathā //",
  "SA07subhrk_u:163": "VIII. Kuṅkumādikathā",
  "SA07subhrk_u:164": "majjadvāravilāsinīkarakucaśroṇyūruvisphāritāṃ",
  "SA07subhrk_u:165": "yat sphītasphuṭapaṅkajāṃ surapatir mandākinīṃ gāhate /",
  "SA07subhrk_u:166": "kāntābhiḥ smaravihvalābhir asakṛl lokottamāyādarāt",
  "SA07subhrk_u:167": "tad gandhodakapādyadhūpakusumasraggandhadānāt phalam //",
  "SA07subhrk_u:168": "yad rājā cakravartī viyati gataghanaiḥ kuṅkumāmbhaḥpravāhaiḥ",
  "SA07subhrk_u:169": "karpūrāmodavadbhir malayajasurabhiśleṣaśītair yutāyām /",
  "SA07subhrk_u:170": "gaṅgāyām aṅgasaukhyaṃ paramam anubhavan modate sundarībhis",
  "SA07subhrk_u:171": "tat tyāgāt kuṅkumāder guṇamaṇinidhaye buddhabhaṭṭārakāya //",
  "SA07subhrk_u:172": "SRKK_58 mṛdaṅgavīṇāpaṭahapradānaiḥ kṛtvā tu pūjāṃ sugatottamānām /",
  "SA07subhrk_u:173": "śṛṇoti śabdān suramānuṣāṇāṃ śrotraṃ ca divyaṃ labhate viśiṣṭam //",
  "SA07subhrk_u:174": "// iti kuṅkumādikathā //",
  "SA07subhrk_u:175": "IX. Chattrakathā",
  "SA07subhrk_u:176": "gajaturagapadātisyandanaiḥ saptaratnair",
  "SA07subhrk_u:177": "vrajati sutasahasrair vyomni yac cakravartī /",
  "SA07subhrk_u:178": "śaśadharapariveṣacchattraruddārkapādas",
  "SA07subhrk_u:179": "tad api phalam udāraṃ chattradānāt prasūtam //",
  "SA07subhrk_u:180": "vācālapracalālicakracaraṇavyālolapuṣpotkaraṃ",
  "SA07subhrk_u:181": "nānāvarṇasugandhibhūrikusumanyāsena citrīkṛtam /",
  "SA07subhrk_u:182": "chattraṃ cāruvicitrapattasahitaṃ caityāya yo yacchati",
  "SA07subhrk_u:183": "prāpnoti kṣitipārcitaṃ sa hi caturdvīpeśvaratvaṃ dhruvam //",
  "SA07subhrk_u:184": "hemacchattratiraskṛtārkakiraṇāḥ śrīmadvinītadvipa-",
  "SA07subhrk_u:185": "skandhasthā bahuratnabhūṣaṇavarāḥ śakrarddhivispardhinaḥ /",
  "SA07subhrk_u:186": "cāturdvīpakacakravartyavanipā yad yānti khe līlayā",
  "SA07subhrk_u:187": "tat tāthāgatadhātucaityakusumacchattrapradānāt phalam //",
  "SA07subhrk_u:188": "// iti chattrakathā //",
  "SA07subhrk_u:189": "X. Dhātvāropaṇakathā",
  "SA07subhrk_u:190": "pade sugatasaṃpadāṃ sapadi satpratiṣṭho bhuvi",
  "SA07subhrk_u:191": "prakāśitayaśā bhavaty akhilasattvadhātvāśrayaḥ /",
  "SA07subhrk_u:192": "samunnatatarasthiraprakṛtisaṃpadā saṃśrito",
  "SA07subhrk_u:193": "jinapratikṛtau janena yadi dhātur āropyate //",
  "SA07subhrk_u:194": "SRKK_63 śākrīṃ samantād adhigamya lakṣmīṃ dvīpāṃś ca bhuktvā caturo narendrāḥ /",
  "SA07subhrk_u:195": "ante viśuddhaṃ padam āpnuvanti dhātoḥ samāropaṇato jinasya //",
  "SA07subhrk_u:196": "dṛśyante kāntimantaḥ śaśadharavadanāḥ subhruvo dīrghanetrā",
  "SA07subhrk_u:197": "martyā yan martyaloke varakanakanibhāḥ kṣāntisauratyayuktāḥ /",
  "SA07subhrk_u:198": "pṛthvīṃ yac cāpi rājā jalanidhivasanāṃ pālayaṃś cakravartī",
  "SA07subhrk_u:199": "tat sarvaṃ buddhabimbe bhavati tanubhṛtāṃ dhātum āropya bhaktyā //",
  "SA07subhrk_u:200": "// iti dhātvāropaṇakathā //",
  "SA07subhrk_u:201": "SRKK_65 XI. Maṇḍalakathā",
  "SA07subhrk_u:202": "bhavati kanakavarṇaḥ sarvarogair vimuktaḥ suramanujaviśiṣṭaś candravad dīptakāntiḥ /",
  "SA07subhrk_u:203": "dhanakanakasamṛddho jāyate rājavaṃśe sugatavaragṛhe 'smin maṇḍalaṃ yaḥ karoti //",
  "SA07subhrk_u:204": "SRKK_66 te prāpnuvanti sahasaiva janādhipatyaṃ dīrghāyuṣo vividharogabhayair vimuktāḥ /",
  "SA07subhrk_u:205": "buddhasya ye hi bhuvanatrayapūjitasya kṛtvā bhavanti kusumaiḥ saha maṇḍalāni //",
  "SA07subhrk_u:206": "dānaṃ gomayam ambunā ca sahitaṃ śīlaṃ ca saṃmārjanaṃ",
  "SA07subhrk_u:207": "kṣāntiḥ kṣudrapipīlikāpanayanaṃ vīryaṃ kriyotthāpanam /",
  "SA07subhrk_u:208": "dhyānaṃ tatkṣaṇam ekacittakaraṇaṃ prajñā surekhojjvalā",
  "SA07subhrk_u:209": "etāḥ pāramitāḥ ṣaḍ eva labhate kṛtvā muner maṇḍalam //",
  "SA07subhrk_u:210": "SRKK_68 divyaiḥ sukhaiḥ sakalabhogavaraiś ca yuktā martyā bhavanti kanakādhikacāruvarṇāḥ /",
  "SA07subhrk_u:211": "padmānanāḥ svavikalāṅgaviśālanetrāḥ puṣpair gaṇasya vividhair vasudhāṃ vicitrya //",
  "SA07subhrk_u:212": "// iti maṇḍalakathā //",
  "SA07subhrk_u:213": "XII. Bhojanakathā",
  "SA07subhrk_u:214": "kāntāpāṇisarojapattravidhṛtāṃ sadvarṇagandhojjvalāṃ",
  "SA07subhrk_u:215": "svāḍusparśasukhāṃ surāḥ surapure yad devavṛndārakaiḥ /",
  "SA07subhrk_u:216": "bhāsvatkāñcanabhājaneṣu nihitām aśnanti divyāṃ sudhāṃ",
  "SA07subhrk_u:217": "tad buddhapramukhāryasaṃghaviṣaye nyastānnadānāt phalam //",
  "SA07subhrk_u:218": "maitryā yaḥ saha kiṃkaraiḥ smararipuṃ nirjitya vajrāsane",
  "SA07subhrk_u:219": "kleśārīn api yo durantaviṣayān antaścarān durjanān /",
  "SA07subhrk_u:220": "skandhārātim api prasahya sugato mṛtyuṃ ca nītvā vaśaṃ",
  "SA07subhrk_u:221": "prāptaḥ sarvarasāgrabhogavaśitāṃ so 'py annadānodayāt //",
  "SA07subhrk_u:222": "SRKK_71 saṃpūrṇasarvāṅgasamanvitaṃ ca śrīmatsukhādyapratibhānayuktam /",
  "SA07subhrk_u:223": "āyur balaṃ varṇam udārarūpaṃ prāpnoti vidvān aśanapradānāt //",
  "SA07subhrk_u:224": "SRKK_72 nirjitya śatrūn balavīryayuktān lakṣmīṃ samāsādya ca ye narendrāḥ /",
  "SA07subhrk_u:225": "svādūni bhojyāni samāpnuvanti bhojyapradānād dhi sadā tad etat //",
  "SA07subhrk_u:226": "// iti bhojanakathā //",
  "SA07subhrk_u:227": "XIII. Pānakathā",
  "SA07subhrk_u:228": "preṅkhannīlasarojagarbham amalaṃ yat padmarāgāruṇaṃ",
  "SA07subhrk_u:229": "kāmyaṃ kāñcanabhājane vinihitaṃ prāleyamiśraṃ madhu /",
  "SA07subhrk_u:230": "kiṃcittāmravilocanapriyatamāpratyarpitaṃ pīyate",
  "SA07subhrk_u:231": "saṃgītadhvanisaṃgataṃ naravarais tat pānadānāt phalam //",
  "SA07subhrk_u:232": "yad vaiḍūryendranīlapravaramaṇicitair bhājanaiḥ śātakaumbhair",
  "SA07subhrk_u:233": "devā divyāṅganābhiḥ stanakalaśabharavyāptavakṣaḥsthalābhiḥ /",
  "SA07subhrk_u:234": "pānaṃ prītiprasaktāḥ saha madhu madhuraṃ mādhavaṃ vā pibanti",
  "SA07subhrk_u:235": "proktaṃ prājñaiḥ phalaṃ tad guṇanicitagaṇe pānadānasya ramyam //",
  "SA07subhrk_u:236": "yat pānaṃ varṇagandhaprabhṛtiguṇayutaṃ kalpitaṃ tṛḍvināśi",
  "SA07subhrk_u:237": "śleśmāghātogravātapraśamanacaturaṃ pipphalīkhaṇḍacūrṇam /",
  "SA07subhrk_u:238": "grīṣme prāleyabhinnaṃ śaśikarasadṛśe bhājane saṃskṛtaṃ tad",
  "SA07subhrk_u:239": "dattvā saṃghāya bhaktyāmarabhavanagato divyam āpnoti pānam //",
  "SA07subhrk_u:240": "SRKK_76 madhumadhuram udāram ādareṇa pravaragaṇāya dadāti pānakaṃ yaḥ /",
  "SA07subhrk_u:241": "divi bhuvi sakale sa pānam agryaṃ pibati ciraṃ pravarāṅganopanītam //",
  "SA07subhrk_u:242": "SRKK_77 śraddhāprasannamanaso bhuvi ye manuṣyāḥ saṃghāya pānakavaraṃ pradiśanti kāle /",
  "SA07subhrk_u:243": "saṃsāraparvatadarītaṭavāsasaṃsthās te prāpnuvanti satataṃ madhuraṃ supānam //",
  "SA07subhrk_u:244": "// iti pānakathā //",
  "SA07subhrk_u:245": "SRKK_78 ye nīlapītaharitāruṇaśuklacitravarṇaprabhedaracitojjvalavastramālām /",
  "SA07subhrk_u:246": "yacchanti lokagurave sagaṇottamāya te prāpnuvanty abhimatapravarāmbarāṇi //",
  "SA07subhrk_u:247": "SRKK_79 yaḥ saṃghāyāśeṣagaṇānāṃ pravarāya śrāddho bhaktyā cīvaramālāṃ pradadāti /",
  "SA07subhrk_u:248": "sa prāpnoti hrīvasanaṃ vastravariṣṭhaṃ kāṣāyaṃ ca kleśakaṣāyapratipakṣam //",
  "SA07subhrk_u:249": "dattvā satpiṅgacitrastabakaviracitā nīlapītāvadātai",
  "SA07subhrk_u:250": "raktair anyaiś ca ramyaiḥ suruciravasanaiś cīvaraiś cārumālāḥ /",
  "SA07subhrk_u:251": "divyaṃ vāmuktavastraṃ sugatasutagaṇāyābhirūpo manojño",
  "SA07subhrk_u:252": "hrīvastrālaṃkṛtātmā bhavati paṭumatiḥ sarvadharmeśvaraḥ saḥ //",
  "SA07subhrk_u:253": "// iti vastrakathā //",
  "SA07subhrk_u:254": "SRKK_81 śakrādhikāḥ pravarabhogasamanvitās te padmendukāntivapuṣo varakīrtiyuktāḥ /",
  "SA07subhrk_u:255": "śatrūn vijitya rabhasā satataṃ bhavanti saṃghasya ye sukusumaiḥ prakiranti pūjām //",
  "SA07subhrk_u:256": "SRKK_82 nīlotpalapracayatulyaśarīragandhā vikhyātakīrtivimalāyatacārunetrāḥ /",
  "SA07subhrk_u:257": "ratnopamā bhuvi caranti manuṣyabhūtā dattvā jine pravaradhūpam udāragandham //",
  "SA07subhrk_u:258": "SRKK_83 vaiḍūryamuktāmaṇibhūṣitāṅgāḥ kauśeyavastrāvṛtasarvakāyāḥ /",
  "SA07subhrk_u:259": "narottamāḥ sarvajanair upetā bhavanti buddhe surabhipradānāt //",
  "SA07subhrk_u:260": "SRKK_84 rogādibhiḥ prabaladuḥkhakarair vimuktāḥ snigdhānanāḥ kanakatulyamanojñavarṇāḥ /",
  "SA07subhrk_u:261": "rājyaṃ hi ye vigatakaṇṭakam āpnuvanti bhaiṣajyadānavidhinā tad uśanti saṃghe //",
  "SA07subhrk_u:262": "// iti puṣpādikathā //",
  "SA07subhrk_u:263": "SRKK_85 yac cakravartī kṣitipapradhānaiḥ kṛtvāñjaliṃ kuṇḍalacārugaṇḍaiḥ /",
  "SA07subhrk_u:264": "bhaktyā svamūrdhnā bahu vandyate tad buddhapraṇāmāt kathayanti tajjñāḥ //",
  "SA07subhrk_u:265": "SRKK_86 ye jātamātrāḥ prabhutāṃ prayānti śreṣṭhe kule janma sadaiva yeṣām /",
  "SA07subhrk_u:266": "hastyaśvayānaiś ca paribhramanti kṛtvā tu te śreṣṭhatare praṇāmam //",
  "SA07subhrk_u:267": "prathayati yaśo dhatte śreyo vivardhayati dyutiṃ",
  "SA07subhrk_u:268": "harati duritaṃ sarvaṃ sarvaṃ hy arātim apāhate /",
  "SA07subhrk_u:269": "sugatiniyatāṃ loke nṝṇāṃ karoti ca saṃtatiṃ",
  "SA07subhrk_u:270": "phalati ca śivāyānte 'vaśyaṃ munīndranamaskriyā //",
  "SA07subhrk_u:271": "SRKK_88 cakrī nṛpo yad balakīrtiyukto dvātriṃśatā lakṣaṇabhūṣitāṅgaḥ /",
  "SA07subhrk_u:272": "saṃjāyate vai kṣitipapradhāno buddhapraṇāmād dhi phalaṃ tad uktam //",
  "SA07subhrk_u:273": "SRKK_89 evaṃ bahuguṇaṃ matvā matvā kāyaṃ ca bhaṅguram /",
  "SA07subhrk_u:274": "buddhapraṇāmāt ko vidvān kāyakarmānyad ācaret //",
  "SA07subhrk_u:275": "SRKK_90 kas taṃ na namaḥ kuryād dṛṣṭvā dūrāt punarbhavād bhītaḥ /",
  "SA07subhrk_u:276": "kṛtvaikanamaskāraṃ bhavapāram avāpa yaddhetoḥ //",
  "SA07subhrk_u:277": "// iti praṇāmakathā //",
  "SA07subhrk_u:278": "XVII. Ujjvālikādānakathā",
  "SA07subhrk_u:279": "nānāsāraṅgarūpaprabhavamṛdumahadromasaṃślāghyavastrā",
  "SA07subhrk_u:280": "hemante garbhagehe priyatamavanitābāhuyugmopagūḍhāḥ /",
  "SA07subhrk_u:281": "yat krīḍanti kṣitīśā vividharasavarair annapānaiḥ samṛddhās",
  "SA07subhrk_u:282": "tat syād ujjvālikāyāḥ phalam atimadhuraṃ bhikṣusaṃghārpitāyāḥ //",
  "SA07subhrk_u:283": "SRKK_92 jvālātaraṅgavikasaddahanopagūḍhāṃ bhīmasvanāṃ śiśiraśītavināśakartrīm /",
  "SA07subhrk_u:284": "ujjvālikāṃ munivarapravarāya dattvā dīptaprabho bhavati devamanuṣyaloke //",
  "SA07subhrk_u:285": "gandharvāsurakinnaraiḥ sahacarā dedīpyamānānanā",
  "SA07subhrk_u:286": "vidyujjvālaśaracchaśāṅkasadṛśāḥ kāntābhir āliṅgitāḥ /",
  "SA07subhrk_u:287": "svarge yad vicaranti dīptavapuṣo līlāyamānāḥ surās",
  "SA07subhrk_u:288": "tad dattvāryagaṇāya śītasamaye cojjvālikāṃ śraddhayā //",
  "SA07subhrk_u:289": "SRKK_94 jitvā ripūn ye gajavājiyuktān pṛthvīṃ samantād anuśāsayanti /",
  "SA07subhrk_u:290": "dīptānanā hemavibhūṣitāṅgā ujjvālikāyāḥ phalam eva teṣām //",
  "SA07subhrk_u:291": "// ity ujjvālikādānakathā //",
  "SA07subhrk_u:292": "XVIII. Pradīpakathā",
  "SA07subhrk_u:293": "dharādharatiraskṛtaṃ paramadūradeśasthitaṃ",
  "SA07subhrk_u:294": "susūkṣmam api vastu cātitimirotkarair āvṛtam /",
  "SA07subhrk_u:295": "karāgra iva saṃsthitaṃ yad aniruddhabhikṣur dṛśā",
  "SA07subhrk_u:296": "dadarśa sugatasya dīpaparibodhanāt tat phalam //",
  "SA07subhrk_u:297": "SRKK_96 buddhatvaṃ kila sugataḥ pradīpakena vyākārṣīn nanu nagarāvalambikāyāḥ /",
  "SA07subhrk_u:298": "ko dadyād bhagavati na pradīpamālāṃ prāptyarthaṃ vimalamunīndralocanasya //",
  "SA07subhrk_u:299": "SRKK_97 dūraṃ sūkṣmaṃ vyavahitaṃ dṛśyaṃ paśyanti ye janāḥ /",
  "SA07subhrk_u:300": "jinapradīpamālāyās tat phalaṃ munayo jaguḥ //",
  "SA07subhrk_u:301": "dṛśyante yat kṣitīśāḥ śaśadharavapuṣo dīrghanīlotpalākṣā",
  "SA07subhrk_u:302": "devā yad devalokaṃ varakanakanibhā bhāsayanti svakāntyā /",
  "SA07subhrk_u:303": "rājā yac cakravartī maṇikiraṇaśatair bhāsayan gāṃ prayāti",
  "SA07subhrk_u:304": "tat sarvaṃ dīpadānād bhavati tanubhṛtāṃ śākyasiṃhāya bhaktyā //",
  "SA07subhrk_u:305": "loke yad bhānti martyāḥ kuvalayanayanāḥ subhruvo hemavarṇāḥ",
  "SA07subhrk_u:306": "śakro yad devarājo daśaśatanayano bhāti divyāsanasthaḥ /",
  "SA07subhrk_u:307": "yad brahmā vītakāmaḥ pravarasuranato bhāti divye vimāne",
  "SA07subhrk_u:308": "dattvā tad dīpamālāṃ prabhavati suphalaṃ śāstṛcaitye narāṇām //",
  "SA07subhrk_u:309": "// iti pradīpakathā //",
  "SA07subhrk_u:310": "SRKK_100 sarvarturamyavaraharmyatale narendrāḥ saṃgītigarbhajayajīvagirā ramante /",
  "SA07subhrk_u:311": "śuddhāntavāravanitābhir aśītatāyāś cāturdiśāryayatisaṃghavihāradānāt //",
  "SA07subhrk_u:312": "SRKK_101 buddhapracodanavaco 'pi muner aśeṣam ārocya sāryayatisaṃghavihārahetoḥ /",
  "SA07subhrk_u:313": "yaj jāgrato 'pi carataḥ svapataḥ sthitasya puṇyābhivṛddhir upariprabhavāpramāṇā //",
  "SA07subhrk_u:314": "prajñāvajraprahārapravidalitakalikṣmādharasya prasādāt",
  "SA07subhrk_u:315": "saṃghasyoddiśya sarvopakaraṇasubhagaṃ yo vihāraṃ karoti /",
  "SA07subhrk_u:316": "prāsāde vaijayante pravaramaṇimaye stambhabhittau priyābhiḥ",
  "SA07subhrk_u:317": "sārdhaṃ sarvarturamye ciram abhiramate devaloke sa eva //",
  "SA07subhrk_u:318": "SRKK_103 śrīmadvitānavarapaṅkajacitravastraṃ nīlādisaṃsthagitabhittigṛhaṃ pradhānam /",
  "SA07subhrk_u:319": "dattvā gaṇāya guṇine pravarāya śākraṃ prāsādaratnam adhigacchati vaijayantam //",
  "SA07subhrk_u:320": "// iti vihārakathā //",
  "SA07subhrk_u:321": "SRKK_104 paryaṅkaviṣṭarasamāstṛtatūlikāsu sīmantinīghanapayodharapīḍitāṅgāḥ /",
  "SA07subhrk_u:322": "saṃśerate kṣitibhujo niśi yaiḥ pradattaṃ śayyāsanaṃ śamitadoṣagaṇottamāya //",
  "SA07subhrk_u:323": "divyastrīcārikāṇāṃ kalaravakalite citravastrāvṛtāyām",
  "SA07subhrk_u:324": "śayyāyāṃ ratnamayyāṃ surabhiparimalāmodavatyāṃ mahatyām /",
  "SA07subhrk_u:325": "kāntābāhūpadhānaś ciraṃ amarapure nirbhayas tatra śete",
  "SA07subhrk_u:326": "yat tac chayyāsanānāṃ phalam idam uditaṃ bhikṣusaṃghāya dānāt //",
  "SA07subhrk_u:327": "SRKK_106 karpūracandanavarāguruliptagātrā divyāṅganāstanayugāntaravartidehāḥ /",
  "SA07subhrk_u:328": "nityaṃ svapanti varavastrasutūlikāyāṃ stūpāya cātra śayanāsanadānatas tat //",
  "SA07subhrk_u:329": "// iti śayanāsanadānakathā //",
  "SA07subhrk_u:330": "XXI. Kṣetrakathā",
  "SA07subhrk_u:331": "yad dvīpāṃś caturo vijitya rabhasād yāto maghonaḥ puraṃ",
  "SA07subhrk_u:332": "māndhātā tridaśādhipāc ca mudito lebhe yad ardhāsanam /",
  "SA07subhrk_u:333": "saptāhaṃ ca hiraṇyavṛṣṭir atulāyātāsya yan mandire",
  "SA07subhrk_u:334": "tat pātrapratipāditasya mahato dānasya citraṃ phalam //",
  "SA07subhrk_u:335": "SRKK_108 tac ca pātraṃ caturdhā tu gatiduḥkhādibhedataḥ /",
  "SA07subhrk_u:336": "pṛthak pṛthak phalaṃ tasmād viśiṣṭaṃ jāyate nṛṇām //",
  "SA07subhrk_u:337": "SRKK_109 vṛttānanāḥ kuvalayendusamānavarṇā martyāḥ sadā vimaladṛṣṭiviśālavakṣāḥ /",
  "SA07subhrk_u:338": "dānān manuṣyagatikeṣu samāpnuvanti ramyāṇi yānaśayanāsanabhojanāni //",
  "SA07subhrk_u:339": "SRKK_110 glāneṣu yan naravarāḥ pradiśanti dānaṃ dīneṣu durbaladhaneṣu kṛpānvitā ye /",
  "SA07subhrk_u:340": "lakṣmīṃ hi te samadhigamya narendratulyāḥ krīḍanti nityamuditāḥ saha putrabhṛtyaiḥ //",
  "SA07subhrk_u:341": "SRKK_111 candrānanāḥ pravaradehaviśālanetrā bālārkatulyavapuṣaḥ śubhakīrtiyuktāḥ /",
  "SA07subhrk_u:342": "rājyaṃ narā vigataśatrubhayaṃ labhante sarvaṃ hi tat svagurumātṛjaneṣu dānāt //",
  "SA07subhrk_u:343": "yad gacchanti kṣitīśā hayarathakaribhir vandyamānā janaughaiś",
  "SA07subhrk_u:344": "chattraiḥ sauvarṇadaṇḍaiḥ śaśikarasadṛśai ruddhatīkṣṇārkapādaḥ /",
  "SA07subhrk_u:345": "rājā yac chakravartī varanṛpatiśatair yāti sārdhaṃ pṛthivyāṃ",
  "SA07subhrk_u:346": "kṣetre samyak tad etat pravaraguṇaphalaṃ śodhite dānabījāt //",
  "SA07subhrk_u:347": "māndhātā mudgadānāt kṣitipatir abhavat pāṃśudānād aśoko",
  "SA07subhrk_u:348": "rājā vai kapphiṇākhyas tridaśapatir abhūt pañcasārapradānāt /",
  "SA07subhrk_u:349": "citrākhyaḥ kṣīradānān madhu panasayutaṃ kṣīṇadoṣāya dattvā",
  "SA07subhrk_u:350": "prāptaṃ vai kṣmāpatitvaṃ surapatibhavane siṃhanāmnādhipatyam //",
  "SA07subhrk_u:351": "dattaṃ bahv api naiva tad bahuphalaṃ satpātrahīnaṃ dhanaṃ",
  "SA07subhrk_u:352": "kṣiptaṃ balbajakaṇṭakākulatale kṣetre kṣite bījavat /",
  "SA07subhrk_u:353": "rāgadveṣatamomalavyapagate pātre guṇālaṃkṛte",
  "SA07subhrk_u:354": "dānaṃ svalpam api prayāti bahutāṃ nyagrodhabījaṃ yathā //",
  "SA07subhrk_u:355": "// iti kṣetrakathā //",
  "SA07subhrk_u:356": "SRKK_115 yo dharmaratnaṃ likhatīha nityaṃ śṛṇoti tac cintayate sadaiva /",
  "SA07subhrk_u:357": "saṃbhāvanāṃ vā yadi cātra kuryāj jātismaratvaṃ labhate sa nityam //",
  "SA07subhrk_u:358": "SRKK_116 yad devaloke varakalpavṛkṣāḥ sarvārthasaṃsiddhikarā bhavanti /",
  "SA07subhrk_u:359": "devottamānāṃ sukhahetubhūtās tat gopradānasya phalaṃ viśālam //",
  "SA07subhrk_u:360": "yad garbhe paripuṣṭim eti śucibhiḥ pronnīyamāno rasair",
  "SA07subhrk_u:361": "bālye yan madhusarpiṣī ca pibati kṣīraṃ ca kāle punaḥ /",
  "SA07subhrk_u:362": "bhinnendīvarakesaradyutiyutaṃ pānaṃ ca yad yauvane",
  "SA07subhrk_u:363": "vṛddhatve ca yathepsitaṃ vararasaṃ tad gopradānodbhavam //",
  "SA07subhrk_u:364": "SRKK_118 siṃhāsanaṃ pramudito ruciraṃ gaṇāya bhaktyā dadāti vidhivat khalu yaḥ sa dātā /",
  "SA07subhrk_u:365": "siṃhāsanāni labhate pravarāṇy abhedyaṃ vajrāsanaṃ ca surapannagasiddhavandyam //",
  "SA07subhrk_u:366": "SRKK_119 sauvarṇapātre satataṃ narendrā yat kṣīram aśnanti rasādiyuktam /",
  "SA07subhrk_u:367": "lakṣmīsamṛddhāś ca narīr labhante padmānanās tan mahiṣīpradānāt //",
  "SA07subhrk_u:368": "SRKK_120 yānapradānena sadāturāṇāṃ sudurbalānāṃ vahanena caiva /",
  "SA07subhrk_u:369": "saṃmānanāṃ vai kurute gurūṇām ṛddhiṃ samāpnoti naras tu tena //",
  "SA07subhrk_u:370": "SRKK_121 aśvair vicitraiḥ satataṃ vahanti suvarṇapattracchuritair narendrāḥ /",
  "SA07subhrk_u:371": "ṛddhyā ca gacchanti sudūradeśaṃ yānapradānāt tu tad eva martyāḥ //",
  "SA07subhrk_u:372": "SRKK_122 hārārdhahāraiḥ kaṭakair upetāḥ krīḍanti deveṣu manojñavarṇāḥ /",
  "SA07subhrk_u:373": "sārdhaṃ hi yat tat tridaśādhipena niḥsaṅgadānāt pravadanti santaḥ //",
  "SA07subhrk_u:374": "SRKK_123 bhītān samāśvāsayate sadaiva dhīmān naro vākpratipādanena /",
  "SA07subhrk_u:375": "sarvair na māraiḥ paribhūyate 'sau vākyaṃ ca nityaṃ madhuraṃ śṛṇoti //",
  "SA07subhrk_u:376": "SRKK_124 yad arhayantīha jinasya vākyaiḥ kleśāribhaṅgair bhuvi dharmadhātum /",
  "SA07subhrk_u:377": "saṃsārasaukhyaṃ tv anubhūya sarvaṃ dharmeśvaratvaṃ pravaraṃ labhante //",
  "SA07subhrk_u:378": "SRKK_125 pratiśrayaṃ te pradiśanti santaḥ sarvatra kāle śramapīḍitānām /",
  "SA07subhrk_u:379": "te yānti nākaṃ satataṃ prahṛṣṭāḥ śakreṇa sārdhaṃ ca sadā ramante //",
  "SA07subhrk_u:380": "SRKK_126 ye ropayantīha sukānanāni vṛkṣāṃś ca puṣpāṇi ca gandhavanti /",
  "SA07subhrk_u:381": "cyutvāpi te yānti divaṃ manuṣyā udyānamālādyupabhogayuktāḥ //",
  "SA07subhrk_u:382": "SRKK_127 kurvanti setuṃ viṣame pradeśe pānīyamadhye 'pi ca ye manuṣyāḥ /",
  "SA07subhrk_u:383": "svargaṃ sadā bhogasamanvitaṃ hi yānty uttamaṃ te varahemagātrāḥ //",
  "SA07subhrk_u:384": "SRKK_128 vāpītaḍāgāni suśobhanāni kṛtvā narāḥ svargam avāpnuvanti /",
  "SA07subhrk_u:385": "ihaiva loke ca manuṣyabhūtā rājyāni ramyāṇi sukhāvahāni //",
  "SA07subhrk_u:386": "SRKK_129 kūpān maṭhān sattvasamāśrayāṃś ca vātātapatrāṇanimittabhūtān /",
  "SA07subhrk_u:387": "ye kārayanti pravarān manuṣyās te devabhūtāḥ sukhino bhavanti //",
  "SA07subhrk_u:388": "SRKK_130 chattrāṇi ye vā pratipādayanti sūryāṃśutāpena suduḥkhiteṣu /",
  "SA07subhrk_u:389": "chattropagās te jitaśatrusaṃghā bhavanti nityaṃ varasaukhyayuktāḥ //",
  "SA07subhrk_u:390": "SRKK_131 pādāśrayaṃ citram upānahau ca sarveṣu sattveṣu diśanti bhaktyā /",
  "SA07subhrk_u:391": "yānottamais te suciraṃ prayānti deveṣu martyesu sadopapannāḥ //",
  "SA07subhrk_u:392": "SRKK_132 śaṃsanti ye jinavaraṃ guṇakīrtanena kāyapraṇāmakriyayā ca gurūṃś ca sarvān /",
  "SA07subhrk_u:393": "saṃmānanāṃ gurukulāt samavāpnuvanti jātiṃ tathaiva vacanapratisaṃvidaṃ ca //",
  "SA07subhrk_u:394": "SRKK_133 mṛdaṅgavīṇāpaṭahādibhir ye kurvanti pūjāṃ sugatottamānām /",
  "SA07subhrk_u:395": "manuṣyabhūtāḥ sumanojñavākyāḥ śṛṇvanti śabdān sumanojñarūpān //",
  "SA07subhrk_u:396": "SRKK_134 yaṣṭiṃ samāropayati prahṛṣṭaś chattraṃ ca ghaṇṭāṃ sugatasya caitye /",
  "SA07subhrk_u:397": "chattrāvalīṃ vā kurute sa tena lakṣmīṃ samāpnoti naro viśālām //",
  "SA07subhrk_u:398": "SRKK_135 manuṣyabhūto bhuvi yaḥ samantād īśatvam āpnoti balena yuktaḥ /",
  "SA07subhrk_u:399": "keyūramuktābharaṇair upeto bhūmipradānāt tad uśanti santaḥ //",
  "SA07subhrk_u:400": "SRKK_136 bimbaṃ karoti pravaraṃ jinasya stūpaṃ ca vā chattravarair upetam /",
  "SA07subhrk_u:401": "dhātuṃ samāropayatīha yaś ca svargaṃ samāpnoti naras tu tena //",
  "SA07subhrk_u:402": "SRKK_137 ye buddham uddiśya mahānti nityaṃ kurvanti mṛdgomayalepanāni /",
  "SA07subhrk_u:403": "puṣpaṃ phalaṃ bhojanapānakaṃ vā yacchanti te rājabalaṃ labhante //",
  "SA07subhrk_u:404": "SRKK_138 dīpān udārān vividhāṃś ca gandhān puṣpāṇi dhūpaṃ guḍapānakaṃ vā /",
  "SA07subhrk_u:405": "diśanti saṃghasya tathā ca hema bhavanti te devasukhena yuktāḥ //",
  "SA07subhrk_u:406": "SRKK_139 stūpāṅganaṃ dhātuvaraṃ vihāraṃ ye śodhayantīha narāḥ prayatnaiḥ /",
  "SA07subhrk_u:407": "nirmālyam ebhyaś ca samudvahanti te hemavarṇāḥ sudṛśo bhavanti //",
  "SA07subhrk_u:408": "SRKK_140 ujjvālikāṃ ye pradiśanti sadbhyaḥ śītāgame vastram athāpi geham /",
  "SA07subhrk_u:409": "pānaṃ vicitraṃ varakanyakāṃ vā te janmabhūmau sukhino bhavanti //",
  "SA07subhrk_u:410": "SRKK_141 dīrghāyur eva bhuvi sarvarujā vimuktaḥ prāpnoti saukḥyam atulaṃ satataṃ prahṛṣṭaḥ /",
  "SA07subhrk_u:411": "devodbhavāni vividhāni sukhāni bhuṅkte prāṇātipātavirataḥ khalu yas tu vidvān //",
  "SA07subhrk_u:412": "SRKK_142 dṛṣṭvā parasya vibhavaṃ na karoti cauryaṃ guptiṃ ca yaḥ prakurute parirakṣaṇārtham /",
  "SA07subhrk_u:413": "prāpnoty asau draviṇasaṃpadam aprameyāṃ sarvais tu taskaranṛpādiśatair ahāryām //",
  "SA07subhrk_u:414": "SRKK_143 dārān parasya parivarjayatīha yo 'sau dārān asau labhata eva manojñarūpān /",
  "SA07subhrk_u:415": "śatrūdbhavo na hi janasya kadā cid eva lokasya vai bhavati viśvasanīya eva //",
  "SA07subhrk_u:416": "SRKK_144 nīlotpalasyaiva yathā hi gandho manojñarūpaḥ satataṃ pravāti /",
  "SA07subhrk_u:417": "tadvan manuṣyasya hi vāti gandho mukhād asatyaṃ tu na vakti yaś ca //",
  "SA07subhrk_u:418": "SRKK_145 sanmitrasamdhiṃ nṛpateś ca pūjāṃ bhaktyānvitaṃ putrakalatrabhṛtyam /",
  "SA07subhrk_u:419": "bhogān udārān sukham aprameyaṃ prāpnoti nityaṃ piśunād vimuktaḥ //",
  "SA07subhrk_u:420": "SRKK_146 ānandaśabdaṃ madhuraṃ śṛṇoti vākyāni nityaṃ sumanojñakāni /",
  "SA07subhrk_u:421": "deveṣu martyeṣu ca jāyate 'sau pāruṣyavākyād virato naro yaḥ //",
  "SA07subhrk_u:422": "SRKK_147 dharmārthasatyaniratā khalu yasya vāṇī loke sadā priyatamā bhavatīha nityam /",
  "SA07subhrk_u:423": "saṃpūjanāṃ sa labhate bahuratnajātair yāyāc cyuto vibudhalokam anantasaukhyam //",
  "SA07subhrk_u:424": "SRKK_148 sa tīvrarāgo bhavatīha naiva bhogair udāraiḥ satataṃ ca yuktaḥ /",
  "SA07subhrk_u:425": "ādeyavākyaḥ pṛthukīrtiyuktaḥ parasvatṛṣṇāvirato hi yo vai //",
  "SA07subhrk_u:426": "SRKK_149 prāsādikatvaṃ labhate sa nityaṃ sphītaṃ sukhaṃ rājyadhanādi loke /",
  "SA07subhrk_u:427": "brahmatvam āsādayatīha samyaṅ maitrasya cittasya vaśān manuṣyaḥ //",
  "SA07subhrk_u:428": "SRKK_150 svargāpavargaṃ samavāptukāmair narais tu nityaṃ samupārjanīyā /",
  "SA07subhrk_u:429": "astitvadṛṣṭiḥ paramā hi yasmāt sarvasya sā vai kuśalasya mūlam //",
  "SA07subhrk_u:430": "SRKK_151 śraddhānirākṛtamater na virohatīha puṇyaṃ hy udārabhuvanatrayasaukhyakāri /",
  "SA07subhrk_u:431": "tasmān nareṇa viduṣā satataṃ niṣevyā śraddhā samastaguṇaratnanidhānabhūtā //",
  "SA07subhrk_u:432": "SRKK_152 śraddhā śubhasya jananī jananī yathaiva saivādito manasi sādhujanair niveśyā /",
  "SA07subhrk_u:433": "śraddhākarena rahito na hi bodhipakṣasaddharmaratnanikaragrahaṇe samarthaḥ //",
  "SA07subhrk_u:434": "SRKK_153 bhraṣṭo yathādhipatyād aiśvaryaphalāni na hy avāpnoti /",
  "SA07subhrk_u:435": "śraddhendriyavibhraṣṭo na tathāryaphalāny avāpnoti //",
  "SA07subhrk_u:436": "SRKK_154 tasmān nareṇa viduṣā sugatādikeṣu kāryaṃ manaḥprasadanaṃ satataṃ hiteṣu /",
  "SA07subhrk_u:437": "niḥśeṣadoṣaśamanāya na cānyad asti śraddhā yathā dahati doṣagaṇaṃ samastam //",
  "SA07subhrk_u:438": "SRKK_155 dīnāḥ kuvāsavo mūḍhāḥ kapālāṅkitapāṇayaḥ /",
  "SA07subhrk_u:439": "darśayanty eva lokasya hy adātuḥ phalam īdṛśam //",
  "SA07subhrk_u:440": "dagdhasthūṇasamucchrayāḥ pratigṛhaṃ pretopamā bhaikṣukāḥ",
  "SA07subhrk_u:441": "śaśvat kṣudvihatā bhramanti yad amī dehīti bāhūcchritāḥ /",
  "SA07subhrk_u:442": "dūropadrutasārameyanivahā vyāvṛtya tiṣṭhanty api",
  "SA07subhrk_u:443": "prāyo 'lpaṃ sakṛd apy amībhir aśanam dattaṃ na kasmai cana //",
  "SA07subhrk_u:444": "SRKK_157 sūcīmukhāḥ kuharanetraviśuṣkagātrāḥ keśāmbarā ravikaraiḥ paripītabhāsaḥ /",
  "SA07subhrk_u:445": "pretāḥ sadā salilalālasayā yad ārtās tat pānadānavikalasya phalaṃ vadanti //",
  "SA07subhrk_u:446": "dānaṃ sarvasukhaṃ mahābhayaharaṃ bhāgyaṃ mahac cārthadaṃ",
  "SA07subhrk_u:447": "nānākāraviśālakauśalapadaṃ sarvair guṇālaṃkṛtam /",
  "SA07subhrk_u:448": "tasmād dānam anekadoṣaśamanaṃ saṃsāraghorāpahaṃ",
  "SA07subhrk_u:449": "kṣuttṛṣṇādisuśoṣaṇaṃ śubhakaraṃ kuryur narā yatnataḥ //",
  "SA07subhrk_u:450": "// iti vicitrakathā //",
  "SA07subhrk_u:451": "Saṃgrahaślokāḥ",
  "SA07subhrk_u:452": "puṇyotsāhanaṃ śravaṇaṃ durlabhaṃ tyāgapuṇyayoḥ /",
  "SA07subhrk_u:453": "bimbaṃ snānaṃ tathā gandhaś chattraṃ dhātoś ca ropaṇam // 1 //",
  "SA07subhrk_u:454": "maṇḍalaṃ bhojanaṃ pānaṃ vastraṃ puṣpādivarṇanam /",
  "SA07subhrk_u:455": "praṇāmojjvālikādīpavihāraśayanāsanam // 2 //",
  "SA07subhrk_u:456": "kṣetraṃ vicitraṃ caivānta ity etā bahudhā bhṛśam /",
  "SA07subhrk_u:457": "kathā dvāviṃśatiḥ proktā bhūyo dānasya varṇane // 3 //",
  "SA07subhrk_u:458": "SRKK_159 yathāmbupūrṇaḥ sabhujaṅgamo hradaḥ praphullaśākhaś ca sakaṇṭako drumaḥ /",
  "SA07subhrk_u:459": "śrutena vittena kulena cānvitas tathāvidhaḥ śīlaparāṅmukho janaḥ //",
  "SA07subhrk_u:460": "SRKK_160 varaṃ daridro 'pi suśīlavān bhaven na cārthavān apy analaṃkṛto guṇaiḥ /",
  "SA07subhrk_u:461": "daridrabhāve 'pi hi sajjanaḥ stuto raso guṇānām amṛtād viśiṣyate //",
  "SA07subhrk_u:462": "SRKK_161 saṃmānayanti guravo guṇavantam āryaṃ tejasvino 'pi dhanino 'pi manasvino 'pi /",
  "SA07subhrk_u:463": "tasmān naro narapater api yaḥ sakāśāt saṃmānam icchati sa rakṣatu śīlam eva //",
  "SA07subhrk_u:464": "SRKK_162 loke sukhaṃ viṣayajaṃ sabhayaṃ savairaṃ dharmātmanaḥ kṛtamateḥ sukham uttamaṃ tu /",
  "SA07subhrk_u:465": "tasmān naraḥ sukham udāram ahāryam āryaṃ yaḥ prāptum icchati sa rakṣatu śīlam eva //",
  "SA07subhrk_u:466": "SRKK_163 yo bhraṣṭaśīlavinayasya vināśakāle trāsaḥ samāviśati śīlavato na so 'sti /",
  "SA07subhrk_u:467": "tasmāt prahṛṣṭavinayaḥ paralokam ante yo gantum icchati sa rakṣatu śīlam eva //",
  "SA07subhrk_u:468": "SRKK_164 śīlena niścayadṛḍhena divaṃ prayāti nātmaklamena na kudṛṣṭikṛtair vimārgaiḥ /",
  "SA07subhrk_u:469": "tasmād ṛte 'pi vanavāsam ṛte 'pi liṅgaṃ yaḥ svargam icchati sa rakṣatu śīlam eva //",
  "SA07subhrk_u:470": "SRKK_165 śīlaṃ vināśaharaṇāvaraṇādirakṣā śīlaṃ dhanaṃ paramam āryam ahāryam anyaiḥ /",
  "SA07subhrk_u:471": "śīlaṃ sthiraṃ vyupaśame 'py anugāmi mitraṃ śīlaṃ vibhūṣaṇam ṛte 'pi vibhūṣaṇebhyaḥ //",
  "SA07subhrk_u:472": "SRKK_166 na hy asti śīlasadṛśaṃ hitakāri mitraṃ snigdhāśayo na khalu śīlasamo 'sti bandhuḥ /",
  "SA07subhrk_u:473": "mātā pitā ca tanayāya vidhātum icched yaḥ śīlam ūrjitaphalaṃ hitam ādadhātu //",
  "SA07subhrk_u:474": "// iti śīlakathā //",
  "SA07subhrk_u:475": "SRKK_167 sarvam etat sucaritaṃ dānaṃ sugatapūjanam /",
  "SA07subhrk_u:476": "kṛtaṃ kalpasahasrair yat pratighaḥ pratihanti tat //",
  "SA07subhrk_u:477": "SRKK_168 na ca dveṣasamaṃ pāpaṃ na ca kṣāntisamaṃ tapaḥ /",
  "SA07subhrk_u:478": "tasmāt kṣāntiṃ prayatnena bhāvayed vividhair nayaiḥ //",
  "SA07subhrk_u:479": "SRKK_169 manaḥ śamaṃ na gṛhṇāti na prītisukham aśnute /",
  "SA07subhrk_u:480": "na nidrāṃ na dhṛtiṃ yāti dveṣaśalye hṛdi sthite //",
  "SA07subhrk_u:481": "SRKK_170 na dviṣantaḥ kṣayaṃ yānti yāvajjīvam api ghnataḥ /",
  "SA07subhrk_u:482": "krodham ekaṃ tu yo hanyāt tena sarvadviṣo hatāḥ //",
  "SA07subhrk_u:483": "SRKK_171 vikalpendhanadīptena jantuḥ krodhahavirbhujā /",
  "SA07subhrk_u:484": "dahaty ātmānam evādau paraṃ dhakṣyati vā na vā //",
  "SA07subhrk_u:485": "SRKK_172 jarā rūpavatāṃ krodhaḥ tamaś cakṣuṣmatām api/",
  "SA07subhrk_u:486": "vadho dharmārthakāmānāṃ tasmāt krodhaṃ nivārayet //",
  "SA07subhrk_u:487": "SRKK_173 matkarmacoditā hy ete jātā mayy apakāriṇaḥ /",
  "SA07subhrk_u:488": "yena yāsyanti narakān mayaivaite hatā nanu //",
  "SA07subhrk_u:489": "SRKK_174 etān āśritya me pāpaṃ kṣīyate kṣamato bahu /",
  "SA07subhrk_u:490": "mām āśritya tu yānty ete narakān dīrghavedanān //",
  "SA07subhrk_u:491": "SRKK_175 aham evāpakāry eṣāṃ mamaite copakāriṇaḥ /",
  "SA07subhrk_u:492": "kasmād viparyayaṃ kṛtvā khalacetaḥ prakupyasi //",
  "SA07subhrk_u:493": "SRKK_176 mukhyaṃ daṇḍādikaṃ hitvā prerake yadi kupyasi /",
  "SA07subhrk_u:494": "dveṣeṇa preritaḥ so 'pi dveṣe dveṣo 'stu me varam //",
  "SA07subhrk_u:495": "// iti kṣāntikathā //",
  "SA07subhrk_u:496": "SRKK_177 vīryaṃ hi sarvaguṇaratnanidhānabhūtaṃ sarvāpadas tarati vīryamahāplavena /",
  "SA07subhrk_u:497": "naivāsti taj jagati vastu vicintyamānaṃ nāvāpnuyād yad iha vīryarathādhirūḍhaḥ //",
  "SA07subhrk_u:498": "SRKK_178 yuddheṣu yat karituraṅgapadātimatsu nārācatomaraparaśvadhasaṃkuleṣu /",
  "SA07subhrk_u:499": "hatvā ripūñ jayam anuttamam āpnuvanti visphūrjitaṃ tad iha vīryamahābhaṭasya //",
  "SA07subhrk_u:500": "SRKK_179 ambhonidhīn makaravṛndavighaṭṭitāmbūttuṅgākulākulataraṅgavibhaṅgabhīmān /",
  "SA07subhrk_u:501": "vīryeṇa goṣpadam iva pravilaṅghya śūrāḥ kurvanty anarghaguṇaratnadhanārjanāni //",
  "SA07subhrk_u:502": "rāgādīn uragān ivogravapuṣo viṣkambhavīryānvitāḥ",
  "SA07subhrk_u:503": "śīlaṃ sajjanacittanirmalataraṃ samyak samādāpayan /",
  "SA07subhrk_u:504": "martyāḥ kāntatareṣu meruśikharopānteṣu vīryānvitā",
  "SA07subhrk_u:505": "modante surasundarībhujalatāpāśopagūḍhāś ciram //",
  "SA07subhrk_u:506": "SRKK_181 yad devā viyati vimānavāsino ye nirdvandvāḥ samanubhavanti saumanasyam /",
  "SA07subhrk_u:507": "atyantaṃ vipulaphalaprasūtihetor vīryasya sthiravihitasya sā vibhūtiḥ //",
  "SA07subhrk_u:508": "// iti vīryakathā //",
  "SA07subhrk_u:509": "SRKK_182 kleśārivargaṃ tv abhibhūya dhīrāḥ saṃbodhilakṣmīpadam āpnuvanti /",
  "SA07subhrk_u:510": "bodhyaṅgadānaṃ pradiśanti sadbhyo dhyānaṃ hi tatra pravadanti hetum //",
  "SA07subhrk_u:511": "SRKK_183 janmaprabandhakaraṇaikanimittabhūtān rāgādidoṣanicayān pravidārya sarvān /",
  "SA07subhrk_u:512": "ākāśatulyamanasaḥ samaloṣṭahemā dhyānād bhavanti manujā guṇahetubhūtāḥ //",
  "SA07subhrk_u:513": "jitvā kleśārivṛndaṃ śubhabalamathane sarvathālabdhalakṣyaṃ",
  "SA07subhrk_u:514": "prāptāḥ saṃbodhilakṣmīṃ pravaraguṇamayīṃ durlabhām anyabhūtaiḥ /",
  "SA07subhrk_u:515": "sattve jñānādhipatyaṃ vigataripubhayāḥ kurvate yan narendrā",
  "SA07subhrk_u:516": "dhyānaṃ tatraikahetuṃ sakalaguṇanidhiṃ prāhur āryā guṇaughāḥ //",
  "SA07subhrk_u:517": "SRKK_185 mohāndhakāraṃ pravidārya śaśvaj jñānāvabhāsaṃ kurute samantāt /",
  "SA07subhrk_u:518": "saṃbuddhasūryaḥ suramānuṣāṇāṃ hetuḥ sa tatra pravaraḥ samādhiḥ //",
  "SA07subhrk_u:519": "// iti dhyānakathā //",
  "SA07subhrk_u:520": "SRKK_186 prajñādhanena vikalaṃ tu narasya rūpam ālekhyarūpam iva sāravihīnam antaḥ /",
  "SA07subhrk_u:521": "buddhyānvitasya phalam iṣṭam udeti vīryād vīryaṃ tu buddhirahitaṃ svavadhāya śatruḥ //",
  "SA07subhrk_u:522": "SRKK_187 yo 'nekajanmāntaritaṃ svajanma bhūtaṃ bhaviṣyat kulanāmagotraiḥ /",
  "SA07subhrk_u:523": "madhyāntavidyo 'pi janaḥ pravetti prajñābalaṃ tat kathayanti tajjñāḥ //",
  "SA07subhrk_u:524": "yad buddho martyaloke malatimiragaṇaṃ dārayitvā mahāntaṃ",
  "SA07subhrk_u:525": "jñānālokaṃ karoti praharati ca sadā doṣavṛndaṃ narāṇām /",
  "SA07subhrk_u:526": "ādeṣṭā cendriyāṇāṃ paramanujamano vetti sarvaiḥ prakāraiḥ",
  "SA07subhrk_u:527": "prajñāṃ tatrāpi nityaṃ śubhavarajananīṃ hetum utkīrtayanti //",
  "SA07subhrk_u:528": "SRKK_189 kāryārṇave cāpi drdhaṃ nimagnāḥ saṃgrāmamadhye manujāḥ pradhānāḥ /",
  "SA07subhrk_u:529": "prajñāvaśāt te vijayaṃ labhante prajñā yataḥ sā śubhahetubhūtā //",
  "SA07subhrk_u:530": "tasmāt sarvaguṇārthasādhanakarī prajñaiva saṃvardhyatāṃ",
  "SA07subhrk_u:531": "na prajñāvikalā vibhānti puruṣāḥ prātaḥ pradīpā iva /",
  "SA07subhrk_u:532": "[matvaivaṃ svaparātmabhadracaraṇe saddharmasaṃsādhane",
  "SA07subhrk_u:533": "jitvā kleśagaṇāñ chubhārthaniratāḥ krīḍantu dharmārthinaḥ //] 190 //",
  "SA07subhrk_u:534": "// iti prajñākathā //",
  "SA07subhrk_u:535": "SRKK_191 svargāpavargaguṇaratnanidhānabhūtā etāḥ ṣaḍ eva bhuvi pāramitā narāṇām /",
  "SA07subhrk_u:536": "jñātvā naraḥ svahitasādhanatatparaḥ san kuryān na kaḥ satatam āsu dṛḍhaṃ prayatnam //",
  "SA07subhrk_u:537": "// iti pāramitāparikathā subhāṣitaratnakaraṇḍake samāptā //",
  "SA07subhrk_u:538": "kṛtir ācāryaśūrasya //"
}