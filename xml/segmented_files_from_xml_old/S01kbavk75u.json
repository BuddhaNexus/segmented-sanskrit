{
  "S01kbavk75u:0": "KAvk_75.1 sarvam avidyāmūlaṃ saṃsārataruprakāravaicitryam /",
  "S01kbavk75u:1": "jñātum vaktuṃ hantuṃ kaḥ śakto 'nyatra sarvajñāt //",
  "S01kbavk75u:2": "KAvk_75.2 śrāvastyāṃ svastimān pūrvaṃ jino jetavane sthitaḥ /",
  "S01kbavk75u:3": "aśeṣadarśī bhagavān bhikṣusaṃgham abhāṣata //",
  "S01kbavk75u:4": "KAvk_75.3 śṛṇuta śreyase jñānālokanirmalamānasāḥ /",
  "S01kbavk75u:5": "pratītyasamutpādaṃ vaḥ kathayāmi yathākramam //",
  "S01kbavk75u:6": "KAvk_75.4 avidyāvāsanaiveyaṃ duḥkhaskandhasya bhūyasaḥ /",
  "S01kbavk75u:7": "saṃsāraviṣavṛkṣasya mūlabandhavidhāyinī //",
  "S01kbavk75u:8": "KAvk_75.5 tatpratyayas tu saṃskārāḥ kāyavāṅmānasātmakāḥ /",
  "S01kbavk75u:9": "saṃskārotthaṃ ca vijñānaṃ manaḥṣaṣṭhendriyātmakamn //",
  "S01kbavk75u:10": "KAvk_75.6 tatpratyayaṃ nāmarūpaṃ saṃjñāsaṃdarśanābhidham /",
  "S01kbavk75u:11": "manaḥṣaṣṭhendriyasthānaṃ ṣaḍāyatanam apy ataḥ //",
  "S01kbavk75u:12": "KAvk_75.7 ṣaḍāyatanasaṃśleṣaḥ sparśa ity abhidhīyate /",
  "S01kbavk75u:13": "ṣaṭsparśānubhavo yaś ca vedanā sā prakīrtitā //",
  "S01kbavk75u:14": "KAvk_75.8 tayā viṣayasaṃkleśarāgāt tṛṣṇā prajāyate /",
  "S01kbavk75u:15": "kāmādiṣu tadudbhūtam upādānaṃ pravartate //",
  "S01kbavk75u:16": "KAvk_75.9 upādānodbhavaḥ kāmarūpārūpyamayo bhavaḥ /",
  "S01kbavk75u:17": "nānāyoniparāvṛttyā jātir bhavasamudbhavā //",
  "S01kbavk75u:18": "KAvk_75.10 jarāmaraṇaśokādisaṃtatir jātisaṃśrayā /",
  "S01kbavk75u:19": "avidyādinirodhena teṣāṃ vyuparamakramaḥ //",
  "S01kbavk75u:20": "pratītyotpādo 'yaṃ bahugatir avidyākṛtapadaḥ",
  "S01kbavk75u:21": "sa cintyo yuṣmābhir vijanavanaviśrāmaśamibhiḥ /",
  "S01kbavk75u:22": "parijñātaḥ samyag vrajati kila kālena tanutāṃ",
  "S01kbavk75u:23": "tanutvaṃ saṃprāptaḥ sukhataranivāryaś ca bhavati //",
  "S01kbavk75u:24": "iti kṣemendraviracitāyāṃ bodhisattvāvadānakalpalatāyāṃ",
  "S01kbavk75u:25": "pratītyasamutpādāvadānaṃ pañcasaptatitamaḥ pallavaḥ /"
}