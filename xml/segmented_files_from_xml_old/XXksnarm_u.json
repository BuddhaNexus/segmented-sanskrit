{
  "XXksnarm_u:0": "Kṣemendra: Narmamālā",
  "XXksnarm_u:1": "prathamaḥ parihāsaḥ",
  "XXksnarm_u:2": "KNarm_1.1 yenedaṃ svecchayā sarvaṃ māyayā mohitaṃ jagat /",
  "XXksnarm_u:3": "sa jayatyajitaḥ śrīmān kāyasthaḥ parameśvaraḥ //",
  "XXksnarm_u:4": "KNarm_1.2 asti svastimatāmagryaṃ maṇḍitaṃ budhamaṇḍalaiḥ /",
  "XXksnarm_u:5": "khaṇḍitākhaṇḍalāvāsadarpaṃ kaśmīramaṇḍalam //",
  "XXksnarm_u:6": "KNarm_1.3 yasmin prājyabhujastambhastambhitāhitavikramaḥ /",
  "XXksnarm_u:7": "trivikrama iva śrīmānananto balijinnṛpaḥ //",
  "XXksnarm_u:8": "KNarm_1.4 tena prajopasargeṣu vāriteṣu vivekinā /",
  "XXksnarm_u:9": "durniyogiṣu .. .. .. nīteṣu smṛtiśeṣatām //",
  "XXksnarm_u:10": "KNarm_1.5 vidagdhacūḍāmaṇinā kenacitkeliśālinā /",
  "XXksnarm_u:11": "vidvadgoṣṭhīgariṣṭhena kaścitsahṛdayo janaḥ //",
  "XXksnarm_u:12": "KNarm_1.6 hāsāyātītakāyasthacaritaṃ kartumīritaḥ /",
  "XXksnarm_u:13": "karoti tatprasaṅgena durācāraviḍambanām //",
  "XXksnarm_u:14": "KNarm_1.7 kṛtaviśvaprapañcāya namo māyāvidhāyine /",
  "XXksnarm_u:15": "utpattisthitisaṃhārakāriṇe purahāriṇe //",
  "XXksnarm_u:16": "KNarm_1.8 vyāpine janmahīnāya nirguṇāya kalābhṛte /",
  "XXksnarm_u:17": "sarvādhikāriṇe sarvakālakūṭāśanāya te //",
  "XXksnarm_u:18": "KNarm_1.9 purā hateṣu daityeṣu viṣṇunā prabhaviṣṇunā /",
  "XXksnarm_u:19": "duḥkhito dīrghavairāgyastadgehagaṇanāpatiḥ //",
  "XXksnarm_u:20": "KNarm_1.10 gatvā vaitaraṇītīraṃ tapo vārṣasahasrakam /",
  "XXksnarm_u:21": "svamūtraculakāhāraḥ suravairāccakāra saḥ //",
  "XXksnarm_u:22": "KNarm_1.11 tuṣṭastametya varadaḥ kaliḥ sākṣādabhāṣata /",
  "XXksnarm_u:23": "sarvadevavināśāya gaccha vatsa mahītalam //",
  "XXksnarm_u:24": "KNarm_1.12 anena kalamāstreṇa maddattena prahāriṇā /",
  "XXksnarm_u:25": "vicchinnadīpakusumāndhūpahīnānnirambarān //",
  "XXksnarm_u:26": "KNarm_1.13 bhraṣṭālayāndhūliliptānhāhābhūtānśvabhirvṛtān /",
  "XXksnarm_u:27": "kariṣyasi surānsarvānbhaktapānīyakāṅkṣiṇaḥ //",
  "XXksnarm_u:28": "KNarm_1.14 jagati brāhmaṇānāṃ ca vṛtticchede tvayā kṛte /",
  "XXksnarm_u:29": "yajñacchedādvinaṅkṣyanti divi devā na saṃśayaḥ //",
  "XXksnarm_u:30": "KNarm_1.15 daityakṣaye kṛte yasmādbhavatā divi roditam /",
  "XXksnarm_u:31": "tasmāttvaṃ diviro nāma bhuvi khyāto bhaviṣyasi //",
  "XXksnarm_u:32": "KNarm_1.16 maṣī sakalamā yasya kālī kavalitākhilā /",
  "XXksnarm_u:33": "sadā sakalamāyasya tasya sarvārthasiddhidā //",
  "XXksnarm_u:34": "KNarm_1.17 tvadvaṃśe 'tra bhaviṣyanti daityā divirarūpiṇaḥ /",
  "XXksnarm_u:35": "yairiyaṃ labdhavibhavaiḥ pṛthivī na bhaviṣyati //",
  "XXksnarm_u:36": "KNarm_1.18 ityuktvāntarhite tasminkalau kalmaṣamānasaḥ /",
  "XXksnarm_u:37": "yāti kāle suvipule mahīmavatatāra saḥ //",
  "XXksnarm_u:38": "KNarm_1.19 saunikena prajāto 'tha bhūtale marmaghātinā /",
  "XXksnarm_u:39": "sa *kuddālikabhāryāyāṃ jagadunmūlanavrataḥ //",
  "XXksnarm_u:40": "KNarm_1.20 tīkṣṇaistadanvaye jātaiḥ sarvavṛttivilopibhiḥ /",
  "XXksnarm_u:41": "rūkṣairna kasyacinmitraiḥ pāpaiḥ sarvāpahāribhiḥ //",
  "XXksnarm_u:42": "KNarm_1.21 kalpāntairiva sarvatra grastasthāvarajaṅgamaiḥ /",
  "XXksnarm_u:43": "maṣīviliptasarvāṅgaiḥ kālenāliṅgitairiva //",
  "XXksnarm_u:44": "KNarm_1.22 adhogatairmṛdutaraiḥ stabdhairabhyudgataiḥ kṣaṇāt /",
  "XXksnarm_u:45": "purīṣairiva kāyasthaiḥ kāyasthairdoṣakāribhiḥ //",
  "XXksnarm_u:46": "KNarm_1.23 sevākāle bahumukhairlubdhakairbahubāhubhiḥ /",
  "XXksnarm_u:47": "vañcane bahumāyaiśca bahurūpaiḥ surāribhiḥ //",
  "XXksnarm_u:48": "KNarm_1.24 vyāptāsu nagaragrāmapurapattanabhūmiṣu /",
  "XXksnarm_u:49": "tasminkāle maṣīliptakalamena khamullikhan //",
  "XXksnarm_u:50": "KNarm_1.25 nanarta kartarīhasto bhūrjaprāvaraṇaḥ kaliḥ /",
  "XXksnarm_u:51": "bhastrākakṣyābhidhāno 'yaṃ sarvabhakṣo mahāsuraḥ /",
  "XXksnarm_u:52": "jāto jagatkṣayāyeti piśācanicayā jaguḥ //",
  "XXksnarm_u:53": "KNarm_1.26 devāpahāriṇā tena goghāsalavaṇacchidā /",
  "XXksnarm_u:54": "bhujyate pīyate bhūri divireṇa divāniśam //",
  "XXksnarm_u:55": "KNarm_1.27 bhaktyā bhagavato viṣṇostrailokyākramaṇe purā /",
  "XXksnarm_u:56": "dharmaḥ prayāto dravatāṃ maṣīrūpeṇa tiṣṭhati //",
  "XXksnarm_u:57": "KNarm_1.28 devanāgamanuṣyāṇāṃ nityanaimittikacchidaḥ /",
  "XXksnarm_u:58": "tasya kāyasthanāthasya trailokyākramaṇe punaḥ //",
  "XXksnarm_u:59": "KNarm_1.29 kaliḥ prayāto dravatāṃ maṣīrūpeṇa tiṣṭhati /",
  "XXksnarm_u:60": "yathā svargapradā gaṅgā tathaiṣā narakapradā //",
  "XXksnarm_u:61": "KNarm_1.30 vyathitaḥ prathitairgrāmairnigaḍairlaguḍaistathā /",
  "XXksnarm_u:62": "bhayādvairāgyamāpannaḥ sa babhūva mahāvratī //",
  "XXksnarm_u:63": "KNarm_1.31 bhagnavyatho 'tha santyajya vrataṃ prāyāddigantaram /",
  "XXksnarm_u:64": "kālena vismṛto 'bhyetya bhūrjajño 'līkaniḥspṛhaḥ //",
  "XXksnarm_u:65": "KNarm_1.32 kramādgrāmaniyogena nagare gaṇanāpateḥ /",
  "XXksnarm_u:66": "dambhasambhāvitaḥ prāpa gṛhakṛtyaṃ vidhervaśāt //",
  "XXksnarm_u:67": "KNarm_1.33 tasyānujīvibhiḥ krūrairanuvartanajīvibhiḥ /",
  "XXksnarm_u:68": "vasuhīnā vasumatī kṛtā prakaṭataskaraiḥ //",
  "XXksnarm_u:69": "KNarm_1.34 dambhadhvajo niṣprapañco lubdhakaḥ kalamākaraḥ /",
  "XXksnarm_u:70": "sūcīmukho bhūrjagupto mahīmaṇḍaśca duḥsahāḥ //",
  "XXksnarm_u:71": "KNarm_1.35 daityāvatārāḥ saptaite tanmāhātmyānniyoginaḥ /",
  "XXksnarm_u:72": "luṇṭhyā vadhyāśca pūjyā ye sarva ityavadanmadāt //",
  "XXksnarm_u:73": "KNarm_1.36 upatāpo vajrapātaḥ parigho dvārabhañjakaḥ /",
  "XXksnarm_u:74": "dhūmaketuḥ kapimukhaḥ kukṣibhedo gṛholmukaḥ //",
  "XXksnarm_u:75": "KNarm_1.37 aṣṭau piśācāstasyaite bhaṭamukhyāḥ puraḥsarāḥ /",
  "XXksnarm_u:76": "martyalokavināśāya babhramuryaṣṭipāṇayaḥ //",
  "XXksnarm_u:77": "KNarm_1.38 sa vṛtaḥ sevakaśataiḥ sadā dambhaharārcane /",
  "XXksnarm_u:78": "stotraṃ paṭhati hāheti kurvansāsruvilocanaḥ //",
  "XXksnarm_u:79": "KNarm_1.39 sugirā cittahāriṇyā paśyantyā dṛśyamānayā /",
  "XXksnarm_u:80": "hyaḥ kiyanto mayā dattāḥ prāyasthā vijayeśvare //",
  "XXksnarm_u:81": "KNarm_1.40 jayatyullāsitānantamahimā parameśvaraḥ /",
  "XXksnarm_u:82": "ādau sthitānāmupari prayāntvete trisaptatiḥ //",
  "XXksnarm_u:83": "KNarm_1.41 yaḥ sphītaḥ śrīdayābodhaparamānandasampadā /",
  "XXksnarm_u:84": "prāyasthāne mṛtā bhaṭṭāḥ kṛṣyantāṃ gulphadāmabhiḥ //",
  "XXksnarm_u:85": "KNarm_1.42 vidyoddyotitamāhātmyaḥ sa jayatyaparājitaḥ /",
  "XXksnarm_u:86": "nirdhāmadhūmakartāro grāmānyāntu niyoginaḥ //",
  "XXksnarm_u:87": "KNarm_1.43 sarvānandasvarūpāya sarvamaṅgalyahetave /",
  "XXksnarm_u:88": "sarvasvaharaṇaṃ kṛtvā vadhyā daṇḍaniṣedhinaḥ //",
  "XXksnarm_u:89": "KNarm_1.44 sarvakleśāpahartre ca cidrūpabrahmaṇe namaḥ /",
  "XXksnarm_u:90": "pīḍitāḥ prasravantyeva prajā guggulubījavat //",
  "XXksnarm_u:91": "KNarm_1.45 ityādistotramukharo ghaṇṭābadhiritākhilaḥ /",
  "XXksnarm_u:92": "samādiśyāviśaccāśu niyoginibiḍāṃ sabhām //",
  "XXksnarm_u:93": "KNarm_1.46 marīcaḥ prathitasthānamāsthito janaduṣkṛtaiḥ /",
  "XXksnarm_u:94": "dadarśa dūrādāyāntaṃ kāryadūtaṃ niyoginam //",
  "XXksnarm_u:95": "KNarm_1.47 padāla[gnā]śivaṃ devagṛhoccāṭanacākrikam /",
  "XXksnarm_u:96": "susūkṣmadalavinyāsavibhāgonnataṭuppikam //",
  "XXksnarm_u:97": "KNarm_1.48 atasīkusumacchāyaṃ mṛdusparśāṅgarakṣikam /",
  "XXksnarm_u:98": "jātyakastūrikāmodasthūlatūlapaṭīvṛtam //",
  "XXksnarm_u:99": "KNarm_1.49 hastāṅgulīnyastahaimatriguṇāvartavālikam /",
  "XXksnarm_u:100": "dūrādhvaklamasocchvāsātkurvāṇaṃ vikṛtīrmukhe //",
  "XXksnarm_u:101": "KNarm_1.50 dṛṣṭvā piśunamāyāntaṃ taṃ bhāgavatamantike /",
  "XXksnarm_u:102": "utthāya harṣādālambya pāṇau pārśve nyaveśayat //",
  "XXksnarm_u:103": "iti gṛhakṛtyādhipatiḥ /",
  "XXksnarm_u:104": "KNarm_1.51 piśunebhyo namastebhyo yatprasādānniyoginaḥ /",
  "XXksnarm_u:105": "dūrasthā api jāyante sahasraśrotracakṣuṣaḥ //",
  "XXksnarm_u:106": "KNarm_1.52 so 'bravīttvāmahaṃ śrutvā sthitaṃ śaktimatāṃ dhuri /",
  "XXksnarm_u:107": "prāpto devagṛhādeṣa rāśimārgapradarśakaḥ //",
  "XXksnarm_u:108": "KNarm_1.53 vastrālaṅkāraratnādi yatkiṃciddevaveśmasu /",
  "XXksnarm_u:109": "vidyamānamaśeṣaṃ tatkariṣye prakaṭaṃ tava //",
  "XXksnarm_u:110": "KNarm_1.54 vijayeśvaravārāhamārtaṇḍādiṣu vidyate /",
  "XXksnarm_u:111": "tvadbhāgyopacayādrāśirapoṣyaparipūrakaḥ //",
  "XXksnarm_u:112": "KNarm_1.55 abhīrurapavādeṣu niḥśaṅkaḥ pātakeṣu ca /",
  "XXksnarm_u:113": "tatra tīkṣṇo bhṛśaṃ śaśvatkriyatāṃ paripālakaḥ //",
  "XXksnarm_u:114": "KNarm_1.56 sa cāsti bhuvi vikhyātaḥ kāyastho bhavatā samaḥ /",
  "XXksnarm_u:115": "vinā dhanaṃ vināyāsaṃ sarvasvaharaṇaṃ vinā //",
  "XXksnarm_u:116": "KNarm_1.57 brahmahatyā na gaṇyante govadheṣu kathaiva kā /",
  "XXksnarm_u:117": "prabhubhaktikṛtā yena mūlādunmūlyate janaḥ //",
  "XXksnarm_u:118": "KNarm_1.58 anye 'pi santi sarvatra tadvidhastu na labhyate /",
  "XXksnarm_u:119": "nītaḥ svajanako yena nidhanaṃ bandhane dhanī //",
  "XXksnarm_u:120": "KNarm_1.59 yadi nāma bhavatpuṇyaiḥ sa sameṣyati madgirā /",
  "XXksnarm_u:121": "tatsvagehaṃ nidhānānāṃ viddhi svacchandamandiram //",
  "XXksnarm_u:122": "KNarm_1.60 iti bruvāṇamasakṛtkarṇe vihitasaṃvidam /",
  "XXksnarm_u:123": "mahattamastamavadattūrṇamānīyatāmiti //",
  "XXksnarm_u:124": "KNarm_1.61 tataḥ sa satvaraṃ dvitrairādarāya gatāgataiḥ /",
  "XXksnarm_u:125": "tamānināya niścitya pāpinaṃ paripālakam //",
  "XXksnarm_u:126": "iti cākrikaḥ puṃścalako vā /",
  "XXksnarm_u:127": "KNarm_1.62 kāṣṭhastabdhonnatagrīvaḥ saniḥspandordhvalocanaḥ /",
  "XXksnarm_u:128": "kāmalāharitacchāyaśiraḥśāṭakakañcukaḥ //",
  "XXksnarm_u:129": "KNarm_1.63 lambamānena mahatāmedhyakroḍānukāriṇā /",
  "XXksnarm_u:130": "*udareṇa dareṇeva vyāptaḥ piśitaveśmanā //",
  "XXksnarm_u:131": "KNarm_1.64 tīvradarpo mahākopaḥ prāṇahṛnniṣpratikriyaḥ /",
  "XXksnarm_u:132": "sopadravaḥ sopatāpaḥ sannipāta iva jvaraḥ //",
  "XXksnarm_u:133": "KNarm_1.65 sa mahāntaṃ samāsādya duḥsahaṃ daṃśanaṃ viṭam /",
  "XXksnarm_u:134": "līlayaiva vaśīkṛtya lebhe devagṛhānbahūn //",
  "XXksnarm_u:135": "KNarm_1.66 tato mūrtairivāyāsaiḥ sahasaiva puraḥsaraiḥ /",
  "XXksnarm_u:136": "argha velāṃ yayau kartumasaṅkhyaiḥ parivāritaḥ //",
  "XXksnarm_u:137": "KNarm_1.67 kācaro 'yaṃ hiraṇyākṣaḥ pūrvavairamanusmaran /",
  "XXksnarm_u:138": "devānavāptaḥ saṃhartumiti taṃ bubudhe janaḥ //",
  "XXksnarm_u:139": "KNarm_1.68 bhayātpalāyya yāteṣu dhanikeṣu surālayāt /",
  "XXksnarm_u:140": "tamayuḥ punarakṣīṇā devāgāranivāsinaḥ //",
  "XXksnarm_u:141": "KNarm_1.69 bhaṭairargalitadvārakavāṭasphoṭanākulaiḥ /",
  "XXksnarm_u:142": "prārabdhe gṛhabhāṇḍādiviluṇṭhanamahotsave //",
  "XXksnarm_u:143": "KNarm_1.70 sahasā hṛtavastrāṇāṃ gṛhiṇīnāṃ samāyayau /",
  "XXksnarm_u:144": "santrastabālakānāṃ ca karuṇo rodanadhvaniḥ //",
  "XXksnarm_u:145": "iti paripālakaḥ /",
  "XXksnarm_u:146": "KNarm_1.71 athāyayau cirāvāptabahuharṣaskhaladgatiḥ /",
  "XXksnarm_u:147": "kṛśaḥ śanaiścarākāro dhūsaraḥ kṣutkṣatodaraḥ //",
  "XXksnarm_u:148": "KNarm_1.72 bahucchidraśiraḥśāṭalaḍatparyantatūstakaḥ /",
  "XXksnarm_u:149": "śatacakralikāsyūtamalaliptāṅgarakṣakaḥ //",
  "XXksnarm_u:150": "KNarm_1.73 śīrṇajīrṇapaṭīguptakakṣyāniyamitāñcalaḥ /",
  "XXksnarm_u:151": "yācitānītasaṃśuṣkapāda[tra]vyathitaḥ khalaḥ //",
  "XXksnarm_u:152": "KNarm_1.74 lekhādhikārī niḥsvo 'pi lekhasaṃskāragarvitaḥ /",
  "XXksnarm_u:153": "paripālakanirdiṣṭo vāyubhakṣa ivoragaḥ //",
  "XXksnarm_u:154": "KNarm_1.75 tadgehinī śīrṇavastrakha[ṇḍā]vṛtakaṭītaṭā /",
  "XXksnarm_u:155": "kajjalāliptanāsāgrā laḍanmṛtkarṇabhūṣaṇā //",
  "XXksnarm_u:156": "KNarm_1.76 kṣudhitāpatyakupitā śūrpārdhāvṛtamastakā /",
  "XXksnarm_u:157": "samutthāya saśūtkāraṃ kaṣantī bahuśaḥ sphijau //",
  "XXksnarm_u:158": "KNarm_1.77 patyau cirātprāptapade hṛṣṭādāya yatastataḥ /",
  "XXksnarm_u:159": "..kṣepāpūpadhūpādyairgaṇādhipamapūjayat //",
  "XXksnarm_u:160": "KNarm_1.78 so 'pyanekārthasandeśānākarṇyāvahitaḥ prabhoḥ /",
  "XXksnarm_u:161": "dāpyaprasāritakaro lekhānaskhalito 'likhat //",
  "XXksnarm_u:162": "KNarm_1.79 dhāvatkalamacītkāratāraḥ kapirivāhataḥ /",
  "XXksnarm_u:163": "dīnārāngaṇayannāśu dadau lekhaśatadvayam //",
  "XXksnarm_u:164": "KNarm_1.80 paripālakapādānāṃ yatkiṃcidupayujyate /",
  "XXksnarm_u:165": "darvī bṛsī paṭalikā kuṇḍabhāṇḍakaraṇḍikā //",
  "XXksnarm_u:166": "KNarm_1.81 ityādilekhadānena prasiddhiṃ paramāṃ gataḥ /",
  "XXksnarm_u:167": "so 'cireṇābhavatpuṣṭaḥ pūrṇapāṇirmadoddhataḥ //",
  "XXksnarm_u:168": "KNarm_1.82 lekhapattrāṇi vigalallocanaḥ parivācayan /",
  "XXksnarm_u:169": "cakāra vikṛtīstāstā nānābhrūnetrakuñcanaiḥ //",
  "XXksnarm_u:170": "iti lekhakopādhyāyaḥ /",
  "XXksnarm_u:171": "KNarm_1.83 tato gṛhītamadhyasthacchattrabhaṅgavyavasthayā (?) /",
  "XXksnarm_u:172": "āyayau gañjadiviro bhaṭṭabhāgavatārthitaḥ //",
  "XXksnarm_u:173": "KNarm_1.84 sa prāyasthakhalīkārānmānī santyaktakarpaṭaḥ /",
  "XXksnarm_u:174": "śiraḥśāṭakavinyāsaśvitritārdhalalāṭabhūḥ //",
  "XXksnarm_u:175": "KNarm_1.85 sarvadevagṛhagrāmarāśisaṃhāratatparaḥ /",
  "XXksnarm_u:176": "rajjuśeṣīkṛtāśeṣanirjara..ripālakaḥ //",
  "XXksnarm_u:177": "KNarm_1.86 sa prāpya pradadau dīrghāṃ śaratṣaṇmāsakalpanām /",
  "XXksnarm_u:178": "yasyā madhye 'sti likhitaṃ sārdhaṃ lakṣacatuṣṭayam //",
  "XXksnarm_u:179": "KNarm_1.87 svārthopāyaṃ tataḥ pṛṣṭastena svīkārasaṃvidā /",
  "XXksnarm_u:180": "uvāca bhāgasantoṣātkiṃcitsadbhāvamāsthitaḥ //",
  "XXksnarm_u:181": "KNarm_1.88 asmindevagṛhe te te prasiddhāḥ paripālakāḥ /",
  "XXksnarm_u:182": "vikrītanijasarvasvāḥ prayātā madvirodhinaḥ //",
  "XXksnarm_u:183": "KNarm_1.89 bhavato 'dya tu kartavyā snehādupakṛtirmayā /",
  "XXksnarm_u:184": "kulācāryaḥ sa bhagavāneko hi gururāvayoḥ //",
  "XXksnarm_u:185": "KNarm_1.90 svīkṛtairiha dānena pañcaṣaiścākrikāśivaiḥ /",
  "XXksnarm_u:186": "bhujyate nikhilaṃ devadravyaṃ bhuktiśca pārṣadī //",
  "XXksnarm_u:187": "KNarm_1.91 vikrītaśeṣaṃ yatkiñcidvidyate suramaṇḍale /",
  "XXksnarm_u:188": "tanmatenaiva tatsarvaṃ bhujyate nijavattvayā //",
  "XXksnarm_u:189": "KNarm_1.92 tathā hi tāmrajaḥ pūrvaṃ mahān nīto ghaṭo mayā /",
  "XXksnarm_u:190": "bhaktitastacchatāṃśena kṛtā ghaṇṭā surālaye //",
  "XXksnarm_u:191": "KNarm_1.93 kālena ghaṇṭāṃ vikrīya tadaṃśena kṛtā ghaṭī /",
  "XXksnarm_u:192": "krameṇa bhakṣitā sāpi kṛtā śeṣeṇa ghaṇṭikā //",
  "XXksnarm_u:193": "KNarm_1.94 ciraṃ sañcūrṇitā sāpi kṛtā sūkṣmajhilīmalī /",
  "XXksnarm_u:194": "iti kṛtvā tataḥ stokaghaṇṭāṃśaḥ paripālitaḥ //",
  "XXksnarm_u:195": "KNarm_1.95 evaṃ caturbhujā luṇṭhiḥ kriyate śivapūjayā /",
  "XXksnarm_u:196": "santi dhānyasahasrāṇi kriyatāṃ bhavatātra tu /",
  "XXksnarm_u:197": "krayavikrayikā nāma tato vijñapyase mayā //",
  "XXksnarm_u:198": "KNarm_1.96 ityupāyaśataistaistaistaduktaiḥ paripālakaḥ /",
  "XXksnarm_u:199": "*jaraṭhākhurivākṣoṭaṃ śūnyaṃ cakre surālayam //",
  "XXksnarm_u:200": "iti gañjadiviraḥ /",
  "XXksnarm_u:201": "KNarm_1.97 athānyarāśipravaṇaḥ pravīṇaḥ sādhuluṇṭhane /",
  "XXksnarm_u:202": "āpatpraśamanaṃ prāpa grāmaṃ tasmānniyogavit //",
  "XXksnarm_u:203": "KNarm_1.98 tasyāvaskarasaṃchannamahārauravasodare /",
  "XXksnarm_u:204": "khaṇḍasphuṭitanāsāgravāridhānīmahādhane //",
  "XXksnarm_u:205": "KNarm_1.99 dāmaprotajaraddvāraskhalatkhaḍakhaḍārave /",
  "XXksnarm_u:206": "yasya sthitirabhūdgehe kukuṭṭīkoṭarodare //",
  "XXksnarm_u:207": "KNarm_1.100 dagdhakambalikākhaṇḍakṛtamuṇḍāvaguṇṭhanaḥ /",
  "XXksnarm_u:208": "śvajagdhajīrṇaśīrṇāgropānatkhañjaḥ śanairvrajan //",
  "XXksnarm_u:209": "KNarm_1.101 karpaṭītilamṛddarbhapavitrārghasamudgakaiḥ /",
  "XXksnarm_u:210": "dārupāttrīṃ vahanpūrṇāṃ bhagnāmākhuvikhaṇḍitām //",
  "XXksnarm_u:211": "KNarm_1.102 snāyī japoccalatkūrcaḥ sadācārapade sthitaḥ /",
  "XXksnarm_u:212": "dinārdhamapaṭhatstotraṃ gatvā yaḥ suramandiram //",
  "XXksnarm_u:213": "KNarm_1.103 gopradakṣiṇakṛdviprapraṇato dvādaśīvrataḥ /",
  "XXksnarm_u:214": "dadau dīnajane mārge yatnenaikakapardikām //",
  "XXksnarm_u:215": "KNarm_1.104 tasyaiva daivādāyātakāryasyāśu niyoginaḥ /",
  "XXksnarm_u:216": "upaskaraṇabhāṇḍādiparipūrṇamabhūdgṛham //",
  "XXksnarm_u:217": "KNarm_1.105 śiśire yasya nāṅgāraṃ pradaduḥ prātiveśminaḥ /",
  "XXksnarm_u:218": "ayācitaṃ dadustasya vastrālaṅkaraṇepsitam //",
  "XXksnarm_u:219": "KNarm_1.106 tataḥ sudhādhavalitaṃ tasya sammārjitāṅganam /",
  "XXksnarm_u:220": "bahudāsamabhūdgehaṃ sindūrodaramandiram //",
  "XXksnarm_u:221": "KNarm_1.107 miṣṭabhojanasañjātanavalāvaṇyasacchaviḥ /",
  "XXksnarm_u:222": "tasyābhūttaruṇī bhāryā di[nai]rapsarasaḥ samā //",
  "XXksnarm_u:223": "KNarm_1.108 tato 'pi vrajato grāmaṃ karaṇḍaśayanādikam /",
  "XXksnarm_u:224": "niryayau purataśchattraṃ kalaśaṃ tāmrakuṇḍakam //",
  "XXksnarm_u:225": "KNarm_1.109 śaktiḥ patadgraho ghaṇṭā tāmrapātramupānahau /",
  "XXksnarm_u:226": "karikā bhagavatpādā bhūrjabhastrātha sruksruvau //",
  "XXksnarm_u:227": "KNarm_1.110 akṣasūtraṃ maṣībhāṇḍaṃ darpaṇaḥ snānaśāṭikā /",
  "XXksnarm_u:228": "sampuṭīṭuppikākhaḍgāḥ pāduke mantrapustikā //",
  "XXksnarm_u:229": "KNarm_1.111 nakṣatrapattrikā khaḍgapatraṃ lohitakambalaḥ /",
  "XXksnarm_u:230": "pavitrasūtrakaṃ tantrī sūcī kalamakartarī //",
  "XXksnarm_u:231": "KNarm_1.112 vacā jatumayī rakṣā kṣurikā yogapaṭṭakaḥ /",
  "XXksnarm_u:232": "stotramantrāṇi gaṅgāmṛdbilvamucchiṣṭaphālakam //",
  "XXksnarm_u:233": "KNarm_1.113 ityekīkṛtya tasyāgre bhāṇḍopaskaraṇaṃ yayau /",
  "XXksnarm_u:234": "itastataḥ samānītamapunardānacetasā //",
  "XXksnarm_u:235": "KNarm_1.114 uccaiḥkṛtalatāpāṇirbhāṭakānītaghoṭakaḥ /",
  "XXksnarm_u:236": "jhāṅkārapārṣṇiprahatirvadanenāñcatā muhuḥ //",
  "XXksnarm_u:237": "KNarm_1.115 santarjayanniva janaṃ jyo..rtamiva kurvatā /",
  "XXksnarm_u:238": "śithilasthūlavasanaḥ sa yayau puramutphalan //",
  "XXksnarm_u:239": "KNarm_1.116 praviveśa tato grāmaṃ sudhautasitakarpaṭaḥ /",
  "XXksnarm_u:240": "kṣayāya grāmyamatsyānāṃ vṛddho baka ivāgataḥ //",
  "XXksnarm_u:241": "KNarm_1.117 atha bhojanacaryādivyapadeśaiḥ sahasraśaḥ /",
  "XXksnarm_u:242": "tasya yakṣeśvarasyeva nidhānānyāyayuḥ puraḥ //",
  "XXksnarm_u:243": "KNarm_1.118 yogī haraṇacintāsu prayogī bhūrjayojane /",
  "XXksnarm_u:244": "viyogī nijadārāṇāṃ bhogī narakasampadām //",
  "XXksnarm_u:245": "KNarm_1.119 nopayogī phalotpattau doṣodyogī tu kevalam /",
  "XXksnarm_u:246": "aśo[kaḥ] satataṃ rogī niyogī jayati prabhuḥ //",
  "XXksnarm_u:247": "KNarm_1.120 vṛkṣārohasahasreṣu prāyaḥklāntaśateṣu ca /",
  "XXksnarm_u:248": "grāme tasya vipanneṣu narakapratimābhavat //",
  "XXksnarm_u:249": "KNarm_1.121 gavāṃ daṇḍāya yaścakre nidhanāvadhibandhanam /",
  "XXksnarm_u:250": "kā nāma gaṇanā tasya nṛṣu sarvāparādhiṣu //",
  "XXksnarm_u:251": "KNarm_1.122 sarvasvaharaṇaṃ bandho nigraho gṛhabhañjanam /",
  "XXksnarm_u:252": "iti tasya mukhādghoraṃ na cacāla vacaḥ sadā //",
  "XXksnarm_u:253": "KNarm_1.123 pañcaṣāḥ satataṃ tasya karabhā iva bhārikāḥ /",
  "XXksnarm_u:254": "ghṛtamākṣikadīnāramaricārdrakasaindhavam //",
  "XXksnarm_u:255": "KNarm_1.124 mudgakambalamāyūropānanmeṣavihaṅgamam /",
  "XXksnarm_u:256": "bisadrākṣāmadhughaṭākṣoṭaparyaṅkapīṭhikam //",
  "XXksnarm_u:257": "KNarm_1.125 kāṃsyatāmrāyasānekagṛhopaskaraṇādikam /",
  "XXksnarm_u:258": "ninyustattadaviśrāntā gṛhaṃ yaccāvadadvacaḥ //",
  "XXksnarm_u:259": "KNarm_1.126 daṇḍatyājanalekhāṃśca sa prāptānsvāmino 'ntikāt /",
  "XXksnarm_u:260": "sādhikṣepaṃ sathūtkāraṃ cakāra tilaśo nakhaiḥ //",
  "XXksnarm_u:261": "KNarm_1.127 nityaṃ māṃsaghṛtāhāraḥ sa rājapuruṣe sthite /",
  "XXksnarm_u:262": "bhuṅkte vilavaṇaṃ dambhādeko mudgapaladvayam //",
  "XXksnarm_u:263": "iti mārgapatirvyāpāriko vā /",
  "XXksnarm_u:264": "KNarm_1.128 nirasya mūladiviraṃ cauryāṇāmacikitsakam /",
  "XXksnarm_u:265": "cakāra vārikaṃ so 'tha cikitsācaturaṃ param //",
  "XXksnarm_u:266": "KNarm_1.129 sa mukto bandhanāttena kṣipraṃ dvādaśavārṣikāt /",
  "XXksnarm_u:267": "lilekha kūṭakapaṭaṃ prakaṭākṣarakovidaḥ //",
  "XXksnarm_u:268": "KNarm_1.130 kṛttāṅguṣṭhaḥ sa vāmena pāṇinā diviro rahaḥ /",
  "XXksnarm_u:269": "khala..sya gṛhaṃ gatvā vidadhe bhūrjayojanam //",
  "XXksnarm_u:270": "KNarm_1.131 gṛhītvā madyakalaśaṃ sa jānuyugalāntare /",
  "XXksnarm_u:271": "muhurmuhuḥ parimitaṃ pibanbahutaraṃ śanaiḥ //",
  "XXksnarm_u:272": "KNarm_1.132 lilekha cīrīcītkāratāraṃ kalamarekhayā /",
  "XXksnarm_u:273": "antyāṅgulyā sanirghoṣaṃ lālayotpuṃsitākṣaraḥ //",
  "XXksnarm_u:274": "KNarm_1.133 vilumpanvipragodevanityanaimittikavyayam /",
  "XXksnarm_u:275": "śrīcarmakāraguruṇā rugṇanāthena bhāṣitam //",
  "XXksnarm_u:276": "KNarm_1.134 śivabhaktibharākrandaṃ muhurgāyankharasvaraḥ /",
  "XXksnarm_u:277": "yūkāḥ piṣannakhāgreṇa muhuruccitya kambalāt //",
  "XXksnarm_u:278": "KNarm_1.135 muhurniḥśvasya niḥśvasya nindansaṃsāraceṣṭitam /",
  "XXksnarm_u:279": "vyayena sa samīkurvanpraveśaṃ harṣanirbharaḥ //",
  "XXksnarm_u:280": "KNarm_1.136 āviṣṭa iva vetālaścakampe madyaghūrṇitaḥ /",
  "XXksnarm_u:281": "utsaratpaṭalīmiśrakaṅkāvalayamālitaḥ //",
  "XXksnarm_u:282": "KNarm_1.137 sthūlabhūrjaphaḍatkārasphāravādyarasākulaḥ /",
  "XXksnarm_u:283": "karparīcchidraniryātavyāvalgivṛṣaṇadvayaḥ //",
  "XXksnarm_u:284": "KNarm_1.138 luṭhatpūrṇamaṣībhāṇḍacchaṭācchuritavigrahaḥ /",
  "XXksnarm_u:285": "nanarta diviraḥ kṣībo nagno bhagnabṛsīghaṭaḥ //",
  "XXksnarm_u:286": "KNarm_1.139 dhūsaro maladigdhāṅgaḥ sa piśāca ivotthitaḥ /",
  "XXksnarm_u:287": "janajīvāpahāreṇa nananda madanirbharaḥ //",
  "XXksnarm_u:288": "KNarm_1.140 kakṣākuṭṭanasaṅghaṭṭaṭāṃkārā..jakāriṇaḥ /",
  "XXksnarm_u:289": "skandhavādyarasaḥ ko 'pi tasyābhūnnirjane ciram //",
  "XXksnarm_u:290": "iti grāmadiviraḥ /",
  "XXksnarm_u:291": "KNarm_1.141 vyāpṛto 'pyaniśaṃ tena divireṇāpahāriṇā /",
  "XXksnarm_u:292": "vātenevānalaḥ sārdhaṃ jajvāla janakānanam //",
  "XXksnarm_u:293": "KNarm_1.142 acirādatha saṃvṛtte gṛhe tasya mahādhane /",
  "XXksnarm_u:294": "alaṅkṛtā mālyavatī tāmbūladalanavratā //",
  "XXksnarm_u:295": "KNarm_1.143 gṛhiṇī darpaṇaparā rājamārgāvalokinī /",
  "XXksnarm_u:296": "babhāra tadvirahitā bhūpālalalanāmadam //",
  "XXksnarm_u:297": "KNarm_1.144 hāro bhārāyate hematāṭaṅkaṃ me na vallabham /",
  "XXksnarm_u:298": "dhigvaṇigvanitāyogyāṃ gurvīṃ kanakasūtrikām //",
  "XXksnarm_u:299": "KNarm_1.145 ekaivaikāvalī kāntā laliteyaṃ priyā mama /",
  "XXksnarm_u:300": "iti darpagirā tasyā nābhavat kasya vismayaḥ //",
  "XXksnarm_u:301": "KNarm_1.146 aho bhagavatī kāryasarvasiddhipradā maṣī /",
  "XXksnarm_u:302": "aho prabalavānko 'pi kalamaḥ kamalāśrayaḥ //",
  "XXksnarm_u:303": "KNarm_1.147 yā papau yācitaṃ cāmaṃ bhagnasyūtāśmabhājane /",
  "XXksnarm_u:304": "tayaiva pīyate raupyapātre kastūrikāmadhu //",
  "XXksnarm_u:305": "KNarm_1.148 ityadhastāṃ samālokya harmye kāyasthasundarīm /",
  "XXksnarm_u:306": "tatprātiveśmikasutāḥ kulīnā jaguraṅganāḥ //",
  "XXksnarm_u:307": "[iti] narmamālāyāṃ prathamaḥ parihāsaḥ //",
  "XXksnarm_u:308": "dvitīyaḥ parihāsaḥ",
  "XXksnarm_u:309": "KNarm_2.1 sāpi bālakuraṅgākṣī yauvanena pramāthinā /",
  "XXksnarm_u:310": "bhidyamāneva darpeṇa na dadarśa vasundharām //",
  "XXksnarm_u:311": "KNarm_2.2 śvaśrūjanaviruddhā sā taruṇaprātiveśmikā /",
  "XXksnarm_u:312": "parihāsakathāśīlā gītavādyānurāgiṇī //",
  "XXksnarm_u:313": "KNarm_2.3 cārusaurabhaliptāṅgī na sā jagrāha kañcukam /",
  "XXksnarm_u:314": "darśayantī stanābhogamardhasrastaśiroṃśukā //",
  "XXksnarm_u:315": "KNarm_2.4 jṛmbhamāṇā parāvṛttya sācīkṛtavilocanā /",
  "XXksnarm_u:316": "janamaikṣata lolākṣī valitatrivalīlatā //",
  "XXksnarm_u:317": "KNarm_2.5 ayatnasādhyāṃ tāṃ vīkṣya viṭā lalitalocanām /",
  "XXksnarm_u:318": "babhramustadgṛhopānte nirvyāpāragatāgatāḥ //",
  "XXksnarm_u:319": "KNarm_2.6 ciraṃ tadarthinaścitravastra*veṣavibhūṣitāḥ /",
  "XXksnarm_u:320": "sugandhitailatāmbūladhūpādivyayakāriṇaḥ //",
  "XXksnarm_u:321": "KNarm_2.7 niyogidhanabaddhāśāḥ strīratnaprāptisotsukāḥ /",
  "XXksnarm_u:322": "sasmitākṣinikocādivikāraśatakāriṇaḥ //",
  "XXksnarm_u:323": "KNarm_2.8 tajjñairapyaparijñātapadāśchidrapratīkṣiṇaḥ /",
  "XXksnarm_u:324": "daṃśakāmā bhujaṅgāste līlākuṭilagāminaḥ //",
  "XXksnarm_u:325": "KNarm_2.9 śūnyāṃ devakuṭīṃ gatvā prasiddhāḥ pāradārikāḥ /",
  "XXksnarm_u:326": "dvitrāstatsaṅgamopāyaṃ prātiveśmyā vyacintayan //",
  "XXksnarm_u:327": "KNarm_2.10 eko 'vadattatra viṭaḥ sulabhaiṣā na saṃśayaḥ /",
  "XXksnarm_u:328": "khalvāṭaṃ tundilaṃ vṛddhaṃ svapatiṃ sahate katham //",
  "XXksnarm_u:329": "KNarm_2.11 nityapravāsinaṃ lubdhamīrṣyāluṃ suratāsaham /",
  "XXksnarm_u:330": "mattacchāgamadāmodaṃ bahalaṣṭhīvinaṃ śaṭham //",
  "XXksnarm_u:331": "KNarm_2.12 sutoparodhovandhyāyā nāsyā na ca vayaḥkṣayaḥ /",
  "XXksnarm_u:332": "na ca duḥkhābhibhūtāsau rāgadagdhā na lakṣyate //",
  "XXksnarm_u:333": "KNarm_2.13 etairhi doṣairnāyānti duḥśīlā api yoṣitaḥ /",
  "XXksnarm_u:334": "aparaḥ prāha bhavatā sābhiprāyaṃ vicintitam /",
  "XXksnarm_u:335": "pratyāsattyā paricaye kintu yatno vidhīyatām //",
  "XXksnarm_u:336": "KNarm_2.14 vivāhayajñatīrthādidevayātrotsavairvinā /",
  "XXksnarm_u:337": "na labhyate paricayaḥ paradāropasarpaṇe //",
  "XXksnarm_u:338": "KNarm_2.15 suciraṃ prekṣaṇaṃ lolakuntalottālanaṃ muhuḥ /",
  "XXksnarm_u:339": "tatsambaddhāḥ sāpadeśāḥ kathāstyāgaprakāśanam //",
  "XXksnarm_u:340": "KNarm_2.16 bhogasaubhāgyayaśasāṃ prasiddhipratipādanam /",
  "XXksnarm_u:341": "mandamandaṃ vacaḥ svairaṃ tadvākyaśravaṇādaraḥ //",
  "XXksnarm_u:342": "KNarm_2.17 tanmukhanyastanayanaṃ cumbanāliṅganaṃ śiśoḥ /",
  "XXksnarm_u:343": "śilpasampādanaṃ cāsyā vastrālaṅkara*ṇekṣitam //",
  "XXksnarm_u:344": "KNarm_2.18 jāte paricaye mālyatāmbūlādisamarpaṇam /",
  "XXksnarm_u:345": "bhittau nipīḍanaṃ gāḍhaṃ vijane paricumbanam //",
  "XXksnarm_u:346": "KNarm_2.19 guhyasparśo ratiśceti śīlavidhvaṃsayuktayaḥ /",
  "XXksnarm_u:347": "itthaṃ kā nāma na mayā kṛtā śīlaparāṅmukhī //",
  "XXksnarm_u:348": "niyogibhāryā labhyaiva sarvadā gamanonmukhī /",
  "XXksnarm_u:349": "iti pāradārikaḥ /",
  "XXksnarm_u:350": "KNarm_2.20 athāvadattṛtīyo 'pi svādhīnaṃ sarvameva naḥ /",
  "XXksnarm_u:351": "kintvatra vidhivaimukhyād vighnaḥ samupalakṣyate //",
  "XXksnarm_u:352": "KNarm_2.21 yo 'yaṃ tīkṣṇākṣapaṭale citraguptaviceṣṭitaḥ /",
  "XXksnarm_u:353": "niḥśeṣajīvanātaṅkavidhāyī nirguṭāntakaḥ //",
  "XXksnarm_u:354": "KNarm_2.22 bhārakocchṛṅkhalāyāsakhaṇḍalekhyādiyuktibhiḥ /",
  "XXksnarm_u:355": "nirguṭāḥ prāpitā yena gopālapaśupālatām //",
  "XXksnarm_u:356": "KNarm_2.23 na kālo yadi nāmāsau tat kiṃ jīvanahṛnnṛṇām /",
  "XXksnarm_u:357": "pakṣā .. .. .. .. .. ścettatkimekāṅganāśanaḥ //",
  "XXksnarm_u:358": "KNarm_2.24 kiyanto 'dya mṛtāḥ kutra pṛcchanniti muhurmuhuḥ /",
  "XXksnarm_u:359": "mṛtajīvī śvatulyo 'sau bhuṅkte kāpālikavratam //",
  "XXksnarm_u:360": "KNarm_2.25 haraṇodyatahasto 'sau sādhūnāmapi vartane /",
  "XXksnarm_u:361": "sadoṣairdīyate 'smābhirna[ra]kāya tilāñjaliḥ //",
  "XXksnarm_u:362": "KNarm_2.26 yadyapyasau snuṣākāmī kalyapālakulojjvalaḥ /",
  "XXksnarm_u:363": "tathāpi sarvaḥ sarvajñaḥ paradoṣānudarśane //",
  "XXksnarm_u:364": "KNarm_2.27 athavāstyeva me mitraṃ śaktimānrājavallabhaḥ /",
  "XXksnarm_u:365": "vāṅmātreṇaiva naḥ sarvaṃ saṃrakṣiṣyati jīvanam //",
  "XXksnarm_u:366": "KNarm_2.28 agāradāhino dhenustrīśiśubrāhmaṇāntakāḥ /",
  "XXksnarm_u:367": "bahavo rakṣitāstena digvārtāmātrasevakāḥ //",
  "XXksnarm_u:368": "iti jīvanadiviraḥ /",
  "XXksnarm_u:369": "KNarm_2.29 gṛhaṃ niyogikāntāyāḥ praviśatyatinirbharam /",
  "XXksnarm_u:370": "eṣā śramaṇikā nityaṃ kuṭṭanī vajrayoginī //",
  "XXksnarm_u:371": "KNarm_2.30 yā mātā vaśyayogānāṃ jārāṇāṃ siddhadūtikā /",
  "XXksnarm_u:372": "naropapattidīkṣāsu strīṇāṃ samayadevatā //",
  "XXksnarm_u:373": "KNarm_2.31 arundhatīmapi kṣipraṃ pratārayati līlayā /",
  "XXksnarm_u:374": "purāṇapuṃścalī sā hi jāhnavīṃ manyate tṛṇam //",
  "XXksnarm_u:375": "KNarm_2.32 sā samīhitamasmākamacireṇa vidhāsyati /",
  "XXksnarm_u:376": "ityuktvā te yayurdhūrtā vṛddhaśramaṇikāgṛham //",
  "XXksnarm_u:377": "KNarm_2.33 śramaṇikā /",
  "XXksnarm_u:378": "kadācidatha tāmeva harmye hariṇalocanām /",
  "XXksnarm_u:379": "sattrabhojanapūrṇāṅgaḥ punarāyātayauvanaḥ //",
  "XXksnarm_u:380": "KNarm_2.34 nirdagdhacandanasphāratilakaḥ pṛthujūṭabhṛt /",
  "XXksnarm_u:381": "māyūropānadāmandamandarārāvagarvitaḥ //",
  "XXksnarm_u:382": "KNarm_2.35 kakṣāntasaṃvṛtapaṭo brāhmaṇānapi na spṛśan /",
  "XXksnarm_u:383": "re re dāsīsutetyādi janaṃ kopena bhartsayan //",
  "XXksnarm_u:384": "KNarm_2.36 malapatraṃ vahanmūrkho dadarśa maṭhadaiśikaḥ /",
  "XXksnarm_u:385": "sahasā vismayāviṣṭo daṣṭo makaraketunā //",
  "XXksnarm_u:386": "KNarm_2.37 niyogigṛhabālānāmupādhyāyamupetya saḥ /",
  "XXksnarm_u:387": "āyayau māsamūlyena nityamakṣaraśikṣakaḥ //",
  "XXksnarm_u:388": "KNarm_2.38 labdhapraveśastāmeva dhyāyandhū[rtaḥ] papāṭha saḥ /",
  "XXksnarm_u:389": "jānannapi lipiṃ sarvāmoṃkāramalikhacchanaiḥ //",
  "XXksnarm_u:390": "KNarm_2.39 kautukādgṛhanārībhirvṛtastasthau tadunmukhaḥ /",
  "XXksnarm_u:391": "upādhyāyo 'pi dīnāragaṇanāṃ vidadhaddhiyā //",
  "XXksnarm_u:392": "KNarm_2.40 aṣṭāvatārastotreṇa sarvajña iva garvitaḥ /",
  "XXksnarm_u:393": "daiśikaṃ pāṭhayāmīti so 'bhūdadhikamuddhataḥ //",
  "XXksnarm_u:394": "KNarm_2.41 pāntu no bhagavatpādā jaghanyajanavatsalāḥ /",
  "XXksnarm_u:395": "paralokasya hantāro gamane kṣemakāriṇaḥ //",
  "XXksnarm_u:396": "KNarm_2.42 bhābhūto kuṅkumārdrau ^ ^ ^ ^ ^ _ rainaisaddṛśau _ _ _ _ ^ _ _ ^ ^ ^ musimusi lakṣaṇau phenaparvau /",
  "XXksnarm_u:397": "_ _ _ _ ^ _ _ maṇikanakadharau divyagandhānuliptau saṅgrāmeṇa praviṣṭau palupa ^ ^ ^ nau labhyatāṃ rājyalakṣmīḥ //",
  "XXksnarm_u:398": "KNarm_2.43 gaṅgāyamunayorbilvavṛṣabhaṃ *pūrṇakumbhayoḥ /",
  "XXksnarm_u:399": "pañcacandana lī paṭṭabandhaṃ bhaviṣyati (?) //",
  "XXksnarm_u:400": "KNarm_2.44 ityādi dattvā bālānāṃ nityaṃ phalahakeṣu saḥ /",
  "XXksnarm_u:401": "varṣaṃ tiṣṭhati niḥśaṃko gaṇayanmāsavetanam //",
  "XXksnarm_u:402": "KNarm_2.45 kartanaṃ likhanaṃ sūcīpaṭṭikāvānamauṣadham /",
  "XXksnarm_u:403": "kurvanna *vetti purataḥ sthitānno vā kumārakān //",
  "XXksnarm_u:404": "KNarm_2.46 upādhyāyetyabhihito vakti krodhāgninā jvalan /",
  "XXksnarm_u:405": "gāndharvikaścarmakṛdvā kiṃ tavāsmīti niṣṭhuraḥ //",
  "XXksnarm_u:406": "iti dārkopādhyāyaḥ /",
  "XXksnarm_u:407": "KNarm_2.47 sasmitaṃ sasmitālāpaṃ muhurgoṣṭhīvidhāyinam /",
  "XXksnarm_u:408": "niyogikāntā paśyantī daiśikaṃ nācalat tataḥ //",
  "XXksnarm_u:409": "KNarm_2.48 sa bhāṣāṃ buddhyamāno 'pi tattatstrībhirudāhṛtām /",
  "XXksnarm_u:410": "kiṃ bhaṇantīti papraccha prollasadbhrūlato muhuḥ //",
  "XXksnarm_u:411": "KNarm_2.49 sa tābhirnarmasotprāsasādhikṣepaviḍambanaiḥ /",
  "XXksnarm_u:412": "āyāsyamāno mattābhirabhūtprahasitānanaḥ //",
  "XXksnarm_u:413": "KNarm_2.50 nāyaṃ kiñcinmahābhāgo jānāti na ca budhyate /",
  "XXksnarm_u:414": "iti no bhejire lajjā vivastrā api tasya tāḥ //",
  "XXksnarm_u:415": "KNarm_2.51 ṛṣyaśṛṅgavrataḥ so 'tha vi .. .. .. .. .. .. .. /",
  "XXksnarm_u:416": "tāsāṃ goṣṭhīrasābhijñaḥ stanau pasparśa pāṇinā //",
  "XXksnarm_u:417": "KNarm_2.52 sa bījāśva ivotsṛṣṭo vaḍavāmaṇḍale yuvā /",
  "XXksnarm_u:418": "siṣeve lalanāḥ sarvāḥ proṣitasya niyoginaḥ //",
  "XXksnarm_u:419": "KNarm_2.53 bhrātṛjāyāṃ svasāraṃ ca tāṃ ca bhāryāṃ mṛgīdṛśam /",
  "XXksnarm_u:420": "anyāścāsya sadā svairamakāmayata daiśikaḥ //",
  "XXksnarm_u:421": "KNarm_2.54 tāstena jāraguruṇā kṛtadīkṣā varāṅganāḥ /",
  "XXksnarm_u:422": "babhūvuḥ sarvagāminyo nirvikalpavrate sthitāḥ //",
  "XXksnarm_u:423": "iti maṭhadaiśikaḥ /",
  "XXksnarm_u:424": "KNarm_2.55 tayā śramaṇikādūtyā tataste 'pi kṛtodyamāḥ /",
  "XXksnarm_u:425": "dhūrtāḥ svādhīnatāṃ prāptāṃ svairiṇīṃ tāṃ siṣevire //",
  "XXksnarm_u:426": "KNarm_2.56 athādhikārī taruṇīṃ sotkaṇṭhastāṃ smaranpriyām /",
  "XXksnarm_u:427": "bhṛtavastro viveśāśu mithyāgrāmacikitsayā //",
  "XXksnarm_u:428": "KNarm_2.57 sa sevārthaṃ samānītaghṛtamākṣikasarpiṣā /",
  "XXksnarm_u:429": "bhārikairdhanikairbhītyā nagaraṃ samapūrayat //",
  "XXksnarm_u:430": "KNarm_2.58 prāptaṃ vilokya sucirāttaṃ dṛṣṭānekakāmukā /",
  "XXksnarm_u:431": "pīvaraṃ grāmyamāsannarogaṃ pūrṇamivāmbunā //",
  "XXksnarm_u:432": "KNarm_2.59 tāṃ ca meṣaghṛtāmikṣākilāṭamadhusampadam /",
  "XXksnarm_u:433": "rurodaikena netreṇa jahāsānyena tadvadhūḥ //",
  "XXksnarm_u:434": "KNarm_2.60 idaṃ suruciraṃ vastraṃ krītamābharaṇañca te /",
  "XXksnarm_u:435": "tasyetivādino dṛptā sā cakre sarvamaśrutam //",
  "XXksnarm_u:436": "KNarm_2.61 sā śirovedanāvyājanibaddhābhyaṅgapaṭṭikā /",
  "XXksnarm_u:437": "stanantī sasvanaṃ patyurnābhavatpārśvavartinī //",
  "XXksnarm_u:438": "KNarm_2.62 tato vācāla[vā]cālamālākalakalākule /",
  "XXksnarm_u:439": "gṛhe tasyābhavadvyagragrāma[dā]se mahotsavaḥ //",
  "XXksnarm_u:440": "KNarm_2.63 dinānte bahubhaktāśī lohitāsavadurmadaḥ /",
  "XXksnarm_u:441": "niyogī śayane tasthau kumbhakarṇa ivāparaḥ //",
  "XXksnarm_u:442": "KNarm_2.64 atha kṛcchrādivābhyetya rātriśeṣe tadaṅganā /",
  "XXksnarm_u:443": "āliṅgane samudvignā cumbane valitānanā //",
  "XXksnarm_u:444": "KNarm_2.65 rundhānā jaghanasparśamūrusvastikaniścalā /",
  "XXksnarm_u:445": "gṛhavyāpārakhinneva nidrāṃ cakre mudhaiva sā //",
  "XXksnarm_u:446": "KNarm_2.66 tataḥ prabhāte prasṛte bhūrjabhāṇḍādike puraḥ /",
  "XXksnarm_u:447": "vadantī sarvagātreṣu śūlaṃ sāpyakarotklamam //",
  "XXksnarm_u:448": "KNarm_2.67 athāhūtaḥ parijanairvaidyo madyāmiṣapriyaḥ /",
  "XXksnarm_u:449": "nidhiṃ hastagataṃ daivānmanyamānaḥ samāyayau //",
  "XXksnarm_u:450": "sabhārtṛkā /",
  "XXksnarm_u:451": "KNarm_2.68 namo vidyāvihīnāya vaidyāyāvadyakāriṇe /",
  "XXksnarm_u:452": "nihatānekalokāya *sarpāyevāpamṛtyave //",
  "XXksnarm_u:453": "KNarm_2.69 bhrānto gṛhaśataṃ tūrṇaṃ bhārākrānta ivocchvasan /",
  "XXksnarm_u:454": "lalāṭasvedasalilaṃ pāṇinā vikṣipanmuhuḥ //",
  "XXksnarm_u:455": "KNarm_2.70 vahannauṣadhasaṅketanāmasaṃyogacīrikām /",
  "XXksnarm_u:456": "kṛtāntādhikṛtasyāgrādyaḥ prāyastha ivāgataḥ //",
  "XXksnarm_u:457": "KNarm_2.71 cikitsako 'rthaprāṇānāṃ vyādhīnāmacikitsakaḥ /",
  "XXksnarm_u:458": "ājīvamīśvaraḥ śūlī yena na tyajyate janaḥ //",
  "XXksnarm_u:459": "KNarm_2.72 sa vaidyaḥ kālakūṭo vā vyālo vetāla eva vā /",
  "XXksnarm_u:460": "bhūyasā yāti māṃsena yaḥ kṣipramanukūlatām //",
  "XXksnarm_u:461": "KNarm_2.73 sa vaidya eva kupito vāyurāyuḥkṣayaṅkaraḥ /",
  "XXksnarm_u:462": "hastasparśena trimalakṣālakaḥ kṣapitendriyaḥ //",
  "XXksnarm_u:463": "KNarm_2.74 kṛcchrasannyāsakṛtpuṃsāṃ prāṇācāryaḥ kimucyate /",
  "XXksnarm_u:464": "sthitaṃ bhuktaṃ nu pītaṃ nu vaidyeneti pralāpinaḥ //",
  "XXksnarm_u:465": "KNarm_2.75 yā .. vidhatte yatnena bhiṣagārtopajīvakaḥ /",
  "XXksnarm_u:466": "nagarotsavayātrāsu vivāheṣvatibhojanāt /",
  "XXksnarm_u:467": "janatā yāti yanmāndyaṃ tadvaidyasya śaneḥ phalam //",
  "XXksnarm_u:468": "KNarm_2.76 guhyāṅgasparśakṛtstrīṇāṃ bahvāśī jīvitāpahaḥ /",
  "XXksnarm_u:469": "nṛṇāṃ tridoṣakṛtsatyaṃ vaidya eva na tu jvaraḥ //",
  "XXksnarm_u:470": "KNarm_2.77 vidyāvirahitā vaidyāḥ kāyasthāḥ prabhaviṣṇavaḥ /",
  "XXksnarm_u:471": "durācārāśca guravaḥ prajānāṃ kṣayahetavaḥ //",
  "XXksnarm_u:472": "KNarm_2.78 upasṛtya sa pasparśa stanau tasyāḥ susaṃhatau /",
  "XXksnarm_u:473": "kaṭhinau satatasparśau khalaḥ khalatarāviva //",
  "XXksnarm_u:474": "KNarm_2.79 laṅghanaṃ sahate naiṣā hitaṃ śūle na vṛṃhaṇam /",
  "XXksnarm_u:475": "karotu mama cintāsu sarvāhāraṃ mayā saha //",
  "XXksnarm_u:476": "KNarm_2.80 jaḍā hyasyāḥ sthitā buddhirdhātuśca viṣamaḥ sthitaḥ /",
  "XXksnarm_u:477": "tasmātsnigdhā dadhi pūrvamatra yojyaṃ saśarkaram //",
  "XXksnarm_u:478": "KNarm_2.81 ityukte vaidyanāthena strībhiḥ tūrṇaṃ sasambhramam /",
  "XXksnarm_u:479": "āhūtaḥ pādapatanairjyotirgaṇaka āyayau //",
  "XXksnarm_u:480": "vaidyaḥ /",
  "XXksnarm_u:481": "KNarm_2.82 jyotiḥśāstravide tasmai namo 'stu jñānacakṣuṣe /",
  "XXksnarm_u:482": "varṣaṃ pṛcchatyavarṣaṃ vā dhīvarānyo vinaṣṭadhīḥ //",
  "XXksnarm_u:483": "KNarm_2.83 grahanakṣatratārāṇāṃ saṃkhyāne 'pyakṛtaśramaḥ /",
  "XXksnarm_u:484": "atītānāgatajñānadambhāya malapatrabhṛt //",
  "XXksnarm_u:485": "KNarm_2.84 tava varṣatrayīmadhye kaścidvittavyayo bhavet /",
  "XXksnarm_u:486": "jvaraśca netrapīḍā ca lābhāṃśo 'pyavicintitaḥ //",
  "XXksnarm_u:487": "KNarm_2.85 na kaścidupakāraṃ te manyate śatravaśca te /",
  "XXksnarm_u:488": "santi tebhyo bhayaṃ deharakṣāyāṃ naiva bādhate //",
  "XXksnarm_u:489": "KNarm_2.86 durbalo dṛśyase bhrātaryūṣaṃ na kuruṣe katham /",
  "XXksnarm_u:490": "apyasti kāmalā nūnaṃ tāṃ mantreṇa nudāmyaham //",
  "XXksnarm_u:491": "KNarm_2.87 iti sādhāraṇajñānamantravaidyakamiśritam /",
  "XXksnarm_u:492": "jyotiḥśāstraṃ vigaṇayanyo muṣṇāti jaḍāśayān //",
  "XXksnarm_u:493": "KNarm_2.88 prāṅniyogivadhūvṛttaṃ jānannapi janaśrutam /",
  "XXksnarm_u:494": "dhūrto dhūlipaṭe cakre rāśicakraṃ mudhaiva saḥ //",
  "XXksnarm_u:495": "KNarm_2.89 kṣipte niyoginā tatra dīnārakusumotkare /",
  "XXksnarm_u:496": "dambhastabdhaściraṃ tasthau svāṅgulīgaṇanāparaḥ //",
  "XXksnarm_u:497": "KNarm_2.90 tato 'vadanmandamandaṃ protkṣiptabhrūlato muhuḥ /",
  "XXksnarm_u:498": "iyamāpāṇḍuramukhī ratikāmena pīḍitā //",
  "XXksnarm_u:499": "KNarm_2.91 durnivāraśca nārīṇāṃ piśāco ratirāgakṛt /",
  "XXksnarm_u:500": "punaḥ śūnyagṛhe snātā guhyakena nirambarā /",
  "XXksnarm_u:501": "gṛhītetyatra paśyāmi cakre śukrasamāgamāt //",
  "XXksnarm_u:502": "iti gaṇakaḥ /",
  "XXksnarm_u:503": "KNarm_2.92 tataḥ prayāte gaṇake cintite śukrapūjane /",
  "XXksnarm_u:504": "niryatpalālapūlīkaḥ pādato dhūlidhūsaraḥ //",
  "XXksnarm_u:505": "KNarm_2.93 dāmabaddhakaṭirgrāmyaḥ śīrṇaniṣka .. .. lakaḥ /",
  "XXksnarm_u:506": "visṛṣṭaṃ tatsahāyena dadau lekhaṃ niyoginaḥ //",
  "XXksnarm_u:507": "KNarm_2.94 eḍikāvyapadeśena gāvaḥ pādairhṛtā daśa /",
  "XXksnarm_u:508": "tāsāṃ madhyān mṛtāḥ pañca pañca śeṣāḥ sthitāḥ khale //",
  "XXksnarm_u:509": "KNarm_2.95 tanmuktaye tvarāyātāḥ sahanto 'pi dinatrayam /",
  "XXksnarm_u:510": "tadabhāve 'pi lābhaste grāme daṇḍaḥ patiṣyati //",
  "XXksnarm_u:511": "KNarm_2.96 ghṛtanāḍīnimittena yaścāsau bandhane dhṛtaḥ /",
  "XXksnarm_u:512": "so 'pi vipro nirāhārastīkṣṇaḥ pañcatvamāgataḥ //",
  "XXksnarm_u:513": "KNarm_2.97 pādāntike ca prahitaṃ tasya pradhanapatrakam /",
  "XXksnarm_u:514": "baddhaṃ mayā tatkalatraṃ mudritaṃ sakalaṃ gṛham //",
  "XXksnarm_u:515": "KNarm_2.98 yānskandhakanimittena prāyasthānparipālakaḥ /",
  "XXksnarm_u:516": "pradadau māsavṛttyaiva te mayā tadgṛhe dhṛtāḥ //",
  "XXksnarm_u:517": "KNarm_2.99 dhānyarāśiḥ prabhūto 'sti tūrṇamāgamyatāmiha /",
  "XXksnarm_u:518": "tātparyamiti vijñaptāḥ pādā jyeṣṭhārkavāsare //",
  "XXksnarm_u:519": "khvāśapatiḥ tūṇarakṣako /",
  "XXksnarm_u:520": "KNarm_2.100 vācayannityasau lekhaṃ tasya karmaṇyatāṃ *tataḥ /",
  "XXksnarm_u:521": "praśaśaṃsa sahāyasya niyogī harṣanirbharaḥ //",
  "XXksnarm_u:522": "KNarm_2.101 so 'bhūtpūrvataraṃ bauddhastato dambhāya vaiṣṇavaḥ /",
  "XXksnarm_u:523": "rakṣārthamatha bhāryāyā jātakaulāgamādaraḥ //",
  "XXksnarm_u:524": "KNarm_2.102 ānināya guruṃ garvadambhalobhaniketanam /",
  "XXksnarm_u:525": "māyākuhakalaulyānāṃ dīkṣāsamayamaṇḍalam //",
  "XXksnarm_u:526": "KNarm_2.103 namaste gurunāthāya dhanadārāpahāriṇe /",
  "XXksnarm_u:527": "kṣobhiṇe sarvabhakṣāya yakṣāyeva kṣapāśine //",
  "XXksnarm_u:528": "KNarm_2.104 *bhālanyastārdhasindūrapattrikāpuṣpagucchakaḥ /",
  "XXksnarm_u:529": "bi[ndū]pabindunityārdramahālālāṭakarparaḥ //",
  "XXksnarm_u:530": "KNarm_2.105 karṇamūlaśikhāmātragrathitasvalpajūṭikaḥ /",
  "XXksnarm_u:531": "kuṅkumāṅkitakarṇāgraḥ kācarākṣo mahāhanuḥ //",
  "XXksnarm_u:532": "KNarm_2.106 khalvāṭo viralaśmaśrurdīrghavākpraskhalankvacit /",
  "XXksnarm_u:533": "bibhrāṇo vadanaṃ vṛddhamahiṣībhagavibhramam //",
  "XXksnarm_u:534": "KNarm_2.107 kṣaṇātpibati yo madyaghaṭaṃ ghaṭaghaṭāravaiḥ /",
  "XXksnarm_u:535": "tasya kaṇṭhapraṇālasya sthaulyaṃ kenopamīyatām //",
  "XXksnarm_u:536": "KNarm_2.108 madyamāṃsadurāmodamalinaṃ yogapaṭṭakam /",
  "XXksnarm_u:537": "dadhānaḥ stanasampūrṇaṃ vakṣasā *rākṣasākṛtiḥ //",
  "XXksnarm_u:538": "KNarm_2.109 sindūrapūrṇagambhīranābhirandhropaśobhitaḥ /",
  "XXksnarm_u:539": "lopikāpūpa*śapharāmikṣābhṛtamahodaraḥ //",
  "XXksnarm_u:540": "KNarm_2.110 madhumāṃsakṛtājīrṇapratyagrāmodaduḥsahān /",
  "XXksnarm_u:541": "dhūmodgāra*gaḍatkārānmuñcanmegha ivākulaḥ //",
  "XXksnarm_u:542": "KNarm_2.111 gururgurutarāvidyāvadyamadyamadāndhadhīḥ /",
  "XXksnarm_u:543": "ahaṃkāra ivākāramāgataḥ pratyadṛśyata //",
  "XXksnarm_u:544": "KNarm_2.112 ākāreṇa gururguruśca vacasā kausīdyamaurkhyairgurur meḍhreṇātigurustathāsyakuharaśmaśrūdarasphigguruḥ /",
  "XXksnarm_u:545": "veśyākāminiyogivañcanaguruḥ sadvṛttaśūnyo guruś citraṃ sarvaguruḥ śivoditamahāśikṣāsu nityaṃ laghuḥ //",
  "XXksnarm_u:546": "KNarm_2.113 api nāma sa jāyeta pavitracaritaḥ kṣitau /",
  "XXksnarm_u:547": "aśaucanidhayo yena guravo nopasevitāḥ //",
  "XXksnarm_u:548": "KNarm_2.114 ahaṃpūrvikayā sarve patitāstasya pādayoḥ /",
  "XXksnarm_u:549": "cakruḥ śirobhirbhūkampaluṭhatpiṭharakabhramam //",
  "XXksnarm_u:550": "KNarm_2.115 rakṣāyai nijabhāryāyāḥ sampadāṃ ca vivṛddhaye /",
  "XXksnarm_u:551": "niyoginā yāgavidhau vijñapto bhagavānguruḥ //",
  "XXksnarm_u:552": "KNarm_2.116 likhitvā kuṅkumenāśu svalpasambhāracīrikām /",
  "XXksnarm_u:553": "hṛṣṭaḥ prātaḥ sameṣyāmītyuktvā prāyātsahānugaiḥ //",
  "XXksnarm_u:554": "guruḥ /",
  "XXksnarm_u:555": "KNarm_2.117 śvaśuro yāgasambhāre yatnāhūto niyoginā /",
  "XXksnarm_u:556": "*pāpī dharmādhikaraṇadiviro 'tha samāyayau //",
  "XXksnarm_u:557": "KNarm_2.118 tasmai namo 'stu nagarācāryavaryāya bhogine /",
  "XXksnarm_u:558": "yasya haste sthitā bhūmiḥ saśailavanakānanā //",
  "XXksnarm_u:559": "KNarm_2.119 karoti praśrayaṃ vakti madhuraṃ diviraḥ puraḥ /",
  "XXksnarm_u:560": "jaracchagalaśṛṅgābhāṃ na ca tyajati vakratām //",
  "XXksnarm_u:561": "KNarm_2.120 kalamāṅkitakarṇena bhūrjapatrakapāṇinā /",
  "XXksnarm_u:562": "āsthānadivireṇeyaṃ grastā bhagavatī mahī //",
  "XXksnarm_u:563": "KNarm_2.121 mithyā mahāvarāheṇa daityeṣvāḍambaraḥ kṛtaḥ /",
  "XXksnarm_u:564": "āsthānadivirairgrastā yadiyaṃ noddhṛtā kṣitiḥ //",
  "XXksnarm_u:565": "KNarm_2.122 utthāya veśyāśayanātprabhāte madyaghūrṇitaḥ /",
  "XXksnarm_u:566": "dhanārthī diviraḥ śastamukhaṃ draṣṭuṃ pratīkṣate //",
  "XXksnarm_u:567": "KNarm_2.123 nūnaṃ niśi bhagāpānaṃ karoti diviraḥ sadā /",
  "XXksnarm_u:568": "prātaḥ prātarmṛdā vaktraṃ kṣālayatyanyathā katham //",
  "XXksnarm_u:569": "KNarm_2.124 snāto mṛddarbhatilabhṛtkaroti suciraṃ japam /",
  "XXksnarm_u:570": "diviraḥ kūṭasaṃketapaṭīpātrāṇi cintayan //",
  "XXksnarm_u:571": "KNarm_2.125 vipraṃ puraḥ samāyāntaṃ thūtkṛtya tvaritaḥ punaḥ /",
  "XXksnarm_u:572": "praviśya gehaṃ niryāti śaṅkamānaḥ parābhavam //",
  "XXksnarm_u:573": "KNarm_2.126 śrīkāmo gomayabhrāntyā vandate śvaśakṛtpathi /",
  "XXksnarm_u:574": "puraścāptāṃ siddhikāmaścaṇḍālīṃ sakaraṇḍakām //",
  "XXksnarm_u:575": "KNarm_2.127 suprabhātatarāyātaiḥ sakaṣṭaśaṭilairvṛtaḥ /",
  "XXksnarm_u:576": "āsthānaṃ yāti kalayanbhṛṣṭamāṃsaṃ sapānakam //",
  "XXksnarm_u:577": "KNarm_2.128 bhūrja*peṭalaḍatklinnamaṣī subhṛtabhājanaḥ /",
  "XXksnarm_u:578": "kathayanniva gandhena bhāvinīṃ narakasthitim //",
  "XXksnarm_u:579": "KNarm_2.129 maṣīviṣārdrayā nighnansādhūnkalamadaṃṣṭrayā /",
  "XXksnarm_u:580": "āsthānajaladherantardiviro makarāyate //",
  "XXksnarm_u:581": "KNarm_2.130 tanmaṣīvipruṣastasya dṛśyante kalamacyutāḥ /",
  "XXksnarm_u:582": "bhuvo viluṇṭhyamānāyāḥ sāñjanāśrukaṇā iva //",
  "XXksnarm_u:583": "KNarm_2.131 adhomukhā vimānebhyaḥ patanto divi rodanam /",
  "XXksnarm_u:584": "kurvanti pitarastasya yo bhuṅkte divirodanam //",
  "XXksnarm_u:585": "KNarm_2.132 jāmātuḥ śrīmato dṛṣṭvā sa gṛhaṃ harṣanirbharaḥ /",
  "XXksnarm_u:586": "acintayatkadāsyāpi ṣaṭirdaivādbhavediti //",
  "XXksnarm_u:587": "āsthānadiviraḥ /",
  "XXksnarm_u:588": "KNarm_2.133 tatsaṅgatyāpyadṛśyanta bhūrjabhaṭṭā bhayaṅkarāḥ /",
  "XXksnarm_u:589": "tadgṛhe kalayanto 'ntastasya sthāvaraviplavam //",
  "XXksnarm_u:590": "KNarm_2.134 saṃharanti sadā lokānye sasthāvarajaṅgamān /",
  "XXksnarm_u:591": "tebhyaḥ pralayakāribhyo bhaṭṭebhyo 'stu namo namaḥ //",
  "XXksnarm_u:592": "KNarm_2.135 ṣaṭīpāśasamākṛṣṭaḥ prāpto 'dhikaraṇaṃ bhayāt /",
  "XXksnarm_u:593": "sādhurnigīryate bhaṭṭairmatsyairiva jale baliḥ //",
  "XXksnarm_u:594": "KNarm_2.136 bhaṭṭairbhaṭṭaiḥ sadiviraiḥ śaṭīnipatito janaḥ /",
  "XXksnarm_u:595": "mucyate nāsthiśeṣo 'pi raktakṣībairiva śvabhiḥ //",
  "XXksnarm_u:596": "KNarm_2.137 brāhmaṇyādye hatā naiva rāmeṇa brahmarākṣasāḥ /",
  "XXksnarm_u:597": "āsthānabhaṭṭāste manye sadā khādanti mānuṣān //",
  "XXksnarm_u:598": "KNarm_2.138 kṛtaḥ parājito jetā jayī yaiśca parājitaḥ /",
  "XXksnarm_u:599": "teṣāṃ svatantravacasāṃ vacasā kena jīvyate //",
  "XXksnarm_u:600": "KNarm_2.139 ante narakapālairye vṛtā vetālatāṃ gatāḥ /",
  "XXksnarm_u:601": "ṣaṭyantaḥkṛtahṛdghaṇṭā bhaṭṭāste kasya nāntakāḥ //",
  "XXksnarm_u:602": "KNarm_2.140 paśyannandho vadanmūkaḥ śṛṇvaṃśca badhiro 'dhamaḥ /",
  "XXksnarm_u:603": "utkocena vinā bhaṭṭaściraṃ nidrāyate śaṭhaḥ //",
  "XXksnarm_u:604": "KNarm_2.141 utkocabhakṣaṇaṃ chidraśikṣaṇaṃ sādhutakṣaṇam /",
  "XXksnarm_u:605": "ṣaṭisandhukṣaṇaṃ kūṭarakṣaṇaṃ bhaṭṭalakṣaṇam //",
  "XXksnarm_u:606": "KNarm_2.142 carmakṛnnartakībhrātā saṅgatyā nartako 'bhavat /",
  "XXksnarm_u:607": "so 'tha gāruḍakalpajñaḥ prayātaḥ sasyapālatām //",
  "XXksnarm_u:608": "KNarm_2.143 so 'pi grāmagaṇeśasya prāptaḥ prāsādapālatām /",
  "XXksnarm_u:609": "sandhivigrahakāyasthacākrikāsevako 'dhamaḥ //",
  "XXksnarm_u:610": "KNarm_2.144 bhaṭṭatvamāptavāndūto *draṅgadeśagatāgatāt /",
  "XXksnarm_u:611": "tasya putrāśca pautrāśca sarve 'dhikaraṇadvijāḥ //",
  "XXksnarm_u:612": "KNarm_2.145 kuto 'nyathā bhavatyeṣāṃ vacaścarmakṛtāmiva /",
  "XXksnarm_u:613": "kakṣe sumahatī bhastrā śaṭidīnārabhājanam //",
  "XXksnarm_u:614": "iti adhikaraṇabhaṭṭāḥ sātikā vā /",
  "XXksnarm_u:615": "iti narmamālāyāṃ dvitīyaḥ parihāsaḥ //",
  "XXksnarm_u:616": "tṛtīyaḥ parihāsaḥ",
  "XXksnarm_u:617": "KNarm_3.1 atha yāgotsave tasminsarve divirabāndhavāḥ /",
  "XXksnarm_u:618": "alaṅkṛtāśca lalanā niyogigṛhamāyayuḥ //",
  "XXksnarm_u:619": "KNarm_3.2 khaṭikā karaṇī haimī pārato ratnamūṭikā /",
  "XXksnarm_u:620": "sindūrādyā rajobhedāḥ pañcaraṅgakasūtrakam //",
  "XXksnarm_u:621": "KNarm_3.3 śālicūrṇaṃ sitacchatraṃ śvetavastraṃ vitānakam /",
  "XXksnarm_u:622": "nārācāḥ kṣurikā sūtraṃ darpaṇaṃ vīrakartarī //",
  "XXksnarm_u:623": "KNarm_3.4 patākā vyajanaṃ kūrcaḥ puṣpalakṣāṇi ṣoḍaśa /",
  "XXksnarm_u:624": "vārdhanīkalaśau tāmrau tilāstailaṃ mṛgājinam //",
  "XXksnarm_u:625": "KNarm_3.5 sruksruvau samidho darbhā lājāḥ siddhārtakā ghṛtam /",
  "XXksnarm_u:626": "bilvapūgaphalākṣoṭajātīphalayavākṣatam //",
  "XXksnarm_u:627": "KNarm_3.6 dhūpakuṅkumakarpūrakautukauṣadhicandanam /",
  "XXksnarm_u:628": "pādukāpīṭhaparyaṅkaghaṇṭikāghaṭakuṇḍakam //",
  "XXksnarm_u:629": "KNarm_3.7 madyamāṃsasurāpūpapalāṇḍuśapharaudanam /",
  "XXksnarm_u:630": "piṣṭabhṛṣṭarasasvacchabhakṣyarocakamodakam //",
  "XXksnarm_u:631": "KNarm_3.8 caṭakāpūrṇapātrāṇi kṣīriṇī kṛsarā dadhi /",
  "XXksnarm_u:632": "daśa kṛṣṇā daśa śvetāśchāgā meṣāścaturdaśa //",
  "XXksnarm_u:633": "KNarm_3.9 bhastrā cetyādisambhāraścīrikālikhitaṃ kṣaṇāt /",
  "XXksnarm_u:634": "sajjīkṛtaṃ śrīsacivairbhogamitrairniyoginaḥ (?) //",
  "XXksnarm_u:635": "KNarm_3.10 tato nityāvadhānena bhagaliṅgavibhūṣitam /",
  "XXksnarm_u:636": "cakāra maṇḍalaṃ śiṣyaḥ sindūrāntaritāntaram //",
  "XXksnarm_u:637": "KNarm_3.11 athātmārāmatādambhamīlitāghūrṇitekṣaṇaḥ /",
  "XXksnarm_u:638": "gururgṛhītaḥ śiṣyābhyāṃ savyadakṣiṇahastayoḥ //",
  "XXksnarm_u:639": "KNarm_3.12 śatamātreṇānuyātaḥ śiṣyāṇāmāyayau śanaiḥ /",
  "XXksnarm_u:640": "luṇṭhiṃ kartumivātyugro nagarādhipatiḥ svayam //",
  "XXksnarm_u:641": "KNarm_3.13 carmakṛtsaunikaścakrī dhīvaro haṭṭatāpasaḥ /",
  "XXksnarm_u:642": "vṛddhaveśyā kalyapālo madyabhaṭṭo jaradviṭaḥ //",
  "XXksnarm_u:643": "KNarm_3.14 pañca nāraṅgakā rugṇāstriṭāṅkāro 'tha pācakaḥ /",
  "XXksnarm_u:644": "gobhakṣo bhairavācāryaḥ kulācāryo 'tha vāyakaḥ //",
  "XXksnarm_u:645": "KNarm_3.15 cūlikākṛtarudrākṣo ghaṭilaśchinnanāsikaḥ /",
  "XXksnarm_u:646": "mahāvratī bhagamukhaḥ śaivācāryastrighaṇṭikaḥ //",
  "XXksnarm_u:647": "KNarm_3.16 nagno velāvratī maunī stotrakṛjjānughaṇṭikaḥ /",
  "XXksnarm_u:648": "dvitrāśconmattavanitāḥ śvabhiḥ parivṛtāstathā //",
  "XXksnarm_u:649": "KNarm_3.17 gūthaliptastathonmatto mantravādī rasāyanī /",
  "XXksnarm_u:650": "indrajālī latāveśī vijñānī kāmatāttvikaḥ //",
  "XXksnarm_u:651": "KNarm_3.18 bhaṭṭāścānye gurordhūrtāḥ pānabhojanasevakāḥ /",
  "XXksnarm_u:652": "viviśuḥ svinnanaivedyāmodavaktrodakākulāḥ //",
  "XXksnarm_u:653": "KNarm_3.19 athāmapakvasaṃhārakāriṇaḥ sarvahāriṇaḥ /",
  "XXksnarm_u:654": "mattā gurubhaṭṭāścakrustiladhūpaghṛtakṣayam //",
  "XXksnarm_u:655": "KNarm_3.20 eko dvau bahavaḥ paścānninyuste bhastrayā tathā /",
  "XXksnarm_u:656": "śālicūrṇayavākṣoṭabilvārghaghṛtacandanam //",
  "XXksnarm_u:657": "iti gurubhaṭṭāḥ /",
  "XXksnarm_u:658": "KNarm_3.21 tataḥ svabhaginī raṇḍā bālaiva vrataśālinī /",
  "XXksnarm_u:659": "dhṛtā niyoginā yāgaparicaryāvidhau guroḥ //",
  "XXksnarm_u:660": "KNarm_3.22 jayatyakhaṇḍaśītāṃśumaṇḍaladyutitaskarī /",
  "XXksnarm_u:661": "puṇḍarīkamukhī raṇḍā navayauvanamaṇḍitā //",
  "XXksnarm_u:662": "KNarm_3.23 madaśauṇḍaṃ samuddaṇḍacaṇḍaṃ sukhakaraṇḍakam /",
  "XXksnarm_u:663": "vinā caṇḍaratodghṛṣṭaṃ raṇḍā khaṇḍitamānasā //",
  "XXksnarm_u:664": "KNarm_3.24 vistīrṇaśroṇipulinā pīvarorukucasthalī /",
  "XXksnarm_u:665": "hariṇīhārinayanā raṇḍā netrarasāyanam //",
  "XXksnarm_u:666": "KNarm_3.25 raṇḍā skandhadvayāsaktamuktakeśī virājate /",
  "XXksnarm_u:667": "netrotpalamukhāmbhojabhṛṅgavyāpteva padminī //",
  "XXksnarm_u:668": "KNarm_3.26 niḥsūtraruciraḥ kaṇṭhaḥ suvarṇasubhago bhagaḥ /",
  "XXksnarm_u:669": "raṇḍāyāḥ karṇapāśau ca nirābharaṇasundarau //",
  "XXksnarm_u:670": "KNarm_3.27 puṣpatāmbūlarahitā raṇḍā santyaktabhūṣaṇā /",
  "XXksnarm_u:671": "lāvaṇyenātimātreṇa saṃvibhakteva vedhasā //",
  "XXksnarm_u:672": "KNarm_3.28 hāreṇa kiṃ sumadhyāyāḥ sukeśyāḥ kusumena kim /",
  "XXksnarm_u:673": "kimañjanenāyatākṣyā raṇḍāyā maṇḍanena kim //",
  "XXksnarm_u:674": "KNarm_3.29 kiṃ dharmo yatra no raṇḍā dhiksukhaṃ raṇḍayā vinā /",
  "XXksnarm_u:675": "raṇḍāhīno 'stu mā mokṣaḥ prauḍhairityuditaṃ viṭaiḥ //",
  "XXksnarm_u:676": "KNarm_3.30 raṇḍā vilokya taruṇaṃ karoti bhrukuṭiṃ mṛṣā /",
  "XXksnarm_u:677": "kaṇṭhagrahaṃ cintayantī manasā tu prahṛṣyati //",
  "XXksnarm_u:678": "KNarm_3.31 saṃsmarantī ratisukhaṃ pīvarorukucasthalī /",
  "XXksnarm_u:679": "raṇḍā bhagasthalīṃ rātrau mṛdnātyucchvāsinī sadā //",
  "XXksnarm_u:680": "KNarm_3.32 vīkṣate taruṇaṃ tiryakkāntaṃ subhagamānatā /",
  "XXksnarm_u:681": "sravantī nirbharaṃ reto raṇḍā dhenuḥ payo yathā //",
  "XXksnarm_u:682": "KNarm_3.33 gauraḥ supīvaro dhatte raṇḍāyā muṇḍito bhagaḥ /",
  "XXksnarm_u:683": "merorarkahayollīḍhaśaṣpahemataṭabhramam //",
  "XXksnarm_u:684": "KNarm_3.34 turagādyācitānītastabdhadīrghadhvajo naraḥ /",
  "XXksnarm_u:685": "yadi nāma rate śakto raṇḍāṃ toṣayituṃ na vā //",
  "XXksnarm_u:686": "KNarm_3.35 śrāddheṣu mugdhaviprāṇāṃ jaṭināṃ ca tapasvinām /",
  "XXksnarm_u:687": "vaśe patati dhanyānāṃ raṇḍā rasataraṅgiṇī //",
  "XXksnarm_u:688": "KNarm_3.36 cūlikānyastakusumaḥ karṇe kṛtapavitrakaḥ /",
  "XXksnarm_u:689": "yuvā raṇḍāpriyo vipraḥ kandarpeṇopamīyate //",
  "XXksnarm_u:690": "KNarm_3.37 udañcadgurudaṇḍasya caṇḍasya brahmacāriṇaḥ /",
  "XXksnarm_u:691": "raṇḍā dadāti satataṃ śraddhayā mṛtabhojanam //",
  "XXksnarm_u:692": "KNarm_3.38 tameva tīrthayātrāsu paścānnayati sarvadā /",
  "XXksnarm_u:693": "vahantī khaḍgapātreṇa balidhūpasamudgikām //",
  "XXksnarm_u:694": "KNarm_3.39 parasparaprārthanayā sumuṇḍitabhagadhvajau /",
  "XXksnarm_u:695": "bhūkampakāriṇau rātrau tau raṇḍābrahmacāriṇau //",
  "XXksnarm_u:696": "KNarm_3.40 divā dambhanidhānāya namastīrthopasevine /",
  "XXksnarm_u:697": "rātrau raṇḍābhagāpānakṣībāya brahmacāriṇe //",
  "XXksnarm_u:698": "KNarm_3.41 raṇḍā jaṭābhṛtāṃ bhītyā gauḍalāṭatapasvinām /",
  "XXksnarm_u:699": "dadāti .. rjitāṃ prītyā talliptoru .. vāsakṛt //",
  "XXksnarm_u:700": "KNarm_3.42 gatvā gurugṛhaṃ raṇḍā patyuḥ parvadine satī /",
  "XXksnarm_u:701": "kaṣantī kaṭimā .. bhī raṇḍā nirdayamohanaiḥ //",
  "XXksnarm_u:702": "KNarm_3.43 raṇḍā tattanmṛtoddhāradīkṣādivratakāriṇī /",
  "XXksnarm_u:703": "dadāti niśi niḥśaṅkā kāmasattraṃ tapasvinām //",
  "XXksnarm_u:704": "KNarm_3.44 liṅgārcanāpadeśena dattvā veśmani tālakam /",
  "XXksnarm_u:705": "karoti carmaliṅgena raṇḍā kaṇḍūvikhaṇḍanam //",
  "XXksnarm_u:706": "KNarm_3.45 tayopacaryamāṇo 'tha mṛgākṣyā gururākulaḥ /",
  "XXksnarm_u:707": "śiṣyāśca tāṃ papurnetraiḥ kṣudhārtāḥ kṣīriṇīmiva //",
  "XXksnarm_u:708": "[iti] raṇḍā /",
  "XXksnarm_u:709": "KNarm_3.46 tataḥ praviviśuste te dīkṣāsamayino narāḥ /",
  "XXksnarm_u:710": "baddhanetrapaṭā mithyāmohenevāndhakāritāḥ //",
  "XXksnarm_u:711": "KNarm_3.47 atha vyajijñapadbhūminyastajānuḥ kṛtāñjaliḥ /",
  "XXksnarm_u:712": "guruṃ niyoginaḥ śraddhāśuddhāntaṃ haṭṭatāpasaḥ //",
  "XXksnarm_u:713": "KNarm_3.48 ihaiva suciraṃ nātha yāgavyagre tvayi sthite /",
  "XXksnarm_u:714": "pratīkṣante pare śiṣyā yāgotsavasamutsukāḥ //",
  "XXksnarm_u:715": "KNarm_3.49 ya eṣa prathito loke gṛhakṛtye mahattamaḥ /",
  "XXksnarm_u:716": "kṛtayāgasamārambhaḥ sa bhavantamudīkṣate //",
  "XXksnarm_u:717": "KNarm_3.50 brahmahatyādi pāpaṃ yanniḥsaṃkhyaṃ tasya vidyate /",
  "XXksnarm_u:718": "ekaghaṇṭāṭanatkāramātreṇa bhavatā hṛtam //",
  "XXksnarm_u:719": "KNarm_3.51 manyate sa tṛṇaṃ sarvaṃ sarvasaṃhārapātakam /",
  "XXksnarm_u:720": "yato mūrdhni tvayā hastastasya pañcaphaṇo dhṛtaḥ //",
  "XXksnarm_u:721": "KNarm_3.52 tvatprasādātsamuttīrṇāṃ sa kāmapi daśāṃ śritaḥ /",
  "XXksnarm_u:722": "śaṅkarāyatanebhyo 'pi śaivaḥ sarvaṃ jahāra yat //",
  "XXksnarm_u:723": "KNarm_3.53 sarvasvaharaṇaṃ dharmasatkāryaṃ brāhmaṇakṣayaḥ /",
  "XXksnarm_u:724": "yattasya nirvikalpasya tattavaiva vijṛmbhitam //",
  "XXksnarm_u:725": "KNarm_3.54 [iti] *gṛhakṛtyamahattamaḥ svakaṣaṇakāmikāro vā /",
  "XXksnarm_u:726": "tvāmiyaṃ nātha gaṇikā nimantrayitumāgatā /",
  "XXksnarm_u:727": "ghaṭīpratiṣṭhā gehe 'syāḥ kriyatāṃ śiṣyavatsala //",
  "XXksnarm_u:728": "KNarm_3.55 vitīrṇairbhavatā nityaṃ vaśīkaraṇacūrṇakaiḥ /",
  "XXksnarm_u:729": "asthiśeṣāḥ kṛtāste te yayā dhanikakāmukāḥ //",
  "XXksnarm_u:730": "KNarm_3.56 śmaśānakośaśapathaiḥ kṣīṇajihvākarādharā /",
  "XXksnarm_u:731": "tvadrakṣārakṣitaivaiṣā kāmukacchadmacāriṇī //",
  "XXksnarm_u:732": "KNarm_3.57 tailonmṛṣṭe manāksneho vadane na tu cakṣuṣi /",
  "XXksnarm_u:733": "veśyāyāḥ kṣīṇavitteṣu saṃkoco nāntyajātiṣu //",
  "XXksnarm_u:734": "KNarm_3.58 yadi sadbhāvinī *vaiśyā yadi kālaḥ kṛpāparaḥ /",
  "XXksnarm_u:735": "acauro yadi kāyasthastadveśyāpyanurāgiṇī //",
  "XXksnarm_u:736": "veśyā /",
  "XXksnarm_u:737": "KNarm_3.59 cakṣurvaidyo 'yamāyātastapasvī sarvasaṃśrayaḥ /",
  "XXksnarm_u:738": "kiṃśāruvartibhiryena sarvamandhīkṛtaṃ jagat //",
  "XXksnarm_u:739": "KNarm_3.60 grīṣme 'kṣikopabāhulyādasya lagne śaratphale /",
  "XXksnarm_u:740": "sampūrṇaḥ kriyatāṃ yāgaḥ pāṇḍuvallīnirantaraḥ //",
  "XXksnarm_u:741": "iti cakṣurvaidyaḥ /",
  "XXksnarm_u:742": "KNarm_3.61 nāpitaḥ śalyahartāyaṃ nṛṇāṃ yenopajīvinā /",
  "XXksnarm_u:743": "nītānyaṇḍāni durlepaiḥ sthūlasthālīpramāṇatām //",
  "XXksnarm_u:744": "KNarm_3.62 prākpratiṣṭhāpitā yena cāmuṇḍāmuṇḍakārthinā /",
  "XXksnarm_u:745": "*yo 'sau tasyāstvayā varṣadine yāgaṃ samīhate //",
  "XXksnarm_u:746": "KNarm_3.63 mūlyena mahatā dhīmānnāsāsaṃśleṣaṇāya yaḥ /",
  "XXksnarm_u:747": "māṃsapeṣīmapi chittvā dadāti svavadhūbhagāt //",
  "XXksnarm_u:748": "śalyahartā /",
  "XXksnarm_u:749": "KNarm_3.64 ayañca taruṇībhāryo vaṇigvṛddho mahādhanaḥ /",
  "XXksnarm_u:750": "maithune śaktidāridryādvājīkaraṇamicchati //",
  "XXksnarm_u:751": "KNarm_3.65 lālinā srutanetreṇa vṛddhena śvāsakāsinā /",
  "XXksnarm_u:752": "ślathapralambaśiśnena taruṇī ramate katham //",
  "XXksnarm_u:753": "KNarm_3.66 ārūḍho 'pi rate yatnādutthānopahatadhvajaḥ /",
  "XXksnarm_u:754": "vṛddhaḥ prāpnoti no nidrāmṛṇaṃ dhyāyannivādhanaḥ //",
  "XXksnarm_u:755": "KNarm_3.67 niṣpīḍitāntrasaṃkāśaśiśno 'pi suratotsukaḥ /",
  "XXksnarm_u:756": "hastaṃ dattvā bhage vṛddho nidhānamiva rakṣati //",
  "XXksnarm_u:757": "KNarm_3.68 māṃsakṣīraghṛtāhāraṃ kṛtvā vṛddho ratāśayā /",
  "XXksnarm_u:758": "rātrau vamati tatsarvaṃ bhajate vā viṣūcikām //",
  "XXksnarm_u:759": "KNarm_3.69 śuṣkacarmopamaṃ vṛddhaṃ madhuparke kṣaṇaṃ patim /",
  "XXksnarm_u:760": "sajane taruṇī dṛṣṭvā hrītā yāti rasātalam //",
  "XXksnarm_u:761": "KNarm_3.70 etena vṛddhavaṇijā dravyairvṛddhaviṭoditaiḥ /",
  "XXksnarm_u:762": "liptaliṅgena satataṃ dagdhevāyāsitā vadhūḥ //",
  "XXksnarm_u:763": "KNarm_3.71 sa eṣa bahunikṣepasaṃbhakṣaṇakṛtakṣaṇaḥ /",
  "XXksnarm_u:764": "draviṇāvaskarakṣetraṃ vaṇigvāsarataskaraḥ //",
  "XXksnarm_u:765": "KNarm_3.72 nṛtyati vyādhikāleṣu kuṭilaḥ kalipannagaḥ /",
  "XXksnarm_u:766": "ajñātatṛṇakāṣṭhādivikrayī dravyanāmabhiḥ //",
  "XXksnarm_u:767": "KNarm_3.73 taruṇākāṅkṣiṇīṃ vṛddhaḥ priyāmavicalekṣaṇaḥ /",
  "XXksnarm_u:768": "so 'yaṃ nirīkṣate dūrānmṛṣṭaṃ bhojyamivāturaḥ //",
  "XXksnarm_u:769": "KNarm_3.74 tasmātpauṣpikamāsādya kriyatāṃ mantrasaṃpadā /",
  "XXksnarm_u:770": "gṛhiṇī rāgiṇī yena labdhaśakteḥ prajāyate //",
  "XXksnarm_u:771": "vṛddhavaṇik /",
  "XXksnarm_u:772": "KNarm_3.75 ityādiśiṣyairāhvānaṃ śrutvā tena niveditam /",
  "XXksnarm_u:773": "sarvaṃ karomītyavadadbhrūvikārākulo guruḥ //",
  "XXksnarm_u:774": "KNarm_3.76 tato dinānte vipulāṃ kṛtvāgre śivakuṇḍikām /",
  "XXksnarm_u:775": "guruṇā saha te śiṣyāḥ papurbhuktottaraṃ ciram //",
  "XXksnarm_u:776": "KNarm_3.77 niyogilalanāḥ sarvāste ca tanmitrabāndhavāḥ /",
  "XXksnarm_u:777": "kapāleṣu taducchiṣṭaṃ *vamitvā bahuśaḥ papuḥ //",
  "XXksnarm_u:778": "KNarm_3.78 kaścidgātuṃ pravṛtto 'tha kaścidroditi sasvanam /",
  "XXksnarm_u:779": "kaścidvyāghūrṇate kaścitplavate kṛtaśūtkṛtiḥ //",
  "XXksnarm_u:780": "KNarm_3.79 kaścidatyantavaikalyaṃ nāṭayanbhaktisambhavam /",
  "XXksnarm_u:781": "niśceṣṭastiṣṭhati ciraṃ saṃprāptaḥ śavatāmiva //",
  "XXksnarm_u:782": "KNarm_3.80 kaścidvilolasragdāmabhūṣito madanirbharaḥ /",
  "XXksnarm_u:783": "kṛtakaṇṭhagrahaḥ puṃsāṃ cucumba lalanā api //",
  "XXksnarm_u:784": "KNarm_3.81 tataḥ kṣībo guruḥ kiṃ citsvakāvyaṃ deśabhāṣayā /",
  "XXksnarm_u:785": "vīṇāvaṃśaravodagraṃ kocchikāvādyakṛjjagau //",
  "XXksnarm_u:786": "KNarm_3.82 athaikabhujamānandādudyamyaikena pāṇinā /",
  "XXksnarm_u:787": "gururnanarta dvābhyāṃ ca śanairutthāya cāsanāt //",
  "XXksnarm_u:788": "KNarm_3.83 tataḥ śiṣyāḥ samuttasthuraṭṭahāsaninādinaḥ /",
  "XXksnarm_u:789": "kṛtāṅganāpariṣvaṅgā visrastakaṭikarpaṭāḥ //",
  "XXksnarm_u:790": "KNarm_3.84 śanaiḥ prayāte rātryardhe vinaṣṭe dīpamaṇḍale /",
  "XXksnarm_u:791": "nirvibhāgo 'bhavatteṣāṃ raticakramahotsavaḥ //",
  "XXksnarm_u:792": "KNarm_3.85 prabhāte gururutthāya tvarayā kalaśapradaḥ /",
  "XXksnarm_u:793": "kṛtavadvidadhe sarvaṃ śiṣyairanyairnimantritaḥ //",
  "XXksnarm_u:794": "KNarm_3.86 jvarādikāle vaidyānāṃ śaratkāle niyoginām /",
  "XXksnarm_u:795": "puṣpakāle gurūṇāṃ ca hemapūrṇā vasundharā //",
  "XXksnarm_u:796": "KNarm_3.87 athāviśatpṛthuśvāsaḥ kampamānaḥ sphuṭanniva /",
  "XXksnarm_u:797": "pārśvāvalokī puruṣaḥ paramāpto niyoginaḥ //",
  "XXksnarm_u:798": "KNarm_3.88 so 'bravīdadya rātryardhe gṛhakṛtyamahattamaḥ /",
  "XXksnarm_u:799": "rājarāśidhanaṃ bhūri hṛtvā yātaḥ sahānugaḥ //",
  "XXksnarm_u:800": "KNarm_3.89 anuktvāpasṛte tasmiṃstatsambandhiniyoginām /",
  "XXksnarm_u:801": "palāyanavyatikaraḥ ko 'pi jāto gṛhe gṛhe //",
  "XXksnarm_u:802": "KNarm_3.90 capeṭotsphoṭitamukhastvatsvāmī bandhanaṃ bhaṭaiḥ /",
  "XXksnarm_u:803": "nītaḥ patatpurīṣo 'gre sa tāvatparipālakaḥ //",
  "XXksnarm_u:804": "KNarm_3.91 yāvanno*lluñcitaśmaśrurbaddhvā tvamapi nīyase /",
  "XXksnarm_u:805": "tāvadrājabhaye ghore nītirasmin vidhīyatām //",
  "XXksnarm_u:806": "KNarm_3.92 iti bruvāṇe tanmitre taiḥ śiṣyaiḥ sahite gurau /",
  "XXksnarm_u:807": "tūrṇaṃ prayāte niḥśvasya niyogī duḥkhito 'vadat //",
  "XXksnarm_u:808": "KNarm_3.93 aho nu kāladaurātmyādghoratā kiyatī kaleḥ /",
  "XXksnarm_u:809": "sādhavaḥ sarvathā naṣṭāḥ kaṣṭaṃ dharmo 'stamāgataḥ //",
  "XXksnarm_u:810": "KNarm_3.94 ityuktvā sānugo yāvatpalāyanakṛtodyamaḥ /",
  "XXksnarm_u:811": "sa susrāva bhayānmūtraṃ tāvadetya bhaṭairvṛtaḥ //",
  "XXksnarm_u:812": "KNarm_3.95 sa rājñā hṛtasarvasvaḥ praklinno bandhane ciram /",
  "XXksnarm_u:813": "dhanena veśyayā svasrā mocito niragāttataḥ //",
  "XXksnarm_u:814": "KNarm_3.96 tato vibhavahīno 'sau jāpī svapnanirīkṣakaḥ /",
  "XXksnarm_u:815": "babhūva sarvapraṇataścāṭukāraḥ priyaṃvadaḥ //",
  "XXksnarm_u:816": "KNarm_3.97 yo 'bhūdabhyutthitastabdho niyogī liṅgasannibhaḥ /",
  "XXksnarm_u:817": "adhikāraparibhraṃśātsa vṛddhavṛṣaṇāyate //",
  "XXksnarm_u:818": "KNarm_3.98 adhikāramadāndhānāṃ dṛṣṭikopavatāṃ sadā /",
  "XXksnarm_u:819": "netranairmalyajananaṃ bandhanaṃ paramāñjanam //",
  "XXksnarm_u:820": "KNarm_3.99 yaḥ pādapatitānārtānpūjyānapyavamanyate /",
  "XXksnarm_u:821": "bhraṣṭādhikāraścaraṇau śakṛlliptau sa vandate //",
  "XXksnarm_u:822": "KNarm_3.100 aho bata muhūrtena bhavanti na bhavanti ca /",
  "XXksnarm_u:823": "palāladahanajvālācapalā diviraśriyaḥ //",
  "XXksnarm_u:824": "KNarm_3.101 svayamutthāya yātāyāṃ jāyāyāṃ nirdhano 'tha saḥ /",
  "XXksnarm_u:825": "babhrāma laulyanilayaḥ piṇḍārthī bandhuveśmasu //",
  "XXksnarm_u:826": "KNarm_3.102 rūkṣaḥ kṛśo 'timalinaḥ syūtadagdhapaṭaccaraḥ /",
  "XXksnarm_u:827": "piśāca iva duṣprekṣyo dinaireva babhūva saḥ //",
  "XXksnarm_u:828": "KNarm_3.103 tuṣāgnikuṇḍikātāpadagdhasphigvṛṣaṇodaraḥ /",
  "XXksnarm_u:829": "vātaśūlāpanodāya jānugrathitadāmakaḥ //",
  "XXksnarm_u:830": "KNarm_3.104 devadvijadhana*grāsajātakoṣṭhagalagrahaḥ /",
  "XXksnarm_u:831": "kṣutkṣāmakukṣiḥ śuṣkāsyaḥ patito 'vaskare bhraman //",
  "XXksnarm_u:832": "KNarm_3.105 śvajagdhajānucaraṇaḥ prasravadbhūriśoṇitaḥ /",
  "XXksnarm_u:833": "kṛpārdrocchiṣṭabhugdattabhaktagolakanirvṛtaḥ //",
  "XXksnarm_u:834": "KNarm_3.106 dagdhārdhakarpaṭīniryatsakeśavṛṣaṇadvayaḥ /",
  "XXksnarm_u:835": "bhasmapralipta*śīrṣāṃsavakṣaḥpārśvo gatatrapaḥ //",
  "XXksnarm_u:836": "KNarm_3.107 pralapankāñcikākāṅkṣī kenaciddattamaṇḍakaḥ /",
  "XXksnarm_u:837": "prapāpālikayā ḍombabhrāntyā pāne tiraskṛtaḥ //",
  "XXksnarm_u:838": "KNarm_3.108 rajasvalāpalālena channāṅgastuhināgame /",
  "XXksnarm_u:839": "śarāvakarparādānakalahe yācakārbhakaiḥ /",
  "XXksnarm_u:840": "vahnipātraprahāreṇa dagdhabhrūśmaśrulocanaḥ //",
  "XXksnarm_u:841": "KNarm_3.109 caṇḍālaiḥ pretakāryeṣu laguḍairāhato 'sakṛt /",
  "XXksnarm_u:842": "paṅkaśāyī sa cukrośa sattratīrthāgravartmasu //",
  "XXksnarm_u:843": "KNarm_3.110 nṛpurīṣapraṇāle 'tha patito 'sāvadhomukhaḥ /",
  "XXksnarm_u:844": "uccaiḥkṛtakaṭiḥ prāṇānutsasarja narādhamaḥ //",
  "XXksnarm_u:845": "KNarm_3.111 iti daurgatyatapasā prayātaḥ so 'sthiśeṣatāṃ /",
  "XXksnarm_u:846": "saśarīraḥ svayaṃ prāpto narakaṃ narakaṇṭakaḥ //",
  "XXksnarm_u:847": "KNarm_3.112 evaṃ krameṇa śānteṣu niyogidivirāgniṣu /",
  "XXksnarm_u:848": "modate gatasantāpaḥ santoṣasubhago janaḥ //",
  "XXksnarm_u:849": "KNarm_3.113 iti diviraniyogivrātaduśceṣṭitānāṃ kusṛticaritacarcā narmamālā kṛteyam /",
  "XXksnarm_u:850": "api sujanavinodāyombhitā hāsyasiddhyai kathayati phalabhūtaṃ sarvalokopadeśam //",
  "XXksnarm_u:851": "iti narmamālāyāṃ tṛtīyaḥ parihāsaḥ //",
  "XXksnarm_u:852": "samāpteyaṃ narmamālā /",
  "XXksnarm_u:853": "kṛtirvyāsadāsāparanāmnaḥ kṣemendrasyeti śivam //"
}