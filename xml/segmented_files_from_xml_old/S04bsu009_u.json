{
  "S04bsu009_u:0": "Ārya Maitreyavyākaraṇaṃ",
  "S04bsu009_u:1": "namaḥ āryamaitreyāya /",
  "S04bsu009_u:2": "Mvyā_1 śāriputro mahāprajñaḥ dharmasenāpatibibhuḥ /",
  "S04bsu009_u:3": "lokānāmanukampāya śāstāraṃ paryapṛcchata //",
  "S04bsu009_u:4": "Mvyā_2 sūtrāntare purā 'khyātaṃ yaṃ lokanāyakasya ca /",
  "S04bsu009_u:5": "buddhasyānāgatasya hi maitreyanāma śāsanaṃ //",
  "S04bsu009_u:6": "Mvyā_3 vyākhyāhi tadvalaṃ cāpi ṛddhiṃ sarvārthavardhanaṃ /",
  "S04bsu009_u:7": "śrotumicchāma eva ca nāyakasya narottama //",
  "S04bsu009_u:8": "Mvyā_4 tacchrutvā bhagavānāha śṛṇu naravarasya tvaṃ /",
  "S04bsu009_u:9": "tasya maitreyabuddhasya vibhavaṃ vyākṛtaṃ mayā //",
  "S04bsu009_u:10": "Mvyā_5 śukṣyanti ca tadārnavāḥ samantāt bahuyojanāḥ /",
  "S04bsu009_u:11": "pratipādyā bhaviṣyanti mārgāśca cakravartinaḥ //",
  "S04bsu009_u:12": "Mvyā_6 jambudvīpaṃ samantataḥ āyatanaṃ tadāhi ca /",
  "S04bsu009_u:13": "āvāsaṃ sarvabhūtānāṃ daśasahasrayojanam //",
  "S04bsu009_u:14": "Mvyā_7 narāstaddeśikāśca hi bhaviṣyanti śubhaṅkarāḥ /",
  "S04bsu009_u:15": "ahiṃsakāśca nirdaṇḍyāḥ susamṛddhāśca subhagāḥ //",
  "S04bsu009_u:16": "Mvyā_8 niṣkaṇṭakaśca bhūsthalaṃ samatalaṃ hi śyāmalaṃ /",
  "S04bsu009_u:17": "unnamāvanamaśritaṃ mṛdutūla 'picopamaṃ //",
  "S04bsu009_u:18": "Mvyā_9 gandhaśāli janiṣyate kṛṣṭimṛte ca madhuraṃ /",
  "S04bsu009_u:19": "nānāvarṇābhilaṅkṛtā bhaviṣyanti cailadrumāḥ //",
  "S04bsu009_u:20": "Mvyā_10 drumāśca krośavistṛtā patrapuṣpaphalānatāḥ /",
  "S04bsu009_u:21": "sahasrāśītimātraśca āyustadā bhaviṣyati //",
  "S04bsu009_u:22": "Mvyā_11 varṇavantaḥ bhaviṣyanti balavanto mahākāyāḥ /",
  "S04bsu009_u:23": "sattvāḥ dakṣāśca niṣkleśā nirdoṣā dirghajīvinaḥ //",
  "S04bsu009_u:24": "Mvyā_12 rogatrayaṃ bhaviṣyati kāmojarā 'gnimāndyañca /",
  "S04bsu009_u:25": "pañcaśatatame varṣe pariṇītā ca dārikā //",
  "S04bsu009_u:26": "Mvyā_13 tadā ketumatī nāma purī tatra bhaviṣyati /",
  "S04bsu009_u:27": "sattvānāñca nivāsanaṃ prāṇināṃ hitakāriṇāṃ //",
  "S04bsu009_u:28": "Mvyā_14 dīrghā dvādaśayaujana sapta vistāraśo hyasau /",
  "S04bsu009_u:29": "nagaraṃ puṇyavacca tat viśuddhañca manoramaṃ //",
  "S04bsu009_u:30": "Mvyā_15 saptaratnamayāḥ prāṃśuprākārāḥ krośavistṛtāḥ /",
  "S04bsu009_u:31": "nānāratnavibhūṣitagopuratoraṇānyapi //",
  "S04bsu009_u:32": "Mvyā_16 iṣṭakairnimitāśca te ratnamayairbhaviṣyanti /",
  "S04bsu009_u:33": "padmotpalasamācchanāḥ parikhā haṃsaśobhitā //",
  "S04bsu009_u:34": "Mvyā_17 mālairhi pariveṣṭitaṃ saptatālaismamantataḥ /",
  "S04bsu009_u:35": "catūratnamayāstālāḥ kiṅkinījālaśobhitāḥ //",
  "S04bsu009_u:36": "Mvyā_18 tattālebhyonilājjātaḥ śabdaścaiva manoramaḥ /",
  "S04bsu009_u:37": "sumadhuro yathā tūryaṃ tacca pañcāṅgasaṃyutaṃ //",
  "S04bsu009_u:38": "Mvyā_19 nagare 'smin narāśca ye viśrāmasukhakāminaḥ /",
  "S04bsu009_u:39": "prahṛṣṭābhirabhiṣyante tālaśabdaiśca te tadā //",
  "S04bsu009_u:40": "Mvyā_20 nagaramapi tatkṛtamutpalakumudākīrṇaṃ /",
  "S04bsu009_u:41": "taḍāgopavanodyānaṃ trayametadbhaviṣyati //",
  "S04bsu009_u:42": "Mvyā_21 śaṅkhonāma nṛpastatra mahātejā bhaviṣyati /",
  "S04bsu009_u:43": "caturdvīrpādhipeśvaraścakravarttī mahābalaḥ //",
  "S04bsu009_u:44": "Mvyā_22 saptaratnasamanvitaścaturaṅgabalādhipaḥ /",
  "S04bsu009_u:45": "sahasraṃ hi janiṣyante putrāstadāsya bhūpateḥ //",
  "S04bsu009_u:46": "Mvyā_23 pṛthivīṃ sāgarāntāñca sa paripālayiṣyati /",
  "S04bsu009_u:47": "yathādharmadaṇḍeṇa narādhipo hi tadyathā //",
  "S04bsu009_u:48": "Mvyā_24 caturmahānidhistadā śaṅkhākhyasya ca bhūpateḥ /",
  "S04bsu009_u:49": "ratnānāṃ śatakoṭīnāṃ rājñastadā hi lokyate //",
  "S04bsu009_u:50": "Mvyā_25 piṅgalaśca kaliṅgeṣu mithilāyām ca pāṇḍukaḥ /",
  "S04bsu009_u:51": "elapatraśca gāndhāre śaṃkho vārāṇasīpure //",
  "S04bsu009_u:52": "Mvyā_26 caturbhirebhinidhibhissa rājā susamanvitaḥ /",
  "S04bsu009_u:53": "bhaviṣyati mahāvīraḥ śatapuṇyabaloditaḥ //",
  "S04bsu009_u:54": "Mvyā_27 brāhmaṇastasya rājñāśca subrahmaṇaḥ purohitaḥ /",
  "S04bsu009_u:55": "bahuśrutaścaturvedastasyopādhyāyo bhaviṣyati //",
  "S04bsu009_u:56": "Mvyā_28 adhyāpako mantradharaḥ smṛtimān vedapāragaḥ /",
  "S04bsu009_u:57": "kaiṭabhe sanighaṇṭe ca padavyākaraṇe tathā //",
  "S04bsu009_u:58": "Mvyā_29 tadā brahmāvatī nāma tasya bhāryā bhaviṣyati /",
  "S04bsu009_u:59": "darśanīyā prāsādikā abhirūpā yaśasvinī //",
  "S04bsu009_u:60": "Mvyā_30 tuṣitebhyaścayavitvā tu maitreyo hyagrapugdalaḥ /",
  "S04bsu009_u:61": "tasyāḥ kukṣau sa niyataṃ pratisandhiṃ grahīṣyati //",
  "S04bsu009_u:62": "Mvyā_31 daśamāsāṃśca nikhilāṃ dhārayitvā mahādyūtiṃ /",
  "S04bsu009_u:63": "supuṣpitesminnudyāne maitreyajananī tataḥ //",
  "S04bsu009_u:64": "Mvyā_32 na niṣaṇṇā nipannā vā sthitā sā dharmacāriṇī /",
  "S04bsu009_u:65": "drumasya śākhāmālamvya maitreyaṃ janayiṣyati //",
  "S04bsu009_u:66": "Mvyā_32* niṣkramiṣyati pārśvena dakṣiṇena narottamaḥ /",
  "S04bsu009_u:67": "abhrakūṭādyathā sūryo nirgataśca prabhāvyate //",
  "S04bsu009_u:68": "Mvyā_33 alipto garbhapaṅkena kuśeśayamivāmvunā /",
  "S04bsu009_u:69": "traidhātukamidaṃ sarvaṃ prabhayā pūrayiṣyati //",
  "S04bsu009_u:70": "Mvyā_34 prīto 'tha taṃ sahasrākṣo devarājā śacīpatiḥ /",
  "S04bsu009_u:71": "jāyamānaṃ grahītā ca maitreyaṃ dvipadottamam //",
  "S04bsu009_u:72": "Mvyā_35 padāni jātamātraśca saptāsau prakamiṣyati /",
  "S04bsu009_u:73": "pade pade nidhānañca padmaṃ padmaṃ bhaviṣyati //",
  "S04bsu009_u:74": "Mvyā_36 diśaścatasraścodvīkṣya vācaṃ pravyāhariṣyati /",
  "S04bsu009_u:75": "iyaṃ me paścimā jāti nāsti bhūyaḥ punarbhavaḥ /",
  "S04bsu009_u:76": "na punarabhā gamiṣyāmi nirvāsyāmi nirāsravaḥ //",
  "S04bsu009_u:77": "Mvyā_37 saṃsārārṇavamagnānāṃ sattvānāṃ duḥkhabhāgināṃ /",
  "S04bsu009_u:78": "tṛṣṇābandhanabaddhānāṃ kariṣyāmi vimocanam //",
  "S04bsu009_u:79": "Mvyā_38 śvetaṃ cāsya surāśchatraṃ dhārayiṣyanti mūrdhani /",
  "S04bsu009_u:80": "śītoṣṇavāridhārābhyāṃ nāgendrau snāpayiṣyataḥ //",
  "S04bsu009_u:81": "Mvyā_39 pratigṛhya ca taṃ dhātrī dvātriṃśadvaralakṣaṇam /",
  "S04bsu009_u:82": "śriyā jvalantaṃ maitreyaṃ mātre samupaneṣyati //",
  "S04bsu009_u:83": "Mvyā_40 manoramāṃ ca śivikāṃ nānāratnavibhūṣitāṃ /",
  "S04bsu009_u:84": "ārūḍhāṃ putrasahitāṃ vahiṣyanti ca devatā //",
  "S04bsu009_u:85": "Mvyā_41 tatastūrya sahasreṣu vādyamāneṣu tatpuraṃ /",
  "S04bsu009_u:86": "praviṣṭamātre maitreye puṣpavarṣaṃ patiṣyati //",
  "S04bsu009_u:87": "Mvyā_42 dṛṣṭaivaṃ putraṃ subrahmā dvātriṃśadvaralakṣaṇam /",
  "S04bsu009_u:88": "pratyavīkṣātha mantreṣu tadā prīto bhaviṣyati //",
  "S04bsu009_u:89": "Mvyā_43 gatidvayaṃ kumārasya yathā mantreṣu dṛśyate /",
  "S04bsu009_u:90": "narādhipaścakravarttī buddho vā dvipadottamaḥ //",
  "S04bsu009_u:91": "Mvyā_44 sa ca yauvanasaṃprāpto maitreyaḥ puruṣottamaḥ /",
  "S04bsu009_u:92": "cintayiṣyati dharmātmā duḥkhitā khalviyaṃ prajāḥ //",
  "S04bsu009_u:93": "Mvyā_45 brahmakharo mahāghoṣo hemavarṇo mahādyutiḥ /",
  "S04bsu009_u:94": "viśālavakṣaḥ pīnāṃsaḥ padmapatranibhekṣaṇaḥ //",
  "S04bsu009_u:95": "Mvyā_46 hastaḥ pañcāśaducchrāya tasya kāyo bhaviṣyati /",
  "S04bsu009_u:96": "visṛtaśca tato 'rddheṇa śubhavarṇasamucchrayaḥ //",
  "S04bsu009_u:97": "Mvyā_47 aśītibhiścaturbhiśca sahasraiḥ saṃpuraskṛtaḥ /",
  "S04bsu009_u:98": "mānavānāṃ sa maitreyo mantrānadhyāpayiṣyati //",
  "S04bsu009_u:99": "Mvyā_48 atha śaṃkho narapatiḥ yūpamucchrāpayiṣyati /",
  "S04bsu009_u:100": "tiryañca ṣoḍaśavyāmaṃ ūrddhva vyāmasahasrakam //",
  "S04bsu009_u:101": "Mvyā_49 sa taṃ yūpaṃ narapatirnānāratnavibhūṣitaṃ /",
  "S04bsu009_u:102": "pradāsyati dvijātibhyo yajñaṃ kṛtvā puraḥsaraṃ //",
  "S04bsu009_u:103": "Mvyā_50 tañca ratnamayaṃ yūpaṃ dattamātraṃ manoramaṃ /",
  "S04bsu009_u:104": "brāhmaṇāṇāṃ sahasrāṇi vikiriṣyanti tatkṣaṇāt //",
  "S04bsu009_u:105": "Mvyā_51 yūpasyatasya maitreyo dṛṣṭvā caitāmanityatāṃ /",
  "S04bsu009_u:106": "kṛtasraṃ vicintya saṃsāraṃ pravrajyāṃ rocayiṣyati //",
  "S04bsu009_u:107": "Mvyā_52 yatvahaṃ pravrajitveha spṛśeyamamṛtaṃ padaṃ /",
  "S04bsu009_u:108": "vimocayeyaṃ janatāṃ vyādhimṛtyujarābhayāt //",
  "S04bsu009_u:109": "Mvyā_53 aśītibhiḥ sahasraissa caturbhiśca puraskṛtaḥ /",
  "S04bsu009_u:110": "niṣkramiṣyati maitreyaḥ pravrajyāmagrapugdalaḥ //",
  "S04bsu009_u:111": "Mvyā_54 nāgavṛkṣastadā tasya bodhivṛkṣo bhaviṣyati /",
  "S04bsu009_u:112": "pañcāśadyojanānyasya śākhā ūrddhaṃ samucchritāḥ //",
  "S04bsu009_u:113": "Mvyā_55 niṣadya tasya cādhastānmaitreyaḥ puruṣottamaḥ /",
  "S04bsu009_u:114": "anuttarāṃ śivāṃ bodhiṃ samavāpsyati nāyakaḥ //",
  "S04bsu009_u:115": "Mvyā_56 yasyāmeva ca rātrau sa pravrajyāṃ niṣkramiṣyati /",
  "S04bsu009_u:116": "tasyāṃ eva ca rātrau hi parāṃ bodhimavāpsyati //",
  "S04bsu009_u:117": "Mvyā_57 aṣṭāṅgopetayā vācā tataḥ sa puruṣottamaḥ /",
  "S04bsu009_u:118": "deśayiṣyati saddharmaṃ sarvaduḥkhāpahaṃ śivam //",
  "S04bsu009_u:119": "Mvyā_58 prasannāṃ janatāṃ dṛṣṭvā satyāni kathayiṣyati /",
  "S04bsu009_u:120": "duḥkhaṃ duḥkhasamutpādaṃ duḥkhasya samatikramaṃ //",
  "S04bsu009_u:121": "Mvyā_59 āryaṃ cāṣṭāṅgikaṃ mārgaṃ kṣemaṃ nirvāṇagāminaṃ /",
  "S04bsu009_u:122": "taṃ cāpi dharmaṃ saṃśrutya pratipatsyanti śāsane //",
  "S04bsu009_u:123": "Mvyā_60 udyāne puṣpasaṃcchanne sannipāto bhaviṣyati /",
  "S04bsu009_u:124": "pūrṇaṃ ca yojanaśataṃ parṣattasya bhaviṣyati //",
  "S04bsu009_u:125": "Mvyā_61 śrutvā narapati rājā śaṅkho nāma mahāyaśāḥ /",
  "S04bsu009_u:126": "datvā dānamasaṃkhyeyaṃ pravrajyāṃ niṣkramiṣyati //",
  "S04bsu009_u:127": "Mvyā_62 aśītibhiścaturbhiśca sahasraiḥ parivāritaḥ /",
  "S04bsu009_u:128": "narādhipo viniṣkramya pravrajyāmupayāsyati //",
  "S04bsu009_u:129": "Mvyā_63 anenaiva pramāṇena mānavānāṃ puraskṛtaḥ /",
  "S04bsu009_u:130": "maitreyasya pitā tatra pravrajyāṃ niṣkramiṣyati //",
  "S04bsu009_u:131": "Mvyā_64 tato gṛhapatistatra sudhano nāma viśrutaḥ /",
  "S04bsu009_u:132": "pravrajiṣyati śuddhātmā maitreyasyānuśāsane //",
  "S04bsu009_u:133": "Mvyā_65 strīratnamatha śaṅkhasya viśākhā nāma viśrutā /",
  "S04bsu009_u:134": "aśītibhiścaturbhiśca sahasraiḥ saṃpuraṣkṛtā //",
  "S04bsu009_u:135": "nārīṇāmabhiniṣkramya pravrajyāṃ rocayiṣyati //",
  "S04bsu009_u:136": "Mvyā_66 prāṇinaḥ tatra samaye sahasrāṇi śatāni ca /",
  "S04bsu009_u:137": "pravrajyāmupayāsyanti maitreyasyānuśāsane //",
  "S04bsu009_u:138": "Mvyā_67 supuṣpite 'sminnudyāne sannipāto bhaviṣyati /",
  "S04bsu009_u:139": "samantato yojanaśataṃ parṣat tasya bhaviṣyati //",
  "S04bsu009_u:140": "Mvyā_68 tataḥ kāruṇikaḥ śāstā maitreyaḥ puruṣottamaḥ /",
  "S04bsu009_u:141": "samitiṃ vyavalokyātha imamarthaṃ pravakṣayati //",
  "S04bsu009_u:142": "Mvyā_69 sarvete śākyasiṃhena guṇiśreṣṭheṇa trāyinā /",
  "S04bsu009_u:143": "arthato lokanāthena dṛṣṭvā saddharmadhātunā /",
  "S04bsu009_u:144": "ropitā mokṣamārgeṇa vikṣiptā mama śāsane //",
  "S04bsu009_u:145": "Mvyā_70 chatradhvajapatākābhirgandhamālyavilepanaiḥ /",
  "S04bsu009_u:146": "kṛtvā stūpeṣu satkāraṃ āgatā hi mamāntikam //",
  "S04bsu009_u:147": "Mvyā_71 saṃghe datvā ca dānāni cīvaraṃ pānabhojanaṃ /",
  "S04bsu009_u:148": "vividhaṃ glānabhaiṣajyaṃ āgatā hi mamāntikam //",
  "S04bsu009_u:149": "Mvyā_72 kuṃkumodakasekaṃ ca candanenānulepanaṃ /",
  "S04bsu009_u:150": "datvā śākyamuneḥ stūpeṣvāgatā hi mamāntikam //",
  "S04bsu009_u:151": "Mvyā_73 śikṣāpadāni cādhāya śākyasiṃhasya śāsane /",
  "S04bsu009_u:152": "paripālaya yathābhūtaṃ āgatā hi mamāntikam //",
  "S04bsu009_u:153": "Mvyā_74 upoṣadhaṃ upoṣyeha āryamaṣṭāṅgikaṃ śubhaṃ /",
  "S04bsu009_u:154": "caturdaśīṃ pañcadaśīṃ pakṣasyehāṣṭamīṃ tathā /",
  "S04bsu009_u:155": "prātihārikapakṣaṃ cāṣyaṣṭāṅgaṃ susamāhitaṃ //",
  "S04bsu009_u:156": "Mvyā_75 śīlāni ca samādāya saṃprāptāni ca śāsanam /",
  "S04bsu009_u:157": "buddhaṃ dharmeṃ ca saṃghaṃ ca sattvāste śāsanaṃ gatāḥ //",
  "S04bsu009_u:158": "kṛtvā ca kuśalaṃ karma macchāsanamupāgatāḥ //",
  "S04bsu009_u:159": "Mvyā_76 tenaite preṣitāḥ sattvā pratiṣṭāśca mayāpyamī /",
  "S04bsu009_u:160": "gaṇiśreṣṭheṇa muninā parītā bhūrimedhasā //",
  "S04bsu009_u:161": "Mvyā_77 prasannāṃ janatāṃ dṛṣṭvā satyāni kathayiṣyati /",
  "S04bsu009_u:162": "śrutvā ca te tato dharmaṃ prāpsyanti padamuttamam //",
  "S04bsu009_u:163": "Mvyā_78 prātihāryatrayeṇāsau śrāvakānvinayiṣyati /",
  "S04bsu009_u:164": "sarvete āsravāstatra kṣipayiṣyanti suratāḥ //",
  "S04bsu009_u:165": "Mvyā_79 prathamaḥ sannipātosya śrāvakāṇāṃ bhaviṣyati /",
  "S04bsu009_u:166": "pūrṇāḥ ṣaṇṇavatikoṭyaḥ śrāvakāṇāṃ bhavacchidāṃ //",
  "S04bsu009_u:167": "Mvyā_80 dvitīyaḥ sannipātosya śrāvakāṇāṃ bhaviṣyati /",
  "S04bsu009_u:168": "pūrṇāścaturnavati koṭyaḥ śāntānāṃ bhūrimedhasāṃ //",
  "S04bsu009_u:169": "Mvyā_81 tṛtīyaḥ sannipātosya śrāvakāṇāṃ bhaviṣyati /",
  "S04bsu009_u:170": "pūrṇāḥ dvāviṃśati koṭyaḥ śāntānāṃ śāntacetasāṃ //",
  "S04bsu009_u:171": "Mvyā_82 dharmacakraṃ pravartyātha vinīya suramānuṣān /",
  "S04bsu009_u:172": "sārdhaṃ śrāvakasaṃgheṇa pure piṇḍaṃ cariṣyati //",
  "S04bsu009_u:173": "Mvyā_83 tataḥ praviśatastasyāṃ ramyāṃ ketumatīṃ purīṃ /",
  "S04bsu009_u:174": "māndārakāṇi puṣpāṇi patiṣyanti purottame //",
  "S04bsu009_u:175": "devatāḥ prakiriṣyanti tasmin puragate munau //",
  "S04bsu009_u:176": "Mvyā_84 catvāraśca mahārājā śakraśca tridaśādhipaḥ /",
  "S04bsu009_u:177": "brahmā devagaṇaiḥ sārdhaṃ pūjāṃ tasya kariṣyati //",
  "S04bsu009_u:178": "Mvyā_85 utpalaṃ kumudaṃ padmaṃ puṇḍarīkaṃ sugandhikaṃ /",
  "S04bsu009_u:179": "aguruṃ candanaṃ cāpi divyaṃ mālyaṃ patiṣyati //",
  "S04bsu009_u:180": "Mvyā_86 cailakṣepaṃ kariṣyanti devaputrā maharddhikāḥ /",
  "S04bsu009_u:181": "taṃ lokanāthamudvīkṣapa praviśantaṃ purottamam //",
  "S04bsu009_u:182": "Mvyā_87 divyaśca tūryanirghoṣo divyaṃ mālyaṃ patiṣyati /",
  "S04bsu009_u:183": "devatā prakiriṣyanti tasmin puragate munau //",
  "S04bsu009_u:184": "Mvyā_88 ye tu ketumatīṃ kecit vāsayaṣyanti mānuṣāḥ /",
  "S04bsu009_u:185": "tepi taṃ pūjayiṣyanti praviśantaṃ purottamam //",
  "S04bsu009_u:186": "Mvyā_89 pathi bhūmyāstaraṃ tatra mṛdutūlapicopamam /",
  "S04bsu009_u:187": "vicitrañca śubhaṃ mālyaṃ vikiriṣyanti te tadā //",
  "S04bsu009_u:188": "Mvyā_90 chatradhvajapatākabhirarcayiṣyanti mānuṣāḥ /",
  "S04bsu009_u:189": "śubhaiśca tūryanirghoṣaiḥ prasannamanaso narāḥ //",
  "S04bsu009_u:190": "Mvyā_91 taṃ ca śakraḥ sahasrākṣo devarājaḥ śacīpatiḥ /",
  "S04bsu009_u:191": "prahṛṣṭaḥ prāñjalirbhūtvā maitreyaṃ stoṣyate jinam //",
  "S04bsu009_u:192": "Mvyā_92 namaste puruṣājanya namaste puruṣottama /",
  "S04bsu009_u:193": "anukampasva janatāṃ bhagavannagrapugdala //",
  "S04bsu009_u:194": "Mvyā_93 maharddhiko devaputrastasya māro bhaviṣyati /",
  "S04bsu009_u:195": "sa cāpi prāñjalirbhūtvā stoṣyate lokanāyakam //",
  "S04bsu009_u:196": "Mvyā_94 śuddhāvāsa sahasraiśca bahubhiḥ parivāritaḥ /",
  "S04bsu009_u:197": "pravekṣyate ca maitreyo lokanātho vināyakaḥ //",
  "S04bsu009_u:198": "Mvyā_95 brāhmaṇaparivāreṇa brahmā cāpi girāsphuṭam /",
  "S04bsu009_u:199": "kathayiṣyati saddharmaṃ brāhmaṃ ghoṣamudīrayan //",
  "S04bsu009_u:200": "Mvyā_96 ākīrṇā pṛthivī sarvā arhadbhiśca bhaviṣyati /",
  "S04bsu009_u:201": "kṣīṇāśravairvāntadoṣaiḥ prahīṇabhavabandhanaiḥ //",
  "S04bsu009_u:202": "Mvyā_97 hṛṣṭā devamanuṣyāśca gandharvā yakṣarākṣasāḥ /",
  "S04bsu009_u:203": "śāstuḥ pūjāṃ kariṣyanti nāgāścāpi maharddhikāḥ //",
  "S04bsu009_u:204": "Mvyā_98 te vai nūnaṃ bhaviṣyanti cyānaghācchinnasaṃśayāḥ /",
  "S04bsu009_u:205": "utkṣiptaparikhāḥ dhīrā anādānā nirutsakāḥ //",
  "S04bsu009_u:206": "brahmacaryañcariṣyanti maitreyasyānuśāsane //",
  "S04bsu009_u:207": "Mvyā_99 te 'pi nūnaṃ bhaviṣyanti amamā aparigrahāḥ /",
  "S04bsu009_u:208": "ajātarūparajatā aniketā asaṃstavāḥ /",
  "S04bsu009_u:209": "brahmacaryañcariṣyanti ye maitreyānuśāsane //",
  "S04bsu009_u:210": "Mvyā_100 te vai pāraṃ gamiṣyanti chitvā jālameva bhujāt /",
  "S04bsu009_u:211": "dhyānāni copasaṃpadya prītisaukhyasamanvitāḥ /",
  "S04bsu009_u:212": "brahmacaryañcariṣyanti maitreyasyānuśāsane //",
  "S04bsu009_u:213": "Mvyā_101 ṣaṣṭhiṃ varṣa sahasrāṇi maitreyo dvipadottamaḥ /",
  "S04bsu009_u:214": "deśayiṣyati saddharmaṃ śāstā lokānukampayā //",
  "S04bsu009_u:215": "Mvyā_102 śatāni ca sahasrāṇi prāṇiṇāṃ sa vināyakaḥ /",
  "S04bsu009_u:216": "vinīya dharmakāyena tato nirvāṇameṣyati //",
  "S04bsu009_u:217": "Mvyā_103 tasmiṃśca nirvṛte dhīre maitreye dvipadottame /",
  "S04bsu009_u:218": "daśavarṣasahasrāṇi saddharmaṃ sthāsyati kṣitau //",
  "S04bsu009_u:219": "Mvyā_104 prasādayati cittāni tasmācchākyamunau jine /",
  "S04bsu009_u:220": "tatodṛkṣatha maitreyaṃ saṃbuddhaṃ dvipadottamam //",
  "S04bsu009_u:221": "Mvyā_105 tasmāddharme ca buddhe ca saṃghe cāpi gaṇottame /",
  "S04bsu009_u:222": "prasādayati cittāni bhaviṣyati maharddhikaṃ //",
  "S04bsu009_u:223": "Mvyā_106 taṃ tādṛśaṃ kāruṇikaṃ maitreyaṃ dvipadottamaṃ /",
  "S04bsu009_u:224": "ārādhayitvā kālena tato nirvāṇameṣyatha //",
  "S04bsu009_u:225": "Mvyā_107 idamāścaryakaṃ śrutvā dṛṣṭvā ca vibhavānalpikāṃ /",
  "S04bsu009_u:226": "ko vidvānna prasīdeta api kṛṣṇāsu jātiṣu //",
  "S04bsu009_u:227": "Mvyā_108 tasmādihātmakāmena māhātmayamabhikāṃkṣatāḥ /",
  "S04bsu009_u:228": "saddharmo gurukarttavyaḥ smaratā buddhaśāsanam //",
  "S04bsu009_u:229": "// maitreyavyākaraṇaṃ samāptaṃ //"
}