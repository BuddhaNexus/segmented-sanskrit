{
    "san-lo-mvu78:0": "Mahāvastu",
    "san-lo-mvu78:1": "78. The Conversion of the Asuras",
    "san-lo-mvu78:2": "tribhiḥ prātihāryair buddhā bhagavanto satvāṁ vinayanti | tadyathā ṛddhiprātihāryeṇa anuśāsanīprātihāryeṇa dharmadeśanāprātihāryeṇa || bhagavatā imehi trihi prātihāryehi  nyagrodhārāme bahūni prāṇisahasrāṇi ārye dharme vinītā || atha khalu rāhuś cāsurendro vemacitrī ca asurendro mucilindo ca asurendro ṣaṣṭhīhi asuranayutehi sārdhaṁ prabhūtaṁ gandhamālyam ādāya bahūni asurasahasrāṇi ca bahūni ca asurakanyāsahasrāṇi sarvālaṁkārabhūṣitāni āmuktamaṇikuṇḍalāni mahatā asurānubhāvena mahatā asura-ṛddhīye yena kapilavastunyagrodhārāmas tenopasaṁkramitvā nyagrodhārāmasya upari vaihāyasam antarīkṣe sthitvā bhagavato pūjāsatkāram akarensuḥ | sarvagandhehi sarvamālyehi sarvanṛtyehi sarvagītehi sarvavāditehi sarvatūryatāḍāvacarehi bhagavantaṁ satkṛtvā gurukṛtvā mānayitvā pūjayitvā apacayitvā anuttarāye samyaksaṁbodhaye cittam utpādensuḥ | aho punar vayaṁ pi bhavema anāgate adhvāne tathāgatā arhantaḥ samyaksaṁbuddhā vidyācaraṇasaṁpannāḥ sugatā lokavidanuttarā puruṣadamyasārathaḥ śāstāro devamanuṣyāṇāṁ yathāyaṁ bhagavān etarhi evaṁ dvātriṁśatīhi mahāpuruṣalakṣaṇehi samanvāgatā bhavema aśītihi anuvyaṁjanehi upaśobhitaśarīrā aṣṭādaśahi āveṇikehi buddhadharmehi samanvāgatā daśahi tathāgatabalehi balavāṁ caturhi vaiśāradyehi viśāradā yathā bhagavāṁ etarahiṁ evañ ca anuttaraṁ dharmacakraṁ pravartema yathāpi bhagavatā etarahi | evaṁ ca mo devamanuṣyā śrotavyaṁ śraddhātavyaṁ manyensuḥ yathā va bhagavato etarahi evaṁ ca samagraṁ śrāvakasaṁghaṁ pariharema yathā bhagavāṁ etarahiṁ | evaṁ tīrṇā tārayema muktā mocema āśvastā āśvāsema parinirvṛtā parinirvāpema | evam etaṁ bhaveya bahujanahitāya bahujanasukhāya lokānukampāya mahato janakāyasya arthāya hitāya sukhāya devānāṁ ca manuṣyāṇāṁ ca || atha khalu bhagavān teṣām asurāṇām idam evaṁrūpaṁ cetopraṇidhānaṁ  viditvā tasyāye velāye smitaṁ prāduṣkare samanantaraṁ prāduṣkṛte ca bhagavato mukhadvārāto nānāvarṇā anekavarṇā arciṣo niścaritvā nīlapītamāṁjiṣṭhā raktaśvetāvadātā kanakavarṇā sarvaṁ buddhakṣetraṁ obhāsayitvā yāvad akaniṣṭhā devanikāyā bhagavantaṁ trikhuttaṁ pradakṣiṇīkṛtvā bhagavato purato aṁtarahitāḥ ||",
    "san-lo-mvu78:3": "atha khalv āyuṣmān aśvakī yena bhagavāṁs tenopasaṁkramitvā tenāṁjaliṁ praṇāmayitvā bhagavantam etad uvāca || nāhetukaṁ nāpratyayaṁ tathāgatā arhantaḥ samyaksaṁbuddhāḥ smitaṁ prāduṣkaronti | ko bhagavaṁ hetoḥ kaḥ pratyayo smitasya prāduṣkaraṇāya || atha bhagavān āyuṣmatā aśvakinā pṛṣṭo taṁ [asurā yāvad akaniṣṭhā devanikāyā bhagavantaṁ trikṣuttaṁ pradakṣiṇīkṛtvā bhagavato purataḥ aṁtarahitā] asurāṇāṁ cetopraṇidhānaṁ gāthābhi vyākarṣi ||",
    "san-lo-mvu78:4": "tatram akāsi smitaṁ dvipadendro",
    "san-lo-mvu78:5": "dānavacitta viditvam udāraṁ |",
    "san-lo-mvu78:6": "pṛcchati aśvaki prāṁjaliṁ kṛtvā",
    "san-lo-mvu78:7": "dṛṣṭva smitaṁ sugatasya mukhāto ||",
    "san-lo-mvu78:8": "neha ahetuka lokapradīpo",
    "san-lo-mvu78:9": "prādukaroti smitaṁ paramarṣi |",
    "san-lo-mvu78:10": "brūhi narottama hetu smitasya",
    "san-lo-mvu78:11": "yat te kṛtaṁ iha lokahiteṣī ||",
    "san-lo-mvu78:12": "adya niḥsaṁśayaṁ bodhir udārā",
    "san-lo-mvu78:13": "kenaci saṁjanitā pariṣāyāṁ |",
    "san-lo-mvu78:14": "yasya tathāgata āśaya jñātvā",
    "san-lo-mvu78:15": "prādukaroti smitaṁ ramaṇīyaṁ ||",
    "san-lo-mvu78:16": "saṁśayito pi ayaṁ iha adya",
    "san-lo-mvu78:17": "dṛṣṭva smitaṁ sugatasya mukhāto |",
    "san-lo-mvu78:18": "brūhi narottama mā ciram astu",
    "san-lo-mvu78:19": "chindahi saṁśayitāna vilekhaṁ ||",
    "san-lo-mvu78:20": "yaṁ akari smitaṁ lokapradīpo",
    "san-lo-mvu78:21": "dānavapūjaṁ viditvam udārāṁ |",
    "san-lo-mvu78:22": "vyākaraṇaṁ bhaṇa āsurakāyaṁ",
    "san-lo-mvu78:23": "yaṁ va śruṇitva bhaveya udagro ||",
    "san-lo-mvu78:24": "bhagavān āha ||",
    "san-lo-mvu78:25": "sādhu te aśvaki pṛcchitā praśnā",
    "san-lo-mvu78:26": "yasya kṛte smitaṁ lokahitasya |",
    "san-lo-mvu78:27": "tasya te vakṣyaṁ phalaṁ nikhilena",
    "san-lo-mvu78:28": "ekamano bhaṇato me śruṇehi ||",
    "san-lo-mvu78:29": "pūjā iha me kṛtā asurehi",
    "san-lo-mvu78:30": "bodhim anuttaraṁ prārthayamānā |",
    "san-lo-mvu78:31": "te vijahitva tamāsurakāyaṁ",
    "san-lo-mvu78:32": "svargagatā ramiṣyanti ciraṁ pi ||",
    "san-lo-mvu78:33": "devapurāyaṁ ciraṁ nivasitvā",
    "san-lo-mvu78:34": "paṁcahi kāmaguṇehi samaṁgī |",
    "san-lo-mvu78:35": "mānuṣalokam imaṁ punaretvā",
    "san-lo-mvu78:36": "pūjayiṣyanti jināṁ dvipadendrāṁ ||",
    "san-lo-mvu78:37": "kalpasahasraśatāni bahūni",
    "san-lo-mvu78:38": "kṛtva punaḥ puna pūja jineṣu |",
    "san-lo-mvu78:39": "kāṁcanasaṁnibhalakṣaṇadhārī",
    "san-lo-mvu78:40": "sarve jinā bhaviṣyanti jitārī ||",
    "san-lo-mvu78:41": "śrutva ca vyākaraṇaṁ asurāṇāṁ",
    "san-lo-mvu78:42": "tuṣṭa udagro sadevakaloko |",
    "san-lo-mvu78:43": "prāṇasahasraśatāni bahūni",
    "san-lo-mvu78:44": "prasthita tatra anuttarayāne ||",
    "san-lo-mvu78:45": "atha khalu saṁbaro asurendro tāye velāye imāṁ gāthām adhyabhāṣi ||",
    "san-lo-mvu78:46": "edṛśehi me mitrehi sadā bhotu samāgamo |",
    "san-lo-mvu78:47": "yaṁ niśāmya yam āgamya pūjema dvipadottamaṁ ||"
}