{
    "avs6:0": "Avadānaśatakam |",
    "avs6:1": "prathamo vargaḥ |",
    "avs6:2": "6. vaḍikaḥ",
    "avs6:3": "buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme ||",
    "avs6:4": "śrāvastyām anyatamo gṛhapatiḥ śreṣṭhī prativasati āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | tena sadṛśāt kulāt kalatram ānītam | sa tayā sārdhaṁ krīḍati ramate paricārayati | tasya krīḍato ramamāṇasya paricārayataḥ gṛhapateḥ patnī āpannasatvā saṁvṛttā | sā navānāṁ māsānām atyayāt prasūtā | dārako jāto abhirūpo darśanīyaḥ prāsādikaḥ || tasya jātau jātimahaṁ kṛtvā vaḍika iti nāmadheyaṁ kṛtavān pitā | vaḍiko dārako ’ṣṭābhyo dhātrībhyo dattaḥ aṁsadhātrībhyāṁ kṣīradhātrībhyāṁ maladhātrībhyāṁ krīḍanikābhyāṁ dhātrībhyām | so ’ṣṭābhir dhātrībhir unnīyate vardhyate kṣīreṇa dadhnā navanītena sarpiṣā sarpimaṇḍena anyaiś cottaptottaptair upakaraṇaviśeṣaiḥ | āśu vardhate hradastham iva paṅkajam | yadā mahān saṁvṛttaḥ pañcavarṣo ṣaḍvarṣo vā, tadā gurau bhaktiṁ kṛtvā sarvaśāstrāṇi adhītāni | tīkṣṇabuddhitayā śīghraṁ sarvaśāstrasya pāraṁ gataḥ ||",
    "avs6:5": "tad anantaraṁ tasya vaḍikasya kiṁcit pūrvajanmakṛtakarmavipākena śarīre kāyikaṁ duḥkhaṁ patitam iti duḥkhī bhūtaś cintāparaḥ sthitaḥ: kiṁ pāpaṁ kṛtaṁ mayā, yad idaṁ kāyikaṁ duḥkhaṁ mama śarīre jātam | tasya pitāpi putrasyedaṁ kāyikaṁ duḥkhabhāvaṁ dṛṣṭvā mahadudvignaḥ putrātyayaśaṅkhayā dīnamānasaḥ śokāśruvyāptavadanas tvaritaṁ vaidyam āhūya tasya putrasya rogaṁ darśayati: ko rogaḥ,  kena hetunā mama putrasya dehe jāta iti | tataḥ sa vaidyas tasya rogacihnaṁ dṛṣṭvā cikitsāṁ kartum ārabdhaḥ | tathāpi tasya rogaśāntir na bhavati, punar vṛddhir bhavati | pitā putrasya rogaṁ vṛddhaṁ jātaṁ dṛṣṭvā avaśyaṁ putro mariṣyati, yad vaidyenāpi cāsya rogasya cikitsituṁ na śakyate, iti mūrcchayā bhūmau patitaḥ | taṁ dṛṣṭvā bhūyo ’pi putrasya cintā jātā | bhūyo ’pi cintayā mānasī vyathā jātā | sa dārako rogī bhūto ’śakyo ’pi vadituṁ kathaṁcit pitaraṁ babhāṣe: mā tāta sāhasam | dhairyam avalambyottiṣṭha | mamātyayāśaṅkayā mā bhūs tvam api mādṛśaḥ | mama nāmnā devānāṁ pūjāṁ kuru, dānaṁ dehi | tato mama svasthā bhaviṣyati | sa gṛhapatir iti putrasya vaca ākarṇya sarvadevebhyaḥ pūjāṁ kṛtavān | sarvabrāhmaṇatīrthikaparivrājakebhyo dānaṁ dattavān | tathāpi tasya rogaśāntir na bhavati | tadā tasya mahān mānaso duḥkho ’bhūt | sarvadeveṣu pūjā kṛtā, dāno ’pi dattaḥ pitrā mama, tathāpi svasthā na bhavati | tatas tathāgataguṇān anusmṛtya buddhaṁ namaskāraṁ kartum ārabdhaḥ |",
    "avs6:6": "atrāntare nāsti kiṁcid buddhānāṁ bhagavatām ajñātam adṛṣṭam aviditam avijñātam | dharmatā khalu buddhānāṁ bhagavatāṁ mahākāruṇikānāṁ lokānugrahapravṛttakānām ekārakṣāṇāṁ śamathavipaśyanāvihāriṇāṁ tridamathavastukuśalānāṁ caturoghottīrṇānāṁ caturṛddhipādacaraṇatalasupratiṣṭhitānāṁ caturṣu saṁgrahavastuṣu dīrgharātrakṛtaparicayānāṁ pañcāṅgaviprahīṇānāṁ pañcagatisamatikrāntānāṁ ṣaḍaṅgasamanvāgatānāṁ ṣaṭpāramitāparipūrṇānāṁ saptabodhyaṅgakusumāḍhyānām aṣṭāṅgamārgadeśikānāṁ navānupūrvavihārasamāpattikuśalānāṁ daśabalabalināṁ daśadiksamāpūrṇayaśasāṁ daśaśatavaśavartiprativiśiṣṭānāṁ trī rātres trir divasasya ca buddhacakṣuṣā lokaṁ vyavalokya jñānadarśanaṁ pravartate: ko hīyate ko vardhate kaḥ kṛcchraprāptaḥ kaḥ saṁkaṭaprāptaḥ kaḥ saṁbādhaprāptaḥ kaḥ kṛcchrasaṁkaṭasaṁbādhaprāptaḥ ko ’pāyanimnaḥ ko ’pāyapravaṇaḥ ko ’pāyaprāgbhāraḥ kam aham apāyād uddhṛtya svarge mokṣe ca pratiṣṭhāpayeyam | kasya kāmapaṅkanimagnasya hastoddhāram anupradadyām | kam āryadhanavirahitam āryadhanaiśvaryādhipatye pratiṣṭhāpayeyam | kasyājñānatimirapaṭalaparyavanaddhanetrasya jñānāñjanaśalākayā cakṣur viśodhayāmi | kasyānavaropitāni kuśalamulāny avaropayeyam | kasyāvaropitāni paripācayeyam | kasya paripakvāni vimocayeyam | āha ca:",
    "avs6:7": "apy evātikramed velāṁ sāgaro makarālayaḥ",
    "avs6:8": "na tu vaineyavatsānāṁ buddho velām atikramet ||",
    "avs6:9": "tato bhagavatā vaḍikasya gṛhapateḥ putrasya tām avasthāṁ dṛṣṭvā sūryasahasrātirekaprabhāḥ kanakavarṇā marīcayaḥ sṛṣṭāḥ, yais tad gṛhaṁ samantād avabhāsitam | kalpasahasraparibhāvitāś ca maitryaṁśava utsṛṣṭāḥ, yair asya spṛṣṭamātraṁ śarīraṁ prahlāditam | tato bhagavāṁs tasya dvārakoṣṭhakam anuprāptaḥ | dauvārikapuruṣeṇāsya niveditaṁ bhagavān dvāre tiṣṭhatīti | atha vaḍikaḥ śreṣṭhiputro labdhaprasādo ’dhigatasamāśvāsa āha: praviśatu bhagavān, svāgataṁ bhagavate, ākāṅkṣāmi bhagavato darśanam iti | atha bhagavān praviśya prajñapta evāsane niṣaṇṇaḥ | niṣadya bhagavān vaḍikam uvāca: kiṁ te vaḍika bādhata iti | vaḍika uvāca: kāyikaṁ ca me duḥkhaṁ cetasikaṁ  ceti | tato ’sya bhagavatā sarvasatveṣu maitryupadiṣṭā: ayaṁ te cetasikasya pratipakṣa iti | laukikaṁ ca cittam utpādayāmāsa: aho bata śakro devendro gandhamādanāt parvatāt kṣīrikām oṣadhīm ānayed iti | sahacittotpādād bhagavataḥ śakro devendro gandhamādanāt parvatāt kṣīrikām oṣadhīm ānīya bhagavate dattavān | bhagavatā ca svapāṇinā gṛhītvā vaḍikāya dattā: iyaṁ te kāyikasya duḥkhasya paridāhaśamanīti ||",
    "avs6:10": "sa kāyikaṁ prasrabdhisukhaṁ labdhvā bhagavato ’ntike cittaṁ prasādayāmāsa | prasannacittaś ca rājñaḥ prasenajito nivedya bhagavantaṁ saśrāvakasaṁghaṁ bhojayitvā śatasahasreṇa vastreṇācchadya sarvapuṣpamālyair abhyarcitavān | tataś cetanāṁ puṣṇāti sma, praṇidhiṁ ca cakāra: anenāhaṁ kuśalamūlena cittotpādena deyadharmaparityāgena yathaivāhaṁ bhagavatā anuttareṇa vaidyarājena cikitsitaḥ, evam aham apy anāgate ’dhvani andhe loke anāyake apariṇāyake buddho bhūyāsam atīrṇānāṁ satvānāṁ tārayita, amuktānāṁ mocayitā, anāśvastānām āśvāsayitā, aparinirvṛtānāṁ parinirvāpayiteti ||",
    "avs6:11": "atha bhagavān vaḍikasya dhātuparaṁparāṁ karmaparaṁparāṁ ca jñātvā smitaṁ prāvirakārṣīt | dharmatā khalu yasmin samaye buddhā bhagavantaḥ smitaṁ prāviṣkurvanti tasmin samaye nīlapītalohitāvadātā arciṣo mukhān niścārya kāścid adhastād gacchanti, kāścid upariṣṭād gacchanti | yā adhastād gacchanti, tāḥ saṁjīvaṁ kālasūtraṁ saṁghātaṁ rauravaṁ mahārauravaṁ tapanaṁ pratāpanam avīcim arbudaṁ nirarbudaṁ aṭaṭaṁ hahavaṁ huhuvam utpalaṁ padmaṁ mahāpadmaṁ narakān gatvā ye uṣṇanarakās teṣu śītībhūtā nipatanti, ye śītanarakās teṣu uṣṇībhūtā nipatanti, tena teṣāṁ satvānāṁ kāraṇāviśeṣāḥ pratiprasrabhyante | teṣām evaṁ bhavati: kiṁ nu vayaṁ bhavanta itaś cyutāḥ āhosvid anyatropapannā iti | teṣāṁ prasādasaṁjananārthaṁ bhagavān nirmitaṁ visarjayati | teṣāṁ nirmitaṁ dṛṣṭvaivaṁ bhavati: na hy eva vayaṁ bhavantaḥ itaś cyutāḥ, nāpy anyatropapannāḥ | api tv ayam apūrvadarśanaḥ satvaḥ, asyānubhāvenāsmākaṁ kāraṇāviśeṣāḥ pratiprasrabhyante | te nirmite cittam abhiprasādya tan narakavedanīyaṁ karma kṣapayitvā devamanuṣyeṣu pratisandhiṁ gṛhṇanti yatra satyānāṁ bhājanabhūtā bhavanti | yā upariṣṭād gacchanti, tāś cāturmahārājikāṁs trayastriṁśān yāmāṁs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṁ duḥkhaṁ śūnyam anātmety udghoṣayanti, gāthādvayaṁ ca bhāṣante:",
    "avs6:12": "ārabhadhvaṁ niṣkrāmata yujyadhvaṁ buddhaśāsane",
    "avs6:13": "dhunīta mṛtyunaḥ sainyaṁ naḍāgāram iva kuñjaraḥ ||",
    "avs6:14": "yo hy asmin dharmavinaye apramattaś cariṣyati",
    "avs6:15": "prahāya jātisaṁsāraṁ duḥkhasyāntaṁ kariṣyati ||  iti",
    "avs6:16": "atha tā arciṣas trisāhasramahāsāhasraṁ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | tad yadi bhagavān atītaṁ karma vyākartukāmo bhavati, bhagavataḥ pṛṣṭhato ’ntardhīyante |  anāgataṁ vyākartukāmo bhavati, purastād antardhīyante | narakopapattiṁ vyākartukāmo bhavati, pādatale ’ntardhīyante | tiryagupapattiṁ vyākartukāmo bhavati, pārṣṇyām antardhīyante | pretopapattiṁ vyākartukāmo bhavati, pādāṅguṣṭhe ’ntardhīyante | manuṣyopapattiṁ vyākartukāmo bhavati, jānunor antardhīyante | balacakravartirājyaṁ vyākartukāmo bhavati, vāme karatale ’ntardhīyante | cakravartirājyaṁ vyākartukāmo bhavati, dakṣiṇe karatale ’ntardhīyante | devopapattiṁ vyākartukāmo bhavati, nābhyām antardhīyante | śrāvakabodhiṁ vyākartukāmo bhavati, āsye ’ntardhīyante | pratyekabodhiṁ vyākartukāmo bhavati, ūrṇāyām antardhīyante | anuttarāṁ samyaksaṁbodhiṁ vyākartukāmo bhavati, uṣṇīṣe antardhīyante ||",
    "avs6:17": "atha ca tā arciṣo bhagavantaṁ triḥ pradakṣiṇīkṛtya bhagavata ūṣṇīṣe ’ntarhitāḥ | athāyuṣmān ānandaḥ kṛtakarapuṭo bhagavantaṁ papraccha:",
    "avs6:18": "nānāvidho raṅgasahasracitro",
    "avs6:19": "vaktrāntarān niṣkasitaḥ kalāpaḥ",
    "avs6:20": "avabhāsitā yena diśaḥ samantād",
    "avs6:21": "divākareṇodayatā yathaiva ||",
    "avs6:22": "gāthāś ca bhāṣate:",
    "avs6:23": "vigatodbhavā dainyamadaprahīṇā",
    "avs6:24": "buddhā jagaty uttamahetubhūtāḥ",
    "avs6:25": "nākāraṇaṁ śaṅkhamṛṇālagauraṁ",
    "avs6:26": "smitam upadarśayanti jinā jitārayaḥ ||",
    "avs6:27": "tatkālaṁ svayam adhigamya dhīra buddhyā",
    "avs6:28": "śrotṝṇāṁ śramaṇa jinendra kāṅkṣitānām",
    "avs6:29": "dhīrābhir munivṛṣa vāgbhir uttamābhir",
    "avs6:30": "utpannaṁ vyapanaya saṁśayaṁ śubhābhiḥ ||",
    "avs6:31": "nākāsmāl lavaṇajalādrirājadhairyāḥ",
    "avs6:32": "saṁbuddhāḥ smitam upadarśayanti nāthāḥ",
    "avs6:33": "yasyārthe smitam upadarśayanti dhīrāḥ",
    "avs6:34": "taṁ śrotuṁ samabhilaṣanti te janaughāḥ ||  iti",
    "avs6:35": "bhagavān āha: evam etad ānanda, evam etat | nāhetvapratyayam ānanda tathāgatā arhantaḥ samyaksaṁbuddhāḥ smitaṁ prāviṣkurvanti | paśyasy anena vaḍikena gṛhapatiputreṇa mamaivaṁvidhaṁ satkāraṁ kṛtam | evaṁ bhadanta | eṣa ānanda vaḍiko gṛhapatiputro ’nena kuśalamūlena cittotpādena deyadharmaparityāgena ca trikalpāsaṁkhyeyasamudānītāṁ bodhiṁ samudānīya mahākaruṇāparibhāvitāḥ ṣaṭ pāramitāḥ paripūrya śākyamunir nāma samyaksaṁbuddho bhaviṣyati, daśabhir balaiś caturbhir vaiśāradyais tribhir āveṇikaiḥ smṛtyupasthānair mahākaruṇayā ca | ayam asya deyadharmo yo mamāntike cittaprasāda iti ||",
    "avs6:36": "idam avocad bhagavān | āttamanasas te ca bhikṣavo bhagavato bhāṣitam abhyanandan ||"
}