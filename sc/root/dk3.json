{
    "dk3:0": "Dharmaskandha |",
    "dk3:1": "3. vijñānapratyayam nāmarūpaṁ |",
    "dk3:2": "lobhasahajaṁ vijñānam alobhasahajaṁ tathā",
    "dk3:3": "nādikaphalgunavādaṁ svātir ānanda eva ca |",
    "dk3:4": "uddānaṁ ||",
    "dk3:5": "vijñānapratyayaṁ nāmarūpaṁ katarad | āha | yathā tāval lobhasahajaṁ vijñānaṁ pratītya lobhasahajasya kāyakarmavākkarmaṇo ’bhinirvṛttir bhavati prādurbhāvaś ca lobhasahajā vividhā utpadyante rūpi vikṛtaṁ | ya idaṁ rūpasya tajjā vedanā saṁjñā saṁskārā vijñānam idaṁ nāmasya vijñānapratyayaṁ nāmarūpasya | tad ucyate vijñānapratyayaṁ nāmarūpaṁ |",
    "dk3:6": "evaṁ lobhasahajaṁ mohasahajaṁ viparyayeṇa śuklapakṣeṣv alobhasahajam amohasahajaṁ vaktavyaṁ |",
    "dk3:7": "api khalv evam uktaṁ bhagavatā nādikāvavādavyākaraṇe |",
    "dk3:8": "priyāṇāṁ nādika jñātīnāṁ vipariṇāmānyathībhāvād utpadyante śokāḥ paridevā duḥkhadaurmanasyopāyāsāḥ |",
    "dk3:9": "ity etac chokasahajaṁ vijñānaṁ pratītya śokasahajasya kāyavākkarmaṇo ’bhinirvṛttir bhavati prādurbhāvaḥ | yad idaṁ rūpasya tajjā vedanā saṁjñā saṁskārā vijñānaṁ | idaṁ nāmasya vijñānaṁ vijñānasya pratyayaṁ nāmarūpasya | tad ucyate vijñānapratyayaṁ nāmarūpaṁ |",
    "dk3:10": "api khalv evam uktaṁ bhagavatā phalgunāvavāde vyākaraṇe |",
    "dk3:11": "vijnānaṁ phalguna āhāraṁ yāvad evāyatyāṁ punarbhavasyābhinirvṛttaye prādurbhāvāya |",
    "dk3:12": "tat katarad vijñānaṁ | āha | yat tad gandharvasya caramaṁ cittaṁ manovijñānaṁ ācitam upacitaṁ pratiṣṭhitam aprahatam aparijñātaṁ anirodhitam aśāntīkṛtaṁ | yasya vijñānasya samanantaraṁ mātuḥ kukṣau kalalātmabhāvo ’bhisaṁmūrcchati | kalalam ātmabhāvaṁ abhisaṁmūrcchatīti | idaṁ rūpasya tajjā vedanā saṁjñā saṁskārās tajjaṁ vijñānam idaṁ nāmasya vijñānapratyayaṁ nāmarūpasya | tad ucyate vijñānapratyayaṁ nāmarūpaṁ |",
    "dk3:13": "asti khalv evam uktaṁ bhagavatā svātiṁ bhikṣuṁ kaivartapūrviṇam ārabhya |",
    "dk3:14": "trayāṇāṁ bhikṣavaḥ sannipātān mātuḥ kukṣau garbhasyāvakrāntir bhavati | katameṣāṁ trayāṇāṁ | iha bhikṣavo mātāpitarau raktau bhavataḥ sannipatitau mātā ca kalyā bhavati ṛtumatī gandharvaś ca pratyupasthito bhavati | imeṣāṁ bhikṣavas trayāṇāṁ sannipātān mātuḥ kukṣau garbhasyāvakrāntir bhavati |",
    "dk3:15": "iti yat tad garbhasya caramaṁ cittaṁ manovijñānaṁ vistareṇa yāvad vijñānapratyayayaṁ nāmarūpasya | tad ucyate vijñānapratyayaṁ nāmarūpaṁ |",
    "dk3:16": "asti khalv evam uktaṁ bhagavatā mahānidānaparyāye vyākaraṇe āyuṣmate ānandāya |",
    "dk3:17": "asti pratyayam ānanda nāmarūpaṁ | pṛṣṭe sati astīty asya vacanīyaṁ | kiṁpratyayaṁ ānanda nāmarūpaṁ | vijñānapratyayam iti syād vacanīyaṁ |",
    "dk3:18": "vijñānapratyayaṁ ānanda nāmarūpaṁ | iti mayā yad uktam idaṁ me tat pratyuktaṁ | vijñānaṁ ced ānanda mātuḥ kukṣau nāvakramiṣyad api nu nāmarūpaṁ kalalatvaṁ hi saṁmurcchiṣyat* | no bhadanta | vijñānaṁ ced ānanda mātuḥ kukṣau nāvakramitvā punar na vyutkramiṣyat* api nu nāmarūpaṁ imaṁ dhātum āgamiṣyan | no bhadanta | vijñānaṁ ced ānandādāv eva daḥram asya taruṇasya kumārakasya ucchidyeta vinaśyeta na bhaveta api nu nāmarūpaṁ virūḍhiṁ vaipulyatām āpadyeta | no bhadanta | sarvaśo vā punaḥ sarvaśa ānanda vijñāne asati na nāmarūpaṁ prajñāyeta | no bhadanta | tasmād dhi ānanda etan nidānam eṣa hetuḥ eṣa pratyayo nāmarūpasya yad uta vijñānaṁ | vijñānapratyayam ānanda nāmarūpam | iti mayā yad uktam idaṁ me tat pratyuktaṁ ||"
}