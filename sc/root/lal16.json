{
    "lal16:0": "",
    "lal16:1": "",
    "lal16:2": "",
    "lal16:3": "Lalitavistaraḥ |",
    "lal16:4": "",
    "lal16:5": "16: bimbisāropasaṁkramaṇaparivartaḥ ṣoḍaśaḥ",
    "lal16:6": "",
    "lal16:7": "evaṁ khalu bhikṣavaśchandako bodhisattvādhisthānena rājñaḥ śuddhodanasya gopāyāḥ śākyakanyāyāśca sarvasya cāntaḥpurasya sarvasya ca śākyagaṇasya śokavinodakathāmakārṣīt ||",
    "lal16:8": "iti hi bhikṣavo bodhisattvo lubdhakarūpāya devaputrāya kāśikāni vastrāṇi dattvā tasya sakāśātkāṣāyāni vastrāṇi gṛhītvā svayameva pravajyāṁ lokānuvartanāmupādāya sattvānukampāyai sattvaparipācanārtham ||",
    "lal16:9": "atha bodhisattvo yenaiva śākyā brāhmaṇyā āśramastenopasaṁkrāmat | sā bodhisattvaṁ vāsena bhaktena copanimantrayate sma | tato bodhisattvaḥ padmāyā brāhmaṇyā āśramaṁ gacchati sma | tayāpi bodhisattvo vāsena bhaktena copanimantrito ’bhūt ||",
    "lal16:10": "tato raivatasya brahmarṣerāśramamagamat | asāvapi bodhisattvaṁ tathaivopanimantrayate sma | tathaiva rājako ’pi datṛmadaṇḍikaputro bodhisattvamupanimantrayate sma ||",
    "lal16:11": "iti hi bhikṣavo bodhisattvo ’nupūrveṇa vaiśālīṁ mahānagarīmanuprāpto ’bhut ||",
    "lal16:12": "tena khalu punaḥ samayenārāḍaḥ kālāpo vaiśālīmupanisṛtya prativasati sma mahatā śrāvakasaṁghena sārdhaṁ tribhiḥ śiṣyaśataiḥ | sa śiṣyebhya ākiṁcanyāyatanasahavratāyai dharmaṁ deśayati sma | sa bodhisattvaṁ dūrata evāgacchantaṁ dṛṣṭvā āścaryaprāptaḥ śiṣyānāmantrayate sma—paśyata paśyata bho rūpamasyeti | te ’bruvan—evaṁ hyetatpaśyāmaḥ | enamativismayanīyam ||",
    "lal16:13": "tato ’haṁ bhikṣavo yenārāḍaḥ kālāpastenopasaṁkramyārāḍa kālāpametadavocat—careyamahaṁ bho ārāḍe kālāpe brahmacaryam | so ’vocat—cara bho gautama tathārūpeṇa dharmākhyāne yasmin śrāddhaḥ kulaputro ’lpakṛcchreṇājñāmārādhayati ||",
    "lal16:14": "tasya me bhikṣava etadabhūt—asti me chando ’sti vīryamasti smṛtirasti samādhirasti prajñā, yannvahameko ’pramatta ātāpī vyapakṛṣṭo vihareyaṁ tasyaiva dharmasya prāptaye sākṣātkriyāyai ||",
    "lal16:15": "atha khalvahaṁ bhikṣavo eko ’pramatta ātāpī vyapakṛṣṭo viharannalpakṛcchreṇaivaṁ taṁ dharmamadhyavagacchan sākṣādakārṣam ||",
    "lal16:16": "atha khalvahaṁ bhikṣavo yenārāḍaḥ kālāpastenopasaṁkramyaitadavocat—etāvadbho tvayā ārāḍa dharmo ’dhigataḥ sākṣātkṛtaḥ? so ’vocat—evametadbho gautama | tamahamavocat—mayāpi bho eṣa dharmaḥ sākṣātkṛto ’dhigataḥ | so ’vocat—tena hi bho gautama yadahaṁ dharma jānāmi, bhavānapi taṁ jānāti, yaṁ bhavān jānāti, ahamapi taṁ jānāmi | tena hyāvāmubhāvapīmaṁ śiṣyagaṇaṁ pariharāvaḥ ||",
    "lal16:17": "iti hi bhikṣava ārāḍaḥ kālāpaḥ paramayā pūjayā māṁ pūjayati sma | antevāsiṣu ca māṁ samānārthatayā sthāpayati sma ||",
    "lal16:18": "tasya me bhikṣava etadabhūt—ayaṁ khalvārāḍasya dharmo na nairyāṇiko na niryāti, tatkatarasya samyagduḥkhakṣayāya? yannvahamata uttari paryeṣamāṇaścareyam ||",
    "lal16:19": "atha khalvahaṁ bhikṣavo yathābhirāmaṁ vaiśālyāṁ vihṛtya magadheṣu ca prakrānto ’bhūt | so ’haṁ magadheṣu caryāṁ caran yena māgadhakānāṁ rājagṛhaṁ nagaraṁ tadanusṛto yena ca pāṇḍavaḥ parvatarājastenopasaṁkrānto ’bhūvam | tatrāhaṁ pāṇḍave parvatarājapārśve vyāhārṣamekākyadvitīyo ’sahāyo ’nekairdevakoṭinayutaśatasahasraiḥ saṁrakṣitaḥ ||",
    "lal16:20": "tato ’haṁ kalyameva saṁnivāsya pātracīvaramādāya tapodadvāreṇa rājagṛhaṁ mahānagaraṁ piṇḍāya prāvikṣat prāsādikenābhikrāntena pratikrāntena vyavalokitena saṁmiñjitena prasāritena prāsādikena saṁghāṭīpaṭapātracīvaradhāraṇenāvikṣiptairindriyairabahirgatena mānasena nirmitavattailapātradharavadyugamātraṁ paśyan | tatra māṁ rājagṛhakā manuṣyā dṛṣṭvā vismitā abhūvan—kiṁ svidayaṁ brahmā bhaviṣyati śakro devānāmindra āhosvidvaiśravaṇo āhosvitkiṁcidgiridaivatam ||",
    "lal16:21": "tatredamucyate—",
    "lal16:22": "",
    "lal16:23": "atha vimaladharo hyanantatejo svayamiha pravrajiyāna bodhisattvaḥ |",
    "lal16:24": "śāntamanu dānta īryavanto viharati pāṇḍavaśailarājapārśve ||",
    "lal16:25": "rajani vigatu jñātva bodhisattvaḥ paramasudarśaniyaṁ nivāsayitvā |",
    "lal16:26": "pātra pratigṛhīya nīcamāno praviśati rājagṛhaṁ sapiṇḍapātram ||",
    "lal16:27": "kanakamiva sudhātujātarūpaṁ kavacitu lakṣaṇatriṁśatā dvibhiśca |",
    "lal16:28": "naragaṇa tatha nāri prekṣamāṇo na ca bhavate kvaci tṛpti darśanena ||",
    "lal16:29": "vīthi racita ratnavastradhāryai avaśiriyā janu yāti pṛṣṭhato ’sya |",
    "lal16:30": "ko nu ayu adṛṣṭapūrvasattvo yasya prabhāya puraṁ vibhāti sarvam ||",
    "lal16:31": "upari sthihiya nāriṇāṁ sahasrā tathariva dvāri tathaiva vātayāne |",
    "lal16:32": "rathya bharita gehi śūnya kṛtvā naravaru prekṣiṣu te ananyakarmāḥ ||",
    "lal16:33": "na ca bhuyu krayavikrayaṁ karontī na ca puna sauṇḍa pibanti madyapānam |",
    "lal16:34": "na ca gṛhi na ca vīthiye ramante puruṣavarasya nirīkṣamāṇa rūpam ||",
    "lal16:35": "puruṣa tvaritu gacchi rājagehaṁ avaciṣu rāja sa bimbisāra tuṣṭo |",
    "lal16:36": "deva parama tubhya labdha lābhā svayamiha brahma pure carāti piṇḍam ||",
    "lal16:37": "keci avaci śakra devarājo apari bhaṇanti suyāma devaputraḥ |",
    "lal16:38": "tatha api saṁtuṣitaṁ va nirmitaśca apari bhaṇanti sunirmiteṣu devaḥ ||",
    "lal16:39": "keci puna bhaṇanti candrasūryau tathapi ca rāhu baliśca vemacitrī |",
    "lal16:40": "keci puna bhaṇanti vācamevaṁ ayu so pāṇḍavaśailarājavāsī ||",
    "lal16:41": "vacanamimu śruṇitva pārthivo ’sau paramaudagramanā sthito gavākṣe |",
    "lal16:42": "prekṣati varasattva bodhisattvaṁ jvalatu śirīya sudhātukāñcanaṁ vā ||",
    "lal16:43": "piṇḍa dadiya rāja bimbisāraḥ puruṣamavocannirīkṣa kva prayātī |",
    "lal16:44": "dṛṣṭva girivaraṁ sa gacchamāno avaciṣu deva gataḥ sa śailapārśvam ||",
    "lal16:45": "rajani vigatu jñātva bimbisāro mahata janaiḥ parivārito narendraḥ |",
    "lal16:46": "upagami pāṇḍavaśailarājamūle śiriya jvalantu tamadṛśāti śailam ||",
    "lal16:47": "dharaṇi vrajitu yāni oruhitvā paramasugaurava prekṣi bodhisattvam |",
    "lal16:48": "meruriva yathā hyakampamāno nyasiya tṛṇāni niṣaṇṇa sostikena ||",
    "lal16:49": "śirasi caraṇi vandayitva rājā vividhakathāṁ samudāharitva vocat |",
    "lal16:50": "dadami tava upārdhu sarvarājyād rama iha kāmaguṇairahaṁ ca piṇḍam ||",
    "lal16:51": "prabhaṇati giri bodhisattva ślakṣṇaṁ dharaṇipate ciramāyu pālayasva |",
    "lal16:52": "ahamapi pravijahya rājyamiṣṭaṁ pravrajito nirapekṣi śāntihetoḥ ||",
    "lal16:53": "daharu taruṇayauvanairupetaḥ śubhatanuvarṇanibho ’si vegaprāptaḥ |",
    "lal16:54": "vipula dhana pratīccha nārisaṁghaṁ iha mama rājyi vasāhi bhuṅkṣva kāmāṁ ||",
    "lal16:55": "paramapramudito ’smi daśanātte avaciṣu sa māgadharāja bodhisattvam |",
    "lal16:56": "bhavahi mama sahāyu sarvarājyaṁ ahu tava dāsyi prabhūta bhuṅkṣva kāmāṁ ||",
    "lal16:57": "mā ca puna vane vasāhi śūnye ma bhuyu tṛṇeṣu vasāhi bhūmivāsam |",
    "lal16:58": "paramasukumāru tubhya kāyo iha mama rājyi vasāhi bhuṅkṣva kāmāṁ ||",
    "lal16:59": "prabhaṇati giri bodhisattva ślakṣṇaṁ akuṭila premaṇiyā hitānukampī |",
    "lal16:60": "svasti dharaṇipāla te ’stu nityaṁ na ca ahu kāmaguṇebhirarthiko ’smi ||",
    "lal16:61": "kāma viṣasamā anantadoṣā narakaprapātana pretatiryagyonau |",
    "lal16:62": "vidubhi vigarhita cāpyanārya kāmā jahita mayā yathā pakvakheṭapiṇḍam ||",
    "lal16:63": "kāma drumaphalā yathā patantī yathamiva abhrabalāhakā vrajanti |",
    "lal16:64": "adhruva capalagāmi mārutaṁ vā vikiraṇa sarvaśubhasya vañcanīyā ||",
    "lal16:65": "kāma alabhamāna dahyayante tatha api labdha na tṛpti vindayantī |",
    "lal16:66": "yada puna avaśasya bhakṣayante tada mahaduḥkha janenti ghora kāmāḥ ||",
    "lal16:67": "kāma dharaṇipāla ye ca divyā tatha api mānuṣa kāma ye praṇītā |",
    "lal16:68": "eku naru labheta sarvakāmāṁ na ca so tṛpti labheta bhūyu eṣan ||",
    "lal16:69": "ye tu dharaṇipāla śāntadāntā ārya anāśrava dharmapūrṇasaṁjñā |",
    "lal16:70": "prajñaviduṣa tṛpta te sutṛptā na ca puna kāmaguṇeṣu kāci tṛptiḥ ||",
    "lal16:71": "kāma dharaṇipāla sevamānā purima na vidyati koṭi saṁskṛtasya |",
    "lal16:72": "lavaṇajala yathā hi nārū pītvā bhuyu tṛṣa vardhati kāma sevamāne ||",
    "lal16:73": "api ca dharaṇipāla paśya kāyaṁ adhruvamasāraku duḥkhayantrametat |",
    "lal16:74": "navabhi vraṇamukhaiḥ sadā sravantaṁ na mama narādhipa kāmachandarāgaḥ ||",
    "lal16:75": "ahamapi vipulāṁ vijahya kāmāṁ tathapi ca istrisahasra darśanīyāṁ |",
    "lal16:76": "anabhiratu bhaveṣu nirgato ’haṁ paramaśivāṁ varabodhi prāptukāmaḥ ||",
    "lal16:77": "",
    "lal16:78": "rājā āha—",
    "lal16:79": "",
    "lal16:80": "katama diśi kuto gato ’si bhikṣo kva ca tava janma kva te pitā kva mātā |",
    "lal16:81": "kṣatriya atha brāhmaṇo ’tha rājā parikatha bhikṣu yadī na bhārasaṁjñā ||",
    "lal16:82": "",
    "lal16:83": "bodhisattva āha—",
    "lal16:84": "",
    "lal16:85": "śratu ti dharaṇipāla śākiyānāṁ kapilapuraṁ paramaṁ suṛddhisphītam |",
    "lal16:86": "pitu mama śuddhodaneti nāmnā tanu ahu pravrajito guṇābhilāṣī ||",
    "lal16:87": "",
    "lal16:88": "rājā āha—",
    "lal16:89": "",
    "lal16:90": "sādhu tava sudṛṣṭadarśanaṁ te yanu tava janma vayaṁ pi tasya śiṣyāḥ |",
    "lal16:91": "api ca mama kṣamasva āśayenā yamapi nimantritu kāmavītarāgo ||",
    "lal16:92": "yadi tvaya anuprāptu bhoti bodhiḥ tada mama seti bhoti dharmasvāmim |",
    "lal16:93": "api ca mama purā sulabdha lābhā mama vijite vasasīha yatsvayaṁbho ||",
    "lal16:94": "punarapi caraṇāni vandayitvā kṛtva pradakṣiṇu gauraveṇa rājā |",
    "lal16:95": "svakajanaparivārito narendraḥ punarapi rājagṛhaṁ anupraviṣṭaḥ ||",
    "lal16:96": "magadhapuri praveśi lokanātho vihariya śāntamanā yathābhiprāyam |",
    "lal16:97": "arthu kariya devamānuṣāṇāṁ upagami tīru nirañjanā narendraḥ ||",
    "lal16:98": "",
    "lal16:99": "|| iti śrīlalitavistare bimbisāropasaṁkramaṇaparivarto nāma ṣoḍaśamo ’dhyāyaḥ ||"
}