{
    "san-lo-mvu76:0": "Mahāvastu",
    "san-lo-mvu76:1": "76. The Jātaka of the Crow",
    "san-lo-mvu76:2": "bhikṣū bhagavntam āhaṁsuḥ || paśya bhagavaṁ kathaṁ āyuṣmatā udāyinā ayaṁ rājā śuddhodano abhiprasādito || bhagavān āha || na hi bhikṣavo etarahim eva etena udāyinā eṣo rājā śuddhodano abhiprasādito anyadāpi eṣa etena udāyinā rājā śuddhodano abhiprasādito || bhikṣū āhansuḥ || anyadāpi bhagavaṁ || bhagavān āha || anyadāpi bhikṣavaḥ ||",
    "san-lo-mvu76:3": "bhūtapūrvaṁ bhikṣavo atītam adhvānaṁ nagare vārāṇasīye kaśijanapade rājā brahmadatto nāma rājyaṁ kārayati kṛtapuṇyo maheśākhyo susaṁgṛhītaparijano dānasaṁvibhāgaśīlo mahābalo mahākośo mahābalavāhano | tasya taṁ nagaraṁ vārāṇasī kāśijanapadaṁ ṛddhaṁ ca sphītaṁ ca kṣemaṁ ca subhikṣaṁ ca ākīrṇajanamanuṣyaṁ ca bahujanamanuṣyaṁ ca sukhitamanuṣyaṁ ca praśāntaḍimbaḍamaraṁ sunigṛhītataskaraṁ vyavahārasaṁpannaṁ || tatra supātro nāma kākarājā prativasati aśītisahasraparivāro ||| tasya dāni kākarājño supārśvā nāma kākabhāryā | tasyā kākīye rājabhojanena dohalako | sā tasya supātrasya kākarājño taṁ dohalaṁ ācikṣati || so āha || ahaṁ ānāpayiṣyaṁ rājabhojanaṁ bhuṁjāhīti || so dāni kākarājā amātyam āha || supārśvāye rājabhojanena abhiprāyo āṇāpehi kākānāṁ yaṁ rājño brahmadattasya mahānasāto rājabhojanam āhariṣyanti || so amātyo āha || svāmi ānayiṣyāmi rājabhojanaṁ pi || so dāni āmātyo teṣāṁ kākānām āṇāpeti | gacchatha rājño brahmadattasya  mahānasāto rājabhojanam ānetha supātrasya kākarājño bhāryā paribhuṁjiṣyati || te kākā āhansuḥ || rājakulaṁ iṣvastraśikṣitaiḥ rakṣīyati | parisamantena rājakulasya pakṣī na śaknoti atikramituṁ tato na śakyāma vayaṁ rājño brahmadattasya mahānasāto rājabhojanam ānayituṁ || apare pi āṇāpyanti na ca utsahanti | aśītihi kākasahasrehi na ca kocid utsahati rājño brahmadattasya mahānasāto rājabhojanam ānetuṁ mā tatra gatā kāṁḍena vā guḍikāye vā hanyema || tasya dāni kākarājño amātyasya etad abhūṣi || ahaṁ supātrasya kākarājño aśītināṁ kākasahasrāṇāṁ amātyo yadi ca ahaṁ na śaknomi etaṁ supātrasya kākarājño āṇattikaṁ kartuṁ na puruṣakārakaṁ bhavati asmākaṁ gacchāmi svakaṁ rājño supātrasya nivedituṁ || mahārāja atra svakaṁ mahānasāto rājabhojanaṁ ānemi yadi hanyāmi yaṣṭaṁ bhavatu ekaśarīreṇa na punaḥ supātrasya kākarājño bhāryāye bhojanaṁ nānemi || so dāni teṣāṁ rājapuruṣāṇāṁ iṣvastraśikṣitānāṁ py āluptacittānāṁ nājñāto | tataḥ rājño brahmadattasya mahānasāto nānāprakāraṁ rājabhojanaṁ pratyagraṁ varṇarasopetaṁ tuṇḍenādāyāpagacchati || divase divase punarpunaḥ harati ||",
    "san-lo-mvu76:4": "tehi tehi sūpehi rājño brahmadattasya nivedituṁ || atra mahānase kāko aparādhyati rājabhojanam ucchiṣṭhīkaroti viṭṭāleti vidhvaṁseti vayaṁ karme praśṛtā tehi karmehi utkṣiptā sma nivārayituṁ || rājñā amātyā āṇattā || evaṁ mahānasaṁ jālena pidhāpetha yatha so kāko na mahānase śakyeya aparādhyituṁ ||",
    "san-lo-mvu76:5": "manasā devānāṁ vacasā pārthivānāṁ",
    "san-lo-mvu76:6": "nacireṇāḍhyānāṁ karmaṇā daridrāṇām iti ||",
    "san-lo-mvu76:7": "rājño brahmadattasya vacanamātreṇa sarvantaṁ mahānasaṁ jālena apihitaṁ || so kāko tatra mahānase na śaknoti opatituṁ nāpi śaknoti aparādhyituṁ || so pi tarketi kathaṁ ahaṁ ato rājabhojanaṁ hariṣyanti || tasya kākasya etad abhūṣi || yan nūnāhaṁ etaṁ panthaṁ rakṣeyaṁ yena pathena mahānasāto rājño bhaktaṁ allīpīyati || yataḥ panthāto taṁ paśyati rājño allīpīyantaṁ odanaṁ vā vyañjanaṁ vā mānsaprakārāṇi vā khajjakaṁ vā tilakṛtaṁ vā anyaṁ vā kaṁcid bhakṣyaṁ tataḥ taṇḍenādāya gacchati || rājñā āṇattaṁ sarveṣām eteṣāṁ pariveṣakānāṁ varṣavarāṇāṁ ca bhojanabhājanānāṁ pidhānāni detha || te dāni pariveṣakā taṁ bhojanaṁ pidhānehi apihitvā mahānasāto rājño allīyanti || tato so kāko na bhūyo śaknoti hartuṁ || tasya dāni kākasya etad abhūṣi || katham ahaṁ śakyeyaṁ kākarājño bhāryāye bhūyo rājabhojanaṁ hartuṁ || so dāni yaṁ rājā brahmadatto ceṭīnāṁ haste arpayanto devīnāṁ kabalāni preṣati tataś ceṭīnāṁ hastāto harati || rājñā brahmadattena śrutaṁ | ataḥ devīnāṁ kabalehi praveśīyantehi so kāko ceṭīnāṁ hastāto bhojanaṁ harati || rājñā āṇattaṁ || sarvāsāṁ ceṭīnāṁ kabalāni praveśayantānāṁ apidhānāni detha || tatra ca rājño brahmadattasya gurukaṁ amarṣaṁ saṁjātaṁ || aho yādṛśo eṣo kākaḥ dhṛṣṭo mukharo pragalbho ca sāhasiko ca dhanuhastehi na śakyati rakṣituṁ antan dṛraṣṭvā opatati || rājñā āṇattaṁ || yo me etaṁ kākaṁ jīvantaṁ gṛhītvā allīpeya tasya vipulaṁ abhicchādanaṁ dadeyaṁ || sarvasya parivārasya āṇattaṁ evaṁ rājā brahmadatto jalpati ||",
    "san-lo-mvu76:8": "",
    "san-lo-mvu76:9": "aparā dāni ceṭī rājño brahmadattasya arpayato svakāye devīye kabalaṁ ādāya vastrehi apihitvā gacchati | sā dāni tena kākena dṛṣṭā | tasya etad abhūṣi | kathaṁ ato ceṭīya hastāto bhojanaṁ hareyaṁ | yan nūnāhaṁ asyā ceṭīye nāsāgre lagneyaṁ tataḥ sā ceṭī trastā imaṁ bhojanaṁ ujjhiṣyati tato ahaṁ yaṁ taṁ bhojanaṁ gṛhya gamiṣyāmi || so dāni yenābhūd dāsī opatitvā tāye ceṭīye nāse lagno | tatra nāse vraṇo kṣato | ceṭīye bhītāye bhojanam ujjhitvā so kāko ubhayehi hastehi gṛhīto || sā dāni ceṭī kākam ādāya nāsāya rudhireṇa gharantena rājño brahmadattasya upasaṁkrāntā | ayaṁ so dṛṣṭakākaḥ gṛhīto || so dāni rājā brahmadatto tasyā ceṭīye prīto saṁvṛtto | śobhanaṁ te kṛtaṁ yaṁ tvayā eṣo kāko gṛhīto || tena dāni rājñā brahmadattena tāye ceṭīye vipulo ācchādo dinno || so ca kāko paribhāṣiyati | na śobhanaṁ yaṁ tvaṁ rājakulaṁ pi dharṣayasi || so dāni kāko rājānaṁ brahmadattaṁ gāthāye adhyabhāṣe ||",
    "san-lo-mvu76:10": "vārāṇasyāṁ mahārāja kākarājā nivāsito |",
    "san-lo-mvu76:11": "aśītikākasahasrehi supātro parivārito ||",
    "san-lo-mvu76:12": "tasya dohalinī bhāryā supārśvā mānsam icchati |",
    "san-lo-mvu76:13": "rājño mahānase pakvaṁ pratyagraṁ rājabhojanaṁ ||",
    "san-lo-mvu76:14": "tasyāhaṁ vacanaṁ śrutvā karanto anuśāsanīṁ |",
    "san-lo-mvu76:15": "bhartur apacitiṁ kṛtvā nāsāye akari vranaṁ ||",
    "san-lo-mvu76:16": "atha khalu bhikṣavaḥ rājā brahmadatto tasya kākarājāmātyasya prīto saṁvṛtto | imasya kākarājāmātyasya tasya kākarājasya sakāśāto naiva grāmo na bhogo nāpi  ca anyā kācid vṛttiḥ | svakena tuṇḍena vṛttiṁ paryeṣanto ātmatyāgaṁ tasya kākarājasya kāryaṁ karoti || atha bhikṣavo rājā brahmadatto amātyapārṣadyāṁ gāthāye adhyabhāṣe ||",
    "san-lo-mvu76:17": "etādṛśo arahati rājabhogaṁ hi bhuṁjituṁ |",
    "san-lo-mvu76:18": "yathāyaṁ kākarājasya prahva āmaraṇād dvijo ||",
    "san-lo-mvu76:19": "tasya dāni kākasya rājñā brahmadattena daivasikaṁ rājabhojanaṁ anujñātaṁ | rājabhojanasya pratyagrasya nānāprakārasya pūraṁ bhojanaṁ kṛtvā tasya kākasya arthāye ekānte kṣipyati ataḥ taṁ daivasikaṁ svayaṁ ca bhuṁjesi kākarājasya ca haresi || parivārasya āṇattaṁ | na kenacid etasya kākasya rājakulaṁ gacchantasya vā āgatasya vā kiṁcid vyāghātaṁ utpādayitavyaṁ ||",
    "san-lo-mvu76:20": "bhagavān āha || syāt khalu punar bhikṣavo yuṣmākam evam asyād anyaḥ sa tena kālena tena samayena supātro nāma kākarājā abhūṣi | na khalv evaṁ draṣṭavyaṁ | tat kasya hetoḥ | ahaṁ sa kākarājo abhūṣi || yā kākarājasya bhāryā supārśvā nāma sā eṣo yaśodharā abhūṣi || yaś ca kākarājasya aśītīnāṁ kākasahasrāṇām amātyo abhūṣi eṣo sa kālodāyī sthaviraḥ || yo bhūd rājā brahmadattaḥ sa eṣa rājā śuddhodano abhūṣi || tadāpi eṣo etena prasādito etarahiṁ pi eṣa etena prasāditaḥ ||",
    "san-lo-mvu76:21": "kākajātakaṁ samāptaḥ ||"
}