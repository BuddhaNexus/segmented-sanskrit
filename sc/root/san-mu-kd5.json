{
    "san-mu-kd5:0": "Sanskrit Mūlasarvāstivāda Vinaya",
    "san-mu-kd5:1": "Khandhaka",
    "san-mu-kd5:2": "Carmavastu",
    "san-mu-kd5:3": "uddānam |",
    "san-mu-kd5:4": "pañcabhir upasaṁpadā śayanāsana + + + |",
    "san-mu-kd5:5": "+ + + + + + + + + ||",
    "san-mu-kd5:6": "buddho bhagavāñ chrāvastyāṁ viharati sma jetavane ’nāthapiṇḍadasyārāme | tasmin samaye ’śmakanagarāntake vāsavagrāmake balaseno nāma gṛhapatiḥ prativasaty āḍhyo mahādhano mahābhoge vistīrṇaviśālaparigraho vaiśravaṇadhanapratispardhī | tena sadṛśāt kulāt kalatram ānītam | sa tayā sārdhaṁ krīḍati ramate paricārayati | tasya krīḍato ramamāṇasya paricārayato na putro na duhitā | so ’putraḥ putrābhinandī śivavaruṇakuberaśakrabrahmādīn āyācate | ārāmadevatāṁ vanadevatāṁ śṛṅgāṭakadevatāṁ balipratigrāhikāṁ devatāṁ sahajāṁ sahadharmikāṁ nityānubaddhām api devatām āyācate | asti caiṣa lokapravādo yadāyācanahetoḥ putrā jāyante duhitaraś ceti | tac ca naivam | yady evam abhaviṣyad ekaikasya putrasahasram abhaviṣyat tadyathā rājñaś cakravartinaḥ | api tu trayāṇāṁ sthānānāṁ saṁmukhībhāvāt putrā jāyante duhitaraś ca | katameṣāṁ trayāṇām | mātāpitarau raktau bhavataḥ saṁnipatitau mātā kalyā bhavati ṛtumatī gandharvaś ca pratyupasthito bhavati | eṣāṁ trayāṇāṁ sthānānāṁ saṁmukhībhāvāt putrā jāyante duhitaraś ca | sa caivam āyācanaparas tiṣṭhati | anyatamaś ca satvaś caramabhavikaś caritaiṣī gṛhītamokṣamārgo ’ntarmukho nirvāṇe bahirmukhaḥ saṁsārād anarthikaḥ sarvabhavagaticyutyupapattiṣu antimadehadhārī anyatamasmād devanikāyāc cyutvā tasyāḥ prajāpatyāḥ kukṣim avakrāntaḥ | paṁcāveṇikā dharmā ekatye paṇḍitajātīye mātṛgrāme | katame paṁca | raktaṁ puruṣaṁ jānāti | viraktaṁ jānāti | kālaṁ jānāti ṛtuṁ jānāti | garbham avakrāntaṁ jānāti | yasya sakāśād garbham avakrāmati taṁ jānāti | dārakaṁ jānāti | dārikāṁ jānāti | saced dārako bhavati dakṣiṇaṁ kukṣiṁ niśritya tiṣṭhati | saced dārikā bhavati vāmaṁ kukṣiṁ niśritya tiṣṭhati | sāttamanāttamanāḥ svāmina ārocayati | diṣṭyāryaputra vardhasvāpannasatvāsmi saṁvṛttā | yathā ca me dakṣiṇaṁ kukṣiṁ niśritya tiṣṭhati niyataṁ dārako bhaviṣyati | so ’py āttamanāttamanā udānam udānayati | apy evāhaṁ cirakālābhilaṣitaṁ putramukhaṁ paśyeyaṁ samajāto me syān nāvajātaḥ | kṛtyāni me kurvīta bhṛtaḥ pratibibhṛyād dāyādyaṁ pratipadyeta kulavaṁśo me cirasthitikaḥ syāt | asmākaṁ cāpy atītakālagatānām alpaṁ vā prabhūtaṁ vā dānāni datvā puṇyāni kṛtvā asmākaṁ nāmnā dakṣiṇām ādekṣyati | idaṁ tayor yatra yatropapannayor gacchator anugacchatv iti | āpannasatvāṁ caināṁ viditvā upari prāsādatalagatām ayantritāṁ dhārayati śīte śītopakaraṇair uṣṇe uṣṇopakaraṇair vaidyaprajñaptair āhārair nātitiktair nātyamlair nātilavaṇair nātimadhurair nātikaṭukair nātikaṣāyais tiktāmlalavaṇamadhurakaṭukakaṣāyavivarjitair āhārair hārārdhahāravibhūṣitagātrīm apsarasam iva nandanavanavicāriṇīṁ mañcān mañcaṁ pīṭhāt pīṭham anavatarantīm adharimāṁ bhūmim | na cāsyāḥ kiṁcid amanojñaśabdaśravaṇaṁ yāvad eva garbhasya paripākāya | sāṣṭānāṁ vā navānāṁ vā māsānām atyayāt prasūtā | dārako jātaḥ | abhirūpo darśanīyaḥ prāsādiko gauraḥ kanakavarṇaś chatrākāraśirāḥ pralambabāhur vistīrṇaviśālalalāṭaḥ saṅgatabhrūr uttuṅganāso ratnapratyuptikayā karṇikayā āmuktayālaṅkṛtaḥ | balasenena gṛhapatinā ratnaparīkṣakā āhūyoktāḥ | bhavanto ratnānāṁ mūlyaṁ kuruta iti | na śakyate ratnānāṁ mūlyaṁ kartum iti | dharmatā khalu yasya ratnasya na śakyate mūlyaṁ kartuṁ tasya koṭir mūlyaṁ kriyate | te kathayanti | gṛhapate eṣāṁ ratnānāṁ kotir mūlyam iti | tasya jñātayaḥ saṁgamya samāgamya trīṇi saptakāny ekaviṁśatidivasāni vistareṇa jātasya jātimahaṁ kṛtvā nāmadheyaṁ vyavasthāpayanti | kiṁ bhavatu dārakasya nāmeti | jñātayaḥ ūcuḥ | ayaṁ dārakaḥ koṭimūlyayā ratnapratyuptikayā āmuktayā MS karṇikayā jātaḥ śravaṇeṣu ca nakṣatreṣu | bhavatu dārakasya śroṇaḥ koṭīkarṇa iti nāma | yasminn eva divase śroṇaḥ koṭīkarṇo jātas tasminn eva divase balasenasya gṛhapater dvau preṣyadārakau jātau | tenaikasya dāsaka iti nāmadheyaṁ vyavasthāpitam aparasya pālaka iti | śroṇaḥ koṭīkarṇo ’ṣṭābhyo dhātrībhyo ’nupradatto dvābhyām aṁsadhātrībhyāṁ dvābhyāṁ krīḍanikābhyāṁ dvābhyāṁ maladhātrībhyāṁ dvābhyāṁ kṣīradhātrībhyāṁ | so ’ṣṭābhir dhātrībhir unnīyate vardhyate kṣīreṇa dadhnā navanītena sarpiṣā sarpirmaṇḍenānyaiś cottaptottaptair upakaraṇaviśeṣair āśu vardhate hradastham iva paṅkajam | sa yadā mahān saṁvṛttas tadā lipyām upanyastaḥ saṁkhyāyāṁ gaṇanāyāṁ mudrāyām uddhāre nyāse nikṣepe vāstuparīkṣāyāṁ ratnaparīkṣāyām | so ’ṣṭāsu parīkṣāsūdghāṭako vācakaḥ paṇḍitaḥ paṭupracāraḥ saṁvṛttaḥ | tasya pitrā trīṇi vāsagṛhāṇi māpitāni | haimantikaṁ graiṣmikaṁ vārṣikam | trīṇy udyānāni māpitāni haimantikaṁ graiṣmikaṁ vārṣikam | trīṇy antaḥpurāṇi pratyupasthāpitāni jyeṣṭhakaṁ madhyamaṁ kanīyasam | sa upari prāsādatalagato niṣpuruṣeṇa tūryeṇa krīḍati ramate paricārayati | balaseno gṛhapatir nityam eva kṛṣikarmānte udyuktaḥ | sa koṭīkarṇas taṁ pitaram paśyatinityaṁ kṛṣikarmānte udyuktam | sa kathayati | tāta kasyārthe tvaṁ nityam eva kṛṣikarmānte udyuktaḥ | sa kathayati | putra yathā tvam upari prāsādatalagato niṣpuruṣeṇa tūryeṇa krīḍasi ramase paricārayasi yady aham apy evam eva krīḍeyaṁ rameyaṁ paricārayeyaṁ na cirād evāsmākaṁ bhogās tanutvaṁ parikṣayaṁ paryādānaṁ gaccheyuḥ | sa saṁlakṣayati | mamaivārthaṁ codanā kriyate | sa kathayati | tāta yady evaṁ paṇyam ādāya deśāntaraṁ gacchāmi | pitā kathayati | putra tāvantaṁ me ratnajātam asti yadi tvaṁ tilataṇḍulakolakulatthanyāyena ratnāni paribhokṣyase tathāpi me ratnānāṁ parikṣayo na syāt | sa kathayati | tātānujānīhi māṁ gacchāmi paṇyam ādāya deśāntaram iti | balasena tasyāvaśyaṁ nirbandhaṁ jñātvā anujñātaḥ | balasena gṛhapatinā vāsavagrāmake ghaṇṭāvaghoṣaṇaṁ kāritaṁ yo yuṣmākam utsahate śroṇena koṭīkarṇena sārthavāhena sārdham aśulkenātarpaṇyena mahāsamudram avatartuṁ sa mahāsamudragamanīyaṁ paṇyaṁ samudānayatu | pañcabhir vaṇikśatair mahāsamudragamanīyaṁ paṇyaṁ samudānītam | balaseno nāma gṛhapatiḥ saṁlakṣayati | kīdṛśena yānena śroṇaḥ koṭīkarṇo yāsyati | sa saṁlakṣayati | saced dhastibhir hastinaḥ sukumārā durbharāś ca | aśvā api sukumārā durbharāś ca | gardabhāḥ smṛtimantaḥ sukumārāś ca | gardabhayānena gacchatv iti | sa pitrāhūyoktaḥ | putra na tvayā sārthasya purastād gantavyaṁ nāpi pṛṣṭhataḥ | yadi balavāṁś ca cauro bhavati sārthasya purastān nipatati durbalo bhavati pṛṣṭhato nipatati | tvayā sārthasya madhye gantavyaṁ na cet hate sārthavāhe hataḥ sārtho bhavet | dāsakapālakāv api abhihitau | putrau yuvābhyāṁ na kenacit prakāreṇa śroṇaḥ koṭīkarṇo moktavya iti | athāpareṇa samayena śroṇaḥ koṭīkarṇaḥ kṛtakautukamaṅgalasvastyayano mātuḥ sakāśam upasaṁkramya pādayor nipatya kathayati | amba gacchāmi avalokitā bhava mahāsamudram avatarāmi | sā ruditum ārabdhā | sa kathayati | amba kasmād rodiṣi | mātā sāśrudurdinavadanā kathayati | putra kadācid ahaṁ putrakaṁ punar api jīvantaṁ drakṣyāmi iti | sa saṁlakṣayati | ahaṁ maṅgalaiḥ saṁprasthitaḥ | iyam īdṛśam amaṅgalam abhidhatte | sa ruṣitaḥ kathayati | amba ahaṁ kṛtakautukamaṅgalasvastyayano mahāsamudraṁ saṁprasthitaḥ | tvaṁ cedṛśāny amaṅgalāni karoṣi | apāyān kiṁ na paśyasīti | sā kathayati | putra kharaṁ te vākkarma niścāritam |atyayam atyayato deśaya | apy evaitat karma tanutvaṁ parikṣayaṁ paryādānaṁ gacchet | sā tenātyayam atyayataḥ kṣamāpitā | atha śroṇaḥ koṭīkarṇaḥ kṛtakautukamaṅgalasvastyayanaḥ śakaṭair bhārair moṭaiḥ piṭakair uṣṭrair gobhir gardabhaiḥ prabhūtaṁ samudragamanīyaṁ paṇyam āropya mahāsamudraṁ saṁprasthitaḥ |",
    "san-mu-kd5:7": "so ’nupūrveṇa grāmanagaranigamapallīpattaneṣu cañcūryamāṇo mahāsamudrataṭam anuprāptaḥ MS: samudratīrasamanuprāptaḥ | nipuṇataḥ sāmudraṁ yānapātraṁ pratipadya mahāsamudram avatīrṇo dhanahārakaḥ so ’nuguṇena vāyunā ratnadvīpam anuprāptaḥ | tena tatropaparīkṣyopaparīkṣya ratnānāṁ tad vahanaṁ pūritaṁ tadyathā tilataṇḍulakolakulatthānām | so ’nuguṇena vāyunā saṁsiddhayānapātro jambudvīpam anuprāptaḥ | sa sārthas tasminn eva samudratīre āvāsitaḥ | asau śroṇaḥ koṭīkarṇo ’pi sārthavāho dāsakapālakāv ādāya sārthamadhyād ekānte ’pakramya āyaṁ vyayaṁ ca tulayitum ārabdhaḥ | paścāt tenāsau dāsako ’bhihitaḥ | dāsaka paśya sārthaḥ kiṁ karotīti | sa gataḥ | yāvat paśyati sārdhaṁ suptam | so ’pi tatraiva suptaḥ | dāsakaś cirāyatīti kṛtvā pālako ’bhihitaḥ | pālaka paśya sārthaḥ kiṁ karotīti | sa gataḥ | yāvat paśyati sthorāṁ lardayantaṁ sārtham | so ’pi sthorāṁ lardayitum ārabdhaḥ | dāsaka saṁlakṣayati | pālakaḥ sārthavāhaṁ śabdāpayiṣyati | pālako ’pi saṁlakṣayati | dāsakaḥ sārthavāhaṁ śabdāpayiṣyatīti | sa sārthaḥ sarātrim eva sthorāṁ lardayitvā saṁprasthitaḥ | so ’pi gāḍhanidrāvaṣṭabdhaḥ śayitaḥ | sa sārthas tāvad gato yāvat prabhātam | te kathayanti | bhavantaḥ kva sārthavāhaḥ | purastād gacchati | purastād gatvā pṛcchanti kva sārthavāhaḥ | pṛṣṭhata āgacchati | pṛṣṭhato gatvā pṛcchanti kva sārthavāhaḥ | madhye gacchati | madhye gatvā pṛcchanti | yāvat tatrāpi nāsti | dāsakaḥ kathayati | mama buddhir utpannā pālakaḥ sārthavāhaṁ śabdāpayiṣyati | pālako ’pi kathayati | mama buddhir utpannā dāsakaḥ sārthavāhaṁ śabdāpayiṣyatīti | bhavanto na śobhanaṁ kṛtaṁ yad asmābhiḥ sārthavāhaś choritaḥ | āgacchata nivartāmaḥ | te kathayanti | bhavanto yadi vayaṁ nivartiṣyāmaḥ sarva evānayena vyasanam āpatsyāmaḥ | āgacchata kriyākāraṁ tāvat kurmaḥ | tāvan na kenacic chroṇasya koṭīkarṇasya mātāpitṛbhyām ārocayitavyaṁ yāvad bhāṇḍaṁ na pratiśāmitaṁ bhavatīti | te kriyākāraṁ kṛtvā gatāḥ | śroṇasya koṭīkarṇasya mātāpitṛbhyāṁ śrutaṁ śroṇaḥ koṭīkarṇo ’bhyāgata iti | tau pratyudgatau | kva sārthavāhaḥ | madhye āgacchati | madhye gatvā pṛcchataḥ kva sārthavāha iti | te kathayanti | pṛṣṭhata āgacchati | pṛṣṭhato gatvā pṛcchataḥ | kva sārthavāhaḥ | purastād gacchatīti | tais tāvad ākulīkṛtau yāvad bhāṇḍaṁ pratiśāmitam | gataḥ paścāt te kathayanti | amba vismṛto ’smābhiḥ sārthavāha iti | tābhyām eka āgatya kathayati | ayaṁ śroṇaḥ koṭīkarṇo ’bhyāgata iti | tasya tāv abhisāraṁ datvā pratyudgatau na paśyataḥ | apara āgatya kathayati | ayaṁ śroṇaḥ koṭīkarṇo ’bhyāgata iti | tasya tāv abhisāraṁ datvā pratyudgatau na paśyataḥ | tau yāvan na kasyacit punar api śraddadhātum ārabdhau | tābhyām udyāneṣu devakuleṣu chatrāṇi ghaṇṭāvyajanāni akṣarāṇi likhitāni yadi tāvac chroṇaḥ koṭīkarṇo jīvati laghv āgamanāya | atha cyutaḥ kālagato gatyupapattisthānāt sthānāntaraviśeṣatāyai | tau śokena rudantāv andhībhūtau | so ’pi sūryasyābhyudgamanakālasamaye sūryāṁśubhir ābhānvitaḥ pratibuddho yāvat sārthaṁ na paśyati | nānyatra tāv eva gardabhāvatiṣṭhataḥ | sa tau yojayitvā saṁprasthitaḥ | vālukāsthale vāyunā mārgaḥ pihitaḥ | smṛtimanto gardabhā jighritvā saṁprasthitaḥ śanair gacchantīti pratodayaṣṭyā spṛṣṭhāḥ śālāṭavīṁ praviṣṭāḥ | te tṛṣārtā vihvalavadanā jihvāṁ nirnāmayya gacchanti | tān dṛṣṭvā tasya kāruṇyam utpannam | sa saṁlakṣayati | yady etān notsrakṣyāmi ebhir eva sārdham anayena vyasanam āpatsye |",
    "san-mu-kd5:8": "sa tān utsṛjya padbhyāṁ saṁprasthitaḥ | yāvat paśyati āyasaṁ nagaram uccaṁ ca pragṛhītaṁ ca | tatra dvāre puruṣas tiṣṭhati kālo raudraś caṇḍo lohitākṣa udbaddhapiṇḍo lohalaguḍavyagrahastaḥ MS: tatra kālo caṇḍo lohitākṣaḥ udbandhapiṇḍakāyaṣṭi vigraho puruṣo dvāre tiṣṭhati | sa tasya sakāśam upasaṁkrāntaḥ | bhoḥ puruṣa | asty atra pānīyam | sa tūṣṇīm avasthitaḥ | bhūyas tena pṛṣṭo ’sau puruṣo ’sty atra pānīyam iti | bhūyo ’pi sa tūṣṇīm avasthitaḥ | tena sārthavāhena tatra praviśya pānīyaṁ pānīyam iti śabdo niścāritaḥ | yāvat pañcamātraiḥ pretasahasrair dagdhasthūṇāsadṛśair asthiyantravad ucchritaiḥ svakeśaromapracchannaiḥ parvatasannibhodaraiḥ sūcīcchidropamamukhair anuparivāritaḥ śroṇaḥ koṭīkarṇaḥ | te kathayanti | sārthavāha kāruṇikas tvam asmākaṁ tṛṣārtānāṁ pānīyam anuprayaccha | sa kathayati | bhavanto ’ham api pānīyam eva mṛgayāmi kuto ’haṁ yuṣmākaṁ pānīyam anuprayacchāmīti | te kathayanti | sārthavāha pretanagaram idaṁ kutaḥ khalv atra pānīyam | adyāsmābhir dvādaśabhir varṣais tvatsakāśāt pānīyaṁ pānīyam iti śabdaḥ śrutaḥ | sa kathayati | ke yūyaṁ bhavantaḥ kena vā karmaṇā ihopapannāḥ | ta ūcuḥ | śroṇa duṣkuhakā jambudvīpakā manuṣyā nābhiśraddadhāsyanti | sa cāha | ahaṁ bhavantaḥ pratyakṣadarśī kasmān nābhiśraddadhāsye MS: kathaṁ na śraddhāsye | te gāthāṁ bhāṣante |",
    "san-mu-kd5:9": "ākrośakā roṣakā vayaṁ matsariṇaḥ kuṭukuñcakā vayam |",
    "san-mu-kd5:10": "dānañ ca dattam aṇv api tena vayaṁ pretalokam āgatāḥ ||",
    "san-mu-kd5:11": "śroṇa gaccha puṇyamaheśākhyas tvam MS: puṇyakāmāṁ tvam | asti kaścit tvayā dṛṣṭaḥ pretanagaraṁ praviṣṭaḥ svastikṣemābhyāṁ jīvan nirgacchan MS: nagaraṁ praviśya jīvan gacchati | sa saṁprasthitaḥ | yāvat tenāsau puruṣo dṛṣṭaḥ | sa tenoktaḥ | bhadramukha aho bata tvayā mamārocitaṁ syād yathedaṁ pretanagaram iti nāham atra praviṣṭaḥ syām | sa tenoktaḥ | śroṇa gaccha puṇyamaheśākhyas tvam | yena tvaṁ pretanagaraṁ praviśya svastikṣemābhyāṁ nirgataḥ |",
    "san-mu-kd5:12": "sa saṁprasthito yāvad aparaṁ paśyaty āyasaṁ nagaram uccaṁ ca pragṛhītaṁ ca | tatrāpi dvāre puruṣas tiṣṭhati kālaś caṇḍo lohitākṣa udbaddhapiṇḍo lohalaguḍavyagrahastaḥ | sa tasya sakāśam upasaṁkrāntaḥ | upasaṁkramyaivam āha | bhoḥ puruṣa asty atra nagare pānīyam | sa tūṣṇīm avasthitaḥ | bhūyas tena pṛṣṭaḥ | bhoḥ puruṣa asty atra nagare pānīyam | sa tūṣṇīm avasthitaḥ | tena tatra praviśya pānīyaṁ pānīyam iti śabdaḥ kṛtaḥ | anekaiḥ pretasahasrair dagdhasthūṇākṛtibhir asthiyantravad ucchritaiḥ svakeśaromapraticchannaiḥ parvatasannibhodaraiḥ sūcīcchidropamamukhair anuparivāritaḥ | te kathayanti | śroṇa kāruṇikas tvam asmākaṁ tṛṣārtānāṁ pānīyam anuprayaccha | sa kathayati | aham api bhavantaḥ pānīyam eva mṛgayāmi kuto ’haṁ yuṣmākaṁ pānīyaṁ dadāmīti | te kathayanti | śroṇa pretanagaram idaṁ kuto ’tra pānīyam | adyāsmābhir dvādaśabhir varṣais tvatsakāśāt pānīyaṁ pānīyam iti śabdaḥ śrutaḥ | sa cāha | ke yūyaṁ bhavantaḥ kena vā karmaṇā ihopapannāḥ | ta ūcuḥ | śroṇa duṣkuhakā jambudvīpakā manuṣyā nābhiśraddadhāsyanti | sa cāha | ahaṁ bhavantaḥ pratyakṣadarśī kasmān nābhiśraddadhāsye | te gāthāṁ bhāṣante |",
    "san-mu-kd5:13": "ārogyamadena mattakā yauvanabhogamadena mattakāḥ |",
    "san-mu-kd5:14": "dānaṁ ca na dattam aṇv api yena vayaṁ pretalokam āgatāḥ ||",
    "san-mu-kd5:15": "śroṇa gaccha puṇyakarmā tvam | asti kaścit tvayā dṛṣṭaḥ śrutaḥ pretanagaraṁ praviśya svastikṣemābhyāṁ jīvan nirgacchan | sa saṁprasthitaḥ | yāvat tenāsau puruṣo dṛṣṭaḥ | sa tenoktaḥ | bhadramukha aho bata yadi tvayā mamārocitaṁ syād yathedaṁ pretanagaram iti naivāham atra praviṣṭaḥ syām | sa kathayati | śroṇa gaccha puṇyamaheśākhyas tvam | asti kaścit tvayā dṛṣṭaḥ śruto vā pretanagaraṁ praviśya svastikṣemābhyāṁ jīvan nirgacchan |",
    "san-mu-kd5:16": "sa saṁprasthitaḥ | yāvat paśyati sūryasyāstaṁgamanakāle vimānaṁ catasro ’psarasaḥ abhirūpāḥ prāsādikā darśanīyāḥ | ekaś ca puruṣo ’bhirūpo darśanīyaḥ prāsādikaḥ aṅgadakuṇḍalavicitramālyābharaṇānulepanas tābhiḥ sārdhaṁ krīḍati ramate paricārayati | sa tair dūrata eva dṛṣṭaḥ | te taṁ pratyavabhāṣitum ārabdhāḥ | svāgataṁ śroṇa māsi tṛṣito bubhukṣito vā | sa saṁlakṣayati | nūnaṁ devo ’yaṁ vā nāgo vā yakṣo vā bhaviṣyati | āha ca | ārya tṛṣito ’smi bubhukṣito ’smi | sa taiḥ snāpito bhojitaḥ | sa tasmin vimāne tāvat sthito yāvat sūryasyābhyudgamanakālasamayaḥ | sa tair uktaḥ | śroṇa avatara ādīnavo ’tra bhaviṣyati | so ’vatīrya ekānte prakramyāvasthitaḥ | tataḥ paścāt sūryasyābhyudgamanakālasamaye tad vimānam antarhitam | tā apy apsaraso ’ntarhitāś catvāraḥ śyāmaśavalāḥ kukkurāḥ prādurbhūtāḥ | tais taṁ puruṣam avamūrdhakaṁ pātayitvā tāvat pṛṣṭhavaṁśāny utpāṭyotpāṭya bhakṣitāni yāvat sūryasyāstaṁgamanakālasamayaḥ | tataḥ paścāt punar api tad vimānaṁ prādurbhūtaṁ tā āpsarasaḥ prādurbhūtāḥ | sa ca puruṣo ’bhirūpo darśanīyaprāsādiko ’ṅgadakuṇḍalavicitramālyābharaṇānulepanas tābhiḥ sārdhaṁ krīḍati ramate paricārayati | sa teṣāṁ sakāśam upasaṁkramya kathayati | ke yūyaṁ kena ca karmaṇā ihopapannāḥ | te procuḥ | śroṇa duṣkuhakā jambudvīpakā manuṣyā nābhiśraddadhāsyanti | sa cāha | ahaṁ pratyakṣadarśī kathaṁ nābhiśraddadhāsye | śroṇa ahaṁ vāsavagrāmake aurabhrikaḥ āsīt | urabhrān praghātya praghātya māṁsaṁ vikrīya vikrīya jīvikāṁ kalpayāmi | āryaś ca mahākātyāyano mamānukampayā āgatya kathayati | bhadramukha aniṣṭo ’sya karmaṇaḥ phalavipākaḥ | virama tvam asmāt pāpakād asaddharmāt | nāhaṁ tasya vacanena viramāmi | bhūyo bhūyaḥ sa māṁ vicchandayati | bhadramukāniṣṭo ’sya karmaṇaḥ phalavipākaḥ | virama tvam asmāt pāpakād asaddharmāt | tatrāpy ahaṁ na prativiramāmi | sa māṁ pṛcchati | bhadramukha kiṁ tvam etān urabhrān divā praghātayasyāhosvid rātrau | mayoktaḥ | ārya divā praghātayāmīti | sa kathayati | bhadramukha rātrau śīlasamādānaṁ kiṁ na gṛhṇāsi | mayā tasyāntikād rātrau śīlasamādānaṁ gṛhītam | yat tad rātrau śīlasamādānaṁ gṛhītaṁ tasya karmaṇo vipākena rātrāv evaṁvidhaṁ divyaṁ sukhaṁ pratyanubhavāmi | yan maya divā urabhrāḥ praghātitās tasya karmaṇo vipākena divā evaṁvidhaṁ duḥkhaṁ pratyanubhavāmi | gāthāṁ ca bhāṣate |",
    "san-mu-kd5:17": "divasaṁ paraprāṇapīḍako rātrau śīlaguṇaiḥ samanvitaḥ |",
    "san-mu-kd5:18": "tasyaitat karmaṇaḥ phalaṁ hy anubhavāmi kalyāṇapāpakam ||",
    "san-mu-kd5:19": "śroṇa gamiṣyasi tvaṁ vāsavagrāmakam | gamiṣyāmi | tatra mama putraḥ prativasati | sa urabhrān praghātya praghātya jīvikaṁ kalpayati | sa tvayā vaktavyaḥ dṛṣṭas te mayā pitā | sa kathayati | aniṣṭo ’sya karmaṇaḥ phalavipāko viramāsmāt pāpakād asaddharmāt | bhoḥ puruṣa yat tvam evaṁ kathayasi duṣkuhakā jambudvīpakā manuṣyā iti | nābhiśraddadhāsyati | śroṇa yadi na śraddadhāsyati vaktavyas tava pitā kathayati asisthānādhastāt MS: pitro ’sya sūnāyām adhastāt suvarṇasya kalaśaḥ pūrayitvā sthāpitaḥ | tam uddhṛtyātmānaṁ samyaksukhena prīṇaya āryaṁ ca mahākātyāyanaṁ kālena kālaṁ piṇḍakena pratipādayāsmākaṁ ca nāmnā dakṣiṇām ādeśaya | apy evaitat karma tanutvaṁ parikṣayaṁ paryādānaṁ gacchet |",
    "san-mu-kd5:20": "sa saṁprasthitaḥ | yāvat sūryasyābhyudgamanakālasamaye paśyaty aparaṁ vimānaṁ | tatra ekā apsarā abhirūpā darśanīyā prāsādikā | ekaś ca puruṣo ’bhirūpo darśanīyaḥ prāsādikaḥ aṅgadakuṇḍalavicitramālyābharaṇānulepanas tayā sārdhaṁ krīḍati ramate paricārayati | sa taṁ dūrata eva dṛṣṭvā pratyavabhāṣitum ārabdhaḥ | svāgataṁ śroṇa mā tṛṣito ’si mā bubhukṣito ’si vā | sa saṁlakṣayati | nūnam ayaṁ devo vā nāgo vā yakṣo vā bhaviṣyati | sa kathayati | tṛṣito ’smi bubhukṣitaś ca | sa tābhyāṁ snāpito bhojitaḥ | sa tasmin vimāne tāvat sthitaḥ yāvat suryasyāstaṁgamanakālasamayaḥ | sa tābhyām uktaḥ | śroṇa avatarasvādīnavo ’tra bhaviṣyati | sa dṛṣṭādīnavo ’vatīrya ekānte ’vasthitaḥ | tataḥ paścāt sūryasyāstaṁgamanakālasamayeMS: sūryasyāvataraṇakālasamaye tad vimānam antarhitam | sāpy apsarā antarhitā | mahatī śatapadī prādurbhūtā | tayā tasya puruṣasya kāyena kāyaṁ saptakṛtvo veṣṭayitvā tāvad uparimastakaṁ bhakṣitaṁ yāvat sa eva sūryasyābhyudgamanakālasamayaḥ | tataḥ paścāt punar api tad vimānaṁ prādurbhūtam | sāpy apsarā prādurbhūtā | sa ca puruṣo ’bhirūpo darśanīyaḥ prāsādikaḥ aṅgadakuṇḍalavicitramālyābharaṇānulepanas tayā sārdhaṁ krīḍati ramate paricārayati | sa tam upasaṁkramya pṛcchati | ko bhavān kena karmaṇā ihopapannāḥ | sa evam āha | śroṇa duṣkuhakā jambudvīpakā manuṣyā nābhiśraddadhāsyanti | sa kathayati | ahaṁ pratyakṣadarśī kasmān nābhiśraddadhāsye | sa kathayati | ahaṁ vāsavagrāmake brāhmaṇa āsīt pāradārikaḥ | āryaś ca mahākātyāyano mamānukampayāgatya kathayati | bhadramukhāniṣṭo ’sya karmaṇaḥ phalavipāko virama tvam asmāt pāpakād asaddharmāt | tasya vacanenāhaṁ na prativiramāmi | bhūyo bhūyaḥ sa māṁ vicchandayati | bhadramuka aniṣṭo ’sya karmaṇaḥ phalavipākaḥ | viramāsmāt pāpakād asaddharmāt | tathāpy ahaṁ tasmāt pāpakād asaddharmān na prativiramāmi | sa māṁ pṛcchati | bhadramukha paradārān kiṁ tvaṁ divā gacchasyāhosvid rātrau | sa mayā abhihitaḥ | ārya rātrau | sa kathayati | bhadramukha divā kiṁ na śīlasamādānaṁ gṛhṇāsi | mayā tasyāntikād divā śīlasamādānaṁ gṛhītam | yat tan mayāryasya mahākātyāyanasyāntikād divā śīlasamādānaṁ gṛhītaṁ tasya karmaṇo vipākena divā evaṁvidhaṁ divyaṁ sukhaṁ pratyanubhavāmi | yat tad rātrau paradārābhigamanaṁ kṛtaṁ tasya karmaṇo vipākena rātrāv evaṁvidhaṁ duḥkhaṁ pratyanubhavāmi | gāthāṁ ca bhāṣate |",
    "san-mu-kd5:21": "rātrau paradāramūrcchito divasaṁ śīlaguṇaiḥ samanvitaḥ |",
    "san-mu-kd5:22": "tasyaitat karmaṇaḥ phalaṁ hy anubhavāmi kalyāṇapāpakam ||",
    "san-mu-kd5:23": "śroṇa gamiṣyasi tvaṁ vāsavagrāmakam | tatra mama putro brāhmaṇaḥ pāradārikaḥ | sa vaktavyaḥ | dṛṣṭas te mayā pitā | sa kathayati aniṣṭo ’sya karmaṇaḥ phalavipāko viramāsmāt pāpakād asaddharmāt | sa cāha | bhoḥ puruṣa tvam evaṁ kathayasi | duṣkuhakā jambudvīpakā manuṣyā iti | nābhiśraddadhāsyati | śroṇa yadi na śraddadhāsyati vaktavyaḥ tava pitrāgniṣṭomasyādhastāt suvarṇakalaśaḥ pūrayitvā sthāpitaḥ | tam uddhṛtyātmānaṁ samyaksukhena prīṇaya āryaṁ ca mahākātyāyanaṁ kālena kālaṁ piṇḍakena pratipādaya asmākaṁ ca nāmnā dakṣiṇām ādeśaya | apy evaitat karma tanutvaṁ parikṣayaṁ paryādānaṁ gacchet |",
    "san-mu-kd5:24": "sa saṁprasthitaḥ | yāvat paśyati aparaṁ vimānam | tatraikā strī abhirūpā darśanīyā prāsādikā aṅgadakuṇḍalavicitramālyābharaṇānulepanā | tasyāś caturṣu paryaṅkapādakeṣu catvāraḥ pretā baddhās tiṣṭhanti | sā taṁ dūrata eva dṛṣṭvā pratyanubhāṣitum ārabdhā | śroṇa svāgataṁ mā tṛṣito ’si mā bubhukṣito ’si vā | sa saṁlakṣayati | nūnaṁ devīyaṁ vā nāgī vā yakṣī vā bhaviṣyati | sa kathayati | ārye tṛṣito ’smi bubhukṣito ’smi | tayāsau snāpitaḥ bhojitaḥ uktaś ca | śroṇa yady ete kiñcin mṛgayanti mā dāsyasīty uktvā teṣāṁ satvānāṁ karma svakṛtaṁ pratyakṣīkartukāmā vimānaṁ praviśyāvasthitā | te mṛgayitum ārabdhāḥ | śroṇa kāruṇikas tvaṁ bubhukṣitā vayam asmākam anuprayaccha | tenaikasya kṣiptaṁ busaplāvī prādurbhūtā | aparasya kṣiptam ayoguḍaṁ bhakṣayitum ārabdhaḥ | aparasya kṣiptaṁ svamāṁsaṁ bhakṣayitum ārabdhaḥ | aparasya kṣiptaṁ pūyaśoṇitaṁ prādurbhūtam | sa paśyati visragandhena nirgatam | śroṇa nivāritas tvaṁ mayā kasmāt tvayaiṣāṁ dattam | kiṁ mama karuṇayā tvam eva kāruṇikataraḥ | sa kathayati | bhagini tavaite ke bhavanti | sā kathayati | ayaṁ me svāmī | ayaṁ me putraḥ | iyaṁ me snuṣā | iyaṁ me dāsī | sa āha | ke yūyaṁ kena vā karmaṇā ihopapannāḥ | tayoktam | śroṇa duṣkuhakā jambudvīpakā manuṣyā nābhiśraddadhāsyanti | ahaṁ bhagini pratyakṣadarśī kasmān nābhiśraddadhāsye | sā kathayati | ahaṁ vāsavagrāmake brāhmaṇy āsīt | mayā nakṣatrarātrau pratyupasthitāyāṁ praṇītam āhāraṁ sajjīkṛtam | āryaś ca mahākātyāyano mamānukampayā vāsavagrāmakaṁ piṇḍāya prāvikṣat | sa mayā dṛṣṭaḥ kāyaprāsādikaś cittaprāsādikaḥ | cittam abhiprasannaṁ dṛṣṭvā sa mayā prāsādajātayā piṇḍakena pratipāditaḥ | tasyā mama buddhir utpannā svāminam anumodayāmi prāmodyam utpādayiṣyatīti | sa snātvā āgato mayoktaḥ | āryaputrānumodasva mayāryo mahākātyāyanaḥ piṇḍakena pratipāditaḥ | sa ruṣito yāvad brāhmaṇānāṁ na dīyate jñātīnāṁ vā jñātipūjā na kriyate tāvat tvayā tasmai muṇḍakāya śramaṇakāyāgrapiṇḍakaṁ dattam | so ’marṣajātaḥ kathayati | kasmāt sa muṇḍakaḥ śramaṇako busaplāvīṁ na bhakṣayatīti | tasya karmaṇo vipākenāyaṁ busaplāvīṁ bhakṣayati | mama buddhir utpannā putraṁ tāvad anumodayāmi | prāmodyam utpādayiṣyatīti | so ’pi mayoktaḥ | putrānumodasva mayāryo mahākātyāyanaḥ piṇḍakena pratipāditaḥ | so ’pi ruṣito yāvad brāhmaṇānāṁ na dīyate jñātīnāṁ vā jñātipūjā na kriyate tāvat tvayā tasmai muṇḍakāya śramaṇakāyāgrapiṇḍakaṁ dattam | so ’py amarṣajātaḥ kathayati | kasmāt sa muṇḍakaḥ śramaṇako ’yoguḍaṁ na bhakṣayatīti | tasya karmaṇo vipākenāyam ayoguḍaṁ bhakṣayati | nakṣatrarātryāṁ pratyupasthitāyāṁ jñātayaḥ praheṇakāni mama preṣayanti | tāny ahaṁ snuṣāyāḥ samarpayāmi | sā praṇītāni praheṇakāni bhakṣayitvā mama lūhāni upanāmayati | ahaṁ teṣāṁ jñātīnāṁ sandiśāmi | kiṁ nu yūyaṁ durbhikṣe yathā lūhāni praheṇakāni preṣayatheti | te mama sandiśanti | na vayaṁ lūhāni preṣayāmaḥ api tu praṇītāny eva praheṇakāni preṣayāmaḥ | mayā snuṣābhihitā | vadhūke mā tvaṁ praṇītāni praheṇakāni bhakṣayitvāsmākaṁ lūhāny upanāmayasi | sā kathayati | kiṁ na svamāṁsāni bhakṣayati yāhaṁ tvadīyāni praheṇakāni bhakṣayāmīti | iyaṁ tasya karmaṇo vipākena svamāṁsāni bhakṣayati | nakṣatrarātryāṁ pratyupasthitāyām ahaṁ dārikāyā haste praṇītāni praheṇakāni datvā jñātīnāṁ preṣayāmi | sā dārikā tāni praṇītāni praheṇakāni mārge ’ntarbhakṣayitvā teṣāṁ lūhāny upanāmayati | te mama sandiśanti | kiṁ nu tvaṁ durbhikṣe yathā lūhāny asmākaṁ praheṇakāni preṣayasīti | ahaṁ teṣāṁ sandiśāmi | nāhaṁ lūhāni praheṇakāni preṣayāmi api tu praṇītāny evāhaṁ preṣayāmīti | mayā dārikābhihitā | dārike mā tvaṁ praṇītāni praheṇakāni bhakṣayitvā teṣāṁ lūhāny upanāmayasi | sā kathayati | kiṁ nu pūyaśoṇitaṁ na bhakṣayati yā tvadīyāni praheṇakāni bhakṣayatīti | tasya karmaṇo vipākeneyaṁ pūyaśoṇitaṁ bhakṣayati | mama buddhir utpannā | tatra pratisandhiṁ gṛhṇāmi yatraitān satvān svakaṁ svakaṁ karmaphalaṁ paribhuñjānān paśyāmīti | yan mayāryamahākātyāyanaṁ piṇḍakena pratipādya praṇīte trayastriṁśe devanikāye upapattavyaṁ sāhaṁ mithyāpraṇidhānaṁ kṛtvā pretamaharddhikā saṁvṛttā |",
    "san-mu-kd5:25": "śroṇa gamiṣyasi tvaṁ vāsavagrāmakaṁ tatra mama duhitā veśyāṁ vāhayati | sā tvayā vaktavyā | dṛṣṭās te mayā pitā mātā bhrātā bhrātur jāyā dāsī | te kathayanti | aniṣṭo ’sya karmaṇaḥ phalavipāko viramāsmāt pāpakād asaddharmāt | bhagini tvam evaṁ kathayasi | duṣkuhakā jambudvīpakā manuṣyā nābhiśraddadhāsyanti | śroṇa yadi na śraddadhāsyati vaktavyā tava paurāṇe paitrike vāsagṛhe catvāro lohasaṁghāṭāḥ suvarṇasya pūrṇās tiṣṭhanti madhye ca sauvarṇadaṇḍakamaṇḍaluḥ | te kathayanti tam uddhṛtyātmānaṁ samyaksukhena prīṇaya āryaṁ ca mahākātyāyanaṁ kālena kālaṁ piṇḍakena pratipādaya asmākaṁ ca nāmnā dakṣiṇām ādeśaya | apy evaitat karma tanutvaṁ parikṣayaṁ paryādānaṁ gacchet | tena tasyāḥ pratijñātam |",
    "san-mu-kd5:26": "evaṁ tasya paribhramato dvādaśa varṣā atikrāntāḥ | tayoktaḥ | śroṇa gamiṣyasi tvaṁ vāsavagrāmakam | bhagini gamiṣyāmi | sa tasminn eva vimāne adhirūḍhaḥ | tayā teṣām eva pretānām ājñā dattā bhavanto gacchata śroṇaṁ koṭīkarṇaṁ suptam eva vāsavagrāmake paitrike udyāne sthāpayitvā āgacchata | sa tair vāsavagrāmake paitrike udyāne sthāpitaḥ | sa prativibuddho yāvat paśyati ghaṇṭācchatrāṇi vyajanāny akṣarāṇi likhitāni | yadi tāvac chroṇaḥ koṭīkarṇo jīvati laghv āgamanāya kṣipram āgamanāya cyutaḥ kālagato gatyupapattisthānāt sthānāntaraviśeṣatāyai | sa saṁlakṣayati | yady ahaṁ mātāpitṛbhyāṁ mṛta eva gṛhītaḥ kasmād bhūyo ’haṁ gṛhaṁ praviśāmi gacchāmy āryamahākātyāyanasyāntike pravrajāmīti | atha śroṇaḥ koṭīkarṇo yenāyuṣmān mahākātyāyanas tenopasaṁkrāntaḥ | adrākṣīd āyuṣmān mahākātyāyanaḥ śroṇaṁ koṭīkarṇam | dūrād eva dṛṣṭvā ca punaḥ śroṇaṁ koṭīkarṇam idam avocat | ehi śroṇa svāgataṁ te dṛṣṭas te śroṇa ayaṁ lokaḥ paraś ca lokaḥ | sa kathayati | dṛṣṭo bhadanta mahākātyāyana labheyāhaṁ bhadanta mahākātyāyana svākhyāte dharmavinaye pravrajyām upasaṁpadaṁ bhikṣubhāvaṁ careyam ahaṁ bhagavato ’ntike brahmacaryam | sa āryeṇoktaḥ | śroṇa tāṁ tāvat pūrvikāṁ pratijñāṁ paripūraya yathāgṛhītān sandeśān samarpayeti |",
    "san-mu-kd5:27": "sa tasyaurabhrikasya sakāśam upasaṁkrāntaḥ | bhadramukha dṛṣṭas te pitā mayā | sa kathayati | aniṣṭo ’sya karmaṇaḥ phalavipāko viramāsmāt pāpakād asaddharmāt | bhoḥ puruṣa adya mama pitur dvādaśa varṣāṇi kālagatasya | asti kaścid dṛṣṭaḥ paralokāt punar āgacchan | bhadramukha eṣo ’ham āgataḥ | nāsau śraddadhāti | bhadramukha yadi na śraddadhāsi sa tava pitā kathayati asisthānādhastāt suvarṇasya kalaśaḥ pūrṇas tiṣṭhati | tam uddhṛtyātmānaṁ samyaksukhena prīṇaya āryaṁ ca mahākātyāyanaṁ kālena kālaṁ piṇḍakena pratipādayāsmākaṁ ca nāmnā dakṣiṇām ādeśaya | apy evaitat karma tanutvaṁ parikṣayaṁ paryādānaṁ gacchet | sa saṁlakṣayati | na kadācid evaṁ mayā śrutapūrvaṁ paśyāmi saced bhūtaṁ bhaviṣyati sarvam etat satyam | tena gatvā khanitaṁ yāvat tat sarvaṁ tat tathaiva tenābhiśraddadhītam |",
    "san-mu-kd5:28": "tataḥ paścāt sa pāradārikasya sakāśam upasaṁkrāntaḥ | upasaṁkramya kathayati | bhadramukha dṛṣṭas te mayā pitā | sa kathayati | aniṣṭo ’sya karmaṇaḥ phalavipāko viramāsmāt pāpakād asaddharmāt | sa kathayati | bhoḥ puruṣa adya mama pitur dvādaśa varṣāṇi kālaṁ gatasya | asti kaścit tvayā dṛṣṭaḥ paralokaṁ gatvā punar āgacchan | bhadramukha eṣo ’ham āgataḥ | nāsau śraddadhāti | sa kathayati | bhadramukha sacen nābhiśraddadhāsi tava pitrāgniṣṭomasyādhastāt suvarṇasya kalaśaḥ pūrayitvā sthāpitaḥ | sa kathayati | tam uddhṛtyātmānaṁ samyaksukhena prīṇayāryaṁ ca mahākātyāyanaṁ kālena kālaṁ piṇḍakena pratipādayāsmākaṁ ca nāmnā dakṣiṇām ādeśaya | apy evaitat karma tanutvaṁ parikṣayaṁ paryādānaṁ gacchet | sa saṁlakṣayati na kadācid etan mayā śrutapūrvaṁ paśyāmi saced bhūtaṁ bhaviṣyati sarvam etat satyam | tena gatvā khanitaṁ yāvat paśyati tat sarvaṁ tat tathaiva tenābhiśraddadhītam |",
    "san-mu-kd5:29": "sa gaṇikāyāḥ sakāśam upasaṁkrāntaḥ | upasaṁkramya kathayati | bhagini dṛṣṭas te mayā mātā pitā bhrātur jāyā dāsī | te kathayanti | aniṣṭo ’sya karmaṇaḥ phalavipāko viramāsmāt pāpakād asaddharmāt | sā kathayati | bhoḥ puruṣa adya mama mātāpitror dvādaśa varṣāṇi kālagatayoḥ | asti kaścit tvayā dṛṣṭaḥ paralokaṁ gatvā punar āgacchan | sa kathayati | eṣo ’ham āgataḥ | sā na śraddadhāti | sa kathayati | bhagini sacen nābhiśraddadhāsi tava paurāṇe paitrike vāsagṛhe catvāro lohasaṁghāṭāḥ suvarṇapūrṇās tiṣṭhanti | madhye ca sauvarṇadaṇḍakamaṇḍaluḥ | te kathayanti | tam uddhṛtyātmānaṁ samyaksukhena prīṇayāryaṁ ca mahākātyāyanaṁ kālena kālaṁ piṇḍakena pratipādayāsmākaṁ ca nāmnā dakṣiṇām ādeśaya | apy evaitat karma tanutvaṁ parikṣayaṁ paryādānaṁ gacchet | sā saṁlakṣayati | na kadācin mayā śrutapūrvaṁ paśyāmi saced bhūtaṁ bhaviṣyati sarvam etat satyam | tayā gatvā khanitaṁ yāvat tat sarvaṁ tat tathaiva tathābhiśraddadhītam |",
    "san-mu-kd5:30": "śroṇaḥ koṭīkarṇaḥ saṁlakṣayati | sarvo ’yaṁ lokaḥ suvarṇasya śraddadhāti na tu kaścin mama śraddhayā gacchatīti | tena vaipuṣpitam | tasya śiśutve suvarṇena daśanā baddhāḥ | tayāsau pratyabhijñātaḥ | syād āryaḥ śroṇaḥ koṭīkarṇaḥ eva me bhagini saṁjānīte | tayā gatvā tasya mātāpitṛbhyām ārocitam | amba tāta koṭīkarṇo ’bhyāgata iti | anekais teṣām ārocitam | te na kasyacit śraddhayā gacchanti | te kathayanti | putri tvam apy asmākam utprāsayasi | yāvad asau svayam eva gataḥ | tena dvārakoṣṭhake sthitvotkāśanaśabdaḥ kṛtaḥ | hiraṇyasvaro ’sau | sa taiḥ svareṇa pratyabhijñātaḥ | tau kaṇṭhe pariṣvajya ruditum ārabdhau | teṣāṁ vāṣpeṇa paṭahāni sphuṭitāni | draṣṭum ārabdhau | sa kathayati | amba tātānujānīdhvaṁ pravrajiṣyāmi samag eva śraddhayā agārād anāgārikam | tau kathayataḥ | putrāvāṁ tvadīyena śokena rudantāv andhībhūtau | idānīṁ tvam evāgamya cakṣuḥ pratilabdham | yāvad āvāṁ jīvāvas tāvan na pravrajitavyam | yadā kālaṁ kariṣyāvas tadā pravrajiṣyasi | tenāyuṣmanto mahākātyāyanasyāntikād dharmaṁ śrutvā srotaāpattiphalaṁ sākṣātkṛtaṁ mātāpitarau ca śaraṇāgamanaśikṣāpadeṣu pratiṣṭhāpitau | āgamacatuṣṭayam adhītam | sakṛdāgāmiphalaṁ sākṣātkṛtam | mātāpitarau satyeṣu pratiṣṭhāpitau | apareṇa samayena tasya mātāpitarau kālagatau | sa taṁ dhanajātaṁ dīnānāthakṛpaṇavanīpakebhyo datvā daridrān adaridrān kṛtvā yenāyuṣmān mahākātyāyanas tenopasaṁkrāntaḥ | upasaṁkramyāyuṣmato mahākātyayanasya pādau śirasā vanditvā ekānte ’sthāt | ekānte sthitaḥ śroṇaḥ koṭīkarṇaḥ āyuṣmantaṁ mahākātyāyanam idam avocat | labeyāham ārya mahākātyāyana svākhyāte dharmavinaye pravrajyām upasaṁpadaṁ bhikṣubhāvam | yāvac careyam ahaṁ bhagavato ’ntike brahmacaryam | sa āyuṣmatā mahākātyāyanena pravrājitaḥ | tena pravrajya mātṛkādhītā | anāgāmiphalaṁ sākṣātkṛtam |",
    "san-mu-kd5:31": "aśmāparāntakeṣu janapadeṣu alpabhikṣukaṁ kṛcchreṇa daśavargo gaṇaḥ paripūrayate | sa traimāsīṁ śrāmaṇero vidhāritaḥ | dharmatā khalu yathā buddhānāṁ bhagavatāṁ śrāvakāṇāṁ dvau saṁnipātau bhavataḥ | yaś cāṣāḍhyāṁ varṣopanāyikāyāṁ yaś ca kārtikyāṁ paurṇamāsyām | tatra ye āṣāḍhyāṁ varṣopanāyikāyāṁ saṁnipatanti te tāṁs tān uddeśayogamanasikārān udgṛhya paryavāpya tāsu tāsu grāmanagaranigamarāṣṭrarājadhānīṣu varṣām upagacchanti | ye kārtikyāṁ paurṇamāsyāṁ saṁnipatanti te yathādhigatam ārocayanti | uttare ca paripṛcchanti | evam eva mahāśrāvakāṇām api | atha ye āyuṣmato mahākātyāyanasya sārdhaṁvihāryantevāsikā bhikṣavas tāṁs tān uddeśayogamanasikāraviśeṣān udgṛhya paryavāpya tāsu tāsu grāmanagaranigamarāṣṭrarājadhānīṣu varṣām upagatās te trayāṇāṁ vārṣikāṇāṁ māsānām atyayāt kṛtacīvarā niṣṭhitacīvarāḥ samādāya pātracīvaraṁ yenāyuṣmān mahākātyāyanas tenopasaṁkrāntāḥ | upasaṁkramyāyuṣmato mahākātyāyanasya pādau śirasā vanditvaikānte niṣaṇṇāḥ | ekānte niṣadya yathādhigatam ārocayanti uttare ca paripṛcchanti | daśavargo gaṇaḥ paripūrṇaḥ | sa tenopasaṁpāditaḥ | tena piṭakatrayam adhītam | sarvakleśaprahāṇād arhatvaṁ sākṣātkṛtam | arhan saṁvṛttas traidhātukavītarāgo samaloṣṭrakāṁcanaḥ ākāśapāṇitalasamacitto vāsīcandanakalpo ’vidyāvidāritāṇḍakośo vidyābhijñāpratisaṁvitprāpto bhavalābhalobhasatkāraparāṅmukhaḥ sendropendrāṇāṁ devānāṁ pūjyo mānyo ’bhivādyaś ca saṁvṛttaḥ |",
    "san-mu-kd5:32": "athāyuṣmato mahākātyāyanasya sārdhaṁvihāryantevāsikā āyuṣmantaṁ mahākātyāyanaṁ yāvat tāvat paryupāsyāyuṣmantaṁ mahākātyāyanam idam avocan | dṛṣṭo ’smābhir upādhyāya paryupāsitaś ca | gacchāmo vayaṁ bhagavantaṁ paryupāsiṣyāmahe | vatsa evaṁ kurudhvam | paryupāsitavyā eva hi tathāgatā arhantaḥ samyaksaṁbuddhāḥ |",
    "san-mu-kd5:33": "tena khalu punaḥ samayena śroṇaḥ koṭīkarṇas tasyām eva parṣadi saṁniṣaṇṇo ’bhūt saṁnipatitaḥ | athāyuṣmān śroṇaḥ koṭīkarṇa utthāyāsanād ekāṁsam uttarāsaṁgāṁ kṛtvā dakṣiṇaṁ jānumaṇḍalaṁ pṛthivyāṁ pratiṣṭhāpya yenāyuṣmān mahākātyāyanas tenāñjaliṁ kṛtvā praṇamyāyuṣmantaṁ mahākātyāyanam idam avocat | dṛṣṭo mayopādhyāyānubhāvena sa bhagavān dharmakāyena no tu rūpakāyena | gacchāmy upādhyāya rūpakāyenāpi taṁ bhagavantaṁ drakṣyāmi | sa āha | evaṁ vatsa kuruṣva | durlabhadarśanā hi vatsa tathāgatā arhantaḥ samyaksaṁbuddhāḥ tadyathā audumbarapuṣpam | asmākaṁ ca vacanena bhagavataḥ pādau śirasā vandasvālpābādhatāṁ ca yāvat sukhasparśavihāratāṁ ca pañca praśnāni ca pṛccha |",
    "san-mu-kd5:34": "aśmāparāntakeṣu bhadanta janapadeṣu alpabhikṣukaṁ kṛcchreṇa daśavargagaṇaḥ paripūryate | tatrāsmābhiḥ kathaṁ pratipattavyam | kharā bhūmir gokaṇṭakādhānā | aśmāparāntakeṣu janapadeṣu idam evaṁrūpam āstaraṇaṁ pratyāstaraṇaṁ tadyathā ajacarma gocarma mṛgacarma cchāgacarma | tad anyeṣu janapadeṣv idam evaṁrūpam āstaraṇaṁ pratyāstaraṇaṁ tadyathā erako merako jandurako mandurakaḥ | evam evāśmāparāntakeṣu janapadeṣv idam evaṁrūpam āstaraṇaṁ pratyāstaraṇaṁ tadyathā ajacarma pūrvavat | udakaśuddhikā manuṣyā snānasamudācārāḥ | bhikṣur bhikṣoś cīvarakāṇi preṣayati | itaś cyutāni tatrāsaṁprāptāni | kasyaitāni naisargikāṇi | adhivāsayaty āyuṣmān śroṇaḥ koṭīkarṇa āyuṣmato mahākātyāyanasya tūṣṇīṁbhāvena |",
    "san-mu-kd5:35": "athāyuṣmān śroṇaḥ koṭīkarṇas tasyā eva rātrer atyāyāt pūrvāhṇe nivāsya pātracīvaram ādāya vāsavagrāmakaṁ piṇḍāya prāvikṣat | yāvad anupūrveṇa śrāvastīm anupṛaptaḥ | athāyuṣmān śroṇaḥ koṭīkarṇaḥ pātracīvaraṁ pratiśāmayya pādau prakṣālya yena bhagavāṁs tenopasaṁkrāntaḥ | upasaṁkramya vanditvaikānte niṣaṇṇaḥ | tatra bhagavān āyuṣmantam ānandam āmantrayate sma | gacchānanda tathāgatasya śroṇasya ca koṭīkarṇasyaikavihāre mañcaṁ prajñapaya | evaṁ bhadantety āyuṣmān ānandas tathāgatasya śroṇasya ca koṭīkarṇasya yāvat prajñapya yena bhagavāṁs tenopasaṁkrāntaḥ | upasaṁkramya bhagavantam idam avocat | prajñapto bhadanta tathāgatasya śroṇasya ca koṭīkarṇasyaikavihāre mañco yasyedānīṁ bhagavān kālaṁ manyate | atha bhagavān yena śroṇasya koṭīkarṇasya vihāras tenopasaṁkrānto yāvad vihāraṁ praviśya niṣaṇṇaḥ | yāvat pratimukhaṁ smṛtim upasthāpya | athāyuṣmān api śroṇaḥ koṭīkarṇo bahir vihārasya pādau prakṣālya vihāraṁ praviśya niṣaṇṇaḥ paryaṅkam ābhujya yāvad ṛjukāyaṁ praṇidhāya pratimukhaṁ smṛtim upasthāpya | tāṁ khalu rātriṁ bhagavān āyuṣmāṁś ca śroṇaḥ koṭīkarṇa āryasya tūṣṇīṁbhāvenātināmitavān | atha bhagavān rātryāḥ pratyūṣasamaye āyuṣmantaṁ śroṇaṁ koṭīkarṇam āmantrayate sma | pratibhātu te śroṇa dharmo yo mayā svayam abhijñāyābhisaṁbudhyākhyātaḥ | athāyuṣmān śroṇo bhagavatā kṛtāvakāśaḥ aśmāparāntikayā svaraguptikayā udānāt pārāyaṇāt satyadṛṣṭaḥ śailagāthāmunigāthāsthaviragāthāsthavirīgāthārthavargīyāṇī ca sūtrāṇi vistareṇa svareṇa svādhyāyaṁ karoti | atha bhagavān śroṇasya koṭīkarṇasya kathāparyavasānaṁ viditvā āyuṣmantaṁ śroṇaṁ koṭīkarṇam idam avocat | sādhu sādhu śroṇa madhuras te dharmo bhāṣitaḥ praṇītaś ca yo mayā svayam abhijñāyābhisaṁbudhyākhyātaḥ |",
    "san-mu-kd5:36": "athāyuṣmataḥ śroṇasya koṭīkarṇasyaitad abhavat | ayaṁ me kālo bhagavata upādhyāyasya vacasārādhayitum iti viditvotthāyāsanād yāvad bhagavantaṁ praṇamyedam avocat | aśmāparāntakeṣu janapadeṣu vāsavagrāmake bhadanta mahākātyāyanaḥ prativasati yo me upādhyāyaḥ | sa bhagavataḥ pādau śirasā vandate ’lpābādhatāṁ laghūtthānatāṁ ca pṛcchati yāvat sparśavihāratāṁ ca pañca ca praśnāni pṛcchati | vistareṇoccārayitavyāni |",
    "san-mu-kd5:37": "atha bhagavān śroṇaṁ koṭīkarṇam idam avocat | akālas te śroṇa praśnavyākaraṇāya | saṁghamadhye praśnaḥ pṛcchyeta | tatra kālo bhaviṣyati praśnasya vyākaraṇāya | atha bhagavān kālyam evotthāya purastād bhikṣusaṁghasya prajñapta evāsane niṣaṇṇaḥ | athāyuṣmān śroṇaḥ koṭīkarṇo yena bahagvāṁs tenopasaṁkramya bhagavataḥ pādau śirasā vanditvaikānte ’sthāt | ekāntasthito bhagavantam idam avocat | aśmāparāntakeṣu janapadeṣu vāsavagrāmake bhadanta mahākātyāyanaḥ prativasati yo me upādhyāyaḥ | sa bhagavataḥ pādau śirasā vandate ’lpābādhatāṁ pṛcchati yāvat sparśavihāratāṁ ca pañca ca praśnāni vistareṇārocayati yathā pūrvam uktāni yāvat kasya naisargikāṇi | bhagavān āha | tasmād anujānāmi | pratyantimeṣu janapadeṣu vinayadharapañcamena gaṇenopasaṁpadā | sadā snānam | ekapalāśike upānahe dhārayitavye na dvipuṭe na tripuṭe | sā cet kṣayadharmiṇī bhavati argalakaṁ datvā dhārayitavye MS: sacet kṣiyadharmiṇyau bhavataḥ | arghaṭakaṁ vārayitavye carmā dhārayitavyām | bhikṣur bhikṣoś cīvarakāṇi preṣayati itaś cyutāni tatrāsaṁprāptāni na kasyacin naisargikāṇi |",
    "san-mu-kd5:38": "āyuṣmān upālī buddhaṁ bhagavantaṁ pṛcchati | yad uktaṁ bhadanta bhagavatā pratyantimeṣu janapadeṣu vinayadharapañcamena gaṇenopasaṁpadā | tatra katamo ’ntaḥ katamaḥ pratyantaḥ | pūrveṇopālin puṇḍravardhanaṁ nāma nagaraṁ tasya pūrveṇa puṇḍrakakṣo nāma dāvaḥ | so ’ntaḥ | tataḥ pareṇa pratyantaḥ | dakṣiṇena śarāvatī nāma nagarī MS: pratyanta nagarāvatī nāma nagarī tasya pareṇa śarāvatī | tasyāḥ pareṇa śarāvatī nāma nadī | so ’ntaḥ | tataḥ pareṇa pratyantaḥ | paścimena sthūṇopasthūṇakau brāhmaṇagrāmakau | so ’ntaḥ | tataḥ pareṇa pratyantaḥ | uttareṇa uśīragiriḥ | so ’ntaḥ | tataḥ pareṇa pratyantaḥ |",
    "san-mu-kd5:39": "bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ pṛcchanti | kiṁ bhadanta āyuṣmatā śroṇena koṭīkarṇena karma kṛtaṁ tasya karmaṇo vipākenāḍhye mahādhane mahābhoge kule jāto ratnapratyuptikayā karṇe āmuktikayā bhagavataḥ śāsane pravrajya sarvakleśaprahāṇād arhatvaṁ sākṣātkṛtam |",
    "san-mu-kd5:40": "bhagavān āha | bhūtapūrvaṁ bhikṣavo vārāṇasyāṁ nagaryāṁ kāśyapo nāma tathāgato ’rhan samyaksaṁbuddho bhagavāñ chāstā loka utpannaḥ | tena khalu samayena vārāṇasyāṁ dvau jāyāpatikau | tābhyāṁ kāśyapasya samyaksaṁbuddhasyāntike śaraṇagamanaśikṣāpadāny udgṛhītāni | yadā kāśyapaḥ samyaksaṁbuddhaḥ sakalaṁ buddhakāryaṁ kṛtvā nirupadhiśeṣe nirvāṇadhātau parinirvṛtas tasya rājñā kṛkiṇā catūratnamayaṁ caityaṁ kāritaṁ samantād yojanam ardhayojanam uccatvena | tena tatra khaṇḍasphuṭapratisaṁskaraṇāya ye pūrvanagaradvāre karapratyāyā uttiṣṭhante te tasmin stūpe ’nupradattāḥ | yadā kṛkī rājā kālagatas tasya putraḥ sujāto nāmnā svarājye pratiṣṭhāpitaḥ | tasyāmātyaiḥ stokāḥ karapratyāyā upanāmitāḥ | rājā pṛcchati | kiṁ kāraṇam asmākaṁ bhavadbhiḥ stokāḥ karapratyāyā upanāmitāḥ | kim asmākaṁ vijite karapratyāyā uttiṣṭhante | te kathayanti | deva kutaḥ karapratyāyā uttiṣṭhante | ye deva pūrvadvāre karapratyāyās te vṛddharājñā stūpe khaṇḍasphuṭapratisaṁskaraṇāya prajñaptāḥ | yadi devo ’nujānīte vayaṁ tān karapratyāyān samucchindāmaḥ | sa kathayati | bhavanto yan mama pitrā kṛtaṁ tad eva brahmakṛtam | te saṁlakṣayanti | yadi devo ’nujānīte vayaṁ tathā kariṣyāmo yathā svayam eva te karapratyāyā notthāsyanti | taiḥ sa dvāro baddhvā sthāpitaḥ | na bhūyaḥ karapratyāyā uttiṣṭhante | tasmin stūpe ca sphuṭitakāni prādurbhūtāni | tau jāyāpatī vṛddhībhūtau tatraiva stūpe parikarma kurvāṇau tiṣṭhataḥ | uttarāpathāc ca sārthavāhaḥ paṇyam ādāya vārāṇasīm anuprāptaḥ | tenāsau dṛṣṭaḥ stūpaś caṭitasphuṭitakaiḥ prādurbhūtaiḥ | sa dṛṣṭvā pṛcchati | amba tāta kasyaiṣa stūpa iti | tau kathayataḥ | kāśyapasya samyaksaṁbuddhasya | kena kāritaḥ | kṛkiṇā rājñā | na tena rājñā asmin stūpe khaṇḍasphuṭapratisaṁskaraṇāya kiñcit prajñaptam | tau kathayataḥ | prajñaptaṁ ye pūrvanagaradvāre karapratyāyās te ’smin stūpe khaṇḍasphuṭapratisaṁskaraṇāya niryātitāḥ | kṛkī rājā kālagataḥ | tasya putraḥ sujāto nāmnā svarājye pratiṣṭhitaḥ | tena te karapratyāyāḥ samucchinnāḥ | tenāsmin stūpe caṭitasphuṭitakāni prādurbhūtāni | tasya ratnakarṇikā karṇe āmuktikā | tena sāvatārya tayor dattā | amba tātānayā ratnakarṇikayā asmin stūpe khaṇḍasphuṭapratisaṁskāraṁ kurutam iti yāvad ahaṁ paṇyaṁ visarjayitvāgacchāmi | tataḥ paścād bhūyo ’pi dāsyāmi | tais tāṁ vikrīya tasmin stūpe khaṇḍasphuṭapratisaṁskāraḥ kṛtaḥ | aparam utsarpitam | athāpareṇa samayena sa sārthavāhaḥ paṇyaṁ visarjayitvāgataḥ | tena sa dṛṣṭaḥ stūpe ’secanakadarśanaḥ | dṛṣṭvā sa ca bhūyasyāpi mātrayābhiprasannaḥ | sa prasādajātaḥ pṛcchati | amba tāta mā yuṣmābhiḥ kiñcid uddhārīkṛtam | tau kathayataḥ | putra nāsmābhiḥ kiñcid uddhārīkṛtaṁ kin tv aparam utsarpitaṁ tiṣṭhati | tena prasādajātena yat tatrāvaśiṣṭam aparaṁ ca datvā mahatīṁ pūjāṁ kṛtvā praṇidhānaṁ ca kṛtam | anenāhaṁ kuśalamūlenāḍhye mahādhane mahābhoge kule jāyeyam | evaṁvidhānāṁ ca dharmāṇāṁ lābhī syām | evaṁvidham eva śāstāram ārāgayeyaṁ mā virāgayeyam iti | kiṁ manyadhve bhikṣavaḥ | yo ’sau sārthavāha eṣa evāsau śroṇaḥ koṭīkarṇaḥ | yad anena kāśyapasya samyaksaṁbuddhasya stūpe kārāṁ kṛtvā praṇidhānaṁ kṛtaṁ tasya karmaṇo vipākenāḍhye mahādhane mahābhoge kule jātaḥ | mama śāsane pravrajya sarvakleśaprahāṇād arhatvaṁ sākṣātkṛtam | aham anena kāśyapena samyaksaṁbuddhena samabalaḥ samajavaḥ samadhūraḥ samasāmānyaprāptaḥ śāstā ārāgito na virāgita iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ ekāntaśuklānāṁ karmaṇām ekāntaśuklo vipākaḥ vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi caikāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam | bhikṣava ūcūḥ | kiṁ bhadantāyuṣmatā śroṇakoṭīkarṇena karma kṛtaṁ yasya karmaṇo vipākena dṛṣṭa eva dharme apāyā dṛṣṭāḥ | bhagavān āha | yad anena mātur antike kharavāk karma niścāritaṁ tasya karmaṇo vipākena dṛṣṭa eva dharma apāyā dṛṣṭāḥ |",
    "san-mu-kd5:41": "buddho bhagavān śrāvastyāṁ viharati jetavane ’nāthapiṇḍadasyārāme | āyuṣmān upanandaḥ saṁghanavakaḥ | tasya paṁktyā kaṭakaṭāyamaṁcakaḥ prāptaḥ | sa bhayena parivartate | mā bhetsyatīti saṁlakṣayati | aham upanando maṁcakasyāpi spṛhayāmi | nopananda iti nāmadheyaṁ dhārayāmi yadi śayyāṁ maṁcakaṁ vā nopāvartayāmi | sa kālyam evotthāya rājñaḥ prasenajitaḥ kosalasya sakāśam upasaṁkrāntaḥ | sa tenoktaḥ | svāgataṁ bhadantopanandasya | kaścid bhadantopanandaḥ sukhaṁ śayitaḥ | sa kathayati | gillapeṭha kiṁ tvaṁ na jānīṣe yathāham aṣṭapuṭīṁ śayyāṁ kalpayāmy upanando ’pi tathaiveti | ahaṁ saṁghanavako mama paṁktyā kaṭakaṭāyamaṁcakaḥ prāptaḥ | so ’haṁ bhayena parivartāmi | mā bhetsyatīti kalpate | bhadantopanandasyedṛśī aṣṭapuṭī śayyā sādhu kalpate suṣṭhu kalpate | kutra pratikṣiptaṁ kena vā pratikṣiptam | yadi te kalpate gṛhīto bhavatu | upanandaḥ kathayati | kiṁ mama kosalo janapado vartate | vihāraṁ nāmayitvānuprayaccha | tena tasyāṣṭau manuṣyā anupradattāḥ | tatra caturbhiḥ śayanāsanaṁ gṛhītaṁ caturbhiḥ khaṭṭā | te gṛhītvā vīthyā madhyena saṁprasthitāḥ | te brāhmaṇagṛhapatibhir dṛṣṭāḥ | dṛṣṭvā ca pṛcchanti | kutra bhavanto ’sya devaśayyāṁ kalpayiṣyanti | upanandaḥ kathayati | svagṛhe | kasyaiṣā śayyā nīyate | upanandaḥ kathayati | mayaiṣā labdhā | te ’vadhyāyanti kṣipanti vivācayanti | kiṁ bhadantopanandasya śrāmaṇakasya kāmaguṇā bādhante | tena vihāraṁ gatvā vihāraṁ siktaṁ saṁmṛṣṭaṁ sukumārī gomayakārṣy anupradattā | śayyāṁ prajñapya niṣetsyāmīti | bhagavān ca taṁ pradeśam anuprāptaḥ | saudvilyajāto bhagavantam idam avocat | paśya mama bhadanta kīdṛśī śayyā | tatra bhagavān bhikṣūn āmantrayate sma | ādita eva bhikṣavaḥ upanando mohapuruṣaḥ pratigopako veditavyaḥ | bhagavān saṁlakṣayati | yaḥ kaścid ādīnavo bhikṣavo uccaśayanamahāśayane śayyā kalpayanti | tasmān na bhikṣuṇoccaśayanamahāśayane niṣettavyam | niṣīdati sātisāro bhavati |",
    "san-mu-kd5:42": "uktaṁ bhagavatā na bhikṣuṇoccaśayanamahāśayane niṣettavyam iti | anyatamena gṛhapatinā buddhapramukhā bhikṣusaṁghā antargṛhe nimaṁtritāḥ | sa uccāny āsanāni prajñapayitum ārabdhaḥ | āyuṣmān ānandaḥ anukālaṁ praviṣṭaḥ | tena dṛṣṭaḥ ya uccāny āsanāni prajñapayan | sa tenoktaḥ | naitāni gṛhapate bhikṣupratirūpāṇy āsanāni | apanaya | sa tāny apanayitum ārabdhaḥ | bhagavāṁś ca tatrāgataḥ | jānakāḥ pṛcchakā buddhā bhagavantaḥ | pṛcchati buddho bhagavān āyuṣmantam ānandam | kim idam ānanda kariṣyasi | bahagavann ayaṁ gṛhapatir mahārhāṇi śayanāsanāni prajñapayati naitāni gṛhapate bhikṣupratirūpāṇi śayanāsanāni | apanayaitāni | saiṣo ’panayati | mānanda gṛhapatiṁ vāraya | prajñapayantu na sarvatrānanda riddhiṣyati | tasmād anujānāmy antargṛhe uccāsane niṣettavyam | nābhinipatitavyam | vihāre naiva niṣettavyam | niṣadyābhinipatati sātisāro bhavati |",
    "san-mu-kd5:43": "anyatamo bhikṣus tricīvarako dakṣiṇāpathāt śrāvastīm anuprāpto bhagavataḥ pādābhivandakaḥ | tasya carmakāstarikā śobhanā | sa tatropanandena dṛṣṭaḥ | sa tenoktaḥ | piṇḍapātika prayaccha mamaitat carma caityābhivandako following text restored according Tib: ahaṁ bhagavataḥ pādābhivandakaḥ gacchāmi | sa kathayati | bhadantopananda yuktam etan na yuktam | aham api bhagavataḥ pādābhivandako ’trāgataḥ | piṇḍapātikas tvam iti manye | bhadantopananda evaṁrūpacarmagrahaṇe tvaṁ samartho vāsamarthaḥ | paśya bhadantopananda yena tvam asamarthas tenāhaṁ tava nānuprayacchāmi | gacchāmi | sa kathayati | bhadantopananda gacha tvam āvāsam | ahaṁ caityābhivandaka evāgataḥ pādābhivandakaḥ | kiṁ tvaṁ jānīṣe asamarthopananda īdṛśaṁ carma samudānetum | paśya bhadantopananda yena tvam asamarthas tenāhaṁ tava nānuprayacchāmi |",
    "san-mu-kd5:44": "rājñaḥ prasenajitaḥ kosalasya baḍro nāma gavādhyakṣaḥ āyuṣmata upanandasya sapremakaḥ | sa tasya sakāśam upasaṁkrāntaḥ | yāvad vasantakāle citropacitrako vatso jātaḥ | saikasya vatsasya pṛṣṭhaṁ parāmṛśati | baḍreṇoktaḥ | kiṁ bhadantopananda kāṅkṣase tvam asya mātuḥ kṣīram | nedam | sa kathayati | etac ca bhavatu | api tu yasya bhikṣor īdṛśaṁ carmasu alpotsukaḥ kuśalapakṣaṁ kuryāt | sa kathayati | bhadantopananda gaccha | vijñātam | sa prakrāntaḥ | tena gopālasyājñā dattā etad vatsakaṁ praghātya carma gṛhītvā bhadantopanandasya nītvānuprayacchasva | sa taṁ vatsakaṁ praghātya carma gṛhītvā saṁprasthitaḥ | sā gauḥ putrasnehena haṁbhāravaṁ kurvatī pṛṣṭhataḥ pṛṣṭhataḥ samanusasāra | jetavane praviṣṭā sā gauḥ jetavanadvāre haṁbhāravaṁ ravamānā tiṣṭhati | jānakāḥ pṛcchakā buddhā bhagavantaḥ | pṛcchati buddho bhagavān āyuṣmantam ānandam | kasmād ānanda iyaṁ gauḥ jetavanadvāre tiṣṭhati | āyuṣmān ānandaḥ kathayati | bhagavan tasyā vatsakaḥ carmakārthāya bhadantopanandena praghātāpitaḥ | teneyaṁ gauḥ jetavanadvāre haṁbhāravaṁ ravamānā tiṣṭhati | bhagavān āha | yaḥ kaścid ādīnavo bhikṣavaś carma dhārayanti | tasmān na bhikṣuṇā carma dhārayitavyam | dhārayanti sātisārā bhavanti |",
    "san-mu-kd5:45": "uktaṁ bhagavatā | na carma dhārayitavyam | anyatamena gṛhapatinā buddhapramukho bhikṣusaṁgho nimantritaḥ | sa carmakāny āsanāni prajñapayitum ārabdhaḥ | pūrvavat tu na sarvatra saṁpatsyate | tasmād antargṛhe carmāsane niṣettavyaṁ na nipatitavyam | vihāre na niṣettavyaṁ na nipatitavyam | niṣīdati nipatati sātisāro bhavati |",
    "san-mu-kd5:46": "rājagṛhanidānam | pilindavatsasya sadā glānakasya yānam anujñātam+ | ṣaḍvargikā yānena gantum ārabdhāḥ | tasmān na gantavyaṁ yānena | sa evādīnavaḥ | tasmād dvābhyāṁ gantavyaṁ jīrṇena vā jarādurbalenā glānena vā aprayogakṣameṇa |",
    "san-mu-kd5:47": "bhikṣavo janapadacārikāṁ caranti | nadyā gacchanti | te tartuṁ na śaknuvanti pātracīvaram uttolayitvā | etat prakaraṇaṁ bhikṣavo bhagavata ārocayanti | bhagavān āha | bhikṣuṇā santaraṇaṁ śikṣitavyam | ṣaḍvargikā ajiravatīm uttaranty api srota uttaranty api | yāvad ātīrya āgatāḥ | bhagini uttārayāma yuṣmākam evaṁ kurudhvam | tais tāsām aṅgapratyaṅgāni parāmṛṣṭāni | bhūyaḥ āgacchata | tāḥ kathayanti | ye ’smākaṁ svāmināpi na pradeśā parāmṛṣṭās te yuṣmābhiḥ parāmṛṣṭāḥ | tā avadhyāyanti kṣipanti vivācayanti | bhagavān āha | yaḥ kaścid ādīnavo bhikṣavo mātṛgrāmaṁ spṛśati | tasmān na bhikṣuṇā mātṛgrāmaṁ spraṣṭavyam iti |",
    "san-mu-kd5:48": "uktaṁ bhagavatā | mātṛgrāmo sa spraṣṭavyaḥ | nagaramanuṣyāḥ udyānapriyāḥ | teṣām udyānagatānām anyatamā strī pānīyasyārthāya nadīm avatīrṇā | sā tṛṣyate | tāṁ manuṣyo ’valokayan gacchati | tena bhikṣur dṛṣṭaḥ | āryeṇa kācit strī plavamānā dṛṣṭā | dṛṣṭā eṣā plavate | divase pānīyaṁ prativīkṣamāṇā tiṣṭhati evaṁ prāṇo ’syāyate | etat prakaraṇaṁ bhikṣavo bhagavata ārocayanti | bhagavān āha | uttārayitavyā | aparāḥ kathayanti muṁcatu | atibalā GBM: pratibalā bhavanti | pratimoktavyā | aparā niśceṣṭā bhavanti | tā bālikāsthalaṁ kṛtvāvamūrdhikāḥ sthāpayitvā chorayitvā gacchanti | tāḥ śṛgālair bhakṣyante | na chorayitvā gantavyam | rajyanti | ekānte sthātavyam | ye svādhyāyakārakā bhikṣavas taiḥ svādhyāyanikā kartavyā | ye dhyāyinas tair manasikāraḥ kartavyaḥ | bhaktacchedo bhavati | ye tatra gopālakāḥ paśupālakā bhavanti teṣām anuparitas tu gantavyam |",
    "san-mu-kd5:49": "ṣaḍvargikā gopucchena taranti | anyatamo gṛhapatiḥ | tasya gāvaḥ | tāsāṁ tāvad uttārottāraṁ kṛtvā yāvat kṣīram antarhitam | tena gopālakaḥ pṛṣṭaḥ | kasmād adya kṣīraṁ nāsti | te kathayanti | āryakaiḥ ṣaḍvargīyaiḥ pūrvavat | so ’vadhyāyati kṣipati vivācayati | tasmān na bhikṣuṇā gopucchena tartavyam | uktaṁ bhagavatā | na gopucchena tartavyam iti | bhikṣūṇāṁ nadīsantareṇa vighāto jātaḥ | hastipucchena necchanti tartum | bhagavān āha | paṁcānāṁ bāladhīyānāṁ pucchena tartavyam | hastyājāneyasya aśvājāneyasya vṛṣabhasya mahiṣasya camarasya | api tu bhṛṣiṇā tartavyam |",
    "san-mu-kd5:50": "uktaṁ bhagavatā bhṛṣiṇā tartavyam iti | ṣaḍvargīyaiś citropacitrāṇi kamalamātrāṇi strīpuruṣavipratipannāni kṛtāni | te brāhmaṇagṛhapatibhir dṛṣṭāḥ kathayanti | bhavantaḥ kim idam | te kathayanti | bhagavatā bhṛṣiṇā anujñātāḥ | te ’vadhyāyanti | ārya yuṣmākaṁ śrāmaṇakaḥ kāmaguṇo bhavati | etat prakaraṇaṁ bhikṣavo bhagavata ārocayanti | bhagavān āha | na bhikṣubhiś citropacitrāṇi kamalamātrāṇi strīpuruṣair vipratipannair bhṛṣayo dhārayitavyāḥ | api tu dvau bhṛṣī | kāṣāyaḥ tāraṇikaś ca |",
    "san-mu-kd5:51": "anāthapiṇḍadena gṛhapatinā maṇḍalavāṭaṁ kāritam | dharmaśravaṇāya kāṣṭhapādukābhir bhikṣava āgatāḥ | taiḥ sa kuṭṭimaḥ kāṣṭhapādukābhiḥ kṣatavikṣataḥ kṛtaḥ | anāthapiṇḍado gṛhapatiḥ kālyam evotthāya bhagavataḥ pādābhivandaka āgataḥ | tena dṛṣṭam | dṛṣṭvā kathayati | āryāḥ kim atra rājā prasenajit caturo goṇabalakāyena rātriṁ vāsam upagataḥ | te kathayanti | na rājā api tu bhikṣavaḥ kāṣṭhapādukābhir āgatāḥ | tair etad vināśitam | so ’vadhyāyate | etat prakaraṇaṁ bhikṣavo bhagavata ārocayanti | bhagavān saṁlakṣayati | yaḥ kaścid ādīnavo bhikṣavaḥ kāṣṭhapādukāṁ dhārayanti | tasmān na hi bhikṣuṇā kāṣṭhapādukā dhārayitavyā |",
    "san-mu-kd5:52": "uktaṁ bhagavatā na bhikṣuṇā kāṣṭhapādukā dhārayitavyā | bhikṣavo ’ntargṛhe upagacchanti | teṣāṁ pādukāḥ kardamena klidyante | etat prakaraṇaṁ bhikṣavo bhagavata ārocayanti | bhagavān āha | antargṛhe bhikṣuṇā kāṣṭhapādukā dhārayitavyā | śuddhā brāhmaṇagṛhapatayaḥ saṁghe bhikṣūṇāṁ kāṣṭhapādukām anuprayacchanti | bhikṣavo na pratigṛhṇanti | te kathayanti | ārya yadā bahagavāṁl loke notpannas tadā tīrthyā dakṣiṇīyā āsan | yāvad bhagavān āha | pratigrahītavyā | pratigṛhya sāṁghikāyāṁ varcaskuṭyāṁ vā prasrāvakuṭyāṁ prakṣepayitavyā |",
    "san-mu-kd5:53": "uddānam |",
    "san-mu-kd5:54": "vaṁśapatrā ca śroṇaś ca anujñātā hi guptaye |",
    "san-mu-kd5:55": "tiryagbaddhikā ca purā pārṣṇī puṭī ca |",
    "san-mu-kd5:56": "uktaṁ bhagavatā | na kāṣṭhapādukā dhārayitavyā iti | te vaṁśapatrapādukāṁ dhārayanti | sa evādīnavaḥ | bhagavān āha | na vaṁśapatrapādukā dhārayitavyā | te muṁjapādukāṁ dhārayanti | sa evādīnavaḥ | bhagavān āha | na muṁjapādukā dhārayitavyā | te rajjupādukāṁ dhārayanti | sa evādīnavaḥ | bhagavān āha | na rajjupādukā dhārayitavyā | uktaṁ bhagavatā | na rajjupādukā dhārayitavyā iti bhikṣūṇāṁ vātaśoṇitaṁ bhavati | teṣāṁ pariṣekeṇa carmapādukāḥ klidyante | etat prakaraṇaṁ bhikṣavo bhagavata ārocayanti | bhagavān āha | yasya vātaśoṇitaṁ bhavati tena rajjupādukā dhārayitavyā |",
    "san-mu-kd5:57": "yadā śroṇaḥ koṭīviṁśaḥ pravrajitas tadā pādataleṣu suvarṇavarṇāni romāṇi caturaṁgulamātrāṇi ṣaḍvargikair dṛṣṭāni | te dṛṣṭvā kathayanti | eṣa tāvan navanītapiṇḍaḥ ekāntaghaṭane śāsane kiṁ pravrajya kariṣyati | tena śrutam | tasya śrutvābhimāno jātaḥ | sa āyuṣmata ānandasya sakāśam upasaṁkrāntaḥ | upasaṁkramyāyuṣmantam ānandaṁ pṛcchati | katamo bhadantānanda ekāntaghaṭanaḥ samādhir ukto bhagavatā | caṁkramyādhigamaḥ āyuṣman śroṇa | tena śītavanaṁ śmaśānaṁ gatvā caṁkrame ’dhiṣṭhitaḥ | tasya caṁkramataḥ svarṇavarṇāni romāṇi caturaṁgulamātrāṇi śīrṇāni | tataḥ paścāc carma paścāc choṇitam | sa yāvad ekasmāc caṁkramaśiraso ’paraṁ gacchati tāvat tasyaikasmin caṁkramaśirasi kākāḥ śoṇitaṁ pibanti dvitīye ’pi | dharmatā khalu buddhā bhagavanto jīvantas tiṣṭhanto dhriyamāṇā yāpayantaḥ kālena kālaṁ nadīcārikāṁ caranti vistareṇa yāvad evāsmiṁs tv arthe buddho bhagavān vihāracārikāṁ caran yenāyuṣmataḥ śroṇasya koṭīviṁśasya vihāras tenopasaṁkrāntaḥ | adrākṣīd bhagavān śroṇasya koṭīviṁśasya caṁkramam | dṛṣṭvā ca punar jānakāḥ pṛcchakā buddhā bhagavanto jānantaḥ pṛcchanti | pṛcchati buddho bhagavān āyuṣmantam ānandam ekāntaghaṭakasya bhikṣoś caṁkramam | śroṇasya bhadanta koṭīviṁśasya | tasmād ānanda anujānāmi śroṇena koṭīviṁśena ekapalāśikā upānahā dhārayitavyā na dvipuṭī na tripuṭī | sā cet kṣayadharmiṇī bhavati argalakaṁ datvā dhārayitavyā | athāyuṣmān ānando yenāyuṣmān śroṇakoṭīviṁśas tenopasaṁkrāntaḥ | upasaṁkramya śroṇaṁ koṭīviṁśam idam avocat | yat khalv āyuṣman śroṇa jānīthāḥ śāstrā te ekapalāśikopānahā anujñātā na dvipuṭīti vistaraḥ | kiṁ bhadantānanda sarvasaṁghasya āhosvin mamaivaikasya | tavaivaikasya | akopyā bhadantānanda śāstur ājñā | saced ahaṁ dhārayiṣyāmi syān me atonidānaṁ sabrahmacāriṇo vaktāraḥ | prabhūtaṁ tatra śroṇakoṭīviṁśena pravrajyāvāptaṁ yaś campām asādhāraṇāṁ saptahastikāṁ cānīkam apahāya pravrajitaḥ sa idānīm upānahakalpamātre saktaḥ | api tu yadi bhagavān samāgamya sarvasaṁghasyānujānīyād evam ahaṁ dhārayeyam | etat prakaraṇam āyuṣmān ānando bhagavato vistareṇārocayati | bhagavān āha | tasmād anujānāmi śroṇaṁ koṭīviṁśam āgamya sarvasaṁghenaikapalāśikopānahā dhārayitavyā na dvipuṭīti vistaraḥ |",
    "san-mu-kd5:58": "anyatamo mahallo bhagavataḥ purastāt sopānatkaś caṁkramati | atha bhagavāṁs taṁ bhikṣum idam avocat | apehi bhikṣo mā me puratas tiṣṭha | tatra bhagavān bhikṣūn āmantrayate sma | yas tāvad asau bhikṣavaḥ śāstā sarvalokāmiṣasaṁmṛṣṭo bhavati tasya tāvac chāstuḥ śrāvakā naiva laghu laghv eva pātakavratam āpadyante | kutaḥ punaḥ sarvalokāmiṣavisaṁyukto viharāmi | bhagavān saṁlakṣayati | yaḥ kaścid ādīnavo bhikṣavaḥ upānahau dhārayanti tasmān na bhikṣuṇā upānahā dhārayitavyā iti |",
    "san-mu-kd5:59": "anyatamaś śobhitaḥ pravrajita iti | tasyodakasthānakaṁ bhagnam | sa pādadhāvanikāyāṁ pādau prakṣālya pānīyenāsyaṁ MS: pānīyasyāpyaṁ pūrayitvā mayūragatyā saṁprasthitaḥ | sa ṣaḍvargikair dṛṣṭaḥ | te kathayanti | āyuṣmanto vinā vāditreṇa bhikṣur nṛtyati | vāditraṁ vādayateti | te mukhavāditraṁ vādayitum ārabdhāḥ | te bhikṣubhir bhartsyante | kim auddhatyaṁ kuruta | te kathayanti | kim atrauddhatyam | na paśyata yūyaṁ bhikṣuṁ vinā vāditreṇa nṛtyantam | etat prakaraṇaṁ bhikṣavo bhagavata ārocayanti | jānakā pṛcchakā buddhā bhagavanto jānantaḥ pṛcchanti | pṛcchati buddho bhagavāṁs taṁ bhikṣuṁ kim abhiprāyeṇa bhikṣo evaṁ kṛtam | śayanāsanaguptyarthaṁ bhadanta | anāpattir asya bhikṣoḥ śayanāsanaguptyartham eva kurvataḥ | tasmād anujānāmi śayanāsaguptyartham ekapalāśikopānahā dhārayitavyā | na dvipuṭī na tripuṭī | sā cet kṣayadharmiṇī bhavaty argalakaṁ datvā dhārayitavyā |",
    "san-mu-kd5:60": "uktaṁ bhagavatā | ekapalāśikopānahā dhārayitavyā iti | anyatamasya piṇḍapātikasya gṛhapatir abhiprasannaḥ | so ’nupānahakaḥ śrāvastīṁ piṇḍāya praviṣṭaḥ | sa tena gṛhapatinā anupānahako dṛṣṭaḥ | dṛṣṭvā ca kathayati | āryasya nāsty upānahaḥ | āgaccha carmakārasakāśaṁ gacchāmaḥ | upānahau dāpayiṣyāmi | sa carmakārasakāśaṁ gataḥ | tena carmakāra uktaḥ | āryasyopānahāv anuprayacchety uktvā prakrāntaḥ | tena khalu samayena dvayor ekapalāśikā upānahāḥ kriyante bhikṣūṇām uparatakānāṁ ca | sa bhikṣur bhūyo bhūyaś carmakārasakāśam upasaṁkrāmati | sa nānuprayacchati | apareṇa samayena bhūyas tena gṛhapatinā sa bhikṣur dṛṣṭo ’nupānatkaḥ | dṛṣṭvā kathayati | ārya na tena śilpinā upānahā dattā | gṛhapate na śrutaṁ tvayā durlabhaḥ śilpī satyajalpaka iti | bhūyo bhūya upasaṁkramāmi nānuprayacchati | sa kathayati | āryāgaccha gṛhaṁ gacchāmaḥ | sa tena gṛhaṁ nītvā praṇītenāhāreṇa santarpya bahupuṭī upānahā dattā | bhikṣuḥ kathayati | gṛhapate bhagavatā nānujñātam | sa kathayati | ārya gaccha ekapuṭīṁ kṛtvā dhārayiṣyasi | sa tāṁ gṛhītvā vihāraṁ gataḥ | sa tām ādāya śastrakaṁ ca vṛkṣamūlaṁ gatvā utpāṭayitum ārabdhaḥ | bhagavāṁś ca taṁ pradeśam anuprāptaḥ | bhikṣo kiṁ kriyate | bhagavatā bahupuṭī upānahā pratikṣiptā | mama ca bahupuṭī eva saṁpannā ekapuṭīṁ kṛtvā dhārayiṣyāmi | atha bhagavata etad abhavat | dāsyanti batāmī śrāddhā gṛhapatayaḥ śrāvakāṇāṁ bahupuṭī upānahā tasmād anujānāmi bahupuṭī upānahā āgārikavinirmuktena kṛtvā dhārayitavyā | āyuṣmān upālī yāvat pṛcchati | yad uktaṁ bhadanta bhagavatā bahupuṭī upānahā āgārikavinirmuktebhiḥ kṛtvā dhārayitavyā | kiyatā bhadanta āgārikavinirmuktā vaktavyā | antata upālin sapta vāṣṭa vā padāni parimuktāni bhavanti |",
    "san-mu-kd5:61": "vaiśālyāṁ nidānam | tena khalu samayena vaiśālyāṁ evaṁrūpā upānahāḥ kriyante | tadyathā hinihināyamānāḥ kiṇikiṇāyamānā meṇḍaviṣāṇikā bodhipaṭapatrakāḥ citropacitrāḥ paṁcakārṣāpaṇamūlyāḥ | ṣaḍvargikair hi dṛṣṭo bhavati upānahā yāvat pidhāya te pārṣṇipādāṅguṣṭhena pāṭayitvā grīvāyāṁ mellayitvā gṛhṇantīdaṁ te dānaṁ cittālaṅkārāya | sāmantakena śabdo visṛtaḥ | āryakā upānahāny evaṁrūpāṇi haranti | ekāyuvatyā jāmātā āgataḥ | tasya tayopānahā dattā | uktaś cāryā upānahāṁ haranti | apramatto bhaviṣyasi yathā na harāpayasīti | piṇḍapātikaḥ piṇḍapātaṁ praviśati | tena dṛṣṭaḥ sa ekasmin gṛhe praviṣṭaḥ | asāv api tatraiva praviṣṭaḥ | sa tasmād gṛhān nirgatyāparaṁ gṛhaṁ praviṣṭaḥ | piṇḍapātiko ’pi tatraiva praviṣṭaḥ | sa kathayati | ārya kasyārthe tvaṁ māṁ pṛṣṭhataḥ pṛṣṭhataḥ samanubaddhaḥ | kim icchasy upānahām apahartum | bhadramukha nāhaṁ tavopānahām apaharāmi tv ahaṁ piṇḍapātaṁ praviśāmi | sa kathayati | ārya hara vā mā vāpi tu yuṣmākaṁ sāmantakena śabdo visṛtaḥ - āryakā upanāhā harantīti | etat prakaraṇaṁ bhikṣavo bhagavata ārocayanti | atha bhagavata etad abhavat | yaḥ kaścid ādīnava iha bhikṣava evaṁrūpām upānahāṁ dhārayanti hinihinikā iti vistaraḥ |",
    "san-mu-kd5:62": "tasmān na bhikṣuṇā evaṁrūpā upānahā dhārayitavyā hinihinikā iti vistaraḥ | bhikṣur imām evaṁrūpām upānahāṁ dhārayati sātisāro bhavati |",
    "san-mu-kd5:63": "śrāvastyāṁ nidānam | tena khalu samayena bhikṣūṇām upānahābhiḥ pādapṛṣṭhe vraṇāni kṛtāni | brāhmaṇagṛhapatibhir dṛṣṭāni | kena yuṣmākaṁ vraṇāni kṛtāni | upānahābhiḥ | kiṁ na yūyaṁ tiryagbaddhā dhārayata | bhagavatā nānujñātam | etat prakaraṇaṁ bhikṣavo bhagavata ārocayanti | bhagavān āha | tiryagbaddhikā dhārayitavyā | gṛdhrakūṭa eva parvato rājagṛhe | parvatam abhiruhatāṁ pādāṅguṣṭheṣu kṣatāni bhavanti | te brāhmaṇagṛhapatibhir dṛṣṭāḥ | kena yuṣmākaṁ pādāṅguṣṭheṣu kṣatāni | gṛdhrakūṭaparvatam abhiruhatām | na yūyaṁ puṭāpuṭīṁ dhārayata | nānujñātaṁ bhagavatā | etat prakaraṇaṁ bhikṣavo bhagavata ārocayanti | bhagavān āha | dhārayitavyā | tatraivāvataratāṁ pārṣṇyā kṣatā bhavanti | pūrvavad yāvad dhārayitavyā |",
    "san-mu-kd5:64": "uddānam |",
    "san-mu-kd5:65": "nālāmbujā muṇḍapūlā pūlā haimavateṣu ca |",
    "san-mu-kd5:66": "ṛkṣacarmam anujñātam ārā śastrī ca baddhikā ||",
    "san-mu-kd5:67": "śravastyāṁ nidānam | bhikṣūṇāṁ navena tṛṇena pādāḥ śūlitāḥ | brāhmaṇagṛhapatayaḥ kathayanti | kena yuṣmākaṁ pādāḥ śūlitāḥ | navena tṛṇena | yūyaṁ nālāmbujaṁ kiṁ na dhārayata | nānujñātaṁ bhagavatā | etat prakaraṇaṁ bhikṣavo bhagavata ārocayanti | bhagavān āha | nālāmbujā dhārayitavyāḥ | evaṁ vṛddhe tṛṇe muṇḍapūlā dhārayitavyāḥ | pūlā haimavateṣu ca iti |",
    "san-mu-kd5:68": "yadā virūḍhakena mohapuruṣeṇa kāpilavāstavaḥ śākyāḥ praghātitāḥ tatra kecid uttarāpathaṁ gatāḥ kecid yāvan naivālaṁ praviṣṭāḥ | śrāvastīyā vaṇijo naivālaṁ gatāḥ | tair vaṇijaḥ pṛṣṭāḥ | āryānando jñātivatsalo nāsmākam avalokayatīti | yāvat tais tasyārocitam | sa naivālaṁ praviṣṭaḥ | tasya himena pādau sphuṭitau | sa bhikṣubhir ucyate | tava pādau kimartham idānīm īdṛśau | himena | te tava jñātayaḥ kiṁ kurvanti | pūlāṁ dhārayanti | tvaṁ kimarthaṁ na dhārayasi | bhagavatā nānujñātam | etat prakaraṇaṁ bhikṣavo bhagavata ārocayanti | bhagavān āha | haimavateṣu janapadeṣu pūlā dhārayitavyāḥ |",
    "san-mu-kd5:69": "āyuṣmān upālī buddhaṁ bhagavantaṁ pṛcchati | yad uktaṁ bhadanta bhagavatā haimavateṣu janapadeṣu pūlā dhārayitavyā iti | katame haimavatā janapadāḥ | yatrodakasthālakaṁ śyāyati |",
    "san-mu-kd5:70": "bhikṣor lubdhako ’bhiprasannaḥ | tasya ṛkṣacarma saṁpannam | sa bhikṣor anuprayacchati | sa na gṛhṇāti | bhagavāṁś ca taṁ pradeśam anuprāptaḥ | jānakā pṛcchakā buddhā bhagavantaḥ | pṛcchati buddho bhagavān āyuṣmantam ānandam | kim eṣa ānanda bhikṣor lubdhakaḥ pṛṣṭhataḥ pṛṣṭhataḥ samanubaddhaḥ | etat prakaraṇaṁ bhikṣavo bhagavata ārocayanti | bhagavān āha | durlabhā ānanda lubdhakasya śraddhā | yadi śatasahasram api labhati sarvaṁ praghātayati | tasmād yadi lubdhako rikṣacarmānuprayacchati grahītavyam | gṛhītvā gandhakuṭidvāre prajñapayitavyaṁ pādānte vā | sarvaṁ rikṣacarma cākṣuṣyaṁ svasti |",
    "san-mu-kd5:71": "bhikṣor upānahāś chinnāḥ | sa carmakārasakāśaṁ gacchati | yāvad dīrghakālaṁ gatvā svabuddher vārayiṣyatīti | so ’nyatamena bhikṣuṇā dṛṣṭaḥ | yāvad asti mama kauśalaṁ yadi bhagavān anujānīyād granthayeyam | etat prakaraṇaṁ bhikṣavo bhagavata ārocayanti | bhagavān āha | yasya kauśalaṁ vidyate tena pratigupte pradeśe sthitvā granthayitavyam | sa kathayati | bhagavatānujñātaḥ | granthaye | tatrārayā śastrakeṇa baddhikayā ca prayojanam | etat prakaraṇaṁ bhikṣavo bhagavata ārocayanti | bhagavān āha | tasmād anujānāmi bhikṣuṇā ārā śastrakaṁ baddhikā ca dhārayitavyāḥ |",
    "san-mu-kd5:72": "carmavastu samāptam |"
}