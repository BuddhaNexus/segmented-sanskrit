{
    "mkv46:0": "Mahākarmavibhaṅga",
    "mkv46:1": "46",
    "mkv46:2": "katamaḥ pudgalaḥ kāyena sukhī cittena ca. ucyate. arhan kṣīṇāsravaḥ kṛtapuṇyaḥ. yathā kaśmīrarājā dharmayaśaḥputro bakulaḥ. tathā hy asya siṁhanādaḥ. aśītir me āyuṣmanto varṣāṇi pravrajitasya na kadācid vyādhir bhūtapūrvaḥ. antataḥ śiro’rtimātram api. tena kila vārāṇasyāṁ gāndhikabaṇijā bhūtvā kakucchandaḥ samyaksaṁbuddhaḥ saśrāvakasaṁgho glānabhaiṣajyenopanimantrito bhikṣuṇā cārhatā ekā harītakī gṛhītā. sa tasya karmaṇo vipākena nirābādhaḥ. ārogyaparamā lābhā uktā bhagavatā. yathā cāryāniruddhaḥ kathayati. tasya khalv āyuṣmantaḥ piṇḍapātasya vipākena saptakṛtvaḥ praṇīte trayastriṁśadevanikāye upapannaḥ saptakṛtvo manuṣyeṣu rājyaṁ kāritam. tasyaiva ca piṇḍapātasya vipākenārhatvaphalalābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ lābhī. tathā hi tasya bhagavatā durbhikṣe pañca bhikṣuśatāni dattāni. tasya puṇyānubhāvena sarveṣāṁ divyam anantabhaktaṁ prādurbhavati. ayaṁ pudgalaḥ kāyena sukhī cittena ca."
}