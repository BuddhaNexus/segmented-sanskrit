{
    "divy27:0": "Divyāvadānam",
    "divy27:1": "27. kuṇālāvadānam",
    "divy27:2": "sa idānīmacirajātaprasādo buddhaśāsane yatra śākyaputrīyān dadarśa ākīrṇe rahasi vā, tatra śirasā pādayor nipatya vandate sma |",
    "divy27:3": "tasya ca yaśo nāmāmātyaḥ paramaśrāddho bhagavati |",
    "divy27:4": "sa taṁ rājānamuvāca—deva, nārhasi sarvavarṇapravrajitānāṁ praṇipātaṁ kartum |",
    "divy27:5": "santi hi śākyaśrāmaṇerakāścaturbhyo varṇebhyaḥ pravrajitā iti |",
    "divy27:6": "tasya rājā na kiṁcidavocat |",
    "divy27:7": "atha sa rājā kenacit kālāntareṇa sarvasacivānuvāca—vividhānāṁ prāṇināṁ śirobhiḥ karyam |",
    "divy27:8": "tattvamamukasya prāṇinaḥ śīrṣamānaya, tvamamukasyeti |",
    "divy27:9": "yaśāmātyaḥ punarājñaptah—tvaṁ mānuṣaṁ śīrṣamānayeti |",
    "divy27:10": "samānīteṣu ca śiraḥsu abhihitāh—gacchata, imāni śiraṁsi mūlyena vikrīṇīdhvamiti |",
    "divy27:11": "atha sarvaśirāṁsi vikrītāni |",
    "divy27:12": "tadeva mānuṣyaṁ śiro na kaścijjagrāha |",
    "divy27:13": "tato rājñābhihitah—vināpi mūlyena kasmaicidetacchiro dehītai |",
    "divy27:14": "na cāsyaṁ kaścit pratigrāhako babhūva |",
    "divy27:15": "tato yaśāmātyastasyaḥ śirasaḥ pratigrāhakamanāsādya savrīḍo rājānamupetyedamarthamuvāca— gogardabhorabhramṛgadvijānāṁ mūlyairgṛhītāni śirāṁsi pumbhiḥ |",
    "divy27:16": "śirastvidaṁ mānuṣamapraśastaṁ na gṛhyate mūlyamṛte ’pi rājan (1)|",
    "divy27:17": "atha sa rājā tamamātyamuvāca—kimidamitīdaṁ mānuṣaśiro na kaścidgṛhṇātīti? amātya uvāca—jugupsitatvāditi |",
    "divy27:18": "rājābravīt—kimetadeva śiro jugupsitamāhosvit sarvamānuṣaśirāṁsīti? amātya uvāca—sarvamānuṣaśirāṁsīti |",
    "divy27:19": "rājābravīt—kimidaṁ madīyamapi śiro jugupsitamiti? sa ca bhayānnecchati tasmādbhūtārthamabhidhātum |",
    "divy27:20": "sa rājñābhihitah—amātyaḥ, satyamucyatamiti |",
    "divy27:21": "sa uvāca—evamiti |",
    "divy27:22": "tataḥ sa rājā tamamātyaṁ pratijñāyāṁ pratiṣṭhāpya pratyādiśannimamarthamuvāca—haṁ bhoḥ, rūpaiśvaryajanitamadavismita, yuktamidaṁ bhavataḥ, yasmāt tvaṁ bhikṣucaraṇapraṇāmaṁ māaṁ vicchandayitumicchasi? vināpi mūlyairvijugupsitatvāt pratigrahītā bhuvi yasya nāsti |",
    "divy27:23": "śirastadāsādya mameha puṇyam yadyarjitaṁ kiṁ viparītamatra (2)|",
    "divy27:24": "jātiṁ bhavān paśyati śākyabhikṣuṣvantargatāṁsteṣu guṇānna ceti |",
    "divy27:25": "ato bhavāñ jātimadāvalepādātmānamanyāṁśca hinasti mohāt (3)| āvāhakāle ’tha vivāhakāle jāteḥ parīkṣā na tu dharmakāle |",
    "divy27:26": "dharmakriyāyā hi guṇā nimittā guṇāśca jātiṁ na vicārayanti (4)|",
    "divy27:27": "yadyucchakulīnagatā doṣā garhāṁ prayānti loke ’smin |",
    "divy27:28": "kathamiva nīcajanagatā guṇā na satkāramarhanti (5)|",
    "divy27:29": "cittavaśena hi puṁsāṁ kalevaraṁ nindyate ’tha satkriyate |",
    "divy27:30": "śākyaśramaṇamanāṁsi ca śuddhānyarcyānyataḥ śākyāḥ (6)|",
    "divy27:31": "yadi guṇaparivarjito dvijātiḥ patita iti prathito ’pi yātyavajñām |",
    "divy27:32": "na tu nidhanakulodgato ’pi jantuḥ śubhaguṇayukta iti praṇamya pūjyaḥ (7)|",
    "divy27:33": "api ca |",
    "divy27:34": "kiṁ te kāruṇikasya śākyavṛṣabhasyaitadvaco na śrutaṁ prājñaiḥ sāramasārakebhya iha yannṛbhyo grahītuṁ kṣamam |",
    "divy27:35": "tasyānanyathavādino yadi ca tāmājñāṁ cikīrṣāmyahaṁ vyāhantuṁ ca bhavān yadi prayatate naitat suhṛllakṣaṇam (8)|",
    "divy27:36": "ikṣukṣodavadujijñato bhuvi yadā kāyo mama svapsyati pratyutthānanamaskṛtāñjalipuṭakleśakriyāsvakṣamaḥ |",
    "divy27:37": "kāyenāhamanena kiṁ nu kuśalaṁ śakṣyāmi kartuṁ tadā tasmānnāryamataḥ śmaśānanidhanāt sāraṁ grahītuṁ mayā (9)|",
    "divy27:38": "bhavanādiva pradīptānnimajjamānādivāpsu ratnanidheḥ |",
    "divy27:39": "kāyādvidhānanidhanādye sāraṁ nādhigacchanti (10)|",
    "divy27:40": "te sāramapaśyantaḥ sārāsāreṣvakovidā prājñāḥ |",
    "divy27:41": "te maraṇamakaravadanapraveśasamaye viṣīdanti (11)|",
    "divy27:42": "dadhidhṛtanavanītakṣīratakropayogādvaramapahṛtasāro maṇḍakumbho ’vabhagnaḥ |",
    "divy27:43": "na bhavati bahu śocyam yadvadevaṁ śarīre sucaritahṛtasāre naiti śoko ’ntakāle (12)|",
    "divy27:44": "sucaritavimukhānāṁ garvitānām yadā tu prasabhamiha hi mṛtyuḥ kāyakumbhaṁ bhinatti |",
    "divy27:45": "dahati hṛdayameṣāṁ śokavahnistadānīṁ dadhighaṭa iva bhagne sarvaśo ’prāptasāre (13)|",
    "divy27:46": "kartuṁ vighnamato na me ’rhati bhavān kāyapraṇāmaṁ prati śreṣṭho ’smītyaparīkṣako hi gaṇayan mohāndhakārāvṛtaḥ |",
    "divy27:47": "kāyam yastu parīkṣate daśabalavyāhāradīpairbudho nāsau pārthivabhṛtyayorviṣamatāṁ kāyasya saṁpaśyati (14)|",
    "divy27:48": "tvagmāṁsāsthiśirāyakṛtprabhṛtayo bhāvā hi tulyā nṛṇāmāhāryaistu vibhūṣaṇairadhikatā kāyasya niṣpadyate |",
    "divy27:49": "etatsāramiheṣyate tu yadimaṁ niśritya kāyādhamaṁ pratyutthānanamaskṛtādikuśalaṁ prājñaiḥ samutthāpyate (15)|",
    "divy27:50": "iti |",
    "divy27:51": "athāśoko rājā^hirodakasikatāpiṇḍairaṇḍakāṣṭhebhyo ’pi asārataratvaṁ kāyasyāvetya praṇāmādibhyaḥ samutthasya phalasya bahukalpaśaḥ sthāpayitvā sumeruvanmahāpṛthivībhyaḥ samutthasya phalasya bahukalpaśaḥ sthāpayitvā sumeruvanmahāpṛthivībhyaḥ sārataratāmavekṣya bhagavataḥ stūpavandanāyāmātmānamalaṁkartukāmo ’mātyagaṇaparivṛtaḥ kurkuṭārāmaṁ gatvā tatra vṛddhānte sthitvā kṛtāñjaliruvāca—asti— kaścidanyo ’pi nirdiṣṭo dvitīyaḥ sarvadarśanā |",
    "divy27:52": "yathāhaṁ tena nirdiṣṭaḥ pāṁśudānena dhīmatā (16)|",
    "divy27:53": "tatra yaśo nāṁnā saṁghasthavira uvāca—asti mahārāja |",
    "divy27:54": "yadā bhagavataḥ parinirvāṇakālasamaye tadā apalālaṁ nāgaṁ damayitvā kumbhakālaṁ caṇḍālīgopālīṁ ca nāgaṁ mathurāmanuprāptaḥ, tatra bhagavānāyuṣmantamānandamāmantrayate—asyāmānanda mathutāyāṁ varṣaśataparinirvṛtasya tathāgatasya gupto nāṁnā gāndhiko bhaviṣyati |",
    "divy27:55": "tasya putro bhaviṣyatyupagupto nāṁnā avavādakānāmagro ’lakṣaṇako buddhaḥ, yo mama varṣaśataparinirvṛtasya buddhakāryaṁ kariṣyati |",
    "divy27:56": "paśyasi tvamānanda dūrata eva nīlanīlāmbararājim? evaṁ bhadanta |",
    "divy27:57": "eṣa ānanda urumuṇḍo nāma parvataḥ |",
    "divy27:58": "atra varṣaśataparinirvṛtasya tathāgatasya naṭabhaṭikā nāmāraṇyāyatanaṁ bhaviṣyati |",
    "divy27:59": "etadagraṁ me ānanda bhaviṣyati śamathānukūlānāṁ śayyāsanānām yaduta naṭabhaṭikā nāmāraṇyāyatanam |",
    "divy27:60": "āha ca— avavādakānāṁ pravara upagupto mahāyaśāḥ |",
    "divy27:61": "vyākṛto lokanāthena buddhakāryaṁ kariṣyati (17)|",
    "divy27:62": "rājā āha—kiṁ punaḥ sa śuddhasattva utpannaḥ, athādyāpi notpadyata iti? sthavira uvāca—utpannaḥ sa mahātmā |",
    "divy27:63": "urumuṇḍe parvate jitakleśo ’rhadgaṇaiḥ parivṛtastiṣṭhati lokānukampārtham |",
    "divy27:64": "api ca deva—sarvajñalīlo hi sa śuddhasattvo dharmaṁ praṇītaṁ vadate gaṇāgre |",
    "divy27:65": "devāsurendroragamānuṣāṁśca sahasraśo mokṣapuraṁ praṇetā (18)|",
    "divy27:66": "tena khalu samayena āyuṣmānupagupto ’ṣṭādaśabhirarhatsahasraiḥ parivṛto naṭabhaṭikāraṇyāyatane prativasati |",
    "divy27:67": "śrutvā ca rājā amātyagaṇānāhūya kathayati— saṁnāhyatāṁ hastirathāśvakāyaḥ śīghraṁ prayāsyāmyurumuṇḍaśailam |",
    "divy27:68": "drakṣyāmi sarvāśravavipramuktaṁ sākṣādarhantaṁ hyupaguptaṁ nāma (19)|",
    "divy27:69": "tato ’mātyairabhihitah—deva dūtaḥ preṣayitavyo viṣayanivāsī, sa devasya svayamevāgamiṣyati |",
    "divy27:70": "rājā āha—nāsau asmākamarhatyabhigantum, kiṁ tu vayamevārhāmastasyābhigantum |",
    "divy27:71": "api ca— manye vajramayaṁ tasya dehaṁ śailopamādhikam |",
    "divy27:72": "śāstṛtulyopaguptasya yo hyājñāmākṣipennaraḥ (20)|",
    "divy27:73": "yāvadrājñā sthaviropaguptasya sakāśaṁ dūto na preṣitaḥ sthaviradarśanāyāgamiṣyāmīti |",
    "divy27:74": "sthaviropaguptaścintayati—yadi rājā āgamiṣyati, mahājanakāyasya pīḍā bhaviṣyati gocarasya ca |",
    "divy27:75": "tataḥ sthavireṇābhihitam—svayamevābhigamiṣyāmīti |",
    "divy27:76": "tato rājñā sthaviropaguptasyārthe nauyānenāgamiṣyatīti yāvacca mathurām yāvacca pāṭaliputramantarānnausaṁkramo ’vasthāpitaḥ |",
    "divy27:77": "atha sthaviropagupto rājño ’śokasyānugrahārthamaṣṭādaśabhirarhatsahasraiḥ parivṛto nāvamabhiruhya pāṭaliputramanuprāptaḥ |",
    "divy27:78": "tato rājapuruṣai rājño ’śokasya niveditam—deva, diṣṭyā vardhasva |",
    "divy27:79": "anugrahārthaṁ tava sopaguptaścitteśvaraḥ śāsanakarṇadhāraḥ |",
    "divy27:80": "puraskṛtastīrṇabhavaughapāraiḥ sārdhaṁ samabhyāgata eṣa padmyām (21)|",
    "divy27:81": "śrutvā ca rājñā prītamanasā śatasahasramūlyo muktāhāraḥ svaśarīrādapanīya priyākhyāyino dattaḥ |",
    "divy27:82": "ghāṇṭikaṁ cāhūya kathayati—ghuṣyantāṁ pāṭaliputre ghaṇṭāḥ |",
    "divy27:83": "sthaviropaguptasyāgamanaṁ nivedyatām |",
    "divy27:84": "vaktavyam— utsṛjya dāridryamanarthamūlam yaḥ sphītaśobhāṁ śriyamicchatīha |",
    "divy27:85": "svargāpavargāya ca hetubhūtaṁ sa paśyatāṁ kāruṇikopaguptam (22)|",
    "divy27:86": "yebhir na dṛṣṭo dvipadapradhānaḥ śāstā mahākāruṇikaḥ svayambhūḥ |",
    "divy27:87": "te śāstṛkalpaṁ sthaviropaguptaṁ paśyantyudāraṁ tribhavapradīpam (23)|",
    "divy27:88": "yāvadrājñā pāṭalipurre ghaṇṭāṁ ghoṣayitvā nagaraśobhāṁ ca kārayitvā ardhatṛtīyāni yojanāni gatvā sarvavādyena sarvapuṣpagandhamālyena sarvapauraiḥ sarvāmātyaiḥ saha sthaviropaguptaṁ pratyudgataḥ |",
    "divy27:89": "dadarśa rājā sthaviropaguptaṁ dūrata evāṣṭādaśabhirarhatsahasrairardhacandreṇopaguptam |",
    "divy27:90": "yadantaraṁ ca rājā sthaviropaguptamadrākṣīt, tadantaraṁ hastiskandhādavatīrya padmyāṁ nadītīramabhigamya ekaṁ pādaṁ nadītīre sthāpya dvitīyaṁ nauphalake sthaviropaguptaṁ sarvāṅgenānuparigṛhya nausaṁkramād uttāritavān |",
    "divy27:91": "uttārya ca mūlanikṛtta iva drumaḥ sarvaśarīreṇopaguptasya pādayor nipatito mukhatuṇḍakena ca pādau anuparimārjya utthāya dvau jānumaṇḍalau pṛthivītale nikṣipya kṛtāñjaliḥ sthaviropaguptaṁ nirīkṣamāṇa uvāca— yadā mayā śatrugaṇānnihatya prāptā samudrābharaṇā saśailā |",
    "divy27:92": "ekātapatrā pṛthivī tadā me prītir na sā yā sthaviraṁ nirīkṣya (24)|",
    "divy27:93": "tvadvarśanānme dviguṇaḥ prasādaḥ saṁjāyate ’smin varaśāsanāgre |",
    "divy27:94": "tvadvarśanāccaiva pare ’pi śuddhyā dṛṣṭo mayādyāpratimaḥ svayambhūḥ (25)|",
    "divy27:95": "api ca |",
    "divy27:96": "śāntiṁ gate kāruṇike jinendre tvaṁ buddhakāryaṁ kuruṣe triloke |",
    "divy27:97": "naṣṭe jaganmohanimīlitākṣe tvamarkavajjñānavabhāsakartā (26)|",
    "divy27:98": "tvaṁ śāstṛkalpo jagadekacakṣuravavādakānāṁ pravaraḥ śaraṇyam |",
    "divy27:99": "vibho mamājñāṁ vada śīghramadya kartāsmi vākyaṁ śuddhasattvā (27)|",
    "divy27:100": "atha sthaviropagupto dakṣiṇena pāṇinā rājānaṁ śirasi parimārjayannuvāca— apramādena saṁpādya rājyaiśvaryaṁ pravartatām |",
    "divy27:101": "durlabhaṁ trīṇi ratnāni nityaṁ pūjaya pārthiva (28)|",
    "divy27:102": "api ca mahārāja tena tena bhagavatā tathāgatenārhatā samyaksambuddhena tava ca mama ca śāsanamupanyastaṁ sattvasārathivareṇa gaṇamadhye parīttaṁ paripālyam yatnato ’smābhiḥ |",
    "divy27:103": "rājā āha—sthavira, yathā ahaṁ nirdiṣṭo bhagavatā, tadevānuṣṭhīyate |",
    "divy27:104": "kṛtah? stūpairvicitrairgiriśṛṅgakalpaiśchatradhvajaiścocchritaratnacitraiḥ |",
    "divy27:105": "saṁśobhitā me pṛthivī samantādvaistārikā dhātudharāḥ kṛtāśca (29)|",
    "divy27:106": "api ca |",
    "divy27:107": "ātmā putraṁ gṛhaṁ dārān pṛthivī kośameva ca |",
    "divy27:108": "na kiṁcidaparityaktaṁ dharmarājasya śāsane (30)|",
    "divy27:109": "sthaviropagupta āha—sādhu sādhu mahārāja, etadevānuṣṭheyam |",
    "divy27:110": "kṛtah? ye sāramupajīvanti kāyādbhogaiśca jīvikām |",
    "divy27:111": "gate kāle na śocanti iṣṭam yānti surālayam (31)|",
    "divy27:112": "yāvadrājā mahatā śrīsamudayena sthaviropaguptaṁ rājakule praveśayitvā sarvāṅgenānuparigṛhya prajñapta evāsane niṣādayāmāsa |",
    "divy27:113": "sthaviropaguptasya śarīraṁ mṛdu sumṛdu, tadyathā tūlapicurvā karpāsapicurvā |",
    "divy27:114": "atha rājā sthaviropaguptasya śarīrasaṁsparśamavagamya kṛtāñjaliruvāca— mṛdūni te ’ṅgāni udārasattvā tūlopamāḥ kāśisamopamāśca |",
    "divy27:115": "ahaṁ tvadhanyaḥ kharakarkaśāṅgo niḥsparśagātraḥ paruṣāśrayaśca (32)|",
    "divy27:116": "sthavira uvāca— dānaṁ manāpaṁ suśubhaṁ praṇītaṁ dattaṁ mayā hyapratipudgalasya |",
    "divy27:117": "na pāṁśudānaṁ hi mayā pradattam yathā tvayādāyi tathāgatasya (33)|",
    "divy27:118": "rājā āha—sthavira, bālabhāvādahaṁ pūrvaṁ kṣetraṁ prāpya hyanuttaram |",
    "divy27:119": "pāṁśūn ropitavāṁstatra phalam yasyedṛśaṁ mama (34)|",
    "divy27:120": "atha sthaviro rājānaṁ saṁharṣayannuvāca—mahārāja, paśya kṣetrasya mahātmayaṁ pāṁśuryatra viruhyate |",
    "divy27:121": "rājaśrīryena te prāptā ādhipatyamanuttaram (35)|",
    "divy27:122": "śrutvā ca rājā vismayotkullanetro ’mātyānāhūyovāca— balacakravartirājyaṁ prāptaṁ me pāṁśudānamātreṇa |",
    "divy27:123": "kena bhagavān bhavanto nārcayitavyaḥ prayatnena (36)|",
    "divy27:124": "atha rājā sthaviropaguptasya pādayor nipatyovāca—sthavira, ayaṁ me manoratho ye bhagavatā buddhena pradeśā adhyuṣitāstānarceyam, cihnāni ca kuryāṁ paścimasyāṁ janatāyāmanugrahārtham |",
    "divy27:125": "āha ca—ye buddhena bhagavatā pradeśā adhyuṣitāḥ, tānarcayannahaṁ gatvā cihnāni caiva kuryāṁ paścimāṁ janatāmanukampārtham |",
    "divy27:126": "sthavira uvāca—sādhu sādhu mahārāja, śobhanaste cittotpādaḥ |",
    "divy27:127": "ahaṁ pradarśayiṣyāmyadhunā |",
    "divy27:128": "ye tenādhyuṣitā deśāstānnamasye kṛtāñjaliḥ |",
    "divy27:129": "gatvā cihnāni teṣveva kariṣyāmi na saṁśayaḥ (37)|",
    "divy27:130": "atha rājā caturaṅgabalakāyaṁ saṁnāhya gandhamālyapuṣpamādāya sthaviropaguptasahāyaḥ saṁprasthitaḥ |",
    "divy27:131": "atha sthaviropagupto rājānamaśokaṁ sarvaprathamena lumbinīvanaṁ praveśayitvā dakṣiṇaṁ hastamabhiprasāryovāca—asmin mahārāja pradeśe bhagavāñ jātaḥ |",
    "divy27:132": "āha ca— idaṁ hi prathamaṁ caityaṁ buddhasyottamacakṣuṣaḥ |",
    "divy27:133": "jātamātreha sa muniḥ prakrāntaḥ saptapadaṁ bhuvi (38)|",
    "divy27:134": "caturdiśamabalokya vācaṁ bhāṣitavān purā |",
    "divy27:135": "iyaṁ me paścimā jātirgarbhāvāsaśca paścimaḥ (39)|",
    "divy27:136": "atha rājā sarvaśarīreṇa tatra pādayor nipatya utthāya kṛtāñjaliḥ prarudannuvāca— dhanyāste kṛtapuṇyai(ṇyā)śca yairdṛṣṭaḥ sa mahāmuniḥ |",
    "divy27:137": "prajātaḥ saṁśrutā yaiśca vācastasya manoramāḥ (40)|",
    "divy27:138": "atha sthaviro rājñaḥ prasādavṛddhyarthamuvāca—mahārāja, kiṁ drakṣyasi tāṁ devatām? yayā dṛṣṭaḥ prajāyansa vane ’smin vadatāṁ varaḥ |",
    "divy27:139": "tramamāṇaḥ padān sapta śrutā vāco yayā muneḥ (41)|",
    "divy27:140": "rājā āha—paraṁ sthavira drakṣyāmi |",
    "divy27:141": "atha sthaviropagupto yasya vṛkṣasya śākhamavalambya devī mahāmāyā prasūtā, tena dakṣiṇahastamabhiprasāryovāca— naivāsikā yā ihāśokavṛkṣe saṁbuddhadarśinī yā devakanyā |",
    "divy27:142": "sākṣādasau darśayatu svadehaṁ rājño hyaśokasya manahprasādavṛddhyai (42)|",
    "divy27:143": "yāvat sā devatā svarūpeṇa sthaviropaguptasamīpe sthitvā kṛtāñjaliruvāca—sthavira, kimājñāpayasi? atha sthaviro rājānāmaśokamuvāca—mahārāja, iyaṁ sā devatā, yayā dṛṣṭo bhagavāñ jāyamānaḥ |",
    "divy27:144": "atha rājā kṛtāñjalistāṁ devatāmuvāca— dṛṣṭastvayā lakṣaṇabhūṣitāṅgaḥ prajāyamānaḥ kamalāyatākṣaḥ |",
    "divy27:145": "śrutvāstvayā tasya nararṣabhasya vāco manojñāḥ prathamā vane ’smin (43)|",
    "divy27:146": "devatā prāha—mayā hi dṛṣṭaḥ kanakāvadātaḥ prajāyamāno dvipadapradhānaḥ |",
    "divy27:147": "padāni sapta kramāṇa eva śrutā ca vācamapi tasya śāstuḥ (44)|",
    "divy27:148": "rājā āha—kathaya devate, kīdṛśī bhagavato jāyamānasya śrīrbabhūveti |",
    "divy27:149": "devatā prāha—na śakyaṁ mayā vāgbhiḥ saṁprakāśayitum |",
    "divy27:150": "api tu saṁkṣepataḥ śṛṇu— vinirmitābhā kanakāvadātā sendre triloke nayanābhirāmā |",
    "divy27:151": "sasāgarāntā ca mahī saśailā mahārṇavasthā iva nauścāla (45)|",
    "divy27:152": "yāvadrājñā jātyāṁ śatasahasraṁ dattam |",
    "divy27:153": "caityaṁ ca pratiṣṭhāpya rājā prakrāntaḥ |",
    "divy27:154": "|",
    "divy27:155": "atha sthaviropagupto rājānaṁ kapilavastu nivedayitvā dakṣiṇahastamabhiprasāryovāca—asmin pradeśe mahārāja bodhisattvo rājñaḥ śuddhodanasyopanāmitaḥ |",
    "divy27:156": "taṁ dvātriṁśatā mahāpuruṣalakṣaṇālaṁkṛtaśarīramasecanakadarśanaṁ ca dṛṣṭvā rājā sarvaśarīreṇa bodhisattvasya pādayor nipatitaḥ |",
    "divy27:157": "idaṁ mahārāja śākyavardhaṁ nāma devakulam |",
    "divy27:158": "atra bodhisattvo jātamātra upanīto devamarcayiṣyatīti |",
    "divy27:159": "sarvadevatāśca bodhisattvasya pādayor nipatitāḥ |",
    "divy27:160": "tato rājñā śuddhodanena bodhisattvo devatānāmapyayaṁ deva iti tena bodhisattvasya devātideva iti nāmadheyaṁ kṛtam |",
    "divy27:161": "asmin pradeśe mahārāja bodhisattvo brāhmaṇānāṁ naimittikānāṁ vipaścikānāmupadarśitaḥ |",
    "divy27:162": "asmin pradeśe asitena ṛṣiṇā nirdiṣṭo buddho loke bhaviṣyatīti |",
    "divy27:163": "asmin pradeśe mahārāja mahāprajāpatyā saṁvardhitaḥ |",
    "divy27:164": "asmin pradeśe lipijñānaṁ śikṣāpitaḥ |",
    "divy27:165": "asmin pradeśe hastigrīvāyāmaśvapṛṣṭhe rathe śaradhanurgrahe tomaragrahe ’ṅkuśagrahe kulānurūpāsu vidyāsu pāragaḥ saṁvṛttaḥ |",
    "divy27:166": "iyaṁ bodhisattvasya vyāyāmaśālā babhūva |",
    "divy27:167": "asmin pradeśe mahārāja bodhisattvo devatāśatasahasraiḥ parivṛtaḥ ṣaṣṭibhiḥ strīsahasraiḥ sārdhaṁ ratimanubhūtavān |",
    "divy27:168": "asmin pradeśe bodhisattvo jīrṇāturamṛtasaṁdarśanodvigno vanaṁ saṁśritaḥ |",
    "divy27:169": "asmin pradeśe jambucchāyāyāṁ niṣadya viviktam pāpakairakuśalairdharmaiḥ savitarkaṁ savicāraṁ vivekajaṁ prītisukhamanāśravasadṛśaṁ prathamadhyānaṁ samāpannaḥ |",
    "divy27:170": "atha pariṇate madhyāhne atikrānte bhaktakālasamaye bhaktakālasamaye anyeṣāṁ vṛkṣāṇāṁ chāyā prācīnaniṁnā prācīnapravaṇā prācīnaprāgbhārā, jamucchāyā bodhisattvasya kāyaṁ na jahāti |",
    "divy27:171": "dṛṣṭvā ca punā rājā śuddhodanaḥ sarvaśarīreṇa bodhisattvasya pādayor nipatitaḥ |",
    "divy27:172": "anena dvāreṇa bodhisattvo devatāśatasahasraiḥ parivṛto ’rdharāteḥ kapilavastuno nirgataḥ |",
    "divy27:173": "asmin pradeśe bodhisattvena cchandakasyāśvamābharaṇāni ca datvā pratinivartitaḥ |",
    "divy27:174": "āha ca— chandābharaṇānyaśvaṁ ca asmin pratinivartitaḥ |",
    "divy27:175": "nirupasthāyiko vīraḥ praviṣṭhaikastapovanam (46)|",
    "divy27:176": "asmin pradeśe bodhisattvo lubdhakasakāśāt kāśikairvastraiḥ kāṣāyāṇi vastrāṇi grahāya pravrajitaḥ |",
    "divy27:177": "asmin pradeśe bhārgaveṇāśrameṇopanimantritaḥ |",
    "divy27:178": "asmin pradeśe bodhisattvo rājñā bimbisāreṇārgharājyenopanimantritaḥ |",
    "divy27:179": "asmin pradeśe ārāḍodrakamabhigataḥ |",
    "divy27:180": "āha ca— udrakārāḍakā nāma ṛṣayo ’smiṁstapovane |",
    "divy27:181": "adhigatācāryasattvena puruṣendreṇa tāpitā (47)|",
    "divy27:182": "asmin pradeśe bodhisattvena ṣaḍvarṣāṇi duṣkaraṁ cīrṇam |",
    "divy27:183": "āha ca— ṣaḍvarṣāṇi hi kaṭukaṁ tapastaptvā mahāmuniḥ |",
    "divy27:184": "nāyaṁ mārgo hyabhijñāya iti jñātvā samutsṛjet (48)|",
    "divy27:185": "asmin pradeśe bodhisattvena nandāyā nandabalāyāśca grāmikaduhitryoḥ sakāśāt ṣoḍaśaguṇitaṁ madhupāyasaṁ parimuktam |",
    "divy27:186": "āha ca— asmin pradeśe nandāyā bhuktvā ca madhupāyasam |",
    "divy27:187": "bodhimūlaṁ mahāvīro jagāma vadatāṁ varaḥ (49)|",
    "divy27:188": "asmin pradeśe bodhisattvaḥ kālikena nāgarājena bodhisamūlamabhigacchan saṁstutaḥ |",
    "divy27:189": "āha ca— kālikabhujagendreṇa saṁstuto vadatāṁ varaḥ |",
    "divy27:190": "prayāto ’nena mārgeṇa bodhimaṇḍe ’mṛtārthinaḥ (50)|",
    "divy27:191": "atha rājā sthavirasya pādayor nipatya kṛtāñjaliruvāca— api paśyema nāgendram yena dṛṣṭastathāgataḥ |",
    "divy27:192": "vrajāno ’nena mārgeṇa mattanāgendravikramaḥ (51)|",
    "divy27:193": "atha kāliko nāgarājaḥ sthavirasamīpe sthitvā kṛtāñjaliruvāca—sthavira, kimājñāpayasīti |",
    "divy27:194": "atha sthaviro rājānamuvāca—ayaṁ sa mahārāja kāliko nāgarājā yena bhagavānanena mārgeṇa bodhimūlaṁ nirgacchan saṁstutaḥ |",
    "divy27:195": "atha rājā kṛtāñjaliḥ kālikaṁ nāgarājamuvāca—dṛṣṭastvā jvalitakāñcanatulyavarṇaḥ śāstā mamāpratisamaḥ śaradenduvaktraḥ |",
    "divy27:196": "ākhyāhi me daśabalasya guṇaikadeśaṁ tatkīdṛśī vada bhavan sugate tadānīm (52)|",
    "divy27:197": "kālika uvāca—na śakyaṁ vigbhiḥ saṁprakāśayitum |",
    "divy27:198": "api tu saṁkṣepaṁ śṛṇu— caraṇatalaparāhatā saśailā avanistadā pracacāla ṣaṭvikāram |",
    "divy27:199": "ravikiraṇaprabhādhikā nṛloke sugataśaśidyutisaṁnibhā manojñā (53)|",
    "divy27:200": "yāvadrājā caityaṁ pratiṣṭhāpya prakrāntaḥ |",
    "divy27:201": "atha sthaviropagupto rājānaṁ bodhimūlamupanāmayitvā dakṣiṇaṁ karamabhiprasāryovāca—asmin pradeśe mahārāja bodhisattvena mahāmaitrīsahāyena sakalaṁ mārabalaṁ jitvā anuttarā samyaksambodhirabhisambuddhā |",
    "divy27:202": "āha ca— iha munivṛṣabheṇa bodhimūle namucibalaṁ vikṛtaṁ nirastamāśu |",
    "divy27:203": "idamamṛtamudāramagryabodhiṁ hyadhigatamapratipudgalena tena (54)|",
    "divy27:204": "yāvadrājñā bodhau śatasahasraṁ dattam |",
    "divy27:205": "caityaṁ ca pratiṣṭhāpya rājā prakrāntaḥ |",
    "divy27:206": "atha sthaviropagupto rājānamaśokamuvāca—asmin pradeśe bhagavāṁś caturṇāṁ mahārājānāṁ sakāśāccatvāri śailamayāni pātrāṇi grahāyaikaṁ pātramadhimuktam |",
    "divy27:207": "asmin pradeśe trapuṣabhillikayorvaṇijorapi piṇḍapātraḥ pratigṛhītaḥ |",
    "divy27:208": "asmin pradeśe bhagavān vāraṇasīmabhigacchannupagenājīvikena saṁstutaḥ |",
    "divy27:209": "yāvat sthaviro rājānam ṛṣivadana(patana?)mupanīya dakṣiṇaṁ hastamabhiprasāryovāca—asmin pradeśe mahārāja bhagavatā triparivartaṁ dvādaśākāraṁ dharmyaṁ dharmacakraṁ pravarjitatam |",
    "divy27:210": "āha ca— śubhaṁ dharmamayaṁ cakraṁ saṁsāravinivartaye |",
    "divy27:211": "asmin pradeśe nāthena pravarjitamanuttaram (55)|",
    "divy27:212": "asmin pradeśe jaṭilasahasraṁ pravrajitam |",
    "divy27:213": "asmin pradeśe rājño bimbisārasya dharmaṁ deśitam |",
    "divy27:214": "rājñā ca bimbisāreṇa satyāni dṛṣṭāni, aśītibhiśca devatāsahasrairanekaiśca māgadhakairbrāhmaṇagṛhapatisahasraiḥ |",
    "divy27:215": "asmin pradeśe bhagavatā śakrasya devendrasya dharmo deśitaḥ, śakreṇa ca satyāni dṛṣṭānyaśītibhiśca devatāsahasraiḥ |",
    "divy27:216": "asmin pradeśe mahāprātihāryaṁ vidarśitam |",
    "divy27:217": "asmin pradeśe bhagavān deveṣu trāyastriṁśoṣu varṣā māturjanayitryā dharmam deśayitvā devagaṇaparivṛto ’vatīrṇaḥ |",
    "divy27:218": "vistareṇa yāvat sthaviro rājānamaśokaṁ kuśinagarīmupanāmayitvā dakṣiṇaṁ karatalamabhiprasāryovāca—asmin pradeśe mahārāja bhagavān sakalaṁ buddhakāryaṁ kṛtvā nirupadhiśeṣe nirvāṇadhātau parinivṛtaḥ |",
    "divy27:219": "āha ca— lokaṁ sadevamanujāsurayakṣanāgamakṣayyadharmavinaye matimān vinīya |",
    "divy27:220": "vaineyasattvavirahānupaśāntabuddhiḥ śāntiṁ gataḥ paramakāruṇiko maharṣiḥ (56)|",
    "divy27:221": "śrutvā ca rājā mūrchitaḥ patitaḥ |",
    "divy27:222": "yāvajjalapariṣekaṁ kṛtvotthāpitaḥ |",
    "divy27:223": "atha rājā kathaṁcit saṁjñāmupalabhya parivirvāṇe śatasahasraṁ datvā caityaṁ pratiṣṭhāpya pādayor nipatyovāca—sthavira, ayaṁ me mano rathah—ye ca bhagavatā śrāvakā agratāyāṁ nirdiṣṭāḥ, teṣāṁ śarīrapūjāṁ kariṣyāmīti |",
    "divy27:224": "sthavira uvāca—sādhu sādhu mahārāja |",
    "divy27:225": "śobhanaste cittotpādaḥ |",
    "divy27:226": "sthaviro rājānamaśokaṁ jetavanaṁ praveśayitvā dakṣiṇaṁ karamabhiprasāryovāca—ayaṁ mahārāja sthaviraśāriputrasya stūpaḥ |",
    "divy27:227": "triyatāmasyārcanāmiti |",
    "divy27:228": "rājā āha—ke tasya tasya guṇā babhūvah? sthavira uvāca—sa hi dvitīyaśāstā dharmasenādhipatirdharmacakraparavartanaḥ prajñāvatāmagro nirdiṣṭo bhagavatā |",
    "divy27:229": "sarvalokasya yā prajñā sthāpayitvā tathāgatam |",
    "divy27:230": "śāriputrasya prajñāyāḥ kalāṁ nārhati ṣoḍaśīm (57)|",
    "divy27:231": "āha ca— saddharmacakramatulam yajjinena pravartitam |",
    "divy27:232": "anuvṛttaṁ hi tattena śāriputreṇa dhīmatā (58)|",
    "divy27:233": "kastasya sādhu buddhānyaḥ puruṣaḥ śāradvatasyeha |",
    "divy27:234": "jñātvā guṇagaṇanidhiṁ vaktuṁ śaknoti niravaśeṣāt (59)|",
    "divy27:235": "tato rājā prītamanāḥ sthaviraśāradvatīputrastūpe śatasahasraṁ datvā kṛtājñaliruvāca— śāradvatīputramahaṁ bhaktyā vande vimuktabhavasaṅgam |",
    "divy27:236": "lokaprakāśakīrti jñānavatāmuttamaṁ vīram (60)|",
    "divy27:237": "yāvat sthaviropaguptaḥ sthaviramahāmaudgalyāyanasya stūpamupadarśannuvāca—idaṁ mahārāja sthaviramahāmaudgalyāyanasya stūpam |",
    "divy27:238": "triyatāmasyārcanamiti |",
    "divy27:239": "rājā āha—ke tasya guṇā babhūvuriti? sthavira uvāca—sa hi ṛddhimatāmagro nirdiṣṭo bhagavatā, yena dakṣiṇena pādāṅguṣṭhena śakrasya devendrasya vaijayantaḥ prāsādaḥ prakampitaḥ, nandopanandau nāgarājānau vinītau |",
    "divy27:240": "āha ca—śakrasya yena bhavanaṁ pādāṅguṣṭhena kampitam |",
    "divy27:241": "pūjanīyaḥ prayatnena kolitaḥ sa dvijottam (61)|",
    "divy27:242": "bhujageśvarau pratibhayau dāntau tau yanātidurgamau |",
    "divy27:243": "loke kastasya śuddhabuddheḥ pāraṁ gacchedguṇārṇavasya (62)|",
    "divy27:244": "yāvadrājā mahāmaudgalyāyanasya stūpe śatasahasraṁ datvā kṛtāñjaliruvāca— ṛddhimatāmagro yo janmajarāśokaduḥkhanirmuktaḥ |",
    "divy27:245": "maudgalyāyanamahaṁ vande mūrdhnā praṇipatya vikhyātam (63)|",
    "divy27:246": "yāvat sthaviropaguptaḥ sthaviramahākāśyapasya stūpam… |",
    "divy27:247": "triyatāmasyārcanamiti |",
    "divy27:248": "rājā āha—ke tasya guṇā babhūvah? sthavira uvāca—sa hi mahātmā alpecchānāṁ saṁtuṣṭānāṁ dhutaguṇavāditāmagro nirdiṣṭo bhagavatā, ardhāsanenopanimantritaḥ, śvetacīvareṇācchāditaḥ, dīnāturagrāhakaḥ śāstanasaṁdhārakaśceti |",
    "divy27:249": "āha ca— puṇyakṣetramudāraṁ cīnāturagrāhako nirāyāsaḥ |",
    "divy27:250": "sarvajñacīvaradharaḥ śāsanasaṁdhārako matimān (64)|",
    "divy27:251": "kastasya gurormanujo vaktuṁ śakto guṇānniravaśeṣān |",
    "divy27:252": "āsanavarasya sumatiryasya jano dattavānardham (65)|",
    "divy27:253": "tato rājā aśokaḥ sthaviramahākāśyapasya stūpe datvā kṛtāñjaliruvāca— parvataguhānilāyaṁ vairaparānmukhaṁ praśamayuktam |",
    "divy27:254": "saṁtoṣaguṇavivṛddhaṁ vande khalu kāśyapaṁ sthaviram (66)|",
    "divy27:255": "yāvat sthaviropaguptaḥ sthaviravatkulasya stūpaṁ darśayannuvāca—idaṁ mahārāja sthavirabatkulasya stūpam |",
    "divy27:256": "triyatāmarcanamiti |",
    "divy27:257": "rājā āha—ke tasya guṇā babhūvuriti? sthavira uvāca—sa mahātmā alpābādhānāmagro nirdiṣṭo bhagavatā |",
    "divy27:258": "api ca |",
    "divy27:259": "na tena kasyaciddvīpadikā gāthā śrāvatī |",
    "divy27:260": "rājā āha—dīyatāmatra kākaṇiḥ |",
    "divy27:261": "yāvadamātyairabhihitah—deva, kimarthaṁ tulyeṣvavasthiteṣvatra kākāṇī dīyata iti? rājā āha—śrūyatāmatrābhiprāyo mama— ājñāpradīpena manogṛhasthaṁ hataṁ tamo yadyapi kṛtaṁ hi tena yathā kṛtaṁ sattvahitaṁ tadanyaiḥ (67)|",
    "divy27:262": "sā pratyāhatā tasyaiva rājñaḥ pādamūle nipatitā |",
    "divy27:263": "yāvadamātyā vismitā ūcuh—aho tasya mahātmano ’lpecchatā babhūva |",
    "divy27:264": "anayāpyanarthī |",
    "divy27:265": "yāvat sthaviropaguptaḥ sthavirānandasya stūpamupadarśayannuvāca—idaṁ sthavirānandasya stūpam |",
    "divy27:266": "triyatāmasyārcanamiti |",
    "divy27:267": "rājā āha—ke tasya guṇā babhūvuriti |",
    "divy27:268": "sthavira uvāca—sa hi bhagavata upasthāyako babhuva, bahuśrutānāmagryaḥ pravacanagrāhakaśceti |",
    "divy27:269": "āha ca—munipatrarakṣaṇapaṭuḥ smṛtidhṛtimatiniścitaḥ śrutasamudraḥ |",
    "divy27:270": "vispaṣṭamadhuravacanaḥ suranaramahitaḥ sadānandaḥ (68)|",
    "divy27:271": "saṁbuddhacittakuśalaḥ sarvatra vicakṣaṇo guṇakaraṇḍaḥ |",
    "divy27:272": "jinasaṁstuto jitaraṇo suranaramahitaḥ sadānandaḥ (69)|",
    "divy27:273": "yāvadrājñā tasya stūpe koṭirdattā |",
    "divy27:274": "yāvadamātyairabhihitah—kimarthamayaṁ deva sarveṣāṁ sakāśādadhikataraṁ pūjyate? rājā āha—śrūyatāmabhiprāyah— yattaccharīraṁ vadatāṁ varasya dharmātmano dharmamayaṁ viśuddham |",
    "divy27:275": "taddhāritaṁ tena viśokanāṁnā tasmādviśeṣeṇa sa pūjanīyaḥ (70)|",
    "divy27:276": "dharmapradīpo jvalati prajāsu kleśāndhakārāntakaro yadadya |",
    "divy27:277": "tattatprabhāvātsugatendrasūnostasmādviśeṣeṇa sa pūjanīyaḥ (71)|",
    "divy27:278": "yadā samudraṁ salilaṁ samudre kurvīta kaścinna hi goṣpadena |",
    "divy27:279": "nāthena taddharmamavekṣya bhāvaṁ sūtrāntako ’yaṁ sthavire ’bhiṣiktaḥ (72)|",
    "divy27:280": "atha rājā sthavirāṇāṁ stūpārcanaṁ kṛtvā sthaviropaguptasya pādayor nipatya prītimanā uvāca— mānuṣyaṁ saphalīkṛtaṁ kratuśatairiṣṭena saṁprāpyate rājyaiśvaryaguṇaiścalaiśca vibhavaiḥ sāraṁ gṛhītaṁ param |",
    "divy27:281": "lokaṁ caityaśatairalaṁkṛtamidaṁ śvetābhrakūṭaprabhairasyādyāpratimasya śāsanamidaṁ kiṁ naḥ kṛtaṁ duṣkaram (73)|",
    "divy27:282": "iti |",
    "divy27:283": "yāvadrājā sthaviropaguptasya prāṇāmaṁ kṛtvā prakrāntaḥ |",
    "divy27:284": "|",
    "divy27:285": "yāvadrājñā aśokena jātau bodhau dharmacakre parinirvāṇe ekaikaśatasahasraṁ dattam, tasya bodhau viśeṣataḥ prasādo jātah—iha bhagavatānuttarā samyaksambodhirabhisambuddheti |",
    "divy27:286": "sa yāni viśeṣayuktāni ratnāni, tāni bodhiṁ preṣayati |",
    "divy27:287": "atha rājño ’śokasya tiṣyarakṣitā nāma agramahiṣī |",
    "divy27:288": "tasyā buddhirutpannā—ayaṁ rājā mayā sārdhaṁ ratimanubhavati, viśeṣayuktāṁśca(krāni ca) ratnāni bodhau preṣayati |",
    "divy27:289": "tayā mātaṅgī vyāharitā—śakyasi tvaṁ bodhiṁ mama sapatnīṁ praghātitum? tayābhihitam—śakṣyāmi, kiṁ tu kārṣāpaṇān dehīti |",
    "divy27:290": "yāvanmātaṅgyā bodhivṛkṣo mantraiḥ parijaptaḥ, sūtraṁ ca buddham |",
    "divy27:291": "yāvadbodhimṛkṣaḥ śuṣkitumārabdhaḥ |",
    "divy27:292": "tato rājapuruṣai rājñe niveditam—deva, bodhivṛkṣaḥ śuṣyata iti |",
    "divy27:293": "āha ca—yatropaviṣṭena tathāgatena kṛtsnaṁ jagadbuddhamidam yathāvat |",
    "divy27:294": "sarvajñatā cādhigatā narendra bodhidrumo ’sau nidhanaṁ prayāti (74)|",
    "divy27:295": "śrutvā ca rājā mūrcchito bhūmau patitaḥ |",
    "divy27:296": "yāvajjalasekaṁ dattvotthāpitaḥ |",
    "divy27:297": "atha rājā kathaṁcit saṁjñāmupalabhya prarudannuvāca— dṛṣṭvānvahaṁ taṁ drumarājamūlaṁ jānāmi dṛṣṭo ’dya mayā svayambhūḥ |",
    "divy27:298": "nāthadrume caiva gate praṇāśaṁ prāṇāḥ prayāsyanti mamāpi nāśam (59)|",
    "divy27:299": "atha tiṣyarakṣitā rājānaṁ śokārtamavekṣyovāca—deva, yadi bodhir na bhaviṣyati, ahaṁ devasya ratimutpādayiṣyāmi |",
    "divy27:300": "rājā āha—na sā strī, api tu bodhivṛkṣaḥ saḥ |",
    "divy27:301": "tatra bhagavatā anuttarā samyaksambodhiradhigatā |",
    "divy27:302": "tiṣyarakṣitā mātaṅgīmuvāca—śakyasi tvaṁ bodhivṛkṣam yathāpaurāṇamavasthāpitum? mātaṅgī āha—yadi tāvat prāṇāntikāvaśiṣṭā bhaviṣyati, yathāpaurāṇamavasthāpayiṣyāmīti |",
    "divy27:303": "vistareṇa yāvatayā sūtraṁ muktvā vṛkṣasāmantena khanitvā divase kṣīrakumbhasahasreṇa pāyayati |",
    "divy27:304": "yāvadalpairahobhiryathāpaurāṇaḥ saṁvṛttaḥ |",
    "divy27:305": "tato rājapuruṣai rājñe niveditam—deva, diṣṭyā vardhasva, yathāpaurāṇaḥ saṁvṛttaḥ |",
    "divy27:306": "śrutvā ca prītamanā bodhivṛkṣaṁ nirīkṣamāṇa uvāca— bimbisāraprabhṛtibhiḥ pārthivendrairdyutiṁdharaiḥ |",
    "divy27:307": "na kṛtaṁ tatkariṣyāmi satkāradvayamuttamam (76)|",
    "divy27:308": "bodhiṁ ca snāpayiṣyāmi kumbhairgandhodakākulaiḥ |",
    "divy27:309": "āryasaṁghasya ca kariṣyāmi satkāraṁ pañcavārṣikam (77)|",
    "divy27:310": "atha rājā sauvarṇarūpyavaiḍūryasphaṭikamayānāṁ kumbhānāṁ sahasraṁ gandhodakena pūrayitvā prabhūtaṁ cānnapānaṁ samudrānīya gandhamālyapuṣpasaṁcayaṁ kṛtvā snātvā āhatāni vāsāṁsi navāni dīrghadaśāni prāvṛtya aṣṭāṅgasamanvāgatamupavāsamupoṣya dhūpakaṭacchukamādāya śaraṇatalamabhiruhya caturdiśamāyācitumārabdhah—ye bhagavato buddhasya śrāvakāste mamānugrahāyāgacchantu |",
    "divy27:311": "api ca— samyaggatā ye sugatasya śiṣyāḥ śāntendriyā nirjitakāmadoṣāḥ |",
    "divy27:312": "saṁmānanārhā naradevapūjitā āyāntu te ’sminnanukampayā mama (78)|",
    "divy27:313": "praśamadamaratā vibhuktasaṁgāḥ pravarasutāḥ sugatasya dharmarājñaḥ |",
    "divy27:314": "asurasuranarārcitāryavṛttāstviha madanugrahaṇātsamabhyupaintu (79)|",
    "divy27:315": "vasanti kāśmīrapure suramye ye cāpi dhīrāstamasāvane ’smin |",
    "divy27:316": "mahāvane revatake raye ’ryā anugrahāryaṁ mama te ’bhyupeyuḥ (80)|",
    "divy27:317": "anavataptahṛde nivasanti ye girinadīṣu saparvatakandareṣu |",
    "divy27:318": "jinasutāḥ khalu dhyānaratāḥ sadā samudayāntviha te ’dya kṛpābalāḥ (81)|",
    "divy27:319": "śairīṣake ye pravare vimāne vasanti putrā vadatāṁ varasya |",
    "divy27:320": "anugrahārthaṁ mama te viśokā hyāyantu kāruṇyaniviṣṭabhāvāḥ (82)|",
    "divy27:321": "gandhamādanaśaile ca ye vasanti mahaujasaḥ |",
    "divy27:322": "ihāyāntu kāruṇyamutpādyopanimantritāḥ (83)|",
    "divy27:323": "evamukte ca rājñā trīṇi śatasahasrāṇi bhikṣūṇāṁ saṁnipatitāni |",
    "divy27:324": "tatraikaṁ śatasahasrāṇāmarhatāṁ śaikṣāṇāṁ pṛthagjanakalyāṇakānāṁ ca |",
    "divy27:325": "na kāścidvṛddhāsanamākramyate sma |",
    "divy27:326": "rājā āha—kimarthaṁ vṛddhāsanaṁ tannākramyate? tatra yaśo nāṁnā vṛddhaḥ ṣaḍabhijñaḥ |",
    "divy27:327": "sa uvāca—mahārāja, vṛddhasya tadāsanamiti |",
    "divy27:328": "rājā āha—asti sthavira tvatsakāśādanyo vṛddhatara iti? sthavira uvāca—asti mahārāja— vadatāṁ vareṇa vaśinā nirdiṣṭaḥ siṁhanādināmagryaḥ |",
    "divy27:329": "piṇḍolabharadvājasyaitadagrāsanaṁ nṛpate (84)|",
    "divy27:330": "atha rājā kadambapuṣpavadāhṛṣṭaromakūpaḥ kathayati—asti kaścidbuddhadarśī bhikṣurdhriyata iti? sthavira uāca—asti mahārāja piṇḍolabharadvājo nāṁnā buddhadarśī tiṣṭhata iti |",
    "divy27:331": "rājā kathayati—sthavira, śakyaḥ so ’smābhirdraṣṭumiti? sthavira uvāca—mahārāja, idānīṁ drakṣyasi |",
    "divy27:332": "ayaṁ tasyāgamanakāla iti |",
    "divy27:333": "atha rājā prītamanā uvāca—lābhaḥ paraḥ syādatulo mameha mahāsukhaścāyamanuttamaśca |",
    "divy27:334": "paśyāmyaham yattamudārasattvaṁ sākṣādbharadvājasagotranāmam (85)|",
    "divy27:335": "tato rājā kṛtakarapuṭo gaganatalāvasaktadṛṣṭiravasthitaḥ |",
    "divy27:336": "atha sthavirapiṇḍolabharadvājo ’nekairarhatsahasrairardhacandrākāreṇopagūḍho rājahaṁsa iva gaganatalādavatīrya vṛddhānte niṣasāda |",
    "divy27:337": "sthavirapiṇḍolabharadvājaṁ dṛṣṭvā nānyanekāni bhikṣuśatasahasrāṇi pratyupasthitāni |",
    "divy27:338": "adrākṣīdrājā piṇḍolabharadvājaṁ śvetapalitaśirasaṁ pralambabhrūlalāṭaṁ nigūḍhākṣitārakaṁ pratyekabuddhāśrayam |",
    "divy27:339": "dṛṣṭvā ca rājā mūlanikṛtta iva drumaḥ sarvaśarīreṇa sthavirapiṇḍolabharadvājasya pādayoḥ patitaḥ |",
    "divy27:340": "mukhatuṇḍakena ca pādāvanuparimārjya utthāya tau jānumaṇḍalau pṛthivītale pratiṣṭhāpya kṛtāñjaliḥ sthavirapiṇḍolabharadvājaṁ nirīkṣamāṇaḥ prarudannuvāca— yadā mayā śatrugaṇānnihatya prāptā samudrābharaṇā saśailā |",
    "divy27:341": "ekātaputrā pṛthaivī tadā me prītir na yā me sthaviraṁ nirīkṣya (86)|",
    "divy27:342": "tvaddarśanādbhavati |",
    "divy27:343": "dṛṣṭo ’dya tathāgataḥ |",
    "divy27:344": "karuṇālābhāt rvaddarśanācca dviguṇaprasādo mamotpannaḥ |",
    "divy27:345": "api ca sthavira dṛṣṭaste trailokyanātho gururme bhagavān buddha iti? tataḥ sthavirapiṇḍolabharadvāja ubhābhyāṁ pāṇibhyāṁ bhruvamunnāmya rājānamaśokam uvāca— dṛṣṭo mayā hyasakṛdapratimo maharṣiḥ saṁtaptakāñcanasamopamatulyatejāḥ |",
    "divy27:346": "dvātriśallakṣaṇadharaḥ śaradinduvaktro brāhmasvarādhikaraṇo hyaraṇāvihārī (87)|",
    "divy27:347": "rājā āha—sthavira, kutra te bhagavān dṛṣṭaḥ, kathaṁ ceti? sthavira uvāca—yadā mahārāja bhagavān vijitamāraparivāraḥ pañcabhirarhacchataiḥ sārdhaṁ prathamato rājagṛhe varṣāmupagataḥ, ahaṁ tatkālaṁ tatraivāsam |",
    "divy27:348": "mayā sa dakṣiṇīyaḥ samyagdṛṣṭa iti |",
    "divy27:349": "āha ca— vītarāgaiḥ parivṛto vītarāgao mahāmuniḥ |",
    "divy27:350": "yadā rājagṛhe varṣā uṣitaḥ sa tathāgataḥ (88)|",
    "divy27:351": "tatkālamāsaṁ tatrāhaṁ saṁbuddhasya tadantike |",
    "divy27:352": "yathā paśyasi māṁ sākṣādevaṁ dṛṣṭo mayā miniḥ (89)|",
    "divy27:353": "yadāpi mahārāja bhagavatā śrāvastyāṁ tīrthyān bijayārthaṁ vijayārthaṁ mahāprātihāryaṁ kṛtam, buddhāvataṁsakam yāvadakaniṣṭhabhavanaṁ nirmitaṁ mahan, tatkālaṁ taitraivāhamāsam |",
    "divy27:354": "mayā tadbuddhavikrīḍitaṁ dṛṣṭamiti |",
    "divy27:355": "āha ca— tīrthyā yadā bhagavatā kupathaprayātā ṛddhiprabhāvavidhinā khalu nirgṛhītāḥ |",
    "divy27:356": "vikrīḍitaṁ daśabalasya tadāṁ hyudāraṁ dṛṣṭaṁ mayā tu nṛpa harṣakaraṁ prajānām (10)|",
    "divy27:357": "yadāpi mahārāja bhagavatā deveṣu trāyastriṁśeṣu varṣā uṣitvā māturjanayitryā dharmaṁ deśayitvā devagaṇaparivṛtaḥ sāṁkāśye nagare ’vatīrṇaḥ, ahaṁ tatkālaṁ tatraivāsam |",
    "divy27:358": "mayā sā devamanuṣyasampadā dṛṣṭā, utpalavarṇayā ca nirmitā cakravartisampadā iti |",
    "divy27:359": "āha ca— yadāvatīrṇo vadatāṁ variṣṭho varṣāmuṣitvā khalu devaloke |",
    "divy27:360": "tatrāpyahaṁ saṁnihito babhūva dṛṣṭo mayāsau muniragrasattvaḥ (91)|",
    "divy27:361": "yadā mahārāja sumāgadhayā anāthapiṇḍadaduhitryā upanimantritaḥ pañcabhirarhacchataiḥ sārdham ṛddhyā puṇḍravardhanaṁ gataḥ, tadāhaṁ parvataśailaṁ grahāya gaganatalamākramya puṇḍravardhanaṁ gataḥ |",
    "divy27:362": "tannimittaṁ ca me bhagavatā ājñākṣiptā—na tāvat te parinirvātavyam yāvaddharmo nāntarhita iti |",
    "divy27:363": "āha ca— yadā jagāmarddhibalena nāyakaḥ sumāgadhayopanimantrito guruḥ |",
    "divy27:364": "tadā gṛhītvārdhabalena śailaṁ jagāma tūrṇaṁ khalu puṇḍravardhanam (92)|",
    "divy27:365": "ājñā tadā śākyakuloditena dattā ca me kāruṇikena tena |",
    "divy27:366": "tāvanna te nirvṛtirabhyupeyā antarhito yāvadayaṁ na dharmaḥ (93)|",
    "divy27:367": "yadāpi mahārāja tvayā pūrvaṁ bālabhāvādbhagavato rājagṛhaṁ piṇḍāya praviṣṭasya saktuṁ dāsyāmīti pāṁśvañjalirbhagavataḥ pātre prakṣiptaḥ, rādhaguptena cānumoditam, tvaṁ na bhagavatā nirdiṣṭah—ayaṁ dārako varṣaśataparinirvṛtasya mama pāṭaliputre nagare aśoko nāma rājā bhaviṣyati caturbhāgacakravartī dhārmiko dharmarājā, yo me śarīradhātukaṁ vaistārikāṁ kariṣyati, caturaśītidharmarājikāsahasraṁ pratiṣṭhāpayiṣyati, ahaṁ tatkālaṁ tatraivāsīt |",
    "divy27:368": "āha ca— yadā pāṁśvañjalirdattastvayā buddhasya bhājane |",
    "divy27:369": "bālabhāvāt prasāditvā tatraivāhaṁ tadābhavam (94)|",
    "divy27:370": "rājā āha—sthavira, kutredānīmuṣyata iti? sthavira uvāca— uttare sararājasya parvate gandhamādane |",
    "divy27:371": "vasāmi nṛpate tatra sārdhaṁ sabrahmacāribhiḥ (95)|",
    "divy27:372": "rājā āha—kiyantaḥ sthavirasya parivārāh? sthavira uvāca— ṣaṣṭyarhantaḥ sahasrāṇi parivāro nṛṇāṁ vara |",
    "divy27:373": "vasāmi yairahaṁ sārdhaṁ nispṛhairjitakalmaṣaiḥ (96)|",
    "divy27:374": "api ca mahārāja, kimanena saṁdehena kṛtena? pariviṣyatāṁ bhikṣusaṁghaḥ |",
    "divy27:375": "bhuktavato bhikṣusaṁghasya pratisaṁmodanāṁ kariṣyāmi |",
    "divy27:376": "rājā āha—evamastu, yathā sthavira ājñāpayati |",
    "divy27:377": "kiṁ tu buddhasmṛtipratibodhito ’haṁ bodhisnapanaṁ tāvat kariṣyāmi |",
    "divy27:378": "samanantaraṁ ca manāpena cāhāreṇa bhikṣusaṁghamupasthāsyāmīti |",
    "divy27:379": "atha rājā sarvamitramuddhoṣakamāmantrayati—ahamāryasaṁghasya śatasahasraṁ dāsyāmi, kumbhasahasreṇa ca bodhiṁ snāpayiṣyāmi, mama nāṁnā dhuṣyatāṁ pañcavārṣikamiti |",
    "divy27:380": "tatkālaṁ ca kuṇālasya nayanadvayamavipannamāsīt |",
    "divy27:381": "sa rājño dakṣiṇe pārśve sthitaḥ |",
    "divy27:382": "tenāṅgulidvayamutkṣiptam, na tu vāgbhāṣitā |",
    "divy27:383": "dviguṇaṁ tvahaṁ prasādayiṣyāmītyākārayati |",
    "divy27:384": "pāṇinā vardhitamātre ca kuṇālena sarvajanakāyena hāsyaṁ muktam |",
    "divy27:385": "tato rājā hāsyaṁ muktvā kathayati—aho rādhagupta, kenaitadvardhitamiti? rādhaguptaḥ kathayati—deva, bahavaḥ puṇyārthinaḥ prāṇinaḥ |",
    "divy27:386": "yaḥ puṇyārthī, tena vardhitamiti |",
    "divy27:387": "rājā āha—śatasahasratryaṁ dāsyāmītyāryasaṁghe kumbhasahasreṇa ca bodhiṁ snapayiṣyāmi, mama nāṁnā ghuṣyatāṁ pañcavārṣikamiti |",
    "divy27:388": "yāvat kuṇālena catasro ’ṅgulya utkṣiptāḥ |",
    "divy27:389": "tato rājā ruṣitaḥ |",
    "divy27:390": "rādhaguptmuvāca—aho rādhagupta, ko ’yamasmābhiḥ sārdhaṁ pratidvandvayatyalokajñah? ruṣitaṁ ca rājānamavekṣya rādhagupto rājñaḥ pādayor nipatyovāca—deva, kasya śaktir narendreṇa sārdhaṁ vispardhituṁ bhavet? kuṇālo guṇavān, pitrā sārdhaṁ vikurvate |",
    "divy27:391": "atha rājā dakṣiṇena parivṛtya kuṇālamavalokyovāca—sthaviro ’ham |",
    "divy27:392": "kośaṁ sthāpayitvā rājyamantaḥpuramamātyagaṇamātmānaṁ ca kuṇālaṁ suvarṇarūpyasphaṭikavaiḍūryamayānāṁ pañcakumbhasahasrāṇi nānāgandhapūrṇāni kṣīracandanakuṅkumakarpūrvāsitrairmahābodhiṁ snapayiṣyāmi, puṣpaśatasahasrāṇi ca bodhipramukhe cāryasaṁghe dadāmi, mama nāṁnā ghuṣyatāṁ pañcavārṣikamiti |",
    "divy27:393": "āha ca— rājyaṁ samṛddhaṁ saṁsthāpya kośamantaḥpurāṇi cāmātyagaṇaṁ ca sarvam |",
    "divy27:394": "dadāmi saṁghe guṇapātrabhūte ātmā kuṇālaṁ ca guṇopapannam (97)|",
    "divy27:395": "tato rājā piṇḍolabharadvājapramukhe bhikṣusaṁghe niryātayitvā bodhivṛkṣasya ca caturdiśaṁ vāraṁ baddhvā svayameva ca vāramabhiruhya caturbhiḥ kumbhasahasrairbodhisanapanaṁ kṛtavān |",
    "divy27:396": "kṛtamātre ca bodhisnapane bodhivṛkṣo yathāpaurāṇaḥ saṁvṛttaḥ |",
    "divy27:397": "vakṣyati hi—kṛtamātre nṛpatinā bodhisnapanamuttamam |",
    "divy27:398": "bodhivṛkṣastadā jāto haritpallavakomalaḥ (98)|",
    "divy27:399": "dṛṣṭvā haritapatrāḍhyaṁ pallavāṅkurakomalam |",
    "divy27:400": "rājā harṣaṁ paraṁ jagāma sāmātyagaṇanaigamaḥ (99)|",
    "divy27:401": "atha rājā bodhisnapanaṁ kṛtvā bhikṣusaṁghaṁ pariveṣṭumārabdhaḥ |",
    "divy27:402": "tatra yaśo nāṁnā sthaviraḥ |",
    "divy27:403": "tenābhihitam—mahārāja, mahānayaṁ paramadakṣiṇīya āryasaṁghaḥ saṁnipatitaḥ, tathā te pariveṣṭavyam yathā te kṣatir na syāditi |",
    "divy27:404": "tato rājā svahastena pariveṣaṇam yāvannavakāntaṁ gataḥ |",
    "divy27:405": "tatra dvau śrāmaṇerau saṁrañjanīyaṁ dharmaṁ samādāya vartataḥ |",
    "divy27:406": "ekenāpi saktavo dattāḥ, dvitīyenāpi saktavaḥ |",
    "divy27:407": "ekena khādyakāḥ, dvitīyenāpi khādyakā eva |",
    "divy27:408": "ekena modikāḥ, dvitīyenāpi modikāḥ |",
    "divy27:409": "tau dṛṣṭvā rājā hasitaḥ |",
    "divy27:410": "imau śrāmaṇerau bālakrīḍayā krīḍataḥ |",
    "divy27:411": "yāvadrājñā bhikṣusaṁghaṁ pariveṣya vṛddhāntamārūḍhaḥ |",
    "divy27:412": "sthavireṇa cānuyuktah—mā devena kutracidaprasādamutpādita iti |",
    "divy27:413": "rājā āha—na iti |",
    "divy27:414": "api tu asti dvau śrāmaṇerau bālakrīḍayā krīḍataḥ |",
    "divy27:415": "sthavira uvāca—alaṁ mahārāja, ubhau hi tau ubhayatobhāgavimuktau arhantau |",
    "divy27:416": "śrutvā ca rājñaḥ prītimanaso buddhirutpannā—tau śrāmaṇerau āgamya bhikṣusaṁghaṁ paṭenācchādayiṣyāmi |",
    "divy27:417": "tatastau śrāmaṇerau rājño ’bhiprāyamavagamya bhūyo ’nye ’smābhiḥ svaguṇā udbhavayitavyā iti, tayorekena kaṭāhakā upasthāpitā, dvitīyena raṅgaḥ samudānītaḥ |",
    "divy27:418": "rājñā dṛṣṭau śrāmaṇerakau |",
    "divy27:419": "kimidamārabdham? tayorabhihitam—devo ’smākamavagamya bhikṣusaṁghaṁ paṭenācchādayitukāmaḥ |",
    "divy27:420": "tān paṭān rañjayiṣyāmaḥ |",
    "divy27:421": "śrutvā ca rājño buddhirutpannā—mayā kevalaṁ cintitam, na tu vāgniścāritā |",
    "divy27:422": "paracittavādau etau mahātmānau |",
    "divy27:423": "tataḥ sarvaśarīreṇa pādayor nipatya kṛtāñjaliruvāca— mauryaḥ samṛtyaḥ sajanaḥ sapauraḥ sulabdhalābhārthasuyaṣṭayajñaḥ |",
    "divy27:424": "yasyedṛśaḥ sādhujane prasādaḥ kāle tathotsāhi kṛtaṁ ca dānam (100)|",
    "divy27:425": "yāvadrājñā abhihitam—yuṣmākamāgamya tricīvareṇa bhikṣusaṁghamācchādayiṣyāmīti |",
    "divy27:426": "tato rājā aśokaḥ pañcavārṣike paryavasite sarvabhikṣūṁs tricīvareṇācchādya catvāri śatasahasrāṇi saṁghasyācchādanaṁ datvā pṛthivīmantaḥpuramamātyagaṇamātmānaṁ ca kuṇālaṁ ca niṣkrītavān |",
    "divy27:427": "bhūyasā bhagavacchāsane śraddhā pratilabdhā caturaśītidharmarājikāsahasraṁ pratiṣṭhāpitamiti |",
    "divy27:428": "|",
    "divy27:429": "yasminneva divase rājñā aśokena caturaśītidharmarājikāsahasraṁ pratiṣṭhāpitam, tasminneva divase rājño ’śokasya padmāvatī nāṁnā devī prasūtā |",
    "divy27:430": "putro jāto ’bhirūpo darśanīyaḥ prāsādikaḥ |",
    "divy27:431": "nayanāni cāsya paramaśobhanāni |",
    "divy27:432": "yāvadrājño ’śokasya niveditam—deva, diṣṭyā vṛddhiḥ |",
    "divy27:433": "devasya putro jātaḥ |",
    "divy27:434": "śrutvā rājā āttamanāḥ kathayati—prītiḥ parā me vipulā hyavāptā mauryasya vaṁśasya parā vibhūtiḥ |",
    "divy27:435": "dharmeṇa rājyaṁ mama kurvato hi jāto dharmavivardhano ’stu (101)|",
    "divy27:436": "tasya dharmavivardhana iti nāma kṛtam |",
    "divy27:437": "yāvat kumāro rājño ’śokasyopanāmitaḥ |",
    "divy27:438": "atha rājā kumāraṁ nirīkṣya prītamanāḥ kathayati— sutasya me netravarāḥ supuṇyāḥ sujātanīlotpalasaṁnikāśāḥ |",
    "divy27:439": "alaṁkṛtaṁ śobhati yasya vaktraṁ saṁpūrṇacandrapratimaṁ vibhāti (102)|",
    "divy27:440": "yāvadrājā amātyānuvāca—dṛṣṭāni bhavadbhiḥ kasyedṛśāni nayanāni? amātyā ūcuh—deva, manuṣyabhūtasya na dṛṣṭāni, api tu deva, asti himavati parvatarāje kuṇāle nāma pakṣī prativasati, tasya sadṛśāni nayanāni |",
    "divy27:441": "āha ca— himendrarāje giriśailaśṛṅge pravālapuṣpaprasave jalāḍhye |",
    "divy27:442": "kuṇālanāṁneti nivāsapakṣī netrāṇi tenāsya samānyamūni (103)|",
    "divy27:443": "tato rājñā abhihitam—kuṇālaḥ pakṣī ānīyatāmīti |",
    "divy27:444": "tasyordhvato yojanam yakṣāḥ śṛṇvantyadho yojanaṁ nāgāḥ |",
    "divy27:445": "tato yakṣaistatkṣaṇena kuṇālaḥ pakṣī ānītaḥ |",
    "divy27:446": "atha rājā kuṇālasya netrāṇi suciraṁ nirīkṣya na kiṁcidviśeṣaṁ paśyati |",
    "divy27:447": "tato rājñābhihitam—kumārasya kuṇālasadṛśāni nayanāni |",
    "divy27:448": "bhavatu kumārasya kuṇāla iti nāma |",
    "divy27:449": "vakṣyati hi— netrānurāgeṇa sa pārthivendraḥ sutaḥ kuṇāleti tadā babhāṣe |",
    "divy27:450": "tato ’sya nāma prathitaṁ pṛthivyāṁ tasyāryasattvasya nṛpātmajasya (104)|",
    "divy27:451": "vistareṇa yāvat kumāro mahān saṁvṛttaḥ |",
    "divy27:452": "tasya kāñcanamālā nāma dārikā patnyarthe ānītā |",
    "divy27:453": "yāvadrājā aśokaḥ kuṇālena saha kurkuṭārāmaṁ gataḥ |",
    "divy27:454": "tatra yaśo nāṁnā saṁghasthaviro ’rhan ṣaḍabhijñaḥ |",
    "divy27:455": "sa paśyati—kuṇālasya nacirānnayanavināśo bhaviṣyati |",
    "divy27:456": "tena rājño ’bhihitam—kimarthaṁ kuṇālaḥ svakarmaṇi na niyujyate? tato rājñā abhihitah—kuṇāla, saṁghasthaviro yadājñāpayati tatparipālayitavyam |",
    "divy27:457": "tataḥ kuṇālaḥ sthavirasya pādayor nipatya kathayati—sthavira, kimājñāpayasi? sthavira uvāca—cakṣuḥ kuṇāla anityamiti kuru |",
    "divy27:458": "āha—cakṣuḥ kumāraṁ satataṁ parīkṣyaṁ calātmakaṁ duḥkhasahasrayuktam |",
    "divy27:459": "yatrānuraktā bahavaḥ pṛthagjanāḥ kurvanti karmāṇyahitāvahāni (105)|",
    "divy27:460": "sa ca tathā abhyāsaṁ karoti manasikāraprayuktaḥ |",
    "divy27:461": "ekābhirāmah ekāmirābhirāmaḥ praśamārāmaśca saṁvṛttaḥ |",
    "divy27:462": "sa rājakule vivikte sthāne ’vasthitaścakṣurādīnyāyatanānyanityādibhirākāraiḥ parīkṣate |",
    "divy27:463": "tiṣyarakṣitā ca nāṁnā aśokasyāgramahiṣā taṁ pradeśamabhigatā |",
    "divy27:464": "sā taṁ kuṇālamekākinaṁ dṛṣṭvā nayanānurāgeṇa gātreṣu pariṣvajya kathayati— dṛṣṭvā tavedaṁ nayanābhirāmaṁ śrīmadvapurnetrayugaṁ ca kāntam |",
    "divy27:465": "daṁdagyate me hṛdayaṁ samantāddāvāgninā prajvalateva kakṣam (106)|",
    "divy27:466": "śrutvā kuṇāla ubhābhyāṁ pāṇibhyāṁ karṇau pidhāya kathayati— vākyaṁ na yuktaṁ tava vaktumetat sūnoḥ purastājjananī mamāsi |",
    "divy27:467": "adharmarāgaṁ parivarjayasva apāyamārgasya hi eṣa hetuḥ (107)|",
    "divy27:468": "tatastiṣyarakṣitā tatkālamalabhamānā kruddhā kathayati— abhikāmāmabhigatām yattvaṁ necchasi māmiha |",
    "divy27:469": "nacirādeva durbuddhe sarvathā na bhaviṣyasi (108)|",
    "divy27:470": "kuṇāla uvāca— mama bhavatu maraṇaṁ mā tu sthitasya dharme viśuddhabhāvasya |",
    "divy27:471": "na tu jīvitena kāryaṁ sajjanadhikkṛtena mama (109)|",
    "divy27:472": "svargasya dharmalopo yato bhavati jīvitena kiṁ tena |",
    "divy27:473": "mama maraṇahetunā vai budhaparibhūtena dhikkṛtena (110)|",
    "divy27:474": "yāvat tiṣyarakṣitā kuṇālasya cchidrānveṣiṇī avasthitā |",
    "divy27:475": "rājño ’śokasyottarāpathe takṣaśilā nagaraṁ viruddham |",
    "divy27:476": "śrutvā ca rājā svayamevābhiprasthitaḥ |",
    "divy27:477": "tato ’mātyairabhihitah—deva, kumāraḥ preṣyatam |",
    "divy27:478": "sa saṁtāmayiṣyati |",
    "divy27:479": "atha rājā kuṇālamāhūya kathayati—vatsa kuṇāla, gamiṣyasi takṣaśilānagaraṁ saṁnāmayitum? kuṇāla uvāca—paraṁ deva gamiṣyāmi |",
    "divy27:480": "tato nṛpastasya niśāmya bhāvaṁ putrābhidhānasya manorathasya |",
    "divy27:481": "snehācca yogyaṁ manasā ca buddhvā ājñāpayāmāsa vidhāya yātrām (111)|",
    "divy27:482": "atha rājā aśoko nagaraśobhāṁ mārgaśobhāṁ ca kṛtvā jīrṇāturakṛpaṇānāthāṁśca mārgādapanīya ekarathe ’bhiruhya kumāreṇa saha pāṭaliputrānnirgataḥ |",
    "divy27:483": "anuvrajitvā nivartamānaḥ kuṇālaṁ kaṇṭhe pariṣvajya nayanaṁ nirīkṣamāṇaḥ prarudannuvāca— dhanyāni tasya cakṣūṁṣi cakṣuṣmantaśca te janāḥ |",
    "divy27:484": "satatam ye kumārasya drakṣyanti mukhapaṅkajam (112)|",
    "divy27:485": "yāvannaimittiko brāhmaṇah—kumārasya nacirānnayanavināśo bhaviṣyati |",
    "divy27:486": "sa ca rājā aśokastasya nayaneṣvatyarthamanuṣaktaḥ |",
    "divy27:487": "dṛṣṭvā ca kathayati— nṛpātmajasya nayane viśuddhe mahīpatiścāpyanuraktamasya |",
    "divy27:488": "śriyā vivṛddhe hi sukhānukūle paśyāmi netre ’dya vinaśyamāne (113)|",
    "divy27:489": "idaṁ puraṁ svargāmiva prahṛṣṭaṁ kumārasaṁdarśanajātaharṣam |",
    "divy27:490": "puraṁ vipanne nayane tu tasya bhaviṣyati śokaparītacetāḥ (114)|",
    "divy27:491": "anupūrveṇa takṣaśilāmanuprāptaḥ |",
    "divy27:492": "śrutvā ca takṣaśilāpaurā ardhatrikāṇi yojanāni mārgaśobhāṁ nagaraśobhāṁ ca kṛtvā pūrṇakumbhaiḥ pratyudgatāḥ |",
    "divy27:493": "vakṣyati ca— śrutvā takṣaśilāpauro ratnapūrṇaghaṭādikān |",
    "divy27:494": "gṛhya pratyujjagāmāśu bahumānyo nṛpātmajam (115)|",
    "divy27:495": "pratyudgamya kṛtāñjaliruvāca—na vayaṁ kumārasya viruddhāḥ, na rājño ’śokasya, api tu duṣṭātmāno ’mātyā āgatyāsmākamapamānaṁ kurvanti |",
    "divy27:496": "yāvatkuṇālo mahatā saṁmānena takṣaśilāṁ praveśitaḥ |",
    "divy27:497": "|",
    "divy27:498": "rājñaścāśokasya mahān vyādhirutpannaḥ |",
    "divy27:499": "tasya mukhāduccāro nirgantmārabdhaḥ |",
    "divy27:500": "sarvaromakūpebhyaścāśuci pragharati |",
    "divy27:501": "na ca śakyate cikitsitum |",
    "divy27:502": "tato rājñā abhihitam—kuṇālamānayata, rājye pratiṣṭhāpayiṣyāmīti |",
    "divy27:503": "kiṁ mamedṛśena jīvitena prayojanam? śrutvā ca tiṣyarakṣitā cintayati—yadi kuṇālaṁ rājye pratiṣṭhāsyati, nāsti mama jīvitam |",
    "divy27:504": "tayā abhihitam—ahaṁ te svasthaṁ kariṣyāmi |",
    "divy27:505": "kiṁ tu vaidyānāṁ praveśaḥ pratiṣidhyatām |",
    "divy27:506": "yāvadrājñā vaidyānāṁ praveśaḥ pratiṣiddhaḥ |",
    "divy27:507": "tatastiṣyarakṣitayā vaidyānāmabhihitam—yadi kaścidīdṛśena vyādhinā spṛṣṭaḥ strī vā puruṣo vā āgacchati, mama darśayitavyaḥ |",
    "divy27:508": "anyatamaścābhīrastādṛśenaiva vyādhinā spṛṣṭaḥ |",
    "divy27:509": "tasya patnyā vaidyāya vyādhir niveditaḥ |",
    "divy27:510": "vaidyenābhihitam—sa evāgacchatu āturaḥ |",
    "divy27:511": "vyādhiṁ dṛṣṭvā bhaiṣajyamupadekṣyāmi |",
    "divy27:512": "yāvadābhīro vaidyasakāśāmabhigataḥ |",
    "divy27:513": "vaidyena ca tiṣyarakṣitāyāḥ samīpamupanītaḥ |",
    "divy27:514": "tatastiṣyarakṣitayā pratigupte pradeśe jīvitād vyaparopitaḥ |",
    "divy27:515": "jīvitād vyaparopya kukṣiṁ pāṭayitvā paśyati ca tasya pakvāśayasthāne antrāyāṁ kṛmirmahān prādurbhūtaḥ |",
    "divy27:516": "264.0sa yadyūrdhvaṁ gacchati tenāśucīni pragharati, athādho gacchati, adhaḥ pragharati |",
    "divy27:517": "yāvat tatra maricān peṣayitvā dattaṁ na ca mriyate |",
    "divy27:518": "evaṁ pippalī śṛṅgaveraṁ ca |",
    "divy27:519": "vistareṇa yāvat palāṇḍurdattaḥ |",
    "divy27:520": "spṛṣṭaśca mṛta uccāramārgeṇa nirgataḥ |",
    "divy27:521": "etacca prakaraṇaṁ tayā rajñe niveditam—deva pālāṇḍuṁ parimuṅkṣva, svāsthyaṁ bhaviṣyati |",
    "divy27:522": "rājā āha—devi, ahaṁ kṣatriyaḥ |",
    "divy27:523": "kathaṁ palāṇḍuṁ paribhakṣayāmi? devyuvāca—deva, paribhoktavyaṁ jīvitasyārthe, bhaiṣajyametat |",
    "divy27:524": "rājñā paribhuktam |",
    "divy27:525": "sa ca kṛmirmṛtam uccāramārgeṇa nirgataḥ |",
    "divy27:526": "svasthībhūtaśca rājā |",
    "divy27:527": "tena parituṣṭena tiṣyarakṣitā vareṇa pravāritā—kiṁ te varaṁ prayacchāmi? tayā abhihitam—saptāhaṁ devo rājyaṁ prayacchatu |",
    "divy27:528": "rājā āha—ahaṁ ko bhaviṣyāmi? devyuvāca—saptāhasyātyayāddeva eva rājā bhaviṣyati |",
    "divy27:529": "yāvadrājñā tiṣyarakṣitāyāḥ saptāhaṁ rājyaṁ dattam |",
    "divy27:530": "tasyā buddhirutpannā—idānīṁ mayā asya kuṇālasya vairaṁ niryātitavyam |",
    "divy27:531": "tayā kapaṭalekho likhitastakṣaśilakānāṁ paurāṇām—kuṇālasya nayanaṁ vināśayitavyamiti |",
    "divy27:532": "āha ca— rājā hyaśoko balavān pracaṇḍa ājñāpayattakṣaśilājanaṁ hi |",
    "divy27:533": "uddhāryatāṁ locanamasya śatrormauryasya vaṁśasya kalaṅka eṣaḥ (116)|",
    "divy27:534": "rājño ’śoksya yatra kāryamāśu pariprāpyaṁ bhavati, dantamudrayā mudrayati |",
    "divy27:535": "yāvat tiṣyarakṣitā śayitasya rājñastaṁ lekhaṁ dantamudrayā mudrayiṣyāmīti rājñaḥ sakāśamabhigatā |",
    "divy27:536": "rājā ca bhītaḥ pratibuddhaḥ |",
    "divy27:537": "devī kathayati—kimidamiti? rājā kathayati—devi, svapnaṁ me ’śobhanaṁ dṛṣṭam |",
    "divy27:538": "paśyāmi dvau gṛdhrau kuṇālasya nayanamutpāṭayitumicchataḥ |",
    "divy27:539": "devī kathayati—svāsthyaṁ kumārasyeti |",
    "divy27:540": "evaṁ dvirapi rājā bhītaḥ pratibuddhaḥ kathayati—devi, svapno me na śobhano dṛṣṭa iti |",
    "divy27:541": "tiṣyarakṣitā kathayati—kīdṛśaḥ svapna iti |",
    "divy27:542": "rājā āha—paśyāmi kuṇālam—dīrghakeśanakhaśmaśruḥ puraṁ praviṣṭaḥ |",
    "divy27:543": "devyāha—svāsthyaṁ kumārasyeti |",
    "divy27:544": "yāvat tiṣyarakṣitayā rājñaḥ śayitasya sa lekho dantamudrayā mudrayitvā takṣaśilāṁ preṣitaḥ |",
    "divy27:545": "yāvadrājñā śayitena svapne dṛṣṭaṁ dantā viśīrṇāḥ |",
    "divy27:546": "tato rājā tasyā eva rātreratyaye naimittikānāhūya kathayati—kīdṛśa eṣāṁ svapnānāṁ vipāka iti? naimittikāḥ kathayati—deva, ya īdṛśasvapnāni paśyati |",
    "divy27:547": "āha ca— dantā yasya viśīryante svapnānte prapatanti ca |",
    "divy27:548": "cakṣurbhedaṁ ca putrasya putranāśaṁ ca paśyati (117)|",
    "divy27:549": "śrutvā ca aśokastvaritaṁmutthāyāsanāt kṛtañjaliścaturdiśaṁ devatām yācayitumārabdhaḥ |",
    "divy27:550": "āha ca— yā devatā śāsturabhiprasannā dharme ca saṁghe ca gaṇapradhāne |",
    "divy27:551": "ye cāpi loke ṛṣayo variṣṭhā rakṣantu te ’smattanayaṁ kuṇālam (118)|",
    "divy27:552": "sa ca lekho ’nupūrveṇa takṣaśilāmupanītaḥ |",
    "divy27:553": "atha takṣaśilāḥ paurajānapadā lekhadarśanāt kuṇālasya guṇavistaratuṣṭā notsahante tadaptiyaṁ niveditum |",
    "divy27:554": "ciraṁ vicārayitvā rājā duṣṭaśīlaḥ svaputrasya na marṣayati, prāgevāsmākaṁ marṣayati |",
    "divy27:555": "āha ca— munivṛttasya śāntasya sarvabhūtahitaiṣiṇaḥ |",
    "divy27:556": "yasya dveṣaḥ kumārasya kasyānyasya bhaviṣyati (119)|",
    "divy27:557": "tairyāvatkuṇālasya niveditam, lekhaścopanītaḥ |",
    "divy27:558": "tataḥ kuṇālo vācayitvā kathayati—viśrabdham yathātmaprayojanaṁ kriyatāmiti |",
    "divy27:559": "yāvaccaṇḍālā upanītāh—kuṇālasya nayanamutpāṭayatheti |",
    "divy27:560": "te ca kṛtāñjalipuṭā ūcuh—notsāhayāmaḥ |",
    "divy27:561": "kṛtah? yo hi candramasaḥ kāntiṁ mohādabhyuddharennaraḥ |",
    "divy27:562": "sa candrasadṛśādvaktrāttava netre samuddharet (120)|",
    "divy27:563": "tataḥ kumāreṇa makuṭaṁ dattam |",
    "divy27:564": "anayā dakṣiṇayotpāṭayatheti |",
    "divy27:565": "tasya tu karmaṇo ’vaśyaṁ vipattavyam |",
    "divy27:566": "puruṣo hi vikṛtarūpo ’ṣṭādaśābhirdaurvarṇikaiḥ samanvāgato ’bhyāgataḥ |",
    "divy27:567": "sa kathayati—ahamutpāṭayiṣyāmīti |",
    "divy27:568": "yāvatkuṇālasya samīpaṁ nītaḥ |",
    "divy27:569": "tasmiṁśca samaye kuṇālasya sthavirāṇāṁ vacanamāmukhībhūtam |",
    "divy27:570": "sa tadvacanamanusmṛtyovāca— imāṁ vipattiṁ vijñāya tairuktaṁ tattvavādibhiḥ |",
    "divy27:571": "paśyānityamidaṁ sarvaṁ nāsti kaścid dhruve sthitaḥ (121)|",
    "divy27:572": "kalyāṇamitrāste mahyaṁ sukhakāmā hitaiṣiṇaḥ |",
    "divy27:573": "yairayaṁ deśito dharmo vītakleśairmahātmabhiḥ (122)|",
    "divy27:574": "anityatāṁ saṁparipaśyato me gurūpadeśānmanasi prakurvataḥ |",
    "divy27:575": "utpāṭane ’haṁ na bibhemi saumya netradvayasyāsthiratāṁ hi paśye (123)|",
    "divy27:576": "utpāṭe vā na vā netre yathā vā manyate nṛpaḥ |",
    "divy27:577": "gṛhītasāraṁ cakṣurme hyanityādibhirāśrayaiḥ (124)|",
    "divy27:578": "tataḥ kuṇālastaṁ puruṣamuvāca—tena hi bhoḥ puruṣa, ekaṁ tāvannayanamutpāṭya mama haste ’nuprayaccha |",
    "divy27:579": "yāvat sa puruṣaḥ kuṇālasya nayanamutpāṭayituṁ pravṛttaḥ |",
    "divy27:580": "tato ’nekāni prāṇiśatasahasrāṇi vikroṣṭumārabdhāni—kaṣṭaṁ bhoḥ |",
    "divy27:581": "eṣā hi nirmalā jyotsnā gaganātpatate śaśī |",
    "divy27:582": "puṇḍarīkavanāccāpi śrīmannutpaṭyate ’mbujam (125)|",
    "divy27:583": "teṣu prāṇiśatasahasreṣu rudatsu kuṇālasyaiva nayanamutpāṭya haste dattam |",
    "divy27:584": "tataḥ kuṇālastannayanaṁ gṛhyovāca— rūpāṇi kasmānna nirīkṣase tvam yathāpurā prākṛta māṁsapiṇḍa |",
    "divy27:585": "te vañcitāste ca vigarhaṇīyā ātmeti ye tvāmabudhāḥ (126)|",
    "divy27:586": "sāmagrajaṁ budbadasaṁnikāśaṁ sudurlabhaṁ nirviṣamasvatantram |",
    "divy27:587": "evaṁ pravīkṣanti sadāpramattā ye tvāṁ na te duḥkhamanuprayānti (127)|",
    "divy27:588": "evamanuvicintayatā tena sarvabhāveṣvanityatām |",
    "divy27:589": "srotāpattiphalaṁ prāptaṁ janakāyasya paśyataḥ (128)|",
    "divy27:590": "tataḥ kuṇālo dṛṣṭasatyastaṁ puruṣamuvāca—idānīṁ dvitīyaṁ viśrabdhaṁ nayanamutpāṭya haste datta |",
    "divy27:591": "atha kuṇālo māṁsacakṣuṣyuddhṛte prajñācakṣuṣi ca viśuddhe kathayati— uddhṛtaṁ māṁsacakṣurme yadyapyetatsudurlabham |",
    "divy27:592": "prajñācakṣurviśuddhaṁ me pratilabdhamaninditam (129)|",
    "divy27:593": "parityakto ’haṁ nṛpatinā yadyahaṁ putrasaṁjñayā |",
    "divy27:594": "dharmarājasya putratvamupeto ’smi mahātmanaḥ (130)|",
    "divy27:595": "eśvaryādyadyahaṁ bhraṣṭaṁ śokaduḥkhanibandhanāt |",
    "divy27:596": "dharmaiśvaryamavāptaṁ me duḥkhaśokavināśanam (131)|",
    "divy27:597": "yāvatkuṇālena śrutam—nāyaṁ tātasyāśokasya karma, api tu tiṣyarakṣitāyā ayaṁ prayoga iti |",
    "divy27:598": "śrutvā ca kuṇālaḥ kathayati— ciraṁ sukhaṁ caiva sā tiṣyanāṁnī āyurbalaṁ pālayate ca devī |",
    "divy27:599": "saṁpreṣito ’yaṁ hi yayā prayogo yasyānubhāvena kṛtaḥ svakārtham (132)|",
    "divy27:600": "tataḥ kāñcanamālayā śrutam—kuṇālasya nayanānyutpāṭitānīti |",
    "divy27:601": "śrutvā ca bhartṛtayā kuṇālasamīpamupasaṁkramya parṣadamavagāhya kuṇālamuddhṛtanayanaṁ rudhirāvasiktagātraṁ dṛṣṭvā sūrcchitā bhūmau patitā |",
    "divy27:602": "yāvajjalasekaṁ kṛtvotthāpitā |",
    "divy27:603": "tataḥ kathaṁcit saṁjñāmupalabhya sasvaraṁ prarudantyuvāca—netrāṇi kāntāni manoharāṇi ye māṁ nirīkṣañjanayanti tuṣṭim |",
    "divy27:604": "te me vipannā hyanirīkṣaṇīyāstyajanti me prāṇasamāḥ śarīram (133)|",
    "divy27:605": "tataḥ kuṇālo bhāryāmanunayannuvāca—alaṁ ruditena |",
    "divy27:606": "nārhasi śokamāśrayitum |",
    "divy27:607": "svayaṁkṛtānāmiha karmaṇāṁ phalamupasthitam |",
    "divy27:608": "āha ca— karmātmakaṁ lokamidaṁ viditvā duḥkhātmakaṁ cāpi janaṁ hi matvā |",
    "divy27:609": "matvā ca lokaṁ priyaviprayogaṁ kartuṁ priye nārhasi bāṣpamokṣam (134)|",
    "divy27:610": "tataḥ kuṇālo bhāryayā saha takṣaśilāyā niṣkāsitaḥ |",
    "divy27:611": "sa garbhādānamupādāya paramasukumāraśarīraḥ |",
    "divy27:612": "na kiṁcidutsahate karma kartum |",
    "divy27:613": "kevalaṁ vīṇāṁ vādayati, gāyati ca |",
    "divy27:614": "tato bhaikṣyaṁ labhate |",
    "divy27:615": "kuṇālaḥ patnyā saha bhuṅkte |",
    "divy27:616": "tataḥ kāñcanamālā yena mārgeṇa pāṭaliputrādānītā, tameva mārgamanusmarantī bhartṛdvitīyā pāṭaliputraṁ gatā |",
    "divy27:617": "yāvadaśokasya gṛhamārabdhā praveṣṭum |",
    "divy27:618": "dvārapālena ca nivāritau |",
    "divy27:619": "yāvadrājño ’śokasya yānaśālāyāmavasthitau |",
    "divy27:620": "tataḥ kuṇālo rātryāḥ pratyūṣasamaye vīṇāṁ vādayitumārabdhaḥ |",
    "divy27:621": "yathā nayanānyutpāṭitāni, satyadarśanaṁ ca kṛtam, tadanurūpaṁ hitaṁ ca gītaṁ prārabdham |",
    "divy27:622": "āha ca— cakṣurādīni yaḥ prājñaḥ paśyatyāyatanāni ca |",
    "divy27:623": "jñānadīpena śuddhena sa saṁsārādvimucyate (135)|",
    "divy27:624": "yadi tava bhavaduḥkhapīḍitā bhavati doṣaviniśritā matiḥ |",
    "divy27:625": "sukhamiha ca yadīcchasi dhruvaṁ tvaritamihāyatanāni saṁtyajasva (136)|",
    "divy27:626": "tasya gītaśabdo rājñā aśokena śrutaḥ |",
    "divy27:627": "śrutvā ca rājā prītamanā uvāca— gītaṁ kuṇālena mayi prasaktaṁ vīṇāsvaraṁ caiva śrutiścireṇa |",
    "divy27:628": "abhyāgato ’pīha gṛhaṁ nu kaṁcinna cecchati draṣṭumayaṁ kumāraḥ (137)|",
    "divy27:629": "atha rājā aśoko ’nyatamapuruṣamāhūyovāca—puruṣa, lakṣyate— na khalveṣa kiṁ gītasya kuṇālasadṛśo dhvaniḥ |",
    "divy27:630": "karmaṇyadhairyatāṁ caiva sūcayanniva lakṣyate (138)|",
    "divy27:631": "tadanenāsmi śabdena dhairyādākampito bhṛśam |",
    "divy27:632": "kalabhasyeva naṣṭasya pranaṣṭakalabhaḥ karī (139)|",
    "divy27:633": "gaccha, kuṇālamānayasveti |",
    "divy27:634": "yāvat puruṣo yānaśālāṁ gataḥ |",
    "divy27:635": "paśyati kuṇālamuddhṛtanayanaṁ vātātapaparidagdhagātram |",
    "divy27:636": "apratyabhijñāya ca rājānamaśokamabhigamyovāca—deva, na hyeṣa kuṇālaḥ |",
    "divy27:637": "andhaka eṣa vanīpakaḥ patnyā saha devasya yānaśālāyamavasthitaḥ |",
    "divy27:638": "śrutvā ca rājā saṁvignaścintayāmāsa—yathā mayā svapnānyaśobhanāni dṛṣṭāni, niyataṁ kuṇālasya nayanāni vinaṣṭāni bhaviṣyanti |",
    "divy27:639": "āha ca— svapnāntare nimittāni yathā dṛṣṭāni me purā |",
    "divy27:640": "niḥsaṁśayaṁ kuṇālasya netre vai nidhanaṁ gate (140)|",
    "divy27:641": "tato rājā prarudannuvāca— śīghramānīyatāmeṣa matsamīpaṁ vanīpakam |",
    "divy27:642": "na hi me śāmyate cetaḥ sutavyasanacintayā (141)|",
    "divy27:643": "yāvat puruṣo yānaśālāṁ gatvā kuṇālamuvāca—kasya tvaṁ putraḥ, kiṁ ca nāma? kuṇālaḥ prāha— aśoko nāṁ rājāsau mauryāṇāṁ kulavardhanaḥ |",
    "divy27:644": "kṛtsneyaṁ pṛthivī yasya vaśe vartani kiṁkara (142)|",
    "divy27:645": "tasya rājñastvahaṁ putraḥ kuṇāla iti viśrutaḥ |",
    "divy27:646": "dhārmikasya tu putro ’haṁ buddhasyādityabāndhavaḥ (143)|",
    "divy27:647": "tataḥ kuṇālaḥ patnyā saha rājño ’śokasya samīpamānītaḥ |",
    "divy27:648": "atha rājā aśokah paśyati kuṇālamuddhṛtanayanaṁ vātātapaparidagdhagātraṁ rathyācolakasaṁghātapratyavareṇa vāsasā lakṣyālakṣyapracchāditakaupīnam |",
    "divy27:649": "sa tamapratyābhijñāya ākṛtimātrakaṁ dṛṣṭvā rājā kathayati—tvaṁ kuṇāla iti? kuṇālaḥ prāha—evaṁ deva, kuṇālo ’smīti |",
    "divy27:650": "śrutvā mūrcchito bhūmau patitaḥ |",
    "divy27:651": "vakṣyati hi— tataḥ kuṇālasya mukhaṁ nirīkṣya netroddhṛtaṁ śokaparītacetāḥ |",
    "divy27:652": "rājā hyaśokaḥ patito dharaṇyāṁ hā putraśokena hi dahyamānaḥ (144)|",
    "divy27:653": "yāvajjalapariṣekaṁ kṛtvā rājānamutthāpayitvā āsane niṣāditaḥ |",
    "divy27:654": "atha rājā kathaṁcit saṁjñāmupalabhya kuṇālamutsaṅge sthāpayāmāsa |",
    "divy27:655": "vakṣyati hi— tato muhūrtaṁ nṛpa āśvasitvā kaṇṭhe pariṣvajya rasāśrukaṇṭhaḥ |",
    "divy27:656": "muhuḥ kuṇālasya mukhaṁ pramṛjya bahūni rājā vilalāpa tatra (145)|",
    "divy27:657": "netre kuṇālapratime vilokya sutaṁ kuṇāleti purā babhāṣe |",
    "divy27:658": "tadasya netre nidhanaṁ gate te putraṁ kuṇāleti kathaṁ ca vakṣye (146)|",
    "divy27:659": "āha ca— kathaya kathaya sādhu putra tāvadvadanamidaṁ tava cārunetram |",
    "divy27:660": "gaganamiva vipannacandratāravyapagataśobhamanīkṣakaṁ kṛtaṁ te (147)|",
    "divy27:661": "akaruṇahṛdayena tena tāta munisadṛśasya na sādhu sādhubuddheḥ |",
    "divy27:662": "naravaranayaneṣvavairavairaṁ prakṛtamidaṁ mama bhūri śokamūlam (148)|",
    "divy27:663": "vada suvadana kṣiprametadarthaṁ vrajati śarīramidaṁ purā vināśam |",
    "divy27:664": "tava nayanavināśaśokadagdhaṁ vanamiva nāgavimuktavajradagdham (149)|",
    "divy27:665": "tataḥ kuṇālaḥ pitaraṁ praṇipatyovāca— rājannatītaṁ khalu naiva śocyaṁ kiṁ na śrutaṁ te munivākyametat |",
    "divy27:666": "yatkarmabhiste ’pi jinā na muktāḥ pratyekabuddhāḥ sudṛḍhaistathaiva (250)|",
    "divy27:667": "labdhāḥ phalasthāśca pṛthagjanāśca kṛtāni kāmānyaśubhāni dehinām |",
    "divy27:668": "svayaṁkṛtānāmiha karmāṇāṁ phalaṁ kathaṁ tu vakṣyāmi parairidaṁ kṛtam (151)|",
    "divy27:669": "ahameva mahārāja kṛtāparādhaśca sāparādhaśca |",
    "divy27:670": "vinivartayāmi yo ’haṁ vinayāmi vipattijananāni (152)|",
    "divy27:671": "na śastravajrāgniviṣāṇi pannagāḥ kurvanti pīḍāṁ nabhaso ’vikāriṇaḥ |",
    "divy27:672": "śarīralakṣyeṇa dhṛtena pārthiva patanti duḥkhānyaśivāni dehinām (153)|",
    "divy27:673": "atha rājā śokāgninā saṁtāpitahṛdaya uvāca— kenoddhṛtāni nayanāni sutasya mahyaṁ ko jīvitaṁ sumadhuraṁ tyajituṁ vyavastaḥ |",
    "divy27:674": "śokānalo nipatito hṛdaye pracaṇḍah ācakṣva putra kasya harāmi daṇḍam (154)|",
    "divy27:675": "yāvadrājñā aśokena śrutam—tiṣyarakṣitāyā ayaṁ prayoga iti |",
    "divy27:676": "śrutvā rājā tiṣyarakṣitāmāhūyovāca— kathaṁ hi dhanye na nimajjase kṣitau cchindāmi śīrṣaṁ paraśuprahāraiḥ |",
    "divy27:677": "tyajāmyahaṁ tvāmatipāpakāriṇīmadharmayuktāṁ śriyamātmavāniva (155)|",
    "divy27:678": "tato rājā krodhāgninā prajvalitastiṣyarakṣitāṁ nirīkṣyovāca— utpāṭya netre paripātayāmi gātraṁ kimasyā nakharaiḥ sutīkṣṇaiḥ |",
    "divy27:679": "jīvantiśūlāmatha kārayāmi cchindāmi nāsāṁ krakacena vāsyāḥ (156)|",
    "divy27:680": "kṣureṇa jihvāmatha kartayāmi viṣeṇa pūrṇāmatha ghātayiṣye |",
    "divy27:681": "sa ityevamādivadhaprayogaṁ bahuprakāraṁ hyavadannarendraḥ (157)|",
    "divy27:682": "vijñāpayāmāsa guruṁ mahātmā |",
    "divy27:683": "anāryakarmā yadi tiṣyarakṣitā tvamāryakarmā bhava mā vadha striyam (158)|",
    "divy27:684": "phalaṁ hi maitryā sadṛśaṁ na vidyate prabhostitakṣā sugatena varṇitā |",
    "divy27:685": "punaḥ praṇasya pitaraṁ kumāraḥ kṛtāñjaliḥ sūnṛtavāgjagāda (159)|",
    "divy27:686": "rājanna me duḥkhamalo ’sti kaścittīvrāpalāre ’pi na manyutāpaḥ |",
    "divy27:687": "manaḥ prasannam yadi me jananyām yenoddhṛte me nayane svayaṁ hi |",
    "divy27:688": "tattena satyena mamāstu tāvannetradvayaṁ prāktanameva sadyaḥ (160)|",
    "divy27:689": "ityuktamātre pūrvādhikapraśobhite netrayugme prādurbabhūvatuḥ |",
    "divy27:690": "yāvadrājñā aśokena tiṣyarakṣitā amarṣitena jatugṛhaṁ praveśayitvā dagdhā, takṣaśilāśca paurāḥ praghātitāḥ |",
    "divy27:691": "|",
    "divy27:692": "bhikṣavaḥ saṁśayajātāḥ sarvasaśayacchettāramāyuṣmantaṁ sthaviropaguptaṁ pṛcchanti—kiṁ kuṇālena karma kṛtam yasya karmaṇo vipākena nayanānyutpāṭitāni? sthavira uvāca—tena hyāyuṣmantaḥ śrūyatām— bhūtapūrvamatīte ’dhvani vārāṇasyāmanyatamo lubdhakaḥ |",
    "divy27:693": "sa himavantaṁ gatvā mṛgān praghātayati |",
    "divy27:694": "so ’pareṇa samayena himavantaṁ gataḥ |",
    "divy27:695": "tatra pāśanipatitānyekasyāṁ guhāyāṁ praviṣṭānyāsāditāni |",
    "divy27:696": "tena vāgurayā sarve gṛhītāḥ |",
    "divy27:697": "tasya buddhirutpannā—yadi praghātayiṣyāmi, māṁsaḥ kledaṁmupayāsyati |",
    "divy27:698": "tena pañcānāṁ mṛgaśatānāṁ nayanātyutpāṭitāni |",
    "divy27:699": "|",
    "divy27:700": "kiṁ manyadhvamāyuṣmantah? yo ’sau lubdhakaḥ, sa eṣa kuṇālaḥ |",
    "divy27:701": "yattatrānena bahūnāṁ mṛgaśatānāṁ nayanānyutpāṭitāni, tasya karmaṇo vipākena bahūni varṣaśatasahasrāṇi narakeṣu duḥkhamanubhūya tataḥ karmāvaśeṣeṇa pañca janmaśatāni tasya nayanānyutpāṭitāni |",
    "divy27:702": "|",
    "divy27:703": "kiṁ karma kṛtam yasya karmaṇo vipākenocce kule upapannaḥ, prasādikaśca saṁvṛttaḥ, satyadarśanaṁ ca kṛtam? tena hyāyucmantaḥ śrūyatām—bhūtapūrvamatīte ’dhvani catvāriṁśadvarṣasahasrāyuṣi prajāyāṁ krakucchando nāma samyaksambuddho loka udapādi |",
    "divy27:704": "yadā krakucchandaḥ samyaksambuddhaḥ sakalaṁ buddhakāryaṁ kṛtvā nirupadhiśeṣe nirvāṇadhātau parinirvṛtaḥ, tasya aśokena rājñā catūratnamayaṁ stūpaṁ kāritam |",
    "divy27:705": "yadā rājā aśokaḥ kālagataḥ, aśrāddho rājā rājyaṁ pratiṣṭhitaḥ |",
    "divy27:706": "tāni ratnānyadattādāyikairhṛtāni |",
    "divy27:707": "pāṁśukāṣṭaṁ cāvaśiṣṭam |",
    "divy27:708": "atra janakāyo gatvā viśīrṇaṁ dṛṣṭvā śocitumārabdhaḥ |",
    "divy27:709": "tasmiṁśca samaye ’nyatamaśca śreṣṭhiputraḥ |",
    "divy27:710": "tenokrah—kimarthaṁ rudyata iti? tairabhihitam—krakucchandasya samyaksambuddhasya stūpaṁ catūratnamayamāsīt, sa idānīṁ viśīrṇa iti |",
    "divy27:711": "tatastena ca tatra krakucchandasya samyaksambuddhasya kāyapramāṇikā pratimā babhūva viśīrṇā, sā abhisaṁskṛtā, samyakpraṇidhānaṁ ca kṛtam—yādṛśaḥ krakucchandaḥ śāstā, īdṛśameva śāstāramārāgayeyaṁ mā virāgayeyamiti |",
    "divy27:712": "|",
    "divy27:713": "kiṁ manyadhvamāyuṣmantah? yo ’sau śreṣṭhiputraḥ, sa eṣa kuṇālaḥ |",
    "divy27:714": "yatrānena krakucchandasya stūpamabhisaṁskṛtam, tasya karmaṇo vipākenoccakule upapannaḥ |",
    "divy27:715": "yatpratimā abhisaṁskṛtā, tena karmaṇo vipākena kuṇākaḥ prāsādikaḥ samṛttaḥ |",
    "divy27:716": "yat praṇidhānaṁ kṛtam, tasya karmaṇo vipākena kuṇālena śākyamuniḥ samyaksambuddhastādṛśa eva śāstā samārāgito na virāgitaḥ, satyadarśanaṁ ca kṛtam |",
    "divy27:717": "|",
    "divy27:718": "iti śrīdivyāvadāne kuṇālāvadānaṁ saptaviṁśatimaṁ samāptam |",
    "divy27:719": "|"
}