{
    "divy23:0": "Divyāvadānam",
    "divy23:1": "23. saṅgharakṣitāvadānam",
    "divy23:2": "kiṁ mahāllenādhigatam? ekottarikā |",
    "divy23:3": "ayaṁ tāvat khustikayā ekottarikayā dharmaṁ deśayati—amī bhikṣavo dharmakathikā yuṁktamutkamuktapratibhānāḥ |",
    "divy23:4": "kasmānnaitānadhyeṣayasi? sa tairabhihitah—mahalla, kiṁ tvayā adhigatam? sa kathayati—ekottarikā |",
    "divy23:5": "te kathayanti—tvaṁ tāvanmahalla khustikayā ekottarikayā dharmaṁ deśayasi |",
    "divy23:6": "amī bhikṣavastṛpitā dharmakathikā yuktamuktapratibhānāḥ |",
    "divy23:7": "kasmānnaitānadhyeṣayasi? sa kathayati—āryāḥ, yūyaṁ kasyārthe na deśayata? kimahaṁ nivārayāmīti? te kathayanti—nandopananda, prativadatyeṣo ’smākaṁ mahallaḥ |",
    "divy23:8": "kuruta asyotkṣepaṇīyaṁ karma |",
    "divy23:9": "sa saṁlakṣayati—yadi me utkṣepaṇīyaṁ karma kariṣyanti, nāgabhavane ’pyahamavakāśaṁ na lapsye |",
    "divy23:10": "sa teṣāṁ śayitakānāṁ taṁ vihāramantarhāpayitvā mahāsamudraṁ praviṣṭaḥ |",
    "divy23:11": "te vālukāsthale śayitakāstiṣṭhanti |",
    "divy23:12": "nandopananda, uttiṣṭha siṁhāsanaṁ prajñāpaya, dharmaṁ deśayāmaḥ |",
    "divy23:13": "te kathayanti—ko ’pyasau devo vā nāgo vā yakṣo vā bhagavatyabhiprasanno buddhe dharme saṁghe kārān kurvan, so ’smābhirviheṭhitaḥ |",
    "divy23:14": "etat prakaraṇaṁ bhikṣavo bhagavata ārocayanti |",
    "divy23:15": "bhagavānāha—yo ’sau bhikṣavo nirmito yadi ṣaḍvargikairbhikṣubhir na viheṭhito ’bhaviṣyat, yāvacchāsanakoṭimuddhāṭako buddhe dharme saṁghe kārānakariṣyat |",
    "divy23:16": "bhagavān saṁlakṣayati—yaḥ kaścidādīnavo bhikṣavaḥ, anadhīṣṭo dharmaṁ deśayati, tasmānna bhikṣuṇā^nadhīṣṭena dharmo deśayitavyaḥ |",
    "divy23:17": "bhikṣuranadhīṣṭo dharmaṁ deśayati, sātisāro bhavati |",
    "divy23:18": "anāpattayastanmukhikayā nirgatā bhavanti |",
    "divy23:19": "|",
    "divy23:20": "śrāvastyāṁ buddharakṣito nāma gṛhapatiḥ prativasati āḍhyo mahādhano mahābhogaḥ |",
    "divy23:21": "tena sadṛśāt kulāt kalatramānītam |",
    "divy23:22": "sa tayā sārdhaṁ krīḍate ramate paricārayati |",
    "divy23:23": "tasya krīḍato ramataḥ paricārayataḥ patnī āpannasattvā saṁvṛttā |",
    "divy23:24": "āyuṣmāñ śāriputro vaineyāpekṣayā tatkulamupasaṁkrāntaḥ |",
    "divy23:25": "tena sa gṛhapatiḥ sapatnīkaḥ śaraṇagamanaśikṣāpadeṣu pratikṣṭhāpitaḥ |",
    "divy23:26": "apareṇa samayena sā tasya patnī āpannasattvā savṛttā |",
    "divy23:27": "āyuṣmāñ śāriputrastasya ca vaineyakālaṁ jñātvā ekākyeva tat kulamupasaṁkrāntaḥ |",
    "divy23:28": "sa gṛhapatiḥ kathayati—nāstyāryaśāriputrasya kaścit paścācchramaṇah? sa kathayati—gṛhapate, kimasmākaṁ kāśadhānādvā kuśadhānādvā paścācchramaṇā bhavanti? api tu ye bhavadvidhānāṁ sakāśāllabhyante, asmākaṁ te paścācchramaṇā bhavanti |",
    "divy23:29": "buddharakṣito gṛhapatih—ārya, mama patnī āpannasattvā saṁvṛttā |",
    "divy23:30": "yadi putraṁ janayiṣyati, tamahamāryasya paścācchramaṇaṁ dāsyāmi |",
    "divy23:31": "sa kathayati—gṛhapate, aupayikam |",
    "divy23:32": "|",
    "divy23:33": "sā aṣṭānāṁ vā navānāṁ vā māsānām atyayāt prasūtā |",
    "divy23:34": "dārako jāto ’bhirūpo darśanīyaḥ prāsādiko gauraḥ kanakavarṇaśchatrākāraśirāḥ pralambabāhurvistīrṇalalāṭaḥ saṁgatabhrūstuṅganāsaḥ |",
    "divy23:35": "tasya jñātayaḥ saṁgamya trīṇi saptakānyekaviṁśatidivasāni vistareṇa jātasya jātimahaṁ kṛtvā nāmadheyaṁ vyavasthāpayanti—kiṁ bhavatu dārakasya nāma? ayaṁ dārako buddharakṣitasya gṛhapateḥ putraḥ |",
    "divy23:36": "bhavatu dārakasya saṁgharakṣito nāma |",
    "divy23:37": "yasminneva divase saṁgharakṣito jātaḥ, tasminneva divase pañcānāṁ vaṇikśatānāṁ pañca putraśatāni jātāni |",
    "divy23:38": "teṣāmapi kulasadṛśāni nāmadheyāni vyavasthāpitāni |",
    "divy23:39": "saṁgharakṣito dāraka unnīyate vardhyate kṣīreṇa dadhnā navanītena sarpiṣā sarpimaṇḍena anyaiścottaptottaptairupakaraṇaviśeṣaiḥ |",
    "divy23:40": "āśu vardhate hradasthamiva paṅkajam |",
    "divy23:41": "yadā mahān samṛttaḥ, tadā āyuṣmāñ śāriputrastasya vaineyakālaṁ jñātvā ekākyeva tatkulamupasaṁkramya nimittamupadarśayitumārabdhaḥ |",
    "divy23:42": "buddharakṣitena gṛhapatinā saṁgharakṣito ’bhihitah—putra, ajāta eva tvaṁ mayā āryaśāriputrasya paścācchramaṇo datta iti |",
    "divy23:43": "caramabhavikaḥ sa āyuṣmatā śāriputreṇa pravrājita upasampādita āgamacatuṣṭayaṁ ca grāhitaḥ |",
    "divy23:44": "|",
    "divy23:45": "athāpareṇa samayena tāni pañca vaṇikśatāni mahāsamudragamanīyaṁ paṇyaṁ samudānīya mahāsamudramavatartukāmāni kathayanti—kiṁcidvayaṁ bhavanta āryakamavatārayāma yo ’smākaṁ mahāsaudramadhyagatānāṁ dharmaṁ deśayiṣyati |",
    "divy23:46": "te kathayati—bhavantaḥ, ayamasmākamāryasaṁgharakṣito vayasyakaḥ sahajanmikaḥ sahapāṁśukrīḍanakaḥ |",
    "divy23:47": "etamevāvatārayāmaḥ |",
    "divy23:48": "te tasya sakāśamupasaṁkrāntāḥ |",
    "divy23:49": "ārya saṁgharakṣita, tvamasmākaṁ vayasyakaḥ sahajanmikaḥ sahapāṁśukrīḍanakaḥ |",
    "divy23:50": "vayaṁ ca mahāsamudraṁ saṁprasthitāḥ |",
    "divy23:51": "tvamapyasmābhiḥ sārdhamavatara, samudramadhyagatānāṁ dharmaṁ deśayiṣyasi |",
    "divy23:52": "sa kathayati—nāhaṁ svādhīnaḥ |",
    "divy23:53": "upādhyāyamavalokayata |",
    "divy23:54": "te yenāyuṣmāñ śāriputrastenopasaṁkrāntāḥ |",
    "divy23:55": "upasaṁkramya kathayanti—ārya śāriputra, ayamasmākamāryasaṁgharakṣito vayasyakaḥ sahajanmikaḥ sahapāṁśukrīḍanakaḥ |",
    "divy23:56": "vayaṁ mahāsamudraṁ saṁprasthitāḥ |",
    "divy23:57": "eṣo ’pyasmābhiḥ sārdhamavataratu, asmākaṁ mahāsamudramadhyagatānāṁ dharmaṁ deśayiṣyati |",
    "divy23:58": "sa kathayati—bhagavantamavalokayata |",
    "divy23:59": "te bhagavataḥ sakāśamupasaṁkrāntāḥ |",
    "divy23:60": "bhagavan, vayaṁ mahāsamudraṁ saṁprasthitāḥ |",
    "divy23:61": "ayamasmākamāryasaṁgharakṣito vayasyakaḥ sahajanmikaḥ sahapāṁśukrīḍanakaḥ |",
    "divy23:62": "eṣo ’pyasmābhiḥ sārdhaṁ mahāsamudramavataratu |",
    "divy23:63": "asmākaṁ mahāsamudramadhyagatānāṁ dharmaṁ deśayiṣyati |",
    "divy23:64": "bhagavān saṁlakṣayati—astyeṣāṁ kānicit kuśalamūlāni? asti |",
    "divy23:65": "kasyāntike pratibuddhāni? saṁgharakṣitasya bhikṣoḥ |",
    "divy23:66": "tatra bhagavān saṁgharakṣitamāmantrayate—gaccha saṁgharakṣita, bhayabhairavasahiṣṇunā bhavitavyam |",
    "divy23:67": "adhivāsayatyāyuṣmān saṁgharakṣito bhagavatastūṣṇībhāveṇa |",
    "divy23:68": "|",
    "divy23:69": "atha tāni pañca vaṇikśatāni kṛtakautukamaṅgalasvastyayanāni śakṭairbhārairmūḍhaiḥ piṭakairuṣṭrairgobhirgardabhaiḥ prabhūtaṁ paṇyamāropya mahāsamudraṁ saṁprasthitāni |",
    "divy23:70": "te nipuṇataḥ samudrayānapātraṁ pratipadya mahāsamudramavatīrṇā dhanahārakāḥ |",
    "divy23:71": "teṣāṁ mahāsamudramadhyagatānāṁ nāgairvahanaṁ vidhāritam |",
    "divy23:72": "te devatāyācanaṁ kartumārabdhāh—yo ’smin mahāsamudre devo vā nāgo vā yakṣo vā prativasati, sa ācakṣatu kiṁ mṛgayatīti |",
    "divy23:73": "mahāsamudrācchabdo niścarati—āryasaṁgharakṣitamasmākamanuprayacchatheti |",
    "divy23:74": "te kathayati—āryasaṁgharakṣito ’smākaṁ vayasyakaḥ sahajanmikaḥ sahapāṁśukrīḍanako bhadantaśāriputreṇānupradattako bhagavatānuparītakaḥ |",
    "divy23:75": "śreyo ’smākamanenaiva sārdhaṁ kālatriyā, na tvena vayaṁ saṁgharakṣitaṁ parityakṣyāmaḥ |",
    "divy23:76": "te mantrayante āyuṣmatā saṁgharakṣitena śrutāḥ |",
    "divy23:77": "sa kathayati—bhavantaḥ, kiṁ kathayante? kathayanti—ārya saṁgharakṣita mahāsamudrācchabdo niścaritah—āryasaṁgharakṣitamasmākamanuprayacchatheti |",
    "divy23:78": "sa kathayati—kasmānnānuprayacchadhvam? te kathayanti—ārya, tvamasmākaṁ vayasyakaḥ sahajanmikaḥ sahapāṁśukrīḍanakaḥ |",
    "divy23:79": "bhadantaśāriputreṇānupradattako bhagavatānupradattakaḥ |",
    "divy23:80": "śreyo ’smākaṁ tvayaiva sārdhaṁ kālakriyā |",
    "divy23:81": "na tveva vayamārya saṁgharakṣita tvāṁ parityakṣyāmaḥ |",
    "divy23:82": "āyuṣmān saṁgharakṣitaḥ saṁlakṣayati—yaduktaṁ bhagavatā bhayabhairavasahiṣṇunā te bhavitavyamitīdaṁ tat |",
    "divy23:83": "sa pātracīvaraṁ gṛhītvā ātmānaṁ mahāsamudre prakṣeptumārabdhaḥ |",
    "divy23:84": "sa tairdṛṣṭaḥ |",
    "divy23:85": "te kathayanti—āryasaṁgharakṣita kiṁ karoṣi, āryasaṁgharakṣita kiṁ karoṣīti |",
    "divy23:86": "sa teṣa vikrośatāṁ mahāsamudre prapatitaḥ |",
    "divy23:87": "muktaṁ tadvahanam |",
    "divy23:88": "sa nāgairgṛhītvā nāgabhavanaṁ praveśitaḥ |",
    "divy23:89": "|",
    "divy23:90": "ārya saṁgharakṣita, iyaṁ vipaśyitaḥ samyaksambuddhasya gandhakuṭī |",
    "divy23:91": "iyaṁ śikhino viśvabhuvaḥ krakucchandasya kanakamuneḥ kāśyapasyeyaṁ bhagavato gandhakuṭī |",
    "divy23:92": "ārya saṁgharakṣita, bhagavataḥ sūtraṁ mātṛkā ca devamanuṣyeṣu pratiṣṭhitam |",
    "divy23:93": "vayaṁ nāgā vinipatitaśarīrāḥ |",
    "divy23:94": "aho bata, āryaḥ saṁghāṁ rakṣita ihāpyāgamacatuṣṭayaṁ pratiṣṭhāpayet |",
    "divy23:95": "sa kathayati—evaṁ bhavatu |",
    "divy23:96": "tena trayo nāgkumārā utsāhitāḥ |",
    "divy23:97": "eko ’bhihitah—tvaṁ tāvat samyuktakamadhīṣva |",
    "divy23:98": "dvitīyo ’bhihitah—tvamapi madhyamam |",
    "divy23:99": "tṛtīyo ’bhihitah—tvamapi dīrghamamadhīṣva |",
    "divy23:100": "sa kathayati—ahamapi tāmevaikottarikāṁ vimṛṣṭarūpāṁ prajvālayāmi |",
    "divy23:101": "te ’dhyetumārabdhāḥ |",
    "divy23:102": "tatraikaścakṣuṣī nimīliyatvodveśaṁ gṛhṇāti, dvitīyaḥ pṛṣṭhatomukha uddeśaṁ gṛhṇāti, tṛtīyo dūrataḥ sthitvoddeśaṁ gṛhṇāti |",
    "divy23:103": "sa eva teṣāmekaḥ sagauravaḥ sapratīśa iti karaṇīyaiśca sarvatra pūrvaṁgamaḥ |",
    "divy23:104": "ārya uttiṣṭha, dantakāṣṭha, dantakāṣṭhaṁ visarjaya, bhagavato maṇḍalakamāmārjaya, caityābhivandanaṁ kuru, bhuṅkṣva, śayyāṁ kalpayeti |",
    "divy23:105": "sarvaistairāgamānyadhītāni |",
    "divy23:106": "sa kathayati—ārya, adhītānyebhirāgamāni |",
    "divy23:107": "kiṁ dhārayiṣyanti āhosvinnadhārayiṣyanti? sa kathayati—smṛtimattakā hyete dhārayiṣyanti, api tu doṣo ’styeṣām |",
    "divy23:108": "sa kathayati—ārya, ko doṣah? sarve hyete ’gauravā apratīśāḥ |",
    "divy23:109": "ekastāvaccakṣuṣī nimīlayitvodveśaṁ gṛhṇāti, dvitīyaḥ pṛṣṭatomukha uddeśaṁ gṛhṇāti, tṛtīyo dūrataḥ sthitvoddeśaṁ gṛhṇāti |",
    "divy23:110": "tvamevaikaḥ sagauravaḥ sapratīśa iti karaṇīyaiśca sarvatra pūrvaṁgamaḥ |",
    "divy23:111": "sa kathayati—ārya, na hyete ’gauravā apratīśāḥ |",
    "divy23:112": "yastāvadayaṁ cakṣuṣī nimīlayitvoddeśaṁ gṛhṇāti, ayaṁ dṛṣṭiviṣaḥ |",
    "divy23:113": "yo ’pyayaṁ pṛṣṣṭhatomukha uddeśaṁ gṛhṇāti, eṣo ’pi śvāsaviṣaḥ |",
    "divy23:114": "yo ’pyeṣa dūrataḥ sthitvoddeśaṁ gṛhṇāti, eṣo ’pi sparśaviṣaḥ |",
    "divy23:115": "ahameko daṁṣṭrāviṣaḥ |",
    "divy23:116": "sa bhīta utpāṇḍūtpāṇḍukaḥ kṛśāluko durbalako mlānako ’prāptakāyaḥ saṁvṛttaḥ |",
    "divy23:117": "sa kathayati—ārya, kasmāt tvamutpāṇḍūtpāṇḍukaḥ kṛśāluko durbalako mlānako ’prāptakāyaḥ saṁvṛttah? sa kathayati—bhadramukha, amitramadhye ’haṁ vāsaṁ kalpayāmi |",
    "divy23:118": "sacet yuṣmākamanyatamo ’nyatamaṁ prakupyeta, māṁ nāmāvaśeṣaṁ kuryāt |",
    "divy23:119": "sa kathayati—āryāsya vayaṁ na praharāmaḥ |",
    "divy23:120": "api tu icchasi tvaṁ jambudvīpaṁ gantum? bhadramukha, icchāmi |",
    "divy23:121": "tacca vahanamāgatam |",
    "divy23:122": "sa tairutkṣiptaḥ |",
    "divy23:123": "|",
    "divy23:124": "viṇigbhirdṛṣṭaḥ |",
    "divy23:125": "te kathayanti—svāgatamāryasaṁgharakṣitāya |",
    "divy23:126": "sa kathayati—anumodantāṁ bhavantaḥ |",
    "divy23:127": "mayā nāgoṣvāgamacatuṣṭayaṁ pratiṣṭhāpitam |",
    "divy23:128": "te kathayanti—ārya saṁgharakṣita, anumodayāmah |",
    "divy23:129": "te taṁ vahane prakṣipya saṁprasthitāḥ |",
    "divy23:130": "te ’nupūrveṇa samudratīraṁ gatvā sarve te vaṇijaḥ śayitāḥ |",
    "divy23:131": "āyuṣmān saṁgharakṣito mahāsamudraṁ draṣṭumārabdhaḥ |",
    "divy23:132": "uktaṁ bhagavatā—pañcasecanakā darśanena |",
    "divy23:133": "hastināgaśca rājā ca sāgaraśca śiloccayaḥ |",
    "divy23:134": "asecanakā darśanena buddhaśca bhagavatāṁ varaḥ (1)|",
    "divy23:135": "iti |",
    "divy23:136": "ciraṁ mahāsamudraṁ paśyañ jāgaritaḥ |",
    "divy23:137": "so ’paścime yāme gaḍhanidrāvaṣṭabdhaḥ śayitaḥ |",
    "divy23:138": "te ’pi vaṇijaḥ sarātramevotthāya sthorāmllardayitvā saṁprasthitāḥ |",
    "divy23:139": "te kathayanti prabhātāyāṁ rajanyām—kutrāyaṁ saṁgharakṣitah? tatraika evamāhuh—purastādgacchati |",
    "divy23:140": "apara evamāhuh—pṛṣṭhata āgacchati |",
    "divy23:141": "te kathayanti—āryasaṁgharakṣito ’smābhiśchoritaḥ |",
    "divy23:142": "na śobhanamasmābhiḥ kṛtam |",
    "divy23:143": "pratinivartayāmaḥ |",
    "divy23:144": "āryasaṁgharakṣito bhavanto maharddhiko mahānubhāvo yaḥ samudramadhye na kālagataḥ |",
    "divy23:145": "sa idānīṁ kālaṁ kariṣyati? sthānametadvidyate yadasau agrata eva yāsyati |",
    "divy23:146": "āgacchata, gamiṣyāmaḥ |",
    "divy23:147": "te saṁprasthitāḥ |",
    "divy23:148": "|",
    "divy23:149": "āyuṣmānapi saṁgharakṣitaḥ sūryasyābhyudgamanasamaye sūryāṁśubhistāḍitaḥ pratibuddho yāvanna kiṁcitpaśyati |",
    "divy23:150": "prakrāntā vaṇijaḥ |",
    "divy23:151": "so ’pi panthalikāṁ gṛhītvā saṁprasthitaḥ |",
    "divy23:152": "yāvadanyatamasyāṁ sālāṭavyāṁ vihāraṁ paśyatyudgataṁ mañcapīṭhavedikājālavātāyanagavākṣaparimaṇḍitam, bhikṣūṁśca saṁprāvṛtān saṁpracchannāñ śānteneryāpathenāvasthitān |",
    "divy23:153": "sa teṣāṁ sakāśamupasaṁkrāntaḥ |",
    "divy23:154": "sa tairuktah—svāgataṁ bhadantasaṁgharakṣitāya |",
    "divy23:155": "sa tairviśrāmitaḥ |",
    "divy23:156": "viśrāmayitvā vihāraṁ praveśito yāvat paśyati śobhanāṁ śayanāsanaprajñaptiṁ kṛtāṁ praṇītaṁ cāhāramupahṛtam |",
    "divy23:157": "sa tairuktah—bhadanta saṁgharakṣita, mā tṛṣito ’si, mā bubhukṣito ’si? kathayati—āryāḥ, tṛṣito ’smi, bubhukṣito ’smi |",
    "divy23:158": "bhadanta saṁgharakṣita bhuṅkṣva |",
    "divy23:159": "sa kathayati—saṁghamadhye mokṣyāmi |",
    "divy23:160": "te kathayanti—bhadanta saṁgharakṣita, muṅkṣva, ādīnavo ’tra bhaviṣyati |",
    "divy23:161": "tena muktam |",
    "divy23:162": "sa bhuktvā ekānte ’pakramyāvasthitaḥ |",
    "divy23:163": "yāvat teṣāṁ gaṇḍarākoṭitā |",
    "divy23:164": "te svakāsvakāni pātrāṇyādāya yathāgatya niṣaṇṇaḥ |",
    "divy23:165": "sa ca teṣāṁ vihāro ’ntarhitaḥ |",
    "divy23:166": "ayomudgatāḥ prādurbhūtam |",
    "divy23:167": "taistāvadayomudgaraiḥ parasparamārtasvaraṁ krandadbhiḥ śirāṁsi bhagnāni, yāvat kālādakālībhūtam |",
    "divy23:168": "tataḥ paścāt punarapi teṣāṁ vihāraḥ prādurbhūtaḥ, te ca bhikṣavaḥ śānteneryāpathenāvasthitāḥ |",
    "divy23:169": "āyuṣmān saṁgharakṣitasteṣāṁ sakāśamupasaṁkrāntaḥ |",
    "divy23:170": "ke yūyamāyuṣmantaḥ, kena vā karmaṇā ihopapannāh? bhadanta saṁgharakṣita, duṣkuhakā jambudvīpakā manuṣyāḥ |",
    "divy23:171": "nābhiśraddadhāsyasi |",
    "divy23:172": "sa kathayati—ahaṁ pratyakṣadarśī, kasmānnābhiśraddadhāsye? te kathayanti—bhadanta saṁgharakṣita, vayaṁ kāśyapasya samyaksambuddhasya śrāvakā āsan |",
    "divy23:173": "tairasmākaṁ bhaktāgre raṇamutpāditam |",
    "divy23:174": "te vayaṁ bhaktāgre raṇamutpādayitvā iha pratyekanarakeṣūpapannāḥ |",
    "divy23:175": "207.0sthānametadvidyate yadasmābhiritaścyutair narakṛṣūpapattavyaṁ bhaviṣyati |",
    "divy23:176": "sādhu saṁgharakṣita, jambudvīpaṁ gatvā sabrahmacāriṇāmārocaya—mā āyuṣmantaḥ saṁghamadhye raṇamutpādayiṣyatha |",
    "divy23:177": "mā asyaivamrūpasya duḥkhadaurmanasyasya bhāgino bhaviṣyatha tadyathā śramaṇāḥ kāśyapīyāḥ |",
    "divy23:178": "|",
    "divy23:179": "sa saṁprasthitaḥ |",
    "divy23:180": "yāvat paśyati dvitīyaṁ vihāramudgataṁ mañcapīṭhavedikājālavātāyanaparikṣiptaṁ gavakṣaparimaṇḍitaṁ bhikṣūṁśca suprāvṛtān supraticchannāñ śāntāñ śānteryāpathe vyavasthitān |",
    "divy23:181": "teṣāmupasaṁkrāntaḥ |",
    "divy23:182": "sa tairuktah—svāgataṁ bhadantasaṁgharakṣitāya |",
    "divy23:183": "sa tairviśrāmitaḥ |",
    "divy23:184": "viśrāmayitvā vihāraṁ praveśito yāvat paśyati |",
    "divy23:185": "śobhanāṁ śayanāsanaprajñaptiḥ kṛtvā praṇītaṁ cāhāraṁ samanvāhṛtya sa tairuktah—bhadanta saṁgharakṣita muṅkṣva |",
    "divy23:186": "tena dṛṣṭādīnavena bhuktam |",
    "divy23:187": "muktvā ekānte ’pakramyāsthitaḥ |",
    "divy23:188": "teṣāṁ gaṇḍyākoṭitā |",
    "divy23:189": "te svakasvakāni pātrāṇyādāya yathāgatya niṣaṇṇāḥ |",
    "divy23:190": "sa ca vihāro ’ntarhitaḥ, tadannapānamayorasaṁ prādurbhūtam |",
    "divy23:191": "tairātasvaraṁ krandadbhistāvadayorasena parasparamātmā sikto yāvat kāladakālībhūtam |",
    "divy23:192": "tataḥ paścāt punarapi sa teṣāṁ vihāraḥ prādurbhūtaḥ |",
    "divy23:193": "te ca bhikṣavaḥ punarapi śāntāḥ śānteryāpathenāvasthitāḥ |",
    "divy23:194": "sa teṣāṁ sakāśamupasaṁkrāntah—ke yūyamāyuṣmantaḥ, kena vā karmaṇā ihopapannāh? duṣkuhakā bhadanta saṁgharakṣita jambudvīpakā manuṣyāḥ, nābhiśraddaddhāsyanti |",
    "divy23:195": "sa kathayati—ahaṁ pratyakṣadarśī, kasmānnābhiśraddadhāsye? te kathayanti—bhadanta saṁgharakṣita, vayaṁ kāśyapasya samyaksambuddhasya śrāvakā āsan |",
    "divy23:196": "saṁghasya ca snehalābhe saṁpanne āgantukā bhikṣava āgatāḥ |",
    "divy23:197": "tairasmābhiranāryaparigṛhītairevaṁ cittamutpāditam—na tāvadbhojayiṣyāmo yāvadete āgantukā bhikṣavo na prakrāntā bhaviṣyantīti |",
    "divy23:198": "tairasmābhistattathaiva kṛtam |",
    "divy23:199": "saptāhikaṁ cākāladurdinaṁ prādurbhūtam |",
    "divy23:200": "tena tadannapānaṁ kledaṁ gatam |",
    "divy23:201": "vayaṁ śraddhādeyaṁ vinipātayitvā iha pratyekanarakeṣūpapannāḥ |",
    "divy23:202": "sthānametadvidyate yadasmābhiriha cyutair narakeṣūpapattavyaṁ bhaviṣyati |",
    "divy23:203": "sādhu bhadanta saṁgharakṣita, jambudvīpaṁ gatvā sabrahmacāriṇāmāraocaya—mā āyuṣmantaḥ śraddhādeyaṁ vinipātayiṣyatha, mā asya evamrūpasya duḥkhadaurmanasyasya bhāgino bhaviṣyatha, tadyathā brāhmaṇāḥ kāśyapīyāḥ |",
    "divy23:204": "|",
    "divy23:205": "sa saṁprasthito yāvat paśyati tṛtīyaṁ vihāramudgataṁ mañcapīṭhavidikājālavātāyanagavākṣaparimaṇḍitaṁ pūrvavadyāvadāyuṣmān saṁgharakṣito saṁgharakṣito bhuktvā ekānte ’pakramyāvsthitaḥ |",
    "divy23:206": "gaṇḍyākoṭitā |",
    "divy23:207": "sa tena vihāra ādīptaḥ pradīptaḥ saṁprajvalita ekajvālībhūto dhmāyitumārabdhaḥ |",
    "divy23:208": "te ’pi tasminnārtasvaraṁ krandatastāvaddagdhā yāvat kālādakālībhūtam |",
    "divy23:209": "tataḥ paścāt punarapi teṣāṁ vihāraḥ prādurbhūtaḥ, te ca bhikṣavaḥ śāntaśānteneryāpathenāvasthitāḥ |",
    "divy23:210": "sa teṣāṁ sakāśamupasaṁkrāntah—ke yūyamāyuṣmantaḥ, kena vā karmaṇā ihopapannāh? duṣkuhakā bhadanta saṁgharakṣita jambudvīpakā manuṣyāḥ, nābhiśraddadhāsyasi |",
    "divy23:211": "sa kathayati—ahaṁ pratyakṣadarśī, kasmānnābhiśraddadhāsye? te kathayanti—bhadanta saṁgharakṣita vayaṁ kāśyapasya samyaksambuddhasya śrāvakā āsan |",
    "divy23:212": "duḥśīlāste vayaṁ śīlavadbhirbhikṣubhir niṣkāsitāḥ |",
    "divy23:213": "tairasmābhirekaḥ śūnyavihāra āvāsitaḥ |",
    "divy23:214": "yāvat tatraikaḥ śīlavān bhikṣurāgataḥ |",
    "divy23:215": "asmākaṁ buddhirutpannā—tiṣṭhatu ayaṁ bhikṣuḥ |",
    "divy23:216": "ayamapyeko ’smākaṁ dakṣiṇāṁ śodhayiṣyati |",
    "divy23:217": "sa tatraiva sthito yāvat tasyānisaṅgena(?) punarapi bahavaḥ śīlavanto bhikṣava āgatāḥ |",
    "divy23:218": "te vayaṁ tatrāpi nirvāsitāḥ |",
    "divy23:219": "tairasmābhiramarṣajātaiḥ śuṣkāni kāṣṭhāni śuṣkāni tṛṇāni śuṣkāni gomayāni upasaṁhṛtya tasmin vihāro ’gnirdagdhaḥ |",
    "divy23:220": "tatra prabhūtāh śaikṣāśaikṣāḥ pudgalā dagdhāḥ |",
    "divy23:221": "te vayaṁ śaikṣāśaikṣān pudgalān dagdhvā iha pratyekanarakeṣūpapannāḥ |",
    "divy23:222": "sthānametadvidyate yadasmābhiriha cyutair narakeṣūpapattavyaṁ bhaviṣyati |",
    "divy23:223": "sādhu bhadanta saṁgharakṣita, jambudvīpaṁ gatvā sabrahmacāriṇāmārocaya—mā āyuṣmantaḥ sabrahmacāriṇāmantike praduṣṭacittamutpādayiṣyatha, mā asyaivamrūpasya duḥkhadaurmanasyasya bhagino bhavino bhaviṣyatha tadyathā śramaṇaḥ kāśyapīyāḥ |",
    "divy23:224": "|",
    "divy23:225": "āyuṣmān saṁgharakṣitaḥ saṁprasthito yāvat sattvānadrakṣīt stambhākārān kuḍyākārān vṛkṣākārān patrākārān puṣpākārān phalākārān rajjvākārān saṁmārjanyākārānudūkhalākārān khaṭvākārān sthālikākārān |",
    "divy23:226": "|",
    "divy23:227": "āyuṣmān saṁgharakṣito janapadān gataḥ |",
    "divy23:228": "anyatamasminnāśramapade pañcamātrāṇi ṛṣiśatāni prativasanti |",
    "divy23:229": "tairāyuṣmān saṁgharakṣito dūrata eva dṛṣṭaḥ |",
    "divy23:230": "te kathayanti—bhavantaḥ, kriyākāraṁ tāvat kurmah—bahubollakāḥ śramaṇāḥ śākyaputrīyā bhavanti |",
    "divy23:231": "nāsya kenacidvacanaṁ dātavyam |",
    "divy23:232": "te kriyākāraṁ kṛtvā avasthitāḥ |",
    "divy23:233": "āyuṣmāṁśca saṁgharakṣitasteṣāṁ sakāśamupasaṁkrāntaḥ |",
    "divy23:234": "upasaṁkramya pratiśrayam yācitumārabdhaḥ |",
    "divy23:235": "na kaścidvācamanuprayacchati |",
    "divy23:236": "tatraika ṛṣiḥ sa śukladharmaḥ |",
    "divy23:237": "kathayati—kim yuṣmākaṁ pratiśrayaṁ na dīyate? api tu yuṣmākaṁ doṣo ’sti |",
    "divy23:238": "bahubollakā yūyam |",
    "divy23:239": "samayenāhaṁ bhavataḥ pratiśrayaṁ dāsye, sacet kiṁcinna mantrayasi |",
    "divy23:240": "āyuṣmān saṁgharakṣitaḥ kathayati—ṛṣe, evaṁ bhavatu |",
    "divy23:241": "tatraika ṛṣirjanapadacārikāṁ gataḥ |",
    "divy23:242": "tasya kuṭiḥ śūnyāvatiṣṭhati |",
    "divy23:243": "sa kathayati—asyāṁ kuṭikāyāṁ śāyyāṁ kalpaya |",
    "divy23:244": "āyuṣmatā saṁgharakṣitena sā kuṭikā siktā saṁmṛṣṭā saṁmārjitā sukumārīṁ gomayakāsiṁ cānupradattā |",
    "divy23:245": "tairdṛṣṭaḥ |",
    "divy23:246": "te kathayati—bhadanta, śucyapi mārjantyete śramaṇāḥ śākyaputrīyāḥ |",
    "divy23:247": "āyuṣmān saṁgharakṣito bahiḥ kuṭikāyāḥ pādau prakṣālya kuṭikāṁ praviśya niṣaṇṇaḥ paryaṅkamābhujya ṛjukāyaṁ praṇidhāya pratimukhaṁ smṛtimupashtāpya |",
    "divy23:248": "ya tasminnāśramapade devatā prativasati, sā rātryāḥ prathame yāme yenāyuṣmān saṁgharakṣitastenopasaṁkrāntā |",
    "divy23:249": "upasaṁkramya kathayati—ārya saṁgharakṣita, dharmaṁ deśaya |",
    "divy23:250": "āyuṣmān saṁgharakṣitaḥ kathayati—sukhitā tvam |",
    "divy23:251": "na paśyasi mayā triyākāreṇa pratiśrayaṁ labdham, kiṁ niṣkāsāpayitumicchasi? sā saṁlakṣayati—śrāntakāyo ’yam, svapitu |",
    "divy23:252": "madhyame yāme upasaṁkramiṣyāmi |",
    "divy23:253": "sā madhyame yāma upasaṁkrāntā |",
    "divy23:254": "upasaṁkramya kathayati—ārya saṁgharakṣita, dharmaṁ deśaya |",
    "divy23:255": "āyuṣmān saṁgharakṣitaḥ kathayati—sukhitā tvam |",
    "divy23:256": "na paśyasi mayā kriyākāreṇa pratiśrayaṁ labdham? kiṁ niṣkāsāpayitumicchasi? sā saṁlakṣayati—śrāntakāyo ’yam, svapitu |",
    "divy23:257": "paścime yāme upasaṁkramiṣyāmi |",
    "divy23:258": "sā paścime yāme upasaṁkrāntā |",
    "divy23:259": "upasaṁkramya kathayati—ārya saṁgharakṣita, dharmaṁ deśaya |",
    "divy23:260": "āyuṣmān saṁgharakṣitaḥ kathayati—sukhitā tvam |",
    "divy23:261": "na paśyasi mayā kriyākāreṇa pratiśrayaṁ labdham? kiṁ niṣkāsāpayitumicchasi? sā kathayati—ārya saṁgharakṣita, prabhātamidānīm |",
    "divy23:262": "sacinniṣkāsayiṣyanti, gamiṣyasi |",
    "divy23:263": "api tu nanūktaṁ bhagavatā bhayabhairavasahiṣṇunā te bhavitavyamiti |",
    "divy23:264": "āyuṣmān saṁgharakṣitaḥ saṁlakṣayati—śobhanaṁ kathayati—sacet sa niṣkāsayiṣyati, gamiṣyāmi |",
    "divy23:265": "sa saṁlakṣayati—brāhmaṇā hyete |",
    "divy23:266": "brāhmaṇapratisamyuktaṁ bhāṣayāmītyāyuṣmān saṁgharakṣito brāhmaṇavargaṁ svādhyāyitumārabdhah— na nagnacaryā na jaṭā na paṅko nānāśanaṁ sthaṇḍalaśāyikā vā |",
    "divy23:267": "na rajomalaṁ notkuṭukaprahāṇaṁ viśodhayenmohamaviśīrṇakāṅkṣam (2)|",
    "divy23:268": "alaṁkṛtaścāpi careta dharmaṁ dāntendrayaḥ śāntaḥ samyato brahmacārī |",
    "divy23:269": "sarveṣu bhūteṣu nidhāya daṇḍaṁ sa brāhmaṇaḥ sa śramaṇa sa bhikṣuḥ (3)|",
    "divy23:270": "taiḥ śrutam |",
    "divy23:271": "te saṁlakṣayanti—brāhmaṇapratisamyuktam |",
    "divy23:272": "ityeka upasaṁkrānto dvitīyastṛtīyo yāvat sarve upasaṁkrāntāḥ |",
    "divy23:273": "tathā tayā devatayā adhiṣṭhitam, yathā parasparaṁ na paśyanti |",
    "divy23:274": "tataḥ paścādāyuṣmatā saṁgharakṣitena nagaropamaṁ sūtramupanikṣiptam |",
    "divy23:275": "gāthāṁ ca bhāṣate— yānīha bhūtāni samāgatāni sthitāni bhūmyāmathavāntarikṣe |",
    "divy23:276": "kurvantu maitrīṁ satataṁ prajāsu divā ca rātrau ca carantu dharmam (4)|",
    "divy23:277": "iti |",
    "divy23:278": "asmin khalu dharmaparyāye bhāṣyamāṇe sarvaistaiḥ sahasatyābhisamayādanāgāmiphalamanuprāptam |",
    "divy23:279": "ṛddhiścāpi nirhṛtā |",
    "divy23:280": "sarvaistaiḥ subhāṣitaṁ bhadantasaṁgharakṣitāyetyekanādo muktaḥ |",
    "divy23:281": "tayā devatayā ṛddhyabhisaṁskārāḥ pratiprasrabdhaḥ |",
    "divy23:282": "parasparaṁ draṣṭumārabdhāḥ |",
    "divy23:283": "te ’nyonyaṁ kathayanti—tvamapyāgatah? āgato ’ham |",
    "divy23:284": "śobhanam |",
    "divy23:285": "te dṛṣṭasatyāḥ kathayanti—labhemo vayaṁ bhadanta saṁgharakṣita svākhyāte dharmavinaye pravrajyāmupasampadaṁ bhikṣubhāvam |",
    "divy23:286": "caremo vayaṁ bhagavato ’ntike brahmacaryam |",
    "divy23:287": "āyuṣmān saṁgharakṣitaḥ kathayati—kiṁ matsakāśe pravrajatha, āhosvidbhagavatah? te kathayanti—bhagavataḥ |",
    "divy23:288": "āyuṣmān saṁgharakṣitaḥ kathayati—yadyevam, āgacchatha, bhagavataḥ sakāśaṁ gacchāmaḥ |",
    "divy23:289": "te kathayanti—bhadanta saṁgharakṣita, kimasmadīyayā ṛddhyā gacchāmaḥ, āhosvit tvadīyayā? āyuṣmān saṁgharakṣitaḥ saṁlakṣayati—ebhirmadīyenāvavādenaivaṁvidhā guṇagaṇā aghigatāḥ, ahaṁ laṅghanakopamaḥ saṁvṛttaḥ |",
    "divy23:290": "sa kathayati—tiṣṭhantu tāvadbhavanto muhūrtam |",
    "divy23:291": "āyuṣmān saṁgharakṣito ’nyatamaṁ vṛkṣamūlaṁ niśritya niṣaṇṇaḥ paryaṅkamābhujya ṛjuṁ kāyaṁ praṇidhāya pratimukhaṁ smṛtimupasthāpya |",
    "divy23:292": "uktaṁ bhagavatā—pañcānuśaṁsā bāhuśrutye |",
    "divy23:293": "dhātukuśalo bhavati, pratītyasamutpādakuśalo bhavati, sthānāsthānakuśalo bhavati, aparapratibaddhā cāsya bhavati avavādānuśāsanīti |",
    "divy23:294": "tenodyacchatā ghaṭatā vyāyacchatā sarvakleśaprahāṇādarhattvaṁ sākṣātkṛtam |",
    "divy23:295": "arhan saṁvṛttastraidhātukavītarāgah pūrvavadyāvanmānyaḥ pūjyaścābhivādyaśca saṁvṛttaḥ |",
    "divy23:296": "te āyuṣmatā saṁgharakṣitenābhihitāh—bhavantaḥ, gṛhṇīdhvaṁ madīyaṁ cīvarakarṇikam, yāsyāmaḥ |",
    "divy23:297": "āyuṣmataḥ saṁgharakṣitasya cīvarakarṇike lagnāḥ |",
    "divy23:298": "athāyuṣmān saṁgharakṣito vitatapakṣa iva haṁsarājastata eva ṛddhyā uparivihāyasā prakrāntaḥ |",
    "divy23:299": "|",
    "divy23:300": "yāvat tāni pañca vaṇikśatāni bhāṇḍaṁ pratisāmayanti |",
    "divy23:301": "teṣāmupari cchāyā nipatitā |",
    "divy23:302": "sa tairdṛṣṭaḥ |",
    "divy23:303": "te kathayanti—ārya saṁgharakṣita, āgatastvam? āgato ’ham |",
    "divy23:304": "kutra gacchasi? sa kathayati—imāni pañca kulaputraśatānyākāṅkṣanti svākhyāte dharmavinaye pravrajyāmupasampadaṁ bhikṣubhāvam |",
    "divy23:305": "te kathayanti—ārya saṁgharakṣita, vayamapi pravrajiṣyāmaḥ |",
    "divy23:306": "avārasva yāvadbhāṇḍaṁ pratisāmayāma iti |",
    "divy23:307": "āyuṣmān saṁgharakṣito ’vatīrṇaḥ |",
    "divy23:308": "tairbhāṇḍaṁ pratisāmitam |",
    "divy23:309": "athāyuṣmān saṁgharakṣitastat kulaputrasahasramādāya yena bhagavāṁstenoasaṁkrāntaḥ |",
    "divy23:310": "|",
    "divy23:311": "tena khalu samayena bhagavānanekaśatāyā bhikṣuparṣadaḥ purastānniṣaṇṇo dharmaṁ deśayati |",
    "divy23:312": "adrākṣīdbhagavānāyuṣmantaṁ saṁgharakṣitaṁ dūrādeva |",
    "divy23:313": "dṛṣṭvā ca punarbhikṣūnāmantrayate sma—eṣa bhikṣuvaḥ saṁgharakṣito bhikṣuḥ saprābhṛta āgacchati |",
    "divy23:314": "nāsti tathāgatasyaivaṁvidhaṁ prābhṛtam yathā vaineyaprābhṛtam |",
    "divy23:315": "āyuṣmān saṁgharakṣito yena bhagavāṁstenopasaṁkrāntaḥ |",
    "divy23:316": "upasaṁkramya bhagavataḥ pādau śirasā vanditvā ekānte niṣaṇṇaḥ |",
    "divy23:317": "ekāntaniṣaṇṇa āyuṣmān saṁgharakṣito bhagavantamidamavocat—idaṁ bhadanta kulaputrasahasramākāṅkṣati svākhyāte dharmavinaye pravrajyāmupasampadaṁ bhikṣubhāvam |",
    "divy23:318": "taṁ bhagavān pravrājayati upasampādayatyanukāmpāmupādāya |",
    "divy23:319": "te bhagavatā ehibhikṣukayā ābhāṣitāh—eta bhikṣuvaścarata brahmacaryam |",
    "divy23:320": "bhagavato vācāvasāne muṇḍāḥ saṁvṛttāḥ saṁghāṭīprāvṛtāḥ saptāhāvaropitakeśaśmaśravaḥ pātrakarakavyagrahastā varṣaśatopasampannasya bhikṣorīryāpathenāvasthitāḥ |",
    "divy23:321": "|",
    "divy23:322": "ehīti caoktā hi tathāgatena muṇḍāśca saṁghāṭiparītadehāḥ |",
    "divy23:323": "sadyaḥ praśāntendriyā eva tasthurevaṁ sthitā buddhamanorathena (5)|",
    "divy23:324": "bhagavatā teṣāmavavādo dattaḥ |",
    "divy23:325": "tairudyacchamānairghaṭamānairvyāyacchadbhiḥ sarvakleśaprahāṇādarhattvaṁ sākṣātkṛtam |",
    "divy23:326": "arhantaḥ saṁvṛttāstraidhātukavītarāgāḥ pūrvavadyāvat pūjyāśca abhivādyāśca saṁvṛttāḥ |",
    "divy23:327": "|",
    "divy23:328": "āyuṣmān saṁgharakṣito buddhaṁ bhagavantaṁ pṛcchati—ihāhaṁ bhadanta sattvānadrākṣaṁ kuḍyākārān stambhākārān vṛkṣākārān patrākārān puṣpākārān phalākārāan rajjvākārān saṁmārjanyākārān khaṭvākārānudūkhalākārān sthālikākārān |",
    "divy23:329": "madhye ’vacchinnaṁ tantunā dhāryamāṇaṁ gacchati |",
    "divy23:330": "kasya karmaṇo vipākena? bhagavānāha—yāṁstvaṁ saṁgharakṣita sattvānadrākṣīḥ kuḍyākārāṁste kāśyapasya samyaksambuddhasya śrāvakā āsan |",
    "divy23:331": "taiḥ sāṁghikaṁ kuḍyaṁ śleṣmāṇā siṁhāṇakena vināśitam |",
    "divy23:332": "te tasya karmaṇo vipākena kuḍyākārāḥ saṁvṛttāḥ |",
    "divy23:333": "yathā kuṭyākārāḥ, evaṁ stambhākārāḥ sattvāḥ |",
    "divy23:334": "yān saṁgharakṣita sattvānādrākṣīrvṛkṣākārāṁste kāśyapasya samyaksambuddhasya śrāvakā āsan |",
    "divy23:335": "taiḥ sāṁghikāḥ puṣpavṛkṣāḥ phalavṛkṣāḥ paudgalikaparibhogena bhuktāḥ |",
    "divy23:336": "te tasya karmaṇo vipākena vṛkṣākārāḥ saṁvṛttāḥ |",
    "divy23:337": "yathā vṛkṣākārāḥ, evaṁ patrākārāaḥ phalākārāḥ puṣpākārāḥ |",
    "divy23:338": "yaṁ tvaṁ saṁgharakṣita sattvamadrākṣī rajjvākāram, sa kāśyapasya samyaksambuddhasya śrāvaka āsīt |",
    "divy23:339": "tena saṁghikā rajjuḥ paudgalikaparibhogena paribhuktā |",
    "divy23:340": "sa tasy karmaṇo saṁgharakṣita sattvamadrākṣīstapvākāram (?) kāśyapasya samyaksambuddhasya śrāvaka āsīt śrāmaṇerakaḥ |",
    "divy23:341": "so ’pareṇa samayena pānakavāramuddiṣṭastadvārakaṁ nirmādayati |",
    "divy23:342": "āgantukāśca bhikṣuva āgatāḥ |",
    "divy23:343": "sa taiḥ pṛṣṭah—śrāmaṇeraka, kiṁ saṁghasya pānakaṁ bhaviṣyati? sa kathayati—nāstīti |",
    "divy23:344": "te nirāśībhūtāḥ prakrāntāḥ |",
    "divy23:345": "saṁghasya ca pānakaṁ saṁpannam |",
    "divy23:346": "sa tasya karmaṇo vipākena tapvākāraḥ saṁvṛttaḥ |",
    "divy23:347": "yaṁ tvaṁ saṁgharakṣita sattvamadrākṣīrudūkhalākāram, sa kāśyapasya samyaksambuddhasya śrāvaka āsīt |",
    "divy23:348": "tasya pātrakarma pratyupasthitam |",
    "divy23:349": "tatraikaḥ śrāmaṇerako ’rhan |",
    "divy23:350": "sa tenoktah—śrāmaṇeraka, dadasva me khalastokaṁ kuṭṭayitvā |",
    "divy23:351": "sa kathayati—sthavira, tiṣṭha tāvanmuhūrtam |",
    "divy23:352": "vyagro ’ham |",
    "divy23:353": "paścāddāsyāmīti |",
    "divy23:354": "so ’marṣajātaḥ kathayati—śrāmaṇeraka, yadi rocate, tvāmevāhamasminn udūkhale prakṣipya kuṭṭaye prāgeva khalastokam |",
    "divy23:355": "yattadarhato ’ntike kharaṁ vākkarma niścāritam, sa tasya karmaṇo vipākena udūkhalākāraḥ saṁvṛttaḥ |",
    "divy23:356": "yāṁstvaṁ saṁgharakṣita sattvānadrākṣīḥ sthālyākārāṁste kāśyapasya samyaksambbuddhasya kalpikārakā āsan |",
    "divy23:357": "te bhikṣūṇāṁ bhaiṣajyāni kvāthayamānāḥ sthālikāṁ bhañjate |",
    "divy23:358": "teṣāṁ bhikṣūṇāṁ vighāto bhavati |",
    "divy23:359": "te tasya karmaṇo vipākena sthālyākārāḥ saṁvṛttāḥ |",
    "divy23:360": "yaṁ tvaṁ saṁgharakṣita sattvamadrākṣīrmadhye chinnastantunā dhāryamāṇo gacchati, sa kāśyapasya samyaksambuddhasya pravacane pravrajita āsīllābhagrāhikaḥ |",
    "divy23:361": "tena yadvārṣikaṁ lābhaṁ tad dhaimantikaṁ pariṇāmitam, yaddhaimantikaṁ tadvārṣikam |",
    "divy23:362": "tasya karmaṇo vipākena madhye chinnastantunā dhāryamāṇo gacchati |",
    "divy23:363": "|",
    "divy23:364": "saṁgharakṣitāvadānaṁ trayoviṁśatimam |",
    "divy23:365": "|"
}