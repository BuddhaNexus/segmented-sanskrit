{
    "avs16:0": "",
    "avs16:1": "",
    "avs16:2": "",
    "avs16:3": "Avadānaśatakam |",
    "avs16:4": "dvitīyo vargaḥ |",
    "avs16:5": "",
    "avs16:6": "16. pāñcavārṣikam",
    "avs16:7": "",
    "avs16:8": "buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho rājagṛham upaniśritya viharati sma veṇuvane kalandakanivāpe | yadā devadattena mohapuruṣeṇa bhagavacchāsane ’narthasahasrāṇi kṛtāni, na ca śakitaṁ bhagavato romeñjanam api kartum, tadā rājānam ajātaśatrum āmantritavān: kriyatāṁ rājagṛhe kriyākāro na kenacic chramaṇasya gautamasyopasaṁkramitavyam, piṇḍakena vā pratipādayitavyaḥ | evam ayam alabdhalābho ’labdhasaṁmāno niyatam anyadeśaṁ saṁkrāntiṁ kariṣyatīti | rajñā tathā kāritam | tatra ye upāsakā dṛṣṭasatyās te rodituṁ pravṛttāḥ: hā kaṣṭam anāthībhūtaṁ rājagṛhanagaraṁ yatra hi nābhodumbarapuṣpadurlabhaprādurbhāvaṁ buddhaṁ bhagavantam āsādya tasya na śakyate saṁgrahaḥ kartum iti | eṣa śabdaḥ śrutiparaṁparayā bhikṣubhiḥ śrutaḥ | tata āyuṣmatānandena yathāśrutaṁ bhagavato niveditaḥ | bhagavān āha: alpotsukas tvam ānanda bhava, tathāgatā evātra kālajñāḥ | api tu yāvac chāsanaṁ me tāvac chrāvakāṇām upakaraṇavaikalyaṁ na bhaviṣyati prāg evedānīm iti ||",
    "avs16:9": "atrāntare śakrasya devānām indrasyādhastāj jñānadarśanaṁ pravartate | sa paśyati bhagavacchāsanasyaivaṁvidhāṁ vikṛtim | sahadarśanād eva dāyakadānapatīnāṁ utsāhasaṁjananārthaṁ buddhotpādasya māhātmyasaṁjananārtham ajātaśatror devadattasya ca madadarpacchittyartham ātmanaś ca prasādasaṁjananārthaṁ sakalaṁ rājagṛham udāreṇāvabhāsenāvabhāsyoccaiḥśabdham udāritavān: eṣo ’ham adyāgreṇa bhagavantaṁ saśrāvakasaṁghaṁ divyaiś cīvarapiṇḍapātaśayanāsanaglānapratyayabhaiṣajyapariṣkārair upasthāsyāmi | ity uktvā yena  bhagavāṁs tenopasaṁkrāntaḥ | upasaṁkramya bhagavataḥ pādau śirasā vanditvaikānte sthitaḥ | atha śakro devendro bhagavantam idam avocat: adhivāsayatu me bhagavān asminn eva rājagṛhe nagare | ahaṁ bhagavantam upasthāsyāmi cīvarapiṇḍapātaśayanāsanaglānapratyayabhaiṣajyapariṣkārair iti | bhagavān āha: alaṁ kauśika kṛtam etad yāvad eva cittam abhiprasannam | bahavo hi loke puṇyakāmā iti | śakraḥ prāha: adhivāsayatu me bhagavān pañca varṣāṇi | tathāgatasyārthe pañcavārṣikaṁ kariṣyāmīti | bhagavān āha: alaṁ kauśika kṛtam etad yāvac cittam abhiprasannam | bahavo hi loke puṇyakāmā iti | śakraḥ prāha: adhivāsayatu me bhagavān pañca divasān iti | tato bhagavān svapuṇyabalapratyakṣīkaraṇārthaṁ śakrasya ca devendrasyānugrahārtham anāgatapañcavārṣikaprabandhahetoś cādhivāsitavāṁs tūṣṇībhāvena ||",
    "avs16:10": "atha śakro devendro bhagavas tūṣṇībhāvenādhivāsanāṁ viditvā tad veṇuvanaṁ vaijayantaṁ prāsādaṁ pradarśitavān, divyāni cāsanāni, divyāḥ puṣkaraṇīr divyaṁ ca bhojanam | atha bhagavān prajñapta eva āsane niṣaṇṇaḥ | tataḥ śakro devendraḥ sukhopaniṣaṇṇaṁ buddhapramukhaṁ bhikṣusaṁghaṁ viditvā anekadevatāsahasraparivṛtaḥ svahastaṁ saṁtarpayati saṁpravārayati | anekaparyāyeṇa svahastaṁ saṁtarpya saṁpravārya bhagavantaṁ bhuktavantaṁ viditvā dhautahastam apanītapātraṁ nīcataram āsanaṁ gṛhītvā bhagavataḥ purastān niṣaṇṇo dharmaśravaṇāya | tato bhagavān śakraṁ devendraṁ saparivāraṁ dharmyayā kathayā saṁdarśayati samādāpayati samuttejayati saṁpraharṣayati | paśyati ca rājā ajātaśatrur upariprāsādatalagataḥ san bhagavato veṇuvane evaṁvidhāṁ pūjāṁ | dṛṣṭvā ca punar vipratisārajāto mahāntaṁ prasādaṁ praveditavān | rājagṛhanivāsinaś ca paurā dharmavegapṛaptā rājānam upasaṁkramyaivam ūcuḥ: muṣyante deva mahārāja rājagṛhanivāsinaḥ paurāḥ, yatra nāma devāḥ pramattāḥ santaḥ pramādavihāriṇo divyān viṣayān apahāya bhagavantaṁ pūjayanti | sādhu deva ughāṭyatāṁ kriyākāra iti ||",
    "avs16:11": "tato rājñā ajātaśatruṇā kriyākāram udghāṭya rājagṛhe nagare ghaṇṭāvaghoṣaṇaṁ kāritam: kriyatāṁ bhagavataḥ satkāro yathāsukham iti | tato rājagṛhanivāsinaḥ paurāḥ saparivārā hṛṣṭatuṣṭapramuditā udagraprītisaumanasyajātāḥ puṣpagandhamālyāny ādāya bhagavantaṁ darśanāyopasaṁkrāntāḥ | tato devair manuṣyaiś ca bhagavato mahān satkāraḥ kṛtaḥ, bhagavatā ca tad adhiṣṭhānaṁ devamanuṣyāṇāṁ tādṛśī caturāryasatyasaṁprativedhikī dharmadeśanā kṛtā, yāṁ śrutvā anekair devamanuṣyaiḥ satyadarśanaṁ kṛtam ||",
    "avs16:12": "bhikṣavo bhagavataḥ pūjāṁ dṛṣṭvā saṁśayajātā buddhaṁ bhagavantaṁ papracchuḥ: āścaryaṁ bhadanta yad bhagavataḥ śāsane evaṁvidha utsava iti | bhagavān āha: tathāgatenaivaitāni bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | mayaitāni karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau,  na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca;",
    "avs16:13": "",
    "avs16:14": "na praṇaśyanti karmāṇi kalpakoṭiśatair api |",
    "avs16:15": "sāmagrīṁ prāpya kālaṁ ca phalanti khalu dehinām ||",
    "avs16:16": "",
    "avs16:17": "bhūtapūrvaṁ bhikṣavo ’tīte ’dhvani ratnaśailo nāma samyaksaṁbuddho loka udapādi tathāgato ’rhan samyaksaṁbuddho vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa janapadacārikāṁ carann anyatamāṁ rājadhānīm anuprāptaḥ | tasyāṁ ca rājadhānyāṁ dharmabuddhir nāma rājā rājyaṁ kārayati tasyāṁ ca rājadhānyāṁ mahatī ītiḥ | tatas tena rājñā ītipraśamanahetor bhagavān śrāvakasaṁghatraimāsye bhaktenopanimantritaḥ |trāyāṇāṁ māsānām atyayena sā ītiḥ praśāntā | tato rājño nāgaraiś cāvarjitamānasais tathāgatasya saśrāvakasaṁghasya pañcavārṣikaṁ kṛtam | āha ca:",
    "avs16:18": "",
    "avs16:19": "rājabhūtena ānanda ratnaśailo mahādyutiḥ",
    "avs16:20": "avīṣṭaḥ śāntikāmena akārṣīt pañcavārṣikam ||  iti ||",
    "avs16:21": "",
    "avs16:22": "kiṁ manyadhve bhikṣavo yo ’sau tena kālena tena samayena rājā babhūva, ahaṁ saḥ | yan mayā ratnaśailasya tathāgatasya pañcavārṣikaṁ kṛtam, tena me saṁsāre mahatsukham anubhūtam | taddhaitukaś cedānīṁ tathāgatasyaivaṁvidhaḥ satkāraḥ | parinirvṛtasya ca me śāsane anekāni pañcavārṣikaśatāni bhaviṣyati | tasmāt tarhi bhikṣava evaṁ śikṣitavyam: yac chāstāraṁ satkariṣyāmo gurukariṣyāmo mānayiṣyāmaḥ pūjayiṣyāmaḥ | śāstāraṁ satkṛtya gurukṛtya mānayitvā pūjayitvopaniśritya vihariṣyāmaḥ | ity evaṁ vo bhikṣavaḥ śikṣitavyam ||",
    "avs16:23": "idam avocad bhagavān | āttamanasas te ca bhikṣavo bhagavato bhāṣitam abhyanandan ||"
}