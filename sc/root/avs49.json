{
    "avs49:0": "Avadānaśatakam |",
    "avs49:1": "paṁcamo vargaḥ |",
    "avs49:2": "49. putrāḥ",
    "avs49:3": "buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho rājagṛham upaniśritya viharati sma veṇuvane kalandakanivāpe | athāyuṣmān nāladaḥ pūrvāhṇe nivāsya pātracīvaram ādāya rājagṛhaṁ piṇḍāya prāvikṣat | rājagṛhaṁ piṇḍāya caritvā kṛtabhaktakṛtyaḥ paścādbhaktapiṇḍapātapratikrāntaḥ pātracīvaraṁ pratisamarpya pretacārikāṁ prakrāntaḥ ||",
    "avs49:4": "sa gṛdhrakūṭaparvatasāmantake pretīṁ dadarśa yamarākṣasasadṛśīṁ rudhirabinducitām asthiśakalāparivṛtāṁ śmaśānamadhya ivāvasthitam | rātriṁdivena pañca putrān prasūya tādṛśaṁ duḥkham anubhūya putrasnehe saty api kṣutkṣāmatayā putrāṁs tān bhakṣayantīm | tataḥ sthaviro nāladas tāṁ pṛṣṭavān: kiṁ tvayā prakṛtaṁ pāpaṁ yenaivaṁvidhaṁ duḥkham anubhavasīti | pretī āha: āditye hi samudgate na dīpena prayojanam | bhagavantam etam arthaṁ paripṛccha | sa te asmākīnāṁ karmaplotiṁ vyākariṣyatīti | yāṁ śrutvā anye ’pīha satvāḥ pāpāt karmaṇaḥ prativiraṁsyantīti | athāyuṣmān nālado yena bhagavāṁs tenopasaṁkrāntaḥ ||",
    "avs49:5": "tena khalu samayena bhagavān pratisaṁlayanād vyutthāya catasṛṇāṁ parṣadāṁ madhuramadhuraṁ dharmaṁ deśayati kṣaudraṁ madhv ivāneḍakam | anekaśatā ca parṣad bhagavataḥ sakāśān madhuramadhuraṁ dharmaṁ  śṛṇoty anijyamānair indriyaiḥ | tato buddhā bhagavantaḥ pūrvālāpinaḥ ehīti svāgatavādinaḥ smitapūrvaṁgamāś ca | tatra bhagavān āyuṣmantaṁ nāladam idam avocat: ehi nālada, svāgataṁ te, kutas tvaṁ nālada etarhy āgacchasīti | nālada āha: āgacchāmy ahaṁ bhadanta pretacārikāyāḥ | tatrāhaṁ pretīm adrākṣaṁ yamarākṣasasadṛśīṁ rudhirabinducitām asthiśakalāparivṛtāṁ śmaśānamadhya ivāvasthitam | āha ca:",
    "avs49:6": "pañca putrān ahaṁ rātrau divā pañca tathāparān",
    "avs49:7": "bhakṣayāmi janitvā tān nāsti tṛptas tathāpi me ||  iti",
    "avs49:8": "kiṁ tayā prakṛtaṁ pāpaṁ martyaloke sudāruṇam",
    "avs49:9": "yena evaṁvidhaṁ duḥkham anubhavati bhayānakam ||  iti",
    "avs49:10": "bhagavān āha: pāpakārī nālada sā pretī | icchasi tasyāḥ karmaplotiṁ śrotum? evaṁ bhadanta | tena hi nālada śṛṇu, sādhu ca suṣṭhu ca manasi kuru, bhāṣiṣye ||",
    "avs49:11": "bhūtapūrvaṁ nālada atīte ’dhvani vārāṇasyāṁ nagaryām ’nyatamaḥ śreṣṭhī āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | tena sadṛśāt kulāt kalatram ānītam | sa tayā sārdhaṁ krīḍati ramate paricārayati | tasya krīḍato ramamāṇasya paricārayato naiva putro na duhitā | sa kare kapolaṁ kṛtvā cintāparo vyavasthitaḥ: anekadhanasamuditaṁ me gṛham | na me putro na duhitā | mamātyayāt sarvasvāpateyam aputrakam iti kṛtvā rājavidheyaṁ bhaviṣyatīti | so ’putraḥ putrābhinandī śivavaruṇakuberaśakrabrahmādīn anyāṁś ca devatāviśeṣān āyācate sma | tadyathā ārāmadevatā vanadevatāś catvaradevatāḥ śṛṅgāṭakadevatā balipratigrāhikā devatāḥ | sahajāḥ sahadhārmikā nityānubaddhā api devatā āyācate sma | asti caiṣa loke pravādo yadāyācanahetoḥ putrā jāyante duhitaraś ceti | tac ca naivam | yady evam abhaviṣyad ekaikasya putrasahasram abhaviṣyat tadyathā rājñaś cakravartinaḥ | api tu trayāṇāṁ sthānānāṁ saṁmukhībhāvāt putrā jāyante duhitaraś ca | katameṣāṁ trayāṇāṁ sthānānām? mātāpitarāu raktau bhavataḥ saṁnipatitau, mātā kalyā bhavati ṛtumatī, gandharvaś ca pratyupasthito bhavati | eṣāṁ trayāṇāṁ sthānānāṁ saṁmukhībhāvāt putrā jāyante duhitaraś ca | tasya devatārādhane ’pi sati na putro na duhitā ||",
    "avs49:12": "tasyaivaṁ buddhir utpannā: dvitīyāṁ bhāryām anayāmi | kadācit sā satvavatī syād iti | tena sadṛśāt kulād dvitīyā bhāryā ānītā | sa tayā sārdhaṁ krīḍati ramate paricārayati | tasya krīḍato ramamāṇasya paricārayataḥ kālāntareṇa sā āpannasatvā saṁvṛttā | tayā hṛṣṭatuṣṭapramuditayā svāmine niveditam: diṣṭyā āryputra vardhase | āpannasatvāsmi saṁvṛttā | yathā ca me dakṣiṇaṁ kukṣiṁ niśritya tiṣṭhati, niyataṁ dārako bhaviṣyatīti | so ’py āttamanāttamanāḥ pūrvakāyam abhyunnamayya dakṣiṇaṁ bāhum abhiprasārya udānam udanayati: apy evāhaṁ cirakālābhilaṣitaṁ  putramukhaṁ paśyeyam | jāto me syān nāvajātaḥ | kṛtyāni me kurvīta | bhṛtaḥ pratibibhṛyāt | dāyād yaṁ pratipadyeta | kulavaṁśo me cirasthitikaḥ syāt | asmākaṁ cāpy atītakālagatānām alpaṁ vā prabhūtaṁ vā dānāni datvā puṇyāni kṛtvā asmākaṁ nāmnā dakṣiṇām ādekṣyate: idaṁ tayor yatrayatropapannayor gacchator anugacchatv iti | āpannasatvāṁ caināṁ viditvopariprāsādatalagatām ayantritāṁ dhārayati śīte śītopakaraṇair uṣṇe uṣṇopakaraṇair vaidyaprajñaptair āhārair nātitiktair nātyamlair nātilavaṇair nātimadhurair nātikaṭukair nātikaṣāyais tiktāmlalavaṇamadhurakaṭukakaṣāyavivarjitair āhāraiḥ | hārārdhahāravirājitagātrīm apsarasam iva nandanavanavicāriṇīṁ mañcān mañcaṁ pīṭhāt pīṭham anavatarantīm adharimāṁ bhūmim | na cāsyāḥ kiṁcid amanojñaśabdaśravaṇaṁ yāvad eva garbhasya paripākāya ||",
    "avs49:13": "tatas tasyāḥ pūrvikāyāḥ prajāpatyāḥ prathamapatnyās tāṁ bahumānāl lālitāṁ dṛṣṭvā īrṣyā samutpannā | cintayanti: yady eṣā putraṁ janayiṣyati, niyataṁ māṁ bādhayiṣyati | sarvathopāyasaṁvidhānaṁ kartavyam iti | kāmān khalu pratisevyamānasya nāsti kiṁcit pāpaṁ karmācaraṇīyam iti | tayā aniṣṭagatiprapātanamugdhayā visrambham utpādya tathāvidhaṁ garbhaśātanaṁ dravyaṁ dattaṁ yena pītamātreṇaiva tasyās tapasvinyāḥ srasto garbhaḥ | tatas tayā dvitīyapatnyā sarvajñātīn saṁnipātya sā prathamā patnī samanuyujyate: tvayā me visrambham utpādya śātanaṁ dravyaṁ dattam, yena me srasto garbha iti | tato ’sau prathamapatnī jñātimadhye śapathaṁ kartuṁ pravṛttā: yadi mayā garbhaśātanaṁ dravyam anupradattaṁ syāt, ahaṁ pretī bhūtvā jātāñ jātān putrān bhakṣayeyam iti ||",
    "avs49:14": "kiṁ manyase nālada yāsau śreṣṭhibhāryā, iyaṁ sā pretī | yat tayā īrṣyāprakṛtayā garbhaśātanaṁ dattaṁ tena preteṣūpapannā | yat tayā mṛṣāvādena śapathaḥ kṛtaḥ, tasya karmaṇo vipākena rātriṁdivena pañca putrān prasūya tān eva bhakṣayati | tasmāt tarhi te nālada vāgduścaritaprahāṇāya vyāyantavyaṁ yathā evaṁvidhā doṣā na syur ye tasyāḥ pretyāḥ | ity evaṁ te nālada śikṣitavyam ||",
    "avs49:15": "idam avocad bhagavān | āttamanā āyuṣmān nālado ’nye ca devāsuragaruḍakinnaramahoragādayo bhagavato bhāṣitam abhyanandan ||"
}