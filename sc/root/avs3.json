{
    "avs3:0": "",
    "avs3:1": "",
    "avs3:2": "",
    "avs3:3": "Avadānaśatakam |",
    "avs3:4": "prathamo vargaḥ |",
    "avs3:5": "",
    "avs3:6": "3. kusīdaḥ",
    "avs3:7": "",
    "avs3:8": "buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme ||",
    "avs3:9": "śrāvastyām anyatamaḥ śreṣṭhī prativasati, āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | tena saḍṛśāt kulāt kalatram ānītam | sa tayā sārdhaṁ krīḍati ramate paricārayati | tasya krīḍato ramamāṇasya paricārayato na putro na duhitā | sa kare kapolaṁ datvā cintāparo vyavasthitaḥ: anekadhanasamuditaṁ me gṛham | na me putro na duhitā | mamātyayāt sarvasvāpateyam aputrakam iti kṛtvā rājavidheyaṁ bhaviṣyatīti | sa śramaṇabrāhmaṇanaimittikasuhṛtsaṁbandhibāndhavair ucyate: devatāyācanaṁ kuruṣveti || asti caiṣa loke pravādo yadāyācanahetoḥ putrā jāyante duhitaraś ceti | tac ca naivam | yady evam abhaviṣyat, ekaikasya putrasahasram abhaviṣyat tadyathā rājñaś cakravartinaḥ | api tu trayāṇāṁ sthānānāṁ saṁmukhībhāvāt putrā jāyante duhitaraś ca | katameṣāṁ trayāṇām | mātāpitarāu raktau bhavataḥ saṁnipatitau | mātā kalyā bhavati ṛtumatī | gandharvaś ca pratyupasthito bhavati | eṣāṁ trayāṇāṁ sthānānāṁ saṁmukhībhāvāt putrā jāyante duhitaraś ca | tathā hy asau śramaṇabrāhmaṇanaimittikasuhṛtsaṁbandhibāndhavavipralabdho ’putraḥ putrābhinandī śivavaruṇakuberaśakrabrahmādīn anyāṁś ca devatāviśeṣān āyācate sma | tadyathā ārāmadevatā vanadevatāś catvaradevatāḥ śṛṅgāṭakadevatā balipratigrāhikā devatāḥ | sahajāḥ sahadharmikā nityānubandhā api devatā āyācate sma | sa caivam āyācanaparas tiṣṭhati | anyatamaś ca satvo ’nyatamasmāt satvanikāyāc cyutvā tasyāḥ prajāpatyāḥ kukṣim avakrāntaḥ | pañcāveṇikā dharmā ekatye paṇḍitajātīye mātṛgrāme | katame pañca | raktaṁ puruṣaṁ jānāti, viraktaṁ puruṣaṁ jānāti | kālaṁ jānāti ṛtuṁ jānāti | garbham avakrāntaṁ jānāti | yasya sakāśād garbho ’vakrāmati taṁ jānāti | dārakaṁ jānāti | dārikāṁ jānāti | saced dārako bhavati dakṣiṇaṁ kukṣiṁ niśritya tiṣṭhati | saced dārikā bhavati vāmaṁ kukṣiṁ niśritya tiṣṭhati | sā āttamanāttamanāḥ svāmina ārocayati: diṣṭyā āryaputra vardhase | āpannasatvāsmi saṁvṛttā | yathā ca me dakṣiṇaṁ kukṣiṁ niśritya tiṣṭhati niyataṁ dārako bhaviṣyatīti | so ’py āttamanāttamanāḥ  pūrvakāyam atyunnamayya dakṣiṇaṁ bāhum abhiprasārya udānam udānayati: apy evāhaṁ cirakālābhilaṣitaṁ putramukhaṁ paśyeyam | jāto me syān nāvajātaḥ | kṛtyāni me kurvīta | bhṛtaḥ pratibibhṛyāt | dāyād yaṁ pratipadyeta | kulavaṁśo me cirasthitikaḥ syāt | asmākaṁ cāpy atītakālagatānām alpaṁ vā prabhūtaṁ vā dānāni datvā kṛtyāni kṛtvā asmākaṁ nāmnā dakṣiṇām ādekṣyati: idaṁ tayor yatratatropapannayor gacchator anugacchatv iti | āpannasatvāṁ caināṁ viditvopariprāsādatalagatām ayantritāṁ dhārayati | śīte śītopakaraṇair uṣṇe uṣṇopakaraṇair vaidyaprajñaptair āhārair nātitiktair nātyamlair nātilavaṇair nātimadhurair nātikaṭukair nātikaṣāyais tiktāmlalavaṇamadhurakaṭukakaṣāyavivarjitair āhārair hārārdhahāravibhūṣitagātrīm apsarasam iva nandanavanavicāriṇīṁ mañcān mañcaṁ pīṭhāt pīṭham anavatarantīm adharimāṁ bhūmim | na cāsyāḥ kiṁcid amanojñaśabdaśravaṇaṁ yāvad eva garbhasya paripākāya | sā aṣṭānāṁ vā navānāṁ vā māsānām atyayāt prasūtā | dārako jātaḥ | abhirūpo darśanīyaḥ prāsādikaḥ | janmani cāsya tat kulaṁ nanditam | tasya jātau jātimahaṁ kṛtvā nāmadheyaṁ vyavasthāpyate: kiṁ bhavatu dārakasya nāmeti | jñātayaḥ ūcuḥ: yasmād asya janmani sarvakulaṁ nanditam, tasmād bhavatu dārakasya nanda iti nāmeti | tasya nanda iti nāma vyavasthāpitam || nando dārako ’ṣṭābhyo dhātrībhyo datto dvābhyām aṁsadhātrībhyāṁ dvābhyāṁ kṣīradhātrībhyāṁ dvābhyāṁ maladhātrībhyāṁ dvābhyāṁ krīḍanikābhyāṁ dhātrībhyām | so ’ṣṭābhir dhātrībhir unnīyate vardhyate kṣīreṇa dadhnā navanītena sarpiṣā sarpimaṇḍenānyaiś cottaptottaptair upakaraṇaviśeṣaiḥ | āśu vardhate hradastham iva paṅkajam |",
    "avs3:10": "yadā mahān saṁvṛttaḥ paṁcavarṣaḥ ṣaḍvarṣo vā, tadā kusīdaḥ saṁvṛttaḥ paramakusīdaḥ | necchati śayanāsanād apy utthātum | tena tīkṣṇaniśitabuddhitayā antargṛhasthenaiva śāstrāṇy adhītāni || atha śreṣṭhina etad abhavat: so ’pi me kadācit karhicid devatārādhanayā putro jātaḥ, so ’pi kusīdaḥ paramakusīdaḥ | śayanāsanād api nottiṣṭhate | tat kiṁ mamānenedṛgjātīyena putreṇa, yo nāma svasthaśarīro bhūtvā paśur iva saṁtiṣṭhatīti || sa ca śreṣṭhī pūraṇābhiprasannaḥ | tena ṣaṭ tīrthikāḥ śāstāraḥ svagṛham āhūtāḥ: api nāma ayaṁ dārakas teṣāṁ darśanād gauravajātaḥ śayanāsanād api tāvad uttiṣṭhet | atha kusīdo dārakas tāṁś chāstṝn dṛṣṭvā cakṣuḥsaṁprekṣaṇām api na kṛtavān, kaḥ punar vāda utthāsyati vā abhivādayiṣyati vā, āsanena vā upanimantrayiṣyati | atha sa gṛhapatis tām evāvasthāṁ dṛṣṭvā suṣṭhutaram utkaṇṭhitaḥ kare kapolaṁ datvā cintāparo vyavasthitaḥ |",
    "avs3:11": "atrāntare nāsti kiṁcid buddhānāṁ bhagavatām ajñātam adṛṣṭam aviditam avijñātam | dharmatā khalu buddhānāṁ bhagavatāṁ mahākāruṇikānāṁ lokānugrahapravṛttakānām ekārakṣāṇāṁ śamathavipaśyanāvihāriṇāṁ tridamathavastukuśalānāṁ caturoghottīrṇānāṁ caturṛddhipādacaraṇatalasupratiṣṭhitānāṁ caturṣu saṁgrahavastuṣu dīrgharātrakṛtaparicayānāṁ pañcāṅgaviprahīṇānāṁ pañcagatisamatikrāntānāṁ ṣaḍaṅgasamanvāgatānāṁ ṣaṭpāramitāparipūrṇānāṁ saptabodhyaṅgakusumāḍhyānām aṣṭāṅgamārgadeśikānāṁ  navānupūrvavihārasamāpattikuśalānāṁ daśabalabalināṁ daśadiksamāpūrṇayaśasāṁ daśaśatavaśavartiprativiśiṣṭānāṁ trī rātres trir divasasya ca buddhacakṣuṣā lokaṁ vyavalokya jñānadarśanaṁ pravartate: ko hīyate ko vardhate kaḥ kṛcchraprāptaḥ kaḥ saṁkaṭaprāptaḥ kaḥ saṁbādhaprāptaḥ kaḥ kṛcchrasaṁkaṭasaṁbādhaprāptaḥ ko ’pāyanimnaḥ ko ’pāyapravaṇaḥ ko ’pāyaprāgbhāraḥ kam aham apāyād uddhṛtya svarge mokṣe ca pratiṣṭhāpayeyam | kasya kāmapaṅkanimagnasya hastoddhāram anupradadyām | kam āryadhanavirahitam āryadhanaiśvaryādhipatye pratiṣṭhāpayeyam | kasyājñānatimirapaṭalaparyavanaddhanetrasya jñānāñjanaśalākayā cakṣur viśodhayāmi | kasyānavaropitāni kuśalamulāny avaropayeyam | kasyāvaropitāni paripācayeyam | kasya paripakvāni vimocayeyam | āha ca:",
    "avs3:12": "",
    "avs3:13": "apy evātikramed velāṁ sāgaro makarālayaḥ",
    "avs3:14": "na tu vaineyavatsānāṁ buddho velām atikramet ||",
    "avs3:15": "",
    "avs3:16": "paśyati bhagavān: ayaṁ dārakaḥ kusīdo maddarśanād vīryam ārapsyate yāvad anuttarāyāṁ samyaksaṁbodhau cittaṁ pariṇāmayiṣyatīti | tato bhagavatā tīrthyānāṁ madadarpacchittyarthaṁ dārakasya ca kuśalamūlasaṁjananārthaṁ sūryasahasrātirekaprabhāḥ kanakavarṇamarīcaya utsṛṣṭāḥ, yais tad gṛhaṁ samantād avabhāsitam | kalpasahasraparibhāvitāś ca maitryaṁśava utsṛṣṭāḥ, yair asya spṛṣṭamātraṁ śarīraṁ prahlāditam | sa itaś cāmutaś ca prekṣitum ārabdhaḥ: kasya prabhāvān mama śarīraṁ prahlāditam iti | tato bhagavān bhikṣugaṇaparivṛtas tad gṛhaṁ praviveśa | dadarśa kusīdo buddhaṁ bhagavantaṁ dvātriṁśatā mahāpuruṣulakṣaṇaiḥ samalaṁkṛta aśītyā cānuvyaṁjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | dṛṣṭvā ca punaḥ paraṁ prasādam āpannaḥ | sahasā svayam evotthāya bhagavato ’rthe āsanaṁ prajñapayati | evaṁ cāha: etu bhagavān, svāgataṁ bhagavataḥ, niṣīdatu bhagavān prajñapta evāsana iti | athāsya mātāpitarāv antarjanaś cādṛṣṭapūrvaprabhāvaṁ dṛṣṭvā paramaṁ vismayam āpannāḥ ||",
    "avs3:17": "tataḥ kusīdo dārako harṣavikasitābhyāṁ nayanābhyāṁ bhagavataḥ pādābhivandanaṁ kṛtvā purastān niṣaṇṇo dharmaśravaṇāya | tasmai bhagavatā anekaprakāraṁ kausīdyasyāvarṇo bhāṣitaḥ, vīryārambhasya cānuśaṁsaḥ | candanamayīṁ cāsya yaṣṭim anuprayacchati: imāṁ dāraka yaṣṭim ākoṭayeti | sa tām ākoṭayitum ārabdhaḥ | athāsau yaṣṭir ākoṭyamānā manojñaśabdaśravaṇaṁ karoti, vividhāni ca ratnanidhānāni paśyati | tasyaitad abhavat: mahān batāyaṁ vīryārambhe viśeṣo yanv ahaṁ bhūyasyā mātrayā vīryam ārabheyeti | sa śrāvastyāṁ ghaṇṭāv avaghoṣaṇaṁ sārthavāham ātmānam udghoṣya ṣaḍvārān mahāsamudram avatīrṇaḥ | tataḥ siddhayānapātreṇa mahāratnasaṁgrahaṁ kṛtvā bhagavān antarniveśane saśrāvakasaṁgho bhojitaḥ | anuttarāyāṁ ca samyaksaṁbodhau praṇidhānaṁ kṛtam ||",
    "avs3:18": "atha bhagavān kusīdasya dārakasya hetuparaṁparāṁ karmaparaṁparāṁ ca jñātvā smitaṁ prāvirakārṣīt | dharmatā khalu yasmin samaye buddhā bhagavantaḥ smitaṁ prāviṣkurvanti tasmin samaye nīlapītalohitāvadātā arciṣo mukhān niścārya kāścid adhastād gacchanti, kāścid upariṣṭād gacchanti | yā  adhastād gacchanti, tāḥ saṁjīvaṁ kālasūtraṁ saṁghātaṁ rauravaṁ mahārauravaṁ tapanaṁ pratāpanam avīcim arbudaṁ nirarbudaṁ aṭaṭaṁ hahavaṁ huhuvam utpalaṁ padmaṁ mahāpadmaṁ narakān gatvā ye uṣṇanarakās teṣu śītībhūtā nipatanti, ye śītanarakās teṣu uṣṇībhūtā nipatanti, tena teṣāṁ satvānāṁ kāraṇāviśeṣāḥ pratiprasrabhyante | teṣām evaṁ bhavati: kiṁ nu vayaṁ bhavanta itaś cyutāḥ āhosvid anyatropapannā iti | teṣāṁ prasādasaṁjananārthaṁ bhagavān nirmitaṁ visarjayati | teṣāṁ nirmitaṁ dṛṣṭvaivaṁ bhavati: na hy eva vayaṁ bhavantaḥ itaś cyutāḥ, nāpy anyatropapannāḥ | api tv ayam apūrvadarśanaḥ satvaḥ, asyānubhāvenāsmākaṁ kāraṇāviśeṣāḥ pratiprasrabdhā iti | te nirmite cittam abhiprasādya tan narakavedanīyaṁ karma kṣapayitvā devamanuṣyeṣu pratisandhiṁ gṛhṇanti yatra satyānāṁ bhājanabhūtā bhavanti | yā upariṣṭād gacchanti, tāś cāturmahārājikāṁs trayastriṁśān yāmāṁs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṁ duḥkhaṁ śūnyam anātmety udghoṣayanti, gāthādvayaṁ ca bhāṣante:",
    "avs3:19": "",
    "avs3:20": "ārabhadhvaṁ niṣkrāmata yujyadhvaṁ buddhaśāsane",
    "avs3:21": "dhunīta mṛtyunaḥ sainyaṁ naḍāgāram iva kuñjaraḥ ||",
    "avs3:22": "yo hy asmin dharmavinaye apramattaś cariṣyati",
    "avs3:23": "prahāya jātisaṁsāraṁ duḥkhasyāntaṁ kariṣyati ||  iti",
    "avs3:24": "",
    "avs3:25": "atha tā arciṣas trisāhasramahāsāhasraṁ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | tad yadi bhagavān atītaṁ karma vyākartukāmo bhavati, bhagavataḥ pṛṣṭhato ’ntardhīyante | anāgataṁ vyākartukāmo bhavati, purastād antardhīyante | narakopapattiṁ vyākartukāmo bhavati, pādatale ’ntardhīyante | tiryagupapattiṁ vyākartukāmo bhavati, pārṣṇyām antardhīyante | pretopapattiṁ vyākartukāmo bhavati, pādāṅguṣṭhe ’ntardhīyante | manuṣyopapattiṁ vyākartukāmo bhavati, jānunor antardhīyante | balacakravartirājyaṁ vyākartukāmo bhavati, vāme karatale ’ntardhīyante | cakravartirājyaṁ vyākartukāmo bhavati, dakṣiṇe karatale ’ntardhīyante | devopapattiṁ vyākartukāmo bhavati, nābhyām antardhīyante | śrāvakabodhiṁ vyākartukāmo bhavati, āsye ’ntardhīyante | pratyekabodhiṁ vyākartukāmo bhavati, ūrṇāyām antardhīyante | anuttarāṁ samyaksaṁbodhiṁ vyākartukāmo bhavati, uṣṇīṣe antardhīyante ||",
    "avs3:26": "atha ca tā arciṣo bhagavantaṁ triḥ pradakṣiṇīkṛtya bhagavata ūṣṇīṣe ’ntarhitāḥ | athāyuṣmān ānandaḥ kṛtakarapuṭo bhagavantaṁ papraccha:",
    "avs3:27": "",
    "avs3:28": "nānāvidho raṅgasahasracitro",
    "avs3:29": "vaktrāntarān niṣkasitaḥ kalāpaḥ",
    "avs3:30": "avabhāsitā yena diśaḥ samantād",
    "avs3:31": "divākareṇodayatā yathaiva ||",
    "avs3:32": "",
    "avs3:33": "gāthāś ca bhāṣate:",
    "avs3:34": "",
    "avs3:35": "vigatodbhavā dainyamadaprahīṇā",
    "avs3:36": "buddhā jagaty uttamahetubhūtāḥ",
    "avs3:37": "nākāraṇaṁ śaṅkhamṛṇālagauraṁ",
    "avs3:38": "smitam upadarśayanti jinā jitārayaḥ ||",
    "avs3:39": "tatkālaṁ svayam adhigamya vīra buddhyā",
    "avs3:40": "śrotṝṇāṁ śramaṇa jinendra kāṅkṣitānām",
    "avs3:41": "dhīrābhir munivṛṣa vāgbhir uttamābhir",
    "avs3:42": "utpannaṁ vyapanaya saṁśayaṁ śubhābhiḥ ||",
    "avs3:43": "nākāsmāl lavaṇajalādrirājadhairyāḥ",
    "avs3:44": "saṁbuddhāḥ smitam upadarśayanti nāthāḥ",
    "avs3:45": "yasyārthe smitam upadarśayanti dhīrāḥ",
    "avs3:46": "taṁ śrotuṁ samabhilaṣanti te janaughāḥ ||  iti",
    "avs3:47": "",
    "avs3:48": "bhagavān āha: evam etad ānanda, evam etat | nāhetvapratyayam ānanda tathāgatā arhantaḥ samyaksaṁbuddhāḥ smitaṁ prāviṣkurvanti | paśyasy ānanda anena kusīdena dārakeṇa mamaivaṁvidhaṁ satkāraṁ kṛtam | evaṁ bhadanta | eṣa ānanda kuśido dārako ’nena kuśalamūlena cittotpādena deyadharmaparityāgena ca trikalpāsaṁkhyeyasamudānītāṁ bodhiṁ samudānīya mahākaruṇāparibhāvitāḥ ṣaṭpāramitāḥ paripūrya atibalavīryaparākramo nāma samyaksaṁbuddho bhaviṣyati, daśabhir balaiś caturbhir vaiśāradyais tribhir āveṇikaiḥ smṛtyupasthānair mahākaruṇayā ca | ayam asya deyadharmo yo mamāntike cittaprasāda iti ||",
    "avs3:49": "idam avocad bhagavān | āttamanasas te ca bhikṣavo bhagavato bhāṣitam abhyanandan ||",
    "avs3:50": "4. sārthavāhaḥ",
    "avs3:51": "buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme ||",
    "avs3:52": "śrāvastyām anyatamo mahāsārthavāho mahāsamudrād bhagnayānapātra āgataḥ | sa dvir api trir api svadevatāyācanaṁ kṛtvā mahāsamudram avatīrṇo bhagnayānapātra evāgataḥ | tato ’sya mahān kheda utpannaḥ | sa imāṁ cintām āpede: ko me upāyaḥ svādyena dhanārjanaṁ kuryām iti | tasyaitad abhavat: ayaṁ buddho bhagavān sarvadevaprativiśiṣṭataraḥ ātmahitaparahitapratipannaḥ kāruṇiko mahādharmakāmaḥ prajāvatsalaḥ, yanv aham idānīm asya nāmnā punar api mahāsamudram avatareyam | siddhayānapātras tv āgaccheyaṁ ced upārdhena dhanenāsya pūjāṁ kuryām iti ||",
    "avs3:53": "sa evaṁ kṛtavyavasāyaḥ punar api mahāsamudram avatīrṇaḥ | buddhānubhāvena ca ratnadvīpaṁ saṁprāpya mahāratnasaṁgrahaṁ kṛtvā kuśalasvastinā svagṛham anuprāptaḥ | sa mārgaśramaṁ prativinodya bhāṇḍaṁ pratyavekṣitum ārabdhaḥ | tasya nānāvicitrāṇi ratnāni dṛṣṭvā mahāṁllābha utpannaḥ | cintayati ca: mayā īdṛśānāṁ ratnānāṁ śramaṇasya gautamasya upārdhaṁ dātavyaṁ bhaviṣyati | yanv aham etāni svasyāḥ patnyā āyaḥ | tena kārṣāpaṇadvayena vikrīya bhagavato gandhaṁ dadyām iti | sa kārṣāpaṇadvayenāgaruṁ krītvā jetavanaṁ gataḥ | tato ’patrapamāṇarūpo dvārakoṣṭhake sthitvāgaruṁ dhūpitavān ||",
    "avs3:54": "atha bahagavāṁs tad rūpam ṛddhyabhisaṁskāram abhisaṁskṛtavān yena sa dhūpa upari vihāyasam abhyudgamya sarvāṁ ca śrāvastīṁ sphuritvā mahadabhrakūṭavad avasthitaḥ | tasya tad atyadbhutaṁ devamanuṣyāvarjanakaraṁ prātihāryaṁ dṛṣṭvā mahān prasāda utpannaḥ | sa svacittaṁ paribhāṣitavān: naitan mama pratirūpaṁ syād yad ahaṁ bhagavantaṁ ratnair nābhyarcayeyam iti || atha tena sārthavāhena bhagavān saśrāvakasaṁgho ’ntarniveśane bhaktenopanimantritaḥ | tataḥ praṇītenāhāreṇa saṁtarpya mahāratnair avakīrṇaḥ | tatas tāni ratnāni upari vihāyasam abhyudgamya mūrdhni bhagavato ratnakūṭāgāro ratnacchatraṁ ratnamaṇḍapaś cāvasthitaḥ, yan na śakyaṁ suśikṣitena karmakāreṇa karmāntevāsinā vā kartum, yathāpi tad buddhasya buddhānubhāvena devatānāṁ ca devatānubhāvena ||",
    "avs3:55": "atha sārthavāho dviguṇajātaprasādas tatpratihāryadarśanān mūlanikṛtta iva drumo bhagavataḥ pādayor nipatya praṇidhānaṁ kartum ārabdhaḥ: anenāhaṁ kuśalamūlena cittotpādena deyadharmaparityāgena ca andhe loke anāyake apariṇāyake buddho bhūyāsam atīrṇānāṁ satvānāṁ tārayita, amuktānāṁ mocayitā, anāśvastānām āśvāsayitā, aparinirvṛtānāṁ parinirvāpayiteti ||",
    "avs3:56": "atha bhagavāṁs tasya sārthavāhasya hetuparaṁparāṁ karmaparaṁparāṁ ca jñātvā smitaṁ prāviṣkārṣīt | dharmatā khalu yasmin samaye buddhā bhagavantaḥ smitaṁ prāviṣkurvanti tasmin samaye nīlapītalohitāvadātā arciṣo mukhān niścārya kāścid adhastād gacchanti, kāścid upariṣṭād gacchanti | yā adhastād gacchanti, tāḥ saṁjīvaṁ kālasūtraṁ saṁghātaṁ rauravaṁ mahārauravaṁ tapanaṁ pratāpanam avīcim arbudaṁ nirarbudaṁ aṭaṭaṁ hahavaṁ huhuvam utpalaṁ padmaṁ mahāpadmaṁ narakān gatvā ye uṣṇanarakās teṣu śītībhūtā nipatanti, ye śītanarakās teṣūṣṇībhūtā nipatanti | tena teṣāṁ satvānāṁ kāraṇāviśeṣāḥ pratiprasrabhyante | teṣām evaṁ bhavati: kiṁ nu vayaṁ bhavanta itaś cyutāḥ āhosvid anyatropapannā iti | teṣāṁ prasādasaṁjananārthaṁ bhagavān nirmitaṁ visarjayati | teṣāṁ nirmitaṁ dṛṣṭvaivaṁ bhavati: na hy eva vayaṁ bhavantaḥ itaś cyutā nāpy anyatropapannāḥ | api tv ayam apūrvadarśanaḥ satvaḥ, asyānubhāvenāsmākaṁ kāraṇāviśeṣāḥ pratiprasrabdhā iti | te nirmite cittam abhiprasādya tan narakavedanīyaṁ karma kṣapayitvā devamanuṣyeṣu pratisandhiṁ gṛhṇanti, yatra satyānāṁ bhājanabhūtā bhavanti | yā upariṣṭād gacchanti, tāś cāturmahārājikāṁs trayastriṁśān, yāmāṁs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ  parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṁ duḥkhaṁ śūnyam anātmety udghoṣayanti, gāthādvayaṁ ca bhāṣante:",
    "avs3:57": "",
    "avs3:58": "ārabhadhvaṁ niṣkrāmata yujyadhvaṁ buddhaśāsane",
    "avs3:59": "dhunīta mṛtyunaḥ sainyaṁ naḍāgāram iva kuñjaraḥ ||",
    "avs3:60": "yo hy asmin dharmavinaye apramattaś cariṣyati",
    "avs3:61": "prahāya jātisaṁsāraṁ duḥkhasyāntaṁ kariṣyati ||  iti",
    "avs3:62": "",
    "avs3:63": "atha tā arciṣas trisāhasramahāsāhasraṁ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | tad yadi bhagavān atītaṁ karma vyākartukāmo bhavati, bhagavataḥ pṛṣṭhato ’ntardhīyante | anāgataṁ vyākartukāmo bhavati, purastād antardhīyante | narakopapattiṁ vyākartukāmo bhavati, pādatale ’ntardhīyante | tiryagupapattiṁ vyākartukāmo bhavati, pārṣṇyām antardhīyante | pretopapattiṁ vyākartukāmo bhavati, pādāṅguṣṭhe ’ntardhīyante | manuṣyopapattiṁ vyākartukāmo bhavati, jānunor antardhīyante | balacakravartirājyaṁ vyākartukāmo bhavati, vāme karatale ’ntardhīyante | cakravartirājyaṁ vyākartukāmo bhavati, dakṣiṇe karatale ’ntardhīyante | devopapattiṁ vyākartukāmo bhavati, nābhyām antardhīyante | śrāvakabodhiṁ vyākartukāmo bhavati, āsye ’ntardhīyante | pratyekabodhiṁ vyākartukāmo bhavati, ūrṇāyām antardhīyante | anuttarāṁ samyaksaṁbodhiṁ vyākartukāmo bhavati, uṣṇīṣe antardhīyante ||",
    "avs3:64": "atha tā arciṣo bhagavantaṁ triḥ pradakṣiṇīkṛtya bhagavata ūṣṇīṣe ’ntarhitāḥ | athāyuṣmān ānandaḥ kṛtakarapuṭo bhagavantaṁ papraccha:",
    "avs3:65": "",
    "avs3:66": "nānāvidho raṅgasahasracitro",
    "avs3:67": "vaktrāntarān niṣkasitaḥ kalāpaḥ",
    "avs3:68": "avabhāsitā yena diśaḥ samantād",
    "avs3:69": "divākareṇodayatā yathaiva ||",
    "avs3:70": "",
    "avs3:71": "gāthāś ca bhāṣate:",
    "avs3:72": "",
    "avs3:73": "vigatodbhavā dainyamadaprahīṇā",
    "avs3:74": "buddhā jagaty uttamahetubhūtāḥ",
    "avs3:75": "nākāraṇaṁ śaṅkhamṛṇālagauraṁ",
    "avs3:76": "smitam upadarśayanti jinā jitārayaḥ ||",
    "avs3:77": "tatkālaṁ svayam adhigamya vīra buddhyā",
    "avs3:78": "śrotṝṇāṁ śramaṇa jinendra kāṅkṣitānām",
    "avs3:79": "dhīrābhir munivṛṣa vāgbhir uttamābhir",
    "avs3:80": "utpannaṁ vyapanaya saṁśayaṁ śubhābhiḥ ||",
    "avs3:81": "nākāsmāl lavaṇajalādrirājadhairyāḥ",
    "avs3:82": "saṁbuddhāḥ smitam upadarśayanti nāthāḥ |",
    "avs3:83": "yasyārthe smitam upadarśayanti dhīrāḥ",
    "avs3:84": "taṁ śrotuṁ samabhilaṣanti te janaughāḥ ||  iti",
    "avs3:85": "",
    "avs3:86": "bhagavān āha: evam etad ānanda, evam etat | nāhetvapratyayam ānanda tathāgatā arhantaḥ samyaksaṁbuddhāḥ smitaṁ prāviṣkurvanti | paśyasy ānanda anena sārthavāhena mamaivaṁvidhaṁ satkāraṁ kṛtam | evaṁ bhadanta | eṣa ānanda sārthavāho ’nena kuśalamūlena cittotpādena deyadharmaparityāgena ca trikalpāsaṁkhyeyasamudānītāṁ bodhiṁ samudānīya mahākaruṇāparibhāvitāḥ ṣaṭ pāramitāḥ paripūrya ratnottamo nāma samyaksaṁbuddho bhaviṣyati, daśabhir balaiś caturbhir vaiśāradyais tribhir āveṇikaiḥ smṛtyupasthānair mahākaruṇayā ca | ayam asya deyadharmo yo mamāntike cittasyābhiprasādaḥ ||",
    "avs3:87": "idam avocad bhagavān | āttamanasas te bhikṣavo bhagavato bhāṣitam abhyanandan ||"
}