{
    "san-lo-mvu84:0": "Mahāvastu",
    "san-lo-mvu84:1": "84. The Jātaka of Gaṅgapāla",
    "san-lo-mvu84:2": "bhūtapūrvaṁ bhikṣavo atīte dhvani nagare vārāṇasyāṁ kāśijanapade dve daridrā dārakā kulmāṣapuṭakāni bhaktaṁ gṛhya kāṣṭhahārakā gacchanti pratyekabuddho ca vārāṇasīṁ piṇḍāya praviśati prāsādikena īryāpathena abhikrāntapratikrāntena ālokitavilokitena saṁmiṁjitaprasāritasaṁghāṭī pātracīvaradhāraṇena nāgo pi viya kāritakāraṇo antargatehi indriyehi antargatena mānasena sthitena dharmatāprāptena smṛtaḥ saṁprajāno samāhito ekāgracitto saṁvṛtendriyo avikṣiptadṛṣṭī || te khu taṁ dṛṣṭvā prasādam upasaṁkramanti || te dāni prasannacittā anyonyaṁ evam āhansuḥ || ye kecid dārakā rucchavṛttikā aśanavasanaviprahīnā manuṣyadurgatā manuṣyakṛpaṇā manuṣyavarākā yathā vayaṁ cānye ca sarve edṛśeṣu dvipādakeṣu puṇyakṣetreṣu kuśalamūlāni na kṛtvā ye kecit punar  āḍhyā mahādhanā mahābhogā kṣatriyamahāśālā vā brāhmaṇamahāśālā vā anye vā kecit sukhitā sarve te evarūpeṣu dvipādeṣu puṇyakṣetreṣu kuśalāni kṛtvā | yaṁ nūnaṁ vayaṁ imāṁ kulmāṣāṁ imasya ṛṣisya pātreṣu pratiṣṭhāpayema || tehi dāni te kulmāṣā tasya pratyekabuddhasya pātreṣu pratiṣṭhāpitā || pratyekabuddho pi teṣāṁ dārakānāṁ tāṁ bhikṣāṁ pratigṛhya haṁsarājā viya vaihāyasena prakramito || te dārakā taṁ pratyekabuddhaṁ vaihāyasena gacchantaṁ dṛṣṭvā prītisaṁjātā mahābhāgo asmābhiḥ ṛṣiḥ piṇḍapātreṇa pratimānito || te dāni prītisaumanasyajātāḥ praṇidhānaṁ utpādenti || eko āha || ahaṁ anena kuśalamūlena rājā bhaveyaṁ kṣatriyo mūrdhnābhiṣikto || dvitīyo āha || anena kuśalamūlena brāhmaṇamahāśālakule upapadyeyaṁ āḍhyo mahādhano mahābhogo ||",
    "san-lo-mvu84:3": "na hi cittaprasannena svalpikā bhavati dakṣiṇā |",
    "san-lo-mvu84:4": "tathāgate ca saṁbuddhe ye ca buddhāna śrāvakā ||",
    "san-lo-mvu84:5": "sarve kṣayāntā nicayāḥ patanāntāḥ samucchrayāḥ |",
    "san-lo-mvu84:6": "saṁyogā viprayogāntā maraṇāntaṁ hi jīvitaṁ ||",
    "san-lo-mvu84:7": "te dāni dārakā āyukṣayāc ca karmakṣayāc ca kālagatā samāgatā tatraiva vārāṇasīyaṁ nagare | eko pi rājakule rājño agramahiṣīye upapanno dvitīyo pi purohitakule purohitasya bhāryāye kukṣismiṁ upapanno || kālena samayena rājabhāryā purohitabhāryā ca prajātā | ubhaye dārakā jātā || ubhayeṣāṁ saptāhaṁ ramaṇīyāni jātakarmāṇi kṛtāni saptāhasyātyayena rājaputrasyāpi brahmadatto ti  nāma kṛtaṁ purohitaputrasyāpi upako ti nāma kṛtaṁ || anurūpā dhātrī upasthāpitā rājaputro ca purohitaputro ca yathā utpalaṁ vā padumaṁ vā kumudaṁ vā puṇḍarīkaṁ vā tathā saṁvardhanti || yathoktaṁ bhagavatā ||",
    "san-lo-mvu84:8": "kṛtapuṇyā hi vardhanti nyagrodhā viya subhūmiyaṁ jātā |",
    "san-lo-mvu84:9": "anupanthake viya drumā alpapuṇyā vihīnā tti ||",
    "san-lo-mvu84:10": "te dāni yatra kāle vivṛddhā vijñaprāptā saṁjātā tato lipīyaṁ pi sekhiyanti lekhāśilpagaṇanāṁ dhāraṇamudrāṁ || rājaputro pi brahmadatto hastismiṁ aśvasmiṁ dhanusmiṁ tsarusmiṁ dhāvitasmiṁ laṁghite javite iṣvastrajñāneṣu sarvatra gatiṁgato saṁjāto || pitare ca kālagatena brahmadatto kumāro amātyehi vārāṇasyāṁ rājyenābhiṣikto || upako ca māṇavako anyatarāye māṇavikāye sārdhaṁ pratibaddhacitto abhūṣi || so dāni tāye māṇavikāye kasmiṁcid eva sthāne kiṁcit kālaṁ avasādito abhūṣi na taṁ oloketi | vārāṇasīyaṁ ca kaumudī cāturmāsī upasthāpitā sāpi māṇavikā upakasya māṇavakasya bhāvānuraktā pratyāgatā || māṇava kaumudī cāturmāsī upasthitā gandhamālyaṁ me upasthāpehi yathā kaumudī cāturmāsī ramaṇīyaṁ kareyāma || so dāni māṇavako tasyā māṇavikāye śrutvā tuṣṭo āttamano abhūṣi | diṣṭyā me māṇavikā pratyāgatā ti || tasya dāni upakasya māṇavakasya gaṁgākūle māṣa aparasya puruṣasya sakāśāto yācanakaṁ labdhaṁ | so ca naṁ māṣo tatraiva gaṁgākūle gopitako abhūṣi || so dāni tasya māṣasya arthāye vighane  madhyāhne vartamāne harṣeṇa madhurāṇi kinnarīya gītāni gāyanto gaṁgākūle [tasya māṣasya arthāye] gacchati ||",
    "san-lo-mvu84:11": "adrākṣīd bhikṣavaḥ rājā brahmadatto upariprāsādavaragataḥ upakaṁ māṇavakaṁ madhyāhne vighane madhureṇa svareṇa gāyantaṁ antonagarāto vahirnagaraṁ gacchantaṁ dṛṣṭvā ca punarmasya upake māṇavake premnaṁ nipatitaṁ || yathoktaṁ bhagavatā ||",
    "san-lo-mvu84:12": "pūrve vāsanivāsena pratyutpanne hitena vā |",
    "san-lo-mvu84:13": "evan taṁ jāyate premnaṁ utpalaṁ vā yathodake ||",
    "san-lo-mvu84:14": "yatra mano niviśati cittaṁ vāpi prasīdati |",
    "san-lo-mvu84:15": "niṣṭhāṁ paṇḍitā gaccheyuḥ saṁvutthā me purā bhave ||",
    "san-lo-mvu84:16": "evaṁ tasya rājño brahmadattasya tatra upake māṇavake saha darśanena premnaṁ nipatitaṁ || tana rājñā brahmadattena upakasya māṇavakasya dūto preṣito || gacchatha yo eṣo māṇavako gāyanto antarnagarāto vahirnagaraṁ gacchati etaṁ ānetha || so tehi gatvā uccati || āgaccha māṇavaka rājā te śabdāpetīti || so dāni tehi rājapuruṣehi rājño sakāśam upanīto || deva ayaṁ so māṇavako ānīto || atha khalu rājā brahmadatto upakaṁ māṇavakaṁ gāthāye adhyabhāṣe ||",
    "san-lo-mvu84:17": "madhyantike vītinate kukkulavattato mahī |",
    "san-lo-mvu84:18": "atha gāyasi vaktrāṇi na tāpayati ātapo ||",
    "san-lo-mvu84:19": "upari tapati ādityo heṣṭā tapati vālikā |",
    "san-lo-mvu84:20": "udagracitto sumano atha vaktrāṇi gāyasi ||",
    "san-lo-mvu84:21": "atha khalu bhikṣavaḥ upako māṇavako rājānaṁ brahmadattaṁ gāthāye pratyabhāṣe ||",
    "san-lo-mvu84:22": "na ātapo tāpayati antakā tāpayanti māṁ |",
    "san-lo-mvu84:23": "antakāś ca vighātāś ca te tāpenti na ātapo ||",
    "san-lo-mvu84:24": "itvaraṁ khu ayaṁ tāpo yo khu kāyaṁ pratāpaye |",
    "san-lo-mvu84:25": "kāryā nāma vivādā ca te tāpenti na ātapo ||",
    "san-lo-mvu84:26": "rājā dāni brahmadatto upakaṁ māṇavakaṁ gāthāye pratyabhāṣati ||",
    "san-lo-mvu84:27": "kin te janeti saṁkṣobhaṁ ayaṁ kena pratapyati |",
    "san-lo-mvu84:28": "tāpena pīḍito kāyo taṁ tvaṁ ākhyāhi pṛcchito ||",
    "san-lo-mvu84:29": "atha khalu bhikṣavo upako māṇavako rājānaṁ brahmadattaṁ gāthāye pratyabhāṣati ||",
    "san-lo-mvu84:30": "vṛṣalī deva kāntā me kuṁbhadāsī ariṁdama |",
    "san-lo-mvu84:31": "tasyā upasthito sarvo tayāsmi upatāpito ||",
    "san-lo-mvu84:32": "atha bhiksavo rājā brahmadatto upakaṁ māṇavakaṁ āmantrayati || kahiṁ māṇavaka gamiṣyasīti || atha khalu bhikṣavaḥ upako māṇavako rājānaṁ brahmadattaṁ gāthāye pratyabhāṣati ||",
    "san-lo-mvu84:33": "māṣo me yācanālabdho gaṁgātīrasmiṁ gopito |",
    "san-lo-mvu84:34": "purastime nagarasya tadarthāya vrajāmy ahaṁ ||",
    "san-lo-mvu84:35": "atha khalu bhikṣavo rājā brahmadatto upakaṁ māṇavakaṁ āmantrayati || āgamehi  tāvat* māṇavaka muhūrtaṁ śītalake gamiṣyasi || atha khalu upako māṇavako rājānaṁ brahmadattaṁ gāthāye pratyabhāṣe ||",
    "san-lo-mvu84:36": "yehi artho ayānasya ūrdhvaṁ tiṣṭhanti tiṣṭhato |",
    "san-lo-mvu84:37": "yāne tu vahyamānasya purato dhāvanti dhāvato |",
    "san-lo-mvu84:38": "gaṁsāmy ahaṁ mahārāja tasya māṣasya kāraṇā ||",
    "san-lo-mvu84:39": "(atha khalu rājā brahmadatto upakaṁ māṇavakaṁ gāthāye pratyabhāṣe)",
    "san-lo-mvu84:40": "sace te artho māṣeṇa ahaṁ māṣaṁ dadāmi te |",
    "san-lo-mvu84:41": "karohi kṛtyaṁ māṣeṇa uṣṇe māṇava mā vraja ||",
    "san-lo-mvu84:42": "upako māṇavako āha || yadi vedo māṣaṁ dāsyati etaṁ dvitīyaṁ māṣaṁ etehi māṣehi tuṣṭā bhave pi vṛṣalī kaumudīyaṁ ca avighnaṁ bhaviṣyati || atha khalu upako māṇavako rājānaṁ brahmadattaṁ gāthāye adhyabhāṣe ||",
    "san-lo-mvu84:43": "yaṁ ca māṣaṁ devo dadyāt taṁ dvitīyaṁ bhaviṣyati |",
    "san-lo-mvu84:44": "etehi dvīhi māṣehi tuṣṭā sā vṛṣalī bhave ||",
    "san-lo-mvu84:45": "rājā āha || ahan te māṇava duve māṣāṇi dāsyāmi mā ca uṣṇena pacyanto gacchāhi || rājā brahmadatto upakaṁ māṇavakaṁ gāthāye adhyabhāṣe ||",
    "san-lo-mvu84:46": "sace te artho māṣehi duve māṣā dadāmi te |",
    "san-lo-mvu84:47": "karohi kṛtyaṁ māṣehi uṣṇe māṇava mā vraja ||",
    "san-lo-mvu84:48": "upako āha || ete ca dve māṣā taṁ ca tṛtīyaṁ bhaviṣyati āmantraṇaṁ ca bhaviṣyati | evaṁ vṛṣalīye ramaṇīyaṁ kaumudikaṁ bhaviṣyati ||",
    "san-lo-mvu84:49": "bhavataś ca duve māṣā taṁ tṛtīyaṁ bhaviṣyati |",
    "san-lo-mvu84:50": "etehi trīhi māṣehi tuṣṭā sā vṛṣalī bhave ||",
    "san-lo-mvu84:51": "rājā brahmadatto upakaṁ māṇavakaṁ evam āha || māṇavaka uṣṇe mā gacchāhi ahaṁ te trayo māṣāṁ dāsyāmīti |",
    "san-lo-mvu84:52": "sace te artho māṣehi bhūyo māṣāṁ dadāmi te |",
    "san-lo-mvu84:53": "karohi kṛtyaṁ māṣehi uṣṇe māṇava mā vraja ||",
    "san-lo-mvu84:54": "māṇavako āha || deva etāni va trayo māṣā taṁ caturthaṁ bhaviṣyati āmantraṇaṁ tatra bhūyo bhaviṣyati | evaṁ vṛṣalikāye sārdhaṁ ramaṇī kaumudīyaṁ bhaviṣyati ||",
    "san-lo-mvu84:55": "bhavataś ca trayo māṣā taṁ caturthaṁ bhaviṣyati |",
    "san-lo-mvu84:56": "caturhi deva māṣehi udagrā vṛṣalī bhave ||",
    "san-lo-mvu84:57": "etena krameṇa rājā brahmadatto śatasahasraṁ upakasya māṇvakasya deti taṁ ca māṣaṁ na muṁcati | yāvad aparārdhena tato māṣāto na nivartito || tena dāni rājñā brahmadattena ardharājyaṁ tasya upakasya māṇavakasya dinnaṁ | antaḥpurāto ardhaṁ dinnaṁ | kośakoṣṭhāgārāṇāṁ pi dinnam ardham amātyabhaṭṭabalāgrāṇāṁ pi ardhaṁ dinnaṁ ||",
    "san-lo-mvu84:58": "te dāni ubhaye rājyaṁ kārayanti | ubhau arthāni samanuśāsanti || so dāni māṇavako paṁcahi kāmaguṇehi samarpito krīḍati ramati paricārayati || so dāni  rājā brahmadatto atyarthaṁ atīva upakasya māṇavakasya santike viśvasto yadi kahiṁci pi gacchati tataḥ upakasya māṇavakasya utsaṁge śīrṣaṁ dattvā śayati || tasya dāni upakasya rājñā śayitena etad abhūṣi || kathaṁ ekarājyena duve rājāno yaṁ nūnāhaṁ imaṁ rājānaṁ brahmadattaṁ ghātetvā aham eva eko rājā bhaveyan ti || tasya dāni bhūyo etad abhūṣi | na etad mama sādhu bhaveya na pratirūpaṁ yam ahaṁ rājño brahmadattasya kṛtajñasya akṛtajño bhaveyaṁ || dvitīyaṁ tṛtīyakaṁ pi etad abhūṣi | na etaṁ sādhu bhaveya na pratirūpaṁ yaṁ eke rājye duve rājāno yaṁ nūnāhaṁ rājānaṁ brahmadattaṁ jīvitāto vyavaropayitvā aham eva eko kāśirājā bhaveyaṁ ti || tasya dāni dvitīyakaṁ tṛtīyakaṁ pi etad abhūṣi | na etaṁ mama sādhu bhaveya na pratirūpaṁ yaṁ ahaṁ rājño brahmadattasya kṛtajñasya akṛtajño bhaveyanm ti || so dāni avidhāvidhan ti pravrajito tena rājā brahmadatto pratibuddho || so taṁ āha || upaka avidhāvidhan ti vakṣi || so dāni āha || evaṁrūpo me deva citto abhūṣi | yaṁ nūnāhaṁ brahmadattaṁ jīvitāto vyavaropayitvā aham eva eko kāśirājā bhaveyaṁ ti || tasya so brahmadatto rājā na pattīyati || so dāni upako āha || evam etaṁ deva yathā taṁ jalpāmīti || atha khalu rājā brahmadatto upakaṁ māṇavakaṁ gāthāye adhyabhāṣe ||",
    "san-lo-mvu84:59": "dinno me ardharājyaṁ te stokastokena māṇava |",
    "san-lo-mvu84:60": "ekaṁ muṁcasi na māṣaṁ kathaṁ anto bhaviṣyati ||",
    "san-lo-mvu84:61": "atha khalu upako māṇavako rājānaṁ brahmadattaṁ gāthāye pratyabhāṣe ||",
    "san-lo-mvu84:62": "na hi anto anantāye tṛṣṇāye iha vidyati |",
    "san-lo-mvu84:63": "pravrajiṣyāmy ahaṁ rājan na rājyena rato smi ca ||",
    "san-lo-mvu84:64": "bahūhi kāmehi alaṁ me yehi bālo na tṛpyati |",
    "san-lo-mvu84:65": "alaṁ me sarvakāmehi pravrajiṣyāmi nagāriyaṁ ||",
    "san-lo-mvu84:66": "kāma jānāmi te mūlaṁ saṁkalpāt kāma jāyase |",
    "san-lo-mvu84:67": "na kāmaṁ kalpayiṣyāmi tato me na bhaviṣyasi ||",
    "san-lo-mvu84:68": "alpeṣu bālo kāmeṣu bahūṣv api na tṛpyati |",
    "san-lo-mvu84:69": "apahāya sarvakāmāni pratibuddho va paśyati ||",
    "san-lo-mvu84:70": "icchāmi dānaṁ prabhavanti ca te",
    "san-lo-mvu84:71": "icchā praśāntā ca na bhonti evaṁ |",
    "san-lo-mvu84:72": "etaṁ va icchāya phalaṁ viditvā",
    "san-lo-mvu84:73": "na prārthaye putrapaśuṁ dhanaṁ ca ||",
    "san-lo-mvu84:74": "atha khalu upako māṇavako brahmadattaṁ rājānam etad uvāca || anujānāhi me deva pravrajiṣyāmi || rājā āha || mā pravrajāhīti sahitā rājyaṁ kārayiṣyāmaḥ || upako āha || na mahārāja rājyena artho anujānāhi me pravrajiṣyāmi || so dāni rājñā brahmadattena anujñāto yadi evaṁ abhiprāyo pravrajāhīti ||",
    "san-lo-mvu84:75": "tahiṁ dāni kāśiṣu uttareṇa kumbhakārasya pravrajitasya ṛṣisya paṁcābhijñasya āśramapadaṁ || so dāni upako māṇavako tam āśramapadaṁ gatvā tasya kumbhakārasya pravrajitasya ṛṣisya sakāśāto pravrajito || tena dāni pūrvarātrāpararātreṇa jāgarikāyogam anuyuktena viharantena yujyantena ghaṭantena vyāyamantena catvāri dhyānāni utpāditāni maharddhiko mahānubhāvo ṛṣī saṁjāto candramaṇḍalaṁ sūryamaṇḍalaṁ āśrame paryaṁkena niṣaṇṇo pāṇinā parimārjati parāmṛṣati yāvad brahmalokaṁ kāyena vaśe  varteti || atha khalu rājā brahmadatto upakasya māṇavakasya spṛhayanto abhīkṣṇaṁ imāṁ gāthāṁ bhāṣati ||",
    "san-lo-mvu84:76": "alpasya imaṁ mahāvipāko",
    "san-lo-mvu84:77": "upako adhyagame mahāntam arthaṁ |",
    "san-lo-mvu84:78": "sulabdha lābhā khalu māṇavasya",
    "san-lo-mvu84:79": "yo pravraje kāmaratiṁ prahāya ||",
    "san-lo-mvu84:80": "rājño brahmadattasya antaḥpurikā punarpunaḥ imāṁ gāthāṁ rājño brahmadattasya sakāśāto śṛṇvanti na cāsyārthaṁ vijānanti || tasya dāni rājño brahmadattasya gaṁgapālo nāma kalpako | rājño brahmadattasya sa viśvasto yathāsukhaṁ antaḥpuraṁ praviśati upasthānakaro || so dāni rājñā brahmadattena uktaḥ || gaṁgapālaka keśaśmaśruṁ me karohīti || evaṁ vaditvā osupto || tena tasya śayitasya keśaśmaśru kṛtaṁ rājāpi vibuddhitvā āha || gaṁgapāla āgaccha karohi me keśakarmaṁ || gaṁgapālo āha || kṛtaṁ te deva keśaśmaśruṁ śayitasya || so dāni gaṁgapālo ādarśakaṁ gṛhya rājño brahmadattasya allīno nidhyāyatu devo ti | rājā ādarśakena keśaśmaśru nidhyāyanto gaṁgapālasya kalpakasya prīto saṁvṛtto || rājā āha || gaṁgapāla tuṣṭo smi tava etena śilpena abhirāddho grāmavareṇa pravareṇa pravāremi gṛhṇa grāmaṁ sayadi icchasi || so dāni āha || yāvat saṁmantremi tato devasya sakāśāto grāmavaraṁ graheṣyāmīti || so dāni gaṁgapālo rājño brahmadattasya antaḥpurikānāṁ ācikṣati || adya mayā rājā brahmadatto śilpena ārādhito grāmavareṇa cāhaṁ pravārito gṛhṇāmi grāmavaran ti ||",
    "san-lo-mvu84:81": "antaḥpurikā āhansuḥ || marṣehi grāmavaraṁ eṣo rājā abhīkṣṇam imāṁ gāthāṁ bhāṣati ||",
    "san-lo-mvu84:82": "alpasya imaṁ mahāvipāko",
    "san-lo-mvu84:83": "upako adhyagame mahāntam arthaṁ |",
    "san-lo-mvu84:84": "sulabdha lābhā khalu māṇavasya",
    "san-lo-mvu84:85": "yo pravraje kāmaratiṁ prahāya ||",
    "san-lo-mvu84:86": "vayaṁ ca etāye gāthāye arthaṁ na vijānāmatha | tato gaccha rājānaṁ brahmadattaṁ jalpāhīti alaṁ me deva grāmavareṇa yaṁ devo abhīkṣṇaṁ imāṁ gāthāṁ bhāṣati ||",
    "san-lo-mvu84:87": "alpasya imaṁ mahāvipāko",
    "san-lo-mvu84:88": "upako adhyagame mahāntam arthaṁ |",
    "san-lo-mvu84:89": "sulabdha lābhā khalu māṇavasya",
    "san-lo-mvu84:90": "yo pravrajet kāmaratiṁ prahāya ||",
    "san-lo-mvu84:91": "etasya me mahārāja arthaṁ ācikṣāhīti || so dāni gaṁgapālo rājño brahmadattasya upasaṁkramitvā āha || deva alaṁ me grāmavareṇa yaṁ devo abhīkṣṇaṁ imāṁ gāthāṁ bhāṣati ||",
    "san-lo-mvu84:92": "alpasya imaṁ mahāvipāko",
    "san-lo-mvu84:93": "upako adhyagame mahāntam arthaṁ |",
    "san-lo-mvu84:94": "sulabdha lābhā khalu māṇavasya",
    "san-lo-mvu84:95": "yo pravrajet kāmaratiṁ prahāya ||",
    "san-lo-mvu84:96": "imasyā deva gāthāye artham ākhyāhi || etaṁ me varaṁ bhavatu || rājā āha",
    "san-lo-mvu84:97": "||  upako māṇavako ardharājyam apahāya kāmeṣu ādīnavaṁ dṛṣṭvā ṛṣipravrajyāṁ pravrajito so ca paṁcāhijño mahābhāgo ṛṣi saṁvṛtto ahaṁ ca kāmeṣu pramatto | so haṁ tasya upakasya māṇavakasya spṛhayanto abhīkṣṇaṁ etāṁ gāthāṁ bhāṣāmi || so dāni gaṁgapālo rājño śrutvā antaḥpuraṁ praviśitvā antaḥpurikān āśvāseti || tasya mā utkaṇṭhatha na rājā pravrajiṣyati | tasya upakasya māṇavakasya spṛhayanto rājā abhīkṣṇaṁ etāṁ gāthāṁ bhāṣati || idānīṁ antaḥpurikā hṛṣṭā tuṣṭā āttamanā hiraṇyasya suvarṇasya ca vastrābharaṇānāṁ ca mahāntaṁ rāśiṁ kṛtvā gaṁgapālam āhansuḥ || gaṁgapāla idan te abhicchādaṁ bhavatūti || tasya dāni gaṁgapālasya etad abhūṣi || so ca nāma upako māṇavako āḍhyo gṛham apahāya pravrajitaḥ kiṁ punar mayā na pravrajitavyaṁ bhaveya | yaṁ nūnāhaṁ pi pravrajeyaṁ kiṁ me pareṣāṁ cittena kāryaṁ || so dāni antaḥpurikā āha || alaṁ me tena hariṇyasuvarṇena ahaṁ pi pravrajiṣyāmi || so dāni brahmadattasya upasaṁkramitvā āha || deva anujānāhi me pravrajiṣyāmi iti || rājā āha || kasya santike pravrajiṣyasi || so āha || upakasya ṛṣisya santike pravrajiṣyāmi || rājā āha || anujānāmi pravrajāhīti ||",
    "san-lo-mvu84:98": "so dāni gaṁgapālo upakasyāśramaṁ gatvā pravrajito || tenāpi pūrvarātrāpararātraṁ jāgarikāyogam anuyuktena viharantena yujyantena ghaṭantena vyāyamantena catvāri dhyānāni niṣpāditāni paṁcābhijñā sākṣīkṛtā candramaṇḍalasūryamaṇḍalaparimārjako ṛṣi saṁvṛtto || aśroṣīd bhikṣavo rājā brahmadatto sarve te trayo ṛṣayo paṁcābhijñā saṁvṛttā te maharddhikā mahānubhāvā | tasya dāni teṣāṁ ṛṣīṇāṁ darśanakāmatā  udapāsi || so dāni amātyapāriṣadyān āmantrayati || gacchāma teṣāṁ ṛṣīṇāṁ darśanāya kumbhakārasya pravrajitasya ca upakasya ca gaṁgapālasya cāśramaṁ sarve te trayo ṛṣayo caturdhyānalābhī paṁcābhijñā maharddhikā mahānubhāvā ti | so kālo tathārūpāṇāṁ dakṣiṇeyānām darśanāyopasaṁkramaṇāya paryupāsanāya || amātyapāriṣadyā āhansuḥ || mā devo teṣāṁ sakāśaṁ gacchatu te nāma iha ānayitavyā || [so dāni gaṁgapālo rājño brahmadattasya āmravanaṁ gato nāpitabhāṇḍaṁ olaṁbayitvā pravrajito || atha khalu anyataro rājāmātyo rājānaṁ brahmadattaṁ gāthāye adhyabhāṣe ||",
    "san-lo-mvu84:99": "ayam eva so āmravano brahmadattasya śrīmato |",
    "san-lo-mvu84:100": "yatra kṣuraṁ ca bhāṇḍaṁ ca olaṁbitvā pravrajito ||",
    "san-lo-mvu84:101": "na devena hīnajātyānāṁ sakāśaṁ gantavyaṁ ti | tehi nāma devasya sakāśam āgantavyaṁ || rājā āha || na eṣa dharmo yaṁ dakṣiṇeyā vuccensuḥ iha āgacchatha rājānaṁ darśanāyeti | asmābhiḥ tatra gantavyaṁ ṛṣayo darśanāya || atha khalu rājā brahmadatto kumārāmātyasaṁparivṛto yena te ṛṣayas tenopasaṁkrame || atha khalu gaṁgapālo ṛṣir yena rājā brahmadattas tenopasaṁkramitvā rājānaṁ brahmadattam etad uvāca || svāgataṁ rājño brahmadattasya niṣīdatu rājā brahmadatto || atha khalu rājño brahmadattasya amātyapāriṣadyā gaṁgapālaṁ ṛṣiṁ vācāye santarjayensuḥ sacchambitaṁ karensuḥ || kiṁ  vadesi tvaṁ gaṁgapāla hīnajātyo samāno rājānaṁ brahmadattaṁ nāmena samudācarasi || atha khalu rājā brahmadatto tāṁ amātyapāriṣadyāṁ gāthāye adhyabhāṣe ||",
    "san-lo-mvu84:102": "mā kiṁci vadatha gaṁgapālaṁ",
    "san-lo-mvu84:103": "munināṁ maunapadehi śikṣamāṇaṁ |",
    "san-lo-mvu84:104": "eṣo atare tam arṇavoghaṁ",
    "san-lo-mvu84:105": "yaṁ taritvāna bhavanti vītarāgāḥ ||",
    "san-lo-mvu84:106": "tapasā prajahanti pāpakāni",
    "san-lo-mvu84:107": "tapasā vidhamanti andhakāraṁ |",
    "san-lo-mvu84:108": "bhāvan tapasā abhibhūya gaṁgapālo",
    "san-lo-mvu84:109": "nāmena abhibhāṣe brahmadattaṁ ||",
    "san-lo-mvu84:110": "sāṁdṛṣṭikaṁ paśyatha yāvad evaṁ",
    "san-lo-mvu84:111": "kṣāntisaurabhyasyidaṁ vipākaṁ |",
    "san-lo-mvu84:112": "lokasya sadevakasya pravrajyaṁ",
    "san-lo-mvu84:113": "devāna manujāna vandanīyaṁ ||",
    "san-lo-mvu84:114": "atha khalu rājā brahmadatto sārdhaṁ amātyapāriṣadyehi teṣāṁ ṛṣīṇāṁ pādau śirasā vanditvā ekānte niṣīde ||",
    "san-lo-mvu84:115": "tasya dāni gaṁgapālasya yā gṛhasthabhūtasya bhāryā abhūṣi sāpi pativratā anyaṁ puruṣaṁ manasāpi na prārthayati || tasyā gaṁgapālo jijñāsanārthaṁ divyena rūpeṇa nirmitena suvarṇabhājanam ādāya upasaṁkramya pralobhayati imaṁ sauvarṇaṁ bhājanaṁ gṛhṇāhi mayā sārdhaṁ paricārehi || sā dāni āha || na hi pativratā ahan ti ||",
    "san-lo-mvu84:116": "so dāni devaputro taṁ divasaṁ pratyācikṣito aparaṁ divasaṁ rūpyabhājanam ādāya upasaṁkrānto imaṁ rūpyabhājanaṁ pratigṛhṇāhi mayā ca sārdhaṁ paricārehi || sā dāni āha || na hi pativratā ahan ti || taṁ pi divasaṁ pratyācikṣito aparaṁ divasaṁ kāṁsabhājanam ādāya upasaṁkrame imaṁ kāṁsabhājanaṁ pratigṛhṇāhi mayāpi sārdhaṁ pravicārehi || atha khalu sā nārī taṁ devaputraṁ gāthāye dhyabhāṣe ||",
    "san-lo-mvu84:117": "nārī naro jihmaye vāraṇena",
    "san-lo-mvu84:118": "utkarṣaye yatra karoti cchandaṁ |",
    "san-lo-mvu84:119": "vipratyanīkaṁ khalu devatānāṁ",
    "san-lo-mvu84:120": "pratyākhyāto alpatareṇa eṣa ||",
    "san-lo-mvu84:121": "atha khalu devaputro tāṁ nārīṁ gāthāye pratyabhāṣe ||",
    "san-lo-mvu84:122": "āyuṁ ca varṇaṁ ca manuṣyaloke",
    "san-lo-mvu84:123": "prahīyate manujānāṁ sugātrī |",
    "san-lo-mvu84:124": "tenaiva varṇena dhanaṁ pi arjyaṁ",
    "san-lo-mvu84:125": "parihīyase jīrṇatarāsi adya ||",
    "san-lo-mvu84:126": "bhagavān āha || syāt khalu punar bhikṣavaḥ yuṣmākam evam asyād anyaḥ sa tena kālena tena samayena upako nāma ṛṣi abhūṣi | na khalv etad evaṁ draṣṭavyaṁ | tat kasya hetoḥ | ahaṁ sa upako nāma tadā ṛṣi abhū || nānyaḥ sa brahmadattarājā | eṣa śuddhodanas tadā brahmadatto kāśirājā abhūṣi || nānyo bhikṣavas tadā gaṁgapālo nāma nāpito  ṛṣipravrajito bhūd eṣa upālis tadāpi etasya hīnajātyasya mama āgamya sarājikāya pariṣāya pādā vanditā etarahiṁ pi etasya hīnajātyasya mamāgamya sarājikāya pariṣāya pādā vanditā ||",
    "san-lo-mvu84:127": "samāptaṁ upāligaṁgapālānāṁ jātakaṁ ||"
}