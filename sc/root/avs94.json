{
    "avs94:0": "Avadānaśatakam |",
    "avs94:1": "daśamo vargaḥ |",
    "avs94:2": "94. lekuñcikaḥ",
    "avs94:3": "buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | śrāvastyām anyatamo brahmaṇa āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | tena sadṛśāt kulāt kalatram ānītam | sa tayā sārdhaṁ krīḍati ramate paricārayati | tasya krīḍato ramamāṇasya paricārayataḥ patnī āpannasatvā saṁvṛttā | sā aṣṭānāṁ vā navānāṁ vā māsānām atyayāt prasūtā | dārako jāto durvarṇo durdarśano ’vahoḍimakaḥ | jātamātrasya cāsya mātuḥ stanābhyāṁ kṣīram antarhitam | yāvat tena brāhmaṇena tasyānyā dhātrī ānītā | tasyā api kṣīram antarhitam | tasya dārikasya karmavipākataḥ | yadāsya kṣīrasaṁbhavaḥ sarvair apy upāyair na saṁbhavati, tadāsau lehenodbhṛtaḥ | tasya lekuñcika iti nāmadheyaṁ kṛtam | so ’lpeśākhyo ’lpapuṇyaś ca ||",
    "avs94:4": "yadā mahān saṁvṛttas tadā udarapūraṇam api nāsādayati | paśyati ca bhikṣūn sunivasitān suprāvṛtān bhramarasadṛśāni pātrāṇi gṛhītvā śrāvastīṁ piṇḍāya praviśataḥ | tāṁś ca pūrṇahastān pūrṇapātrān pratiniṣkrāmataḥ | tasya dṛṣṭvā bhagavacchāsane pravrajyābhilāṣa utpannaḥ | sa mātāpitarāv anujñāpya bhagavacchāsane pravrajito ’py udarapūraṇaṁ nāsādayati | tena tenaiva saṁvegena yujyamānena ghaṭamānena vyāyacchamānena idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam | arhan saṁvṛttaḥ traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṁvitprāpto bhavalābhalobhasatkāraparāṅmukhaḥ | sendropendrāṇāṁ devānāṁ pūjyo mānyo ’bhivādyaś ca saṁvṛttaḥ ||",
    "avs94:5": "yāvad asāv apareṇa samayena bhagavato gandhakuṭīṁ saṁmārjituṁ pravṛttaḥ | sa tāṁ saṁmṛjya pātracīvaram ādāya śrāvastīṁ piṇḍāya prāvikṣat | tatas tena prabhūtaḥ praṇītaś ca piṇḍapāta āsāditaḥ, yenāsya saṁtarpitānīndriyāṇi mahābhūtāni | tatas tena saṁtarpitendriyeṇa kṛtsnā rātrir dhyānavimokṣasamāpattibhir atināmitā | tato ’sya buddhir utpannā: śobhano ’yam upāyo yanv ahaṁ bhikṣusaṁghaṁ vijñāpayeyam iti | tena sarva eva bhikṣusaṁgho vijñāpitaḥ: ahaṁ bhadanta alpapuṇyo yadā gandhakuṭīṁ saṁmṛjya piṇḍapātaṁ praviśāmi, tadā tṛptiṁ labhe | tan me saṁghaḥ kāruṇyaṁ karotu, nānyena bhagavato gandhakuṭī saṁmrāṣṭavyeti | tataḥ saṁghena kriyākāraḥ kṛtaḥ: na kenacid bhagavato gandhakuṭī saṁmrāṣṭavyeti | sa visrabdho gandhakuṭīṁ saṁmṛjya paścāc chrāvastīṁ piṇḍāya praviśati ||",
    "avs94:6": "tasmiṁś ca samaye āyuṣmāñ chāradvatīputraḥ pañcaśataparivāro janapade varṣoṣitaḥ śrāvastyām abhyāgataḥ | tataḥ śāstur gauravajāto gandhakuṭīṁ saṁmārṣṭum ārabdhaḥ | sa āyuṣmatā lekuñcikena lakṣitaḥ | tenocyate: sthavira udare mama prahāro dattaḥ, yat te gandhakuṭī saṁmṛṣṭeti | sthaviraḥ prāha: katham iti? lekuñcikaḥ kathayati: sthavira, yadāhaṁ gandhakuṭīṁ na saṁmārjitavāṁs tadā piṇḍapātaṁ nāsādayāmīti | tataḥ sthaviraśāriputreṇoktam: yady evam aham anyatra nimantritaḥ | alpotsukas tvaṁ bhava | ahaṁ tatra tubhyaṁ piṇḍapātaṁ dāsyāmīti | tataḥ sthaviraśāriputraḥ pañcaśataparivāro nimantraṇakaṁ prasthitaḥ | lekuñciko ’pi tenaiva sārdhaṁ saṁprasthitaḥ | yadā gṛhapater gṛhasamīpaṁ gatas tadā lekuñcikasya karmavipākena tasmin gṛhe mahān kalahaḥ samutpannaḥ | tata āyuṣmato lekuñcikasyaitad abhavat: mamālpapuṇyatayā tatra kalaho jāta iti | tataḥ pratinivṛtya vihāraṁ gatvā bhaktacchedam akarot | tato dvitīye divase sthaviraśāriputreṇocyate: kimarthaṁ tvaṁ na gata iti | tenoktam: sthavireṇa nāvagatam: mamālpapuṇyatayā yādṛśas tatra kalaho jāta iti | tataḥ sthaviraśāriputreṇānyatra divase taṁ puraskṛtya tad gṛhaṁ praveśitaḥ | saṁghamadhye copaviṣṭasya sataḥ pradakṣiṇaś cāhāro dīyate | tatra pariveṣakajano vismarati | tena saṁghamadhye dvitīyo bhaktacchedaḥ kṛtaḥ ||",
    "avs94:7": "yāvad iyaṁ pravṛttiḥ sthavirānandena śrutā | śrutvā ca lekuñcikam uvāca: tena hi tvam ihaiva jetavane tiṣṭha, ahaṁ te piṇḍapātam āneṣyāmīti | sthavirānandasyaivaṁvidhā smṛtiḥ | yadā bhagavato ’ntikād aśītir dharmaskandhasahasrāṇy udgṛhītāni + + + | lekuñcikasya ca karmāvaraṇena sthavirānandena vismṛtam | tatrānena tṛtīyo bhaktacchedaḥ kṛtaḥ | caturthe divase sthavirānandenāsthāṁ kṛtvā piṇḍapāto dattaḥ | so ’pi nirgacchataḥ śvabhir apahṛtaḥ | tatrānena caturtho bhaktacchedaḥ kṛtaḥ ||",
    "avs94:8": "pañcame divase sthaviramaudgalyāyanena śrutvā lekuñcikasyāthāya piṇḍapātaṁ gṛhītvā ṛddhyā saṁprasthitam | lekuñcikasya karmavipākena suparṇinā pakṣirājena pakṣaiḥ parāhatya mahāsamudre pātitaḥ | tatrānena pañcamo bhatacchedaḥ kṛtaḥ ||",
    "avs94:9": "ṣaṣṭhe divase śāriputreṇa śrutam | tasyaitad abhavat: yanv ahaṁ lekuñcikasya piṇḍapātaṁ + + ++ + + + + + + + + + + + + + + + + + + lekuñcikasya kuṭikādvāre ’vasthitaḥ | tato lekuñcikasya karmavipākena tad api dvāraṁ śilābhir āvṛtam | tataḥ śāriputreṇa ṛddhyā mokṣyāmīti tat pātraṁ pṛthivyāṁ sthāpitam | tad api lekuñcikasya karmavipākena | athāśītiṣu yojanasahasreṣu kāñcanamayyāṁ pṛthivyām avasthitam | tato ’pi sthaviraśāriputreṇa ṛddhyā samuddhṛtya tat piṇḍakaṁ mukhadvāraśleṣite piṇḍapāte tasya karmāvaraṇena tan mukham ekadhanaṁ saṁvṛttam | tata āyuṣmāñ chāriputro lekuñcikasyābhavyatāṁ jñātvā saṁvignaḥ | tena ca bhadantena ṣaḍ bhaktacchedāḥ kṛtāḥ ||",
    "avs94:10": "tataḥ saptame divase āyuṣmāl lekuñcikaḥ satvānām udvejanārthaṁ karmaṇāṁ cāvipraṇaśasaṁdarśanārthaṁ karmabalodbhāvanārthaṁ ca bhasmanā pātraṁ pūrayitvā buddhapramukhasya bhikṣusaṁghasya purastān niṣadya udakenāloḍya pītvā nirupadhiśeṣe nirvāṇadhātau parinirvṛtaḥ | tam abhivīkṣya bhikṣavaḥ saṁvignāḥ tasya śarīre śarīrapūjāṁ kṛtvā saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta lekuñcikena karmāṇi kṛtāni, yenārhatvaprāpto ’pi ṣaḍ bhaktacchedān kṛtvā saptame divase nirupadhiśeṣe nirvāṇadhātau parinirvṛta iti | bhagavān āha: lekuñcikenaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | lekuñcikena karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:",
    "avs94:11": "na praṇaśyanti karmāṇi kalpakoṭiśatair api",
    "avs94:12": "sāmagrīṁ prāpya kālaṁ ca phalanti khalu dehinām ||",
    "avs94:13": "bhūtapūrvaṁ bhikṣavo ’tīte ’dhvani vārāṇasyāṁ nagaryām anyatamā gṛhapatipatnī śrāddhā bhadrā kalyāṇāśayā | sā abhīṣṇaṁ śramaṇabrāhmaṇakṛpaṇavanīpakayācanakebhyo dānāni dadāti | tasyā apareṇa samayena bhartā kālagataḥ | yāvad asyāḥ putraḥ svagṛhe svāmī saṁvṛttaḥ | sa ca matsarī kuṭukuñcakaḥ āgṛhītapariṣkāraḥ kākāya baliṁ na pradātuṁ vyavasyati | sa śramaṇabrāhmaṇakṛpaṇavanīpakān dṛṣṭvā cittaṁ pradūṣayati | tasya mātā tenaiva pūrvakrameṇa śramaṇabrāhmaṇakṛpaṇavanīpakebhyo dānapradānāny anuprayacchati | tasyāḥ putro mātsaryābhibhūtaḥ kathayati: amba na me rocate | mā dānam anuprayaccheti | sā kathayati: putraka iha kule eṣa kuladharma iti |  tatas tena pṛthagbhaktena sthāpitā | tathāpy asāv upārdhād dānam anuprayacchati, upārdham ātmanā paribhuñkte | tatas tena mātsaryābhibhūtena krodhenāvṛtabuddhinā bhūyo nivāryata eva | yadā sarvāvasthāyāṁ na śaknoti vārayitum, tadā mātaram uvāca: amba kiṁcit karaṇīyam asti, avavarakaṁ praviśeti | sā ṛjusvabhāvatayā avavarakaṁ praviṣṭā | tatas tena dvāraṁ baddhvā ekaṁ bhaktacchedaṁ kāritā | sā kathayati: putra bubhukṣitāsmīti | tatas tena kharaṁ vākkarma niścāritam: bhasma khādeti | yāvat tenāsau kṛcchrasaṁkaṭasaṁbādhaprāptā sakaruṇakaruṇaṁ vikrośamānā ṣaḍ bhaktacchedān kāritā, tathāpi na pratimuktā | kālagatā | tadāsya mātsaryeṇāvṛtasya mātṛviyogād vipratisāro jātaḥ ||",
    "avs94:14": "bhagavān āha: kiṁ manyadhve bhikṣavo yo ’sau tena kālena tena samayena gṛhapatiputraḥ, ayaṁ sa lekuñcikaḥ | yad anena mātur apakāraḥ kṛtas tasya karmaṇo vipākena kalpam avīcau mahānaraka utpannaḥ | tenaiva hetunā idānīm apy arhatvaprāptaḥ ṣaḍ bhaktacchedān kṛtvā bhasmād anāhāra eva parinirvṛtaḥ | anyāny api bhikṣavo lekuñcikena karmāṇi kṛtāny upacitāni | bhūtapūrvaṁ bhikṣavo ’tīte ’dhvani vārāṇasyāṁ nagaryām anyatamo brāhmaṇo devatārcikaḥ sarveṣāṁ vārāṇaseyānāṁ brāhmaṇagṛhapatīnāṁ satkṛto gurukṛto mānitaḥ pūjito ’bhimataś ca sarvajanasya | dharmatā caiṣā yad asati buddhānām utpāde pratyekabuddhā loka utpadyante hīnadīnānukampakāḥ prāntaśayanāsanabhaktā ekadakṣiṇīyā lokasya | yāvad anyatamaḥ pratyekabuddho vārāṇasīṁ piṇḍāya praviṣṭaḥ | sa ca tatra pūrṇahastaḥ pūrṇapātro nirgacchati | tena brāhmanena dṛṣṭaḥ | tasya mātsaryam utpannam | kathayati: ānaya yāvat pātraṁ paśyāmīti | asamanvāhṛtya ca śrāvakapratyekabuddhānāṁ jñānadarśanaṁ na pravartata iti | tena bhadantenopanāmitam | tatas tena pṛthivyām utsṛjya pādenābhimṛditam | tatas tena pratyekabuddhena bhaktachedaḥ kṛtaḥ | na ca tasya brāhmaṇasya vipratisāro jātaḥ ||",
    "avs94:15": "kiṁ manyadhve bhikṣavo yo ’sau brāhmaṇaḥ, ayam evāsau lekuñcikaḥ | bhūyaḥ kāśyape bhagavati pravrajito babhūva | tatrānena brahmacaryavāsaḥ paripālitaḥ | tenedānīm arhatvaṁ sākṣātkṛtam | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānāṁ karmaṇām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||",
    "avs94:16": "idam avocad bhagavān | āttamanasas te bhikṣavo bhagavato bhāṣitam abhyanandan ||"
}