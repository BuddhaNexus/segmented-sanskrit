{
    "san-lo-mvu21:0": "",
    "san-lo-mvu21:1": "",
    "san-lo-mvu21:2": "",
    "san-lo-mvu21:3": "Mahāvastu",
    "san-lo-mvu21:4": "",
    "san-lo-mvu21:5": "21. The Birth of the Buddha Dīpaṁkara",
    "san-lo-mvu21:6": "",
    "san-lo-mvu21:7": "sarveṣāṁ bodhisatvānāṁ mātaro paripūrṇe daśame māse prasūyanti || daśame māse pūrṇe sudīpā nāma devī rājānam arcimaṁ āha || deva abhiprāyo me padmavanaṁ udyānaṁ nirgantuṁ || rājā devīye sudīpāye śrutvā amātyān āha || padmavanam udyānaṁ sāntaḥpuro niṣkramiṣyāmi krīḍārtham iti ||",
    "san-lo-mvu21:8": "",
    "san-lo-mvu21:9": "padminivanaṁ sucapalaṁ apagatatṛṇakhaṇḍapatrasaṁskāraṁ |",
    "san-lo-mvu21:10": "varasurabhikusumanikaraṁ karotha gandhodakasugandhaṁ ||",
    "san-lo-mvu21:11": "padminivane ca vātā tamālapatragandhavāsitaśarīrā |",
    "san-lo-mvu21:12": "siñcantu amṛtagandhāṁ madajananā ca palāyantu ||",
    "san-lo-mvu21:13": "agaruvaradhūpagarbhā samonamantu nabhato jaladharā taṁ |",
    "san-lo-mvu21:14": "padminivanaṁ chādetuṁ varacūrṇarasākulaṁ kṣipraṁ ||",
    "san-lo-mvu21:15": "ekaikaṁ ca drumavaraṁ dukūlapaṭṭorṇakośikārehi |",
    "san-lo-mvu21:16": "kalpayatha kalpavṛkṣān* yatha divi devapradhānasya ||",
    "san-lo-mvu21:17": "",
    "san-lo-mvu21:18": "devā ca devakanyā ca gandhamālyā gṛhya padminivana-udyānam arcimato āgacchanti ||",
    "san-lo-mvu21:19": "",
    "san-lo-mvu21:20": "sphaṭikamaṇikuṇḍaladharā vigalitavasanā pralambamaṇihārā |",
    "san-lo-mvu21:21": "ādāya gandhamālyaṁ gaganapathagatā olīyanti ||",
    "san-lo-mvu21:22": "māndāravāṇa bharitā kācit saṁgeriyo bharitvāna |",
    "san-lo-mvu21:23": "haricandanasya kācit kāci punaḥ kalpaduṣyāṇāṁ ||",
    "san-lo-mvu21:24": "sthalajajalajaṁ ca mālyaṁ gṛhītvā apsarā muditacittā |",
    "san-lo-mvu21:25": "ratanā ābharaṇāni ca jambudvīpaṁ abhimukhīyo ||",
    "san-lo-mvu21:26": "caturāśītim anūnaṁ chatrasahasrāṇi devakanyāyo |",
    "san-lo-mvu21:27": "kanakaratanāmayāni ādāya nabhe pralīyanti ||",
    "san-lo-mvu21:28": "kūṭāgāraśatehi sphaṭikamaṇicitrehi lepanalepitaiḥ |",
    "san-lo-mvu21:29": "bharitam api antarīkṣaṁ duṣyaśatasamucchritapatākaṁ ||",
    "san-lo-mvu21:30": "gajaśvasanasannikāśā śāradameghā cābhivirocanti |",
    "san-lo-mvu21:31": "varasurabhikusumagandhā kamalotpalacampakavimiśrā ||",
    "san-lo-mvu21:32": "bhujagapatino pi muditā meghehi sugandhatoyabharitehi |",
    "san-lo-mvu21:33": "abhyokiranti gagaṇaṁ anyāni ca adbhutaśatāni ||",
    "san-lo-mvu21:34": "",
    "san-lo-mvu21:35": "atha mahāmaudgalyāyana rājā arcimo mahātā rājānubhāvena mahatā rāja-ṛddhiye mahatīye vibhūṣāye sāntaḥpuro padminīvanam udyānaṁ niryāsi ||",
    "san-lo-mvu21:36": "",
    "san-lo-mvu21:37": "avagāhya taṁ vanavaraṁ devī sakhiparivṛtā jinajanetrī |",
    "san-lo-mvu21:38": "vicarati citrarathe devī amaravadhu yathā ratividhijñā ||",
    "san-lo-mvu21:39": "",
    "san-lo-mvu21:40": "atha mahāmaudgalyāyana sudīpā devī sakhīhi saṁparivṛtā padminīye purimapaścimavedihi vitatavitānehi vicitraduṣyaparikṣiptehi osaktapaṭṭadāmakalāpehi lepanalepitehi dhūpanadhūpitehi muktapuṣpāvakīrṇehi vedikājālasaṁpratikṣiptehi ucchritacchatradhvajapatākehi nāvāyānehi prakrīḍitā || atha sudīpāye devīye nāvāyānena kaḍḍhīyantiye kila cittaṁ utpannaṁ | nāvāto otariṣyāmīti || bodhisatvānubhāvena ca madhye taḍāgasya dvīpo prādurbhūto samo aviṣamo suvarṇavālikāsaṁstṛto tṛṇāni ca jātāni mṛdūni nīlāni tūlasaṁsparśopamāni mayūragrīvāsannikāśāni caturaṅgulaṁ pṛthivīto nikṣipte pade onamanti vṛkṣāṇi cātra prādūrbhūtāni phalopetāni sumanojñāni || devī tamhi dvīpe pratiṣṭhitā || na khalu punar mahāmaudgalyāyana bodhisatvamātā śayānā niṣaṇṇikā vā bodhisatvaṁ janeti | na khalu mahāmaudgalyāyana bodhisatvamātā bodhisatvaṁ pittena vā śleṣmeṇa vā rudhireṇa vā anyatarānyatareṇa vā aśucināpariśuddhaṁ janeti atha khalu ucchāditasnāpitaviśadagātraṁ yeva bodhisatvaṁ janeti ||",
    "san-lo-mvu21:41": "",
    "san-lo-mvu21:42": "sā parikilantakāyā drumasya śākhāṁ bhujāya avalambya |",
    "san-lo-mvu21:43": "pravijṛmbhitā salīlā tasya yaśavato jananakāle ||",
    "san-lo-mvu21:44": "atha viṁśatiṁ sahasrā marukanyā āśu-r-eva sannipatitā |",
    "san-lo-mvu21:45": "devīṁ kṛtāṁjalipuṭāḥ idam avaca prasannasaṁkalpāḥ ||",
    "san-lo-mvu21:46": "adya jarāvyādhimathanaṁ janayiṣyasi amaragarbhasukumāraṁ |",
    "san-lo-mvu21:47": "devī divi bhuvi mahitaṁ hitaṁ hitakaraṁ naramarūṇāṁ ||",
    "san-lo-mvu21:48": "mā khu janayī viṣādaṁ parikarma vayaṁ tavaṁ kariṣyāmaḥ |",
    "san-lo-mvu21:49": "yaṁ kartavyam udīraya dṛśyatu kṛtam eva tat sarvaṁ ||",
    "san-lo-mvu21:50": "atha caturi lokapālā saparivārā āśu-r-eva sannipatitā |",
    "san-lo-mvu21:51": "divyapraveṇihastā devim upagatā pradakṣiṇato ||",
    "san-lo-mvu21:52": "sarve pi devasaṁghā devīṁ parivārayitva ākāśe |",
    "san-lo-mvu21:53": "sthitā mālyagandhahastā svaparivāreṇopaśobhanti ||",
    "san-lo-mvu21:54": "",
    "san-lo-mvu21:55": "bodhisatvo smṛto saṁprajāno mātaram abādhamāno dakṣiṇena pārśvena prādurbhavati ||",
    "san-lo-mvu21:56": "",
    "san-lo-mvu21:57": "dakṣiṇena hi pārśvena jāyante puruṣottamāḥ |",
    "san-lo-mvu21:58": "sarve puruṣaśārdūlā bhavanty atravihāriṇaḥ ||",
    "san-lo-mvu21:59": "kin taṁ na bhidyate pārśvaṁ tasyā jinajanetriye |",
    "san-lo-mvu21:60": "janentiye naraśreṣṭhaṁ vedanā ca na jāyati ||",
    "san-lo-mvu21:61": "manomayena rūpeṇa prādurbhonti tathāgatā |",
    "san-lo-mvu21:62": "evaṁ na bhidyate pārśvaṁ vedanā ca na jāyate ||",
    "san-lo-mvu21:63": "garbhāvāsapariśrānto saptadhā vikramate bhuvi |",
    "san-lo-mvu21:64": "diśāṁ ca praviloketi mahāhāsaṁ ca ūhati ||",
    "san-lo-mvu21:65": "atra kiṁ kāraṇam uktaṁ yaṁ sapta kramate kramān* |",
    "san-lo-mvu21:66": "na ca aṣṭa na ca ṣaṣṭi atra āgamanaṁ śṛṇu ||",
    "san-lo-mvu21:67": "garbhāvāsapariśrānto sarvalokahito muniḥ |",
    "san-lo-mvu21:68": "paścimo garbhāvāso yaṁ atha vegena prakrami ||",
    "san-lo-mvu21:69": "bhūmau saptakrame nyaste devasaṁghā nilīyatha |",
    "san-lo-mvu21:70": "sahasā lokapālānām aṁkehi dharito muniḥ ||",
    "san-lo-mvu21:71": "atha varṣaṁ samutpadyi divyakusumaśīkaraḥ |",
    "san-lo-mvu21:72": "mandāravarajākīrṇaṁ divyacandanasaṁkulaṁ ||",
    "san-lo-mvu21:73": "dīrghakālaṁ udagrāś ca suramukhyāgradhūpanaṁ |",
    "san-lo-mvu21:74": "pramuṁciṣu vibhūṣārthaṁ tasya uttamabuddhinaḥ ||",
    "san-lo-mvu21:75": "yad arthañ ca viloketi diśāṁ apratipudgalaḥ |",
    "san-lo-mvu21:76": "tatrāham āgamaṁ vakṣye upadeśaṁ manoramaṁ ||",
    "san-lo-mvu21:77": "na so vidyati satvānāṁ deveṣu manujeṣu ca |",
    "san-lo-mvu21:78": "yasyaivaṁ saṁbhavo bhavet* garbhokramaṇam eva ca ||",
    "san-lo-mvu21:79": "khadyotakanakanirbhāsaṁ pārśvaṁ jinajanetriye |",
    "san-lo-mvu21:80": "jāyate yadā sarvajñaḥ jāyanto carame bhave ||",
    "san-lo-mvu21:81": "jātamātrasya tac cittaṁ abhūt pravaravādino |",
    "san-lo-mvu21:82": "asti kaścit samabuddhi me cc’ etaṁ tarkaṁ nivartituṁ ||",
    "san-lo-mvu21:83": "kecit saṁsārapāśena arttiyante yathā ahaṁ |",
    "san-lo-mvu21:84": "ityarthaṁ puruṣādityo diśāṁ sarvāṁ nirīkṣati ||",
    "san-lo-mvu21:85": "atha diśā vilokento paśyati vadatāṁ varo |",
    "san-lo-mvu21:86": "devakoṭisahasrāṇi tasmāt* hāsaṁ pramuṁcati ||",
    "san-lo-mvu21:87": "taṁ jātamātram ity āhu devatā mārakāyikā |",
    "san-lo-mvu21:88": "cāturdvīpo mahākośo cakravartī bhaviṣyasi ||",
    "san-lo-mvu21:89": "athāsya hāso saṁbhavati na mama satvābhijānatha |",
    "san-lo-mvu21:90": "sarvajño sarvadarśī ca bhaviṣyaṁ puruṣottamaḥ ||",
    "san-lo-mvu21:91": "evam etaṁ praśaṁsanti viśeṣā upadeśakāḥ |",
    "san-lo-mvu21:92": "tathā hi narasiṁhānāṁ śāsanaṁ saṁprakāśitaṁ ||",
    "san-lo-mvu21:93": "yaṁ tiṣṭhantī janaye vīraṁ saṁkusumiteṣu śāleṣu |",
    "san-lo-mvu21:94": "śarīram avalambyamānā taṁ anativaraṁ jinaṁ vande ||",
    "san-lo-mvu21:95": "saṁpratijāto sugato samehi padehi dharaṇiṁ avatiṣṭhet* |",
    "san-lo-mvu21:96": "sapta ca padāni agamā sarvāṁ ca diśāṁ vilokesi ||",
    "san-lo-mvu21:97": "taṁ sāmaṁ caṁkramantam anvāgami vījanaṁ ca cchatraṁ ca |",
    "san-lo-mvu21:98": "mā varaviduno kāye daṁśā maśakā ca nipatensuḥ ||",
    "san-lo-mvu21:99": "saṁpratijātaṁ sugataṁ devā prathamaṁ jinaṁ pratigṛhṇe |",
    "san-lo-mvu21:100": "paścāc ca taṁ manuṣyāḥ anativaraṁ aṅke dhārensuḥ ||",
    "san-lo-mvu21:101": "pratyagrahensu devāḥ sugataṁ dvātriṁśalakṣaṇapradarśiṁ |",
    "san-lo-mvu21:102": "paścāc ca taṁ manuṣyā anativaraṁ aṁke dhārensuḥ ||",
    "san-lo-mvu21:103": "nirvāyensu pradīpā mānuṣakā obhāsita ’bhūl lokaṁ |",
    "san-lo-mvu21:104": "saṁpratijāte sugate ulkādhāre naramarūṇāṁ ||",
    "san-lo-mvu21:105": "saṁpratijāte sugate udakārthikā pradhāvinsuḥ |",
    "san-lo-mvu21:106": "atha purato udupānā pūrā mukhato viṣyandensu ||",
    "san-lo-mvu21:107": "dvi vāridhārā udgami ekā śītasya ekā uṣṇasya |",
    "san-lo-mvu21:108": "yatra snapayensu sugataṁ vigrahaṁ iva jātarūpasya ||",
    "san-lo-mvu21:109": "",
    "san-lo-mvu21:110": "saṁpratijāte sugate bodhisatvamātā akṣatā caiva abhūṣi avraṇā bodhisatvasyaiva tejena || sampratijāte khalu punar mahāmaudgalyāyana bodhisatve bodhisatvamātuḥ kukṣi pratipūrṇā yeva abhūṣi anārabdhā ca bodhisatvasyaiva tejena || saṁpratijāte khalu punar mahāmaudgalyāyana bodhisatve antaradvīpe candanavanaṁ prādurbhave bodhisatvasya upabhogaparibhogam āgacche bodhisatvasyaiva tejena || tatra devaputraśatasahasrāṇi saha gacchanti gandhamālyahastā bodhisatvasya pūjārthaṁ || devaputro devaputraṁ pṛcchati kahiṁ gamiṣyasīti || so tān āha ||",
    "san-lo-mvu21:111": "",
    "san-lo-mvu21:112": "eṣā prasūṣyati narendravadhūttamaṁ taṁ",
    "san-lo-mvu21:113": "vatsaṁ vibuddhavarapuṣkaragarbhagauraṁ |",
    "san-lo-mvu21:114": "yo prāpsyate dharaṇimaṇḍagatottamārthaṁ",
    "san-lo-mvu21:115": "māraṁ nihatya sabalaṁ tam upemi vīraṁ ||",
    "san-lo-mvu21:116": "amrakṣitā garbhamalena gātrā",
    "san-lo-mvu21:117": "jātaṁ jale paṁkajam uttamaṁ vā |",
    "san-lo-mvu21:118": "vapuṣmato bālaraviprakāśo",
    "san-lo-mvu21:119": "sabrahmakān amarān abhibhoti ||",
    "san-lo-mvu21:120": "tato jātamātro kule arcimasya",
    "san-lo-mvu21:121": "atikramya dhīro padāni iha sapta |",
    "san-lo-mvu21:122": "samolokayitvā diśāṁ ūhasāsi",
    "san-lo-mvu21:123": "ayaṁ dānim eko bhavo paścimo ti ||",
    "san-lo-mvu21:124": "tataś ca cchatraṁ ekaṁ vibhrājamānaṁ",
    "san-lo-mvu21:125": "maṇīmuktaśreṣṭhaṁ parābhāvibhrājaṁ |",
    "san-lo-mvu21:126": "vidhūtena dāmena mandāravāṇāṁ",
    "san-lo-mvu21:127": "bahū devaputrā nabhe dhārayensuḥ ||",
    "san-lo-mvu21:128": "sabālārkaśaṁkhapratīkāśavarṇaṁ",
    "san-lo-mvu21:129": "varaṁ hemacchatraṁ nabhe dhārayensuḥ |",
    "san-lo-mvu21:130": "tato vījanīyo visṛṣṭā bhramensuḥ",
    "san-lo-mvu21:131": "kareṇa gṛhītvā jinaṁ vījayensuḥ ||",
    "san-lo-mvu21:132": "tato puṇyagandhā sukhoṣṇā prabhūtā",
    "san-lo-mvu21:133": "lahuṁ premaṇīyā hitā mānuṣāṇāṁ |",
    "san-lo-mvu21:134": "śivā nandanīyā tuṣārānubaddhā",
    "san-lo-mvu21:135": "duve vāridhārā nabhe udgatāsuḥ ||",
    "san-lo-mvu21:136": "tato meruśṛṁgād anekaprakārā",
    "san-lo-mvu21:137": "pramuktottarīyā samantormijātā |",
    "san-lo-mvu21:138": "bhṛśaṁ viśvagandhādhivāsānuvātā",
    "san-lo-mvu21:139": "dṛḍhaṁ ṣaḍvikāraṁ mahīṁ kampayensuḥ ||",
    "san-lo-mvu21:140": "suvarṇasya rūpyamaṇīnāṁ śubhānā",
    "san-lo-mvu21:141": "vimāneṣu devā satūryāvighuṣṭā |",
    "san-lo-mvu21:142": "sujātānujātaṁ jinaṁ prekṣamāṇā",
    "san-lo-mvu21:143": "sacandrārkatāraṁ nabhaṁ śobhayensuḥ ||",
    "san-lo-mvu21:144": "ayaṁ so sadevaṁ sanāgaṁ sayakṣaṁ",
    "san-lo-mvu21:145": "mahoghaṁ maharṣī jagaṁ uttaritvā |",
    "san-lo-mvu21:146": "tataḥ kṣemam ekāṁ diśaṁ prāpsyatīti",
    "san-lo-mvu21:147": "prahṛṣṭā ’sya devā nabhe vyāharensuḥ ||",
    "san-lo-mvu21:148": "",
    "san-lo-mvu21:149": "rājā arcimo āṇāpesi || kumāraṁ imāye va devīye pādavandanaṁ netha || kīdṛśena yānena kumāro abhiniṣīdatīti || devehi ratanāmayī śivikā nirmitā || ko imāṁ śivikāṁ vahiṣyatīti || catvāro mahārājā upasthitā || vayaṁ satvasāraṁ vahiṣyāma bodhisatvaṁ sudīpāṁ ca devīṁ dhātrīṁ ca bodhisatvasya || śivikām ārūḍhā śakro ca devānām indro mahābrahmā ca utsāraṇaṁ karonti || evaṁ bodhisatvo mahatīye vibhūṣāye mahatīye samṛddhīye mahatīye deva-ṛddhīye mahatīye rāja-ṛddhīye padminīvanāto udyānāto dīpavatīṁ rājadhānīṁ praveśīyati devīye kalam upanītaḥ ||",
    "san-lo-mvu21:150": "",
    "san-lo-mvu21:151": "naro cetiyeṣu praviṣṭo akāmo",
    "san-lo-mvu21:152": "mahālokanātho narendrāṇa śāstā |",
    "san-lo-mvu21:153": "yadā uttamāṁgena vandāpayensuḥ",
    "san-lo-mvu21:154": "tato asya pādāni prādurbhavensu ||",
    "san-lo-mvu21:155": "tato devatā devatāṁ ity avocat~",
    "san-lo-mvu21:156": "na eṣo ’nurūpo mamaṁ vandamāno |",
    "san-lo-mvu21:157": "praṇāmaṁ ca eṣo yady anyasya kuryāt*",
    "san-lo-mvu21:158": "dṛḍhaṁ saptadhā asya mūrdhnaṁ phaleyā iti ||",
    "san-lo-mvu21:159": "",
    "san-lo-mvu21:160": "jātamātre kumāre ’rthasiddhī sukhī sarve satvā abhūd yāvad avīciṁ | praṇāmaṁ ca kurvī devāḥ | tasya sarve prahṛṣṭāḥ ||",
    "san-lo-mvu21:161": "",
    "san-lo-mvu21:162": "rājakulaṁ ca kumāre praviṣṭe uvāca purohitaṁ nṛpatiḥ |",
    "san-lo-mvu21:163": "lakṣaṇavidhiguṇakuśalāṁ viprān paryeṣatha śīghraṁ ||",
    "san-lo-mvu21:164": "taṁ vijñāya ca devā maheśvarā nāma cittavaśavartī |",
    "san-lo-mvu21:165": "mā lakṣaṇā akuśalā vikalpayiṣyanti dvijasaṁghā ||",
    "san-lo-mvu21:166": "vigatamadamānadarpāḥ aṣṭa sahasrā maheśvaravarāṇāṁ |",
    "san-lo-mvu21:167": "devagaṇehi gurukṛtaṁ saṁpratijātaṁ upagamensuḥ ||",
    "san-lo-mvu21:168": "te rājakuladvāre śucivasanavarasthitā stimitaśabdā |",
    "san-lo-mvu21:169": "pratihārarakṣam abravīt sumadhurakaraviṁkarutaghoṣāḥ ||",
    "san-lo-mvu21:170": "rājavaraṁ upagamya brūvīhi ime lakṣaṇaguṇavidhijñāḥ |",
    "san-lo-mvu21:171": "tiṣṭhanti aṣṭasahasraṁ praviśensuḥ yadi anumatan te ||",
    "san-lo-mvu21:172": "sādhū ti pratiśrutvā pratihārarakṣo praviśya rājakulaṁ |",
    "san-lo-mvu21:173": "abravīt kṛtāṁjalipuṭo prītimanaso pṛthivīpālaṁ ||",
    "san-lo-mvu21:174": "atulabala dīptayaśasā kāraya rājyaṁ ciraṁ nihataśatruḥ |",
    "san-lo-mvu21:175": "dvāre te amarasadṛśās tiṣṭhanti praveṣṭum icchanti ||",
    "san-lo-mvu21:176": "pratipūrṇavimalanayanā madhurasvaramattavāraṇavicārī |",
    "san-lo-mvu21:177": "bhavati mama teṣu saṁkā na te manujā devaputrā te ||",
    "san-lo-mvu21:178": "paricaṁkramatāṁ teṣāṁ dharaṇirajo kramavarā na saṁkirati |",
    "san-lo-mvu21:179": "na ca sāna paśyāmi padaṁ pṛthivyām idaṁ api āścaryaṁ ||",
    "san-lo-mvu21:180": "gambhīrastimitaceṣṭā āryākārā praśāntadṛṣṭipathā |",
    "san-lo-mvu21:181": "vipulāṁ janenti prītiṁ janasya samudīkṣamānasya ||",
    "san-lo-mvu21:182": "anyaṁ ca dāni adbhutaṁ śarīracchāyā na dṛśyate teṣāṁ |",
    "san-lo-mvu21:183": "na ca teṣu sandhiśabdo caṁkramatāṁ śrūyate kaścit* ||",
    "san-lo-mvu21:184": "niḥsaṁśayaṁ upagatā putravaraṁ tava naravarādhipa draṣṭuṁ |",
    "san-lo-mvu21:185": "abhinandya ca abhivandya ca paśyāsi ayonijāṁ devāṁ ||",
    "san-lo-mvu21:186": "varamālyagandhahastā līlāceṣṭā manoramaśārīrā |",
    "san-lo-mvu21:187": "dīpyantā iva śiriye asaṁśayaṁ pravaramarutas te ||",
    "san-lo-mvu21:188": "taṁ arcimo niśāmya vacanam idaṁ harṣakampitaśarīro |",
    "san-lo-mvu21:189": "abravīd bhaṇe sucapalaṁ praviśantu niveśanam udāraṁ ||",
    "san-lo-mvu21:190": "kiṁ kāraṇaṁ na edṛśāḥ prākṛtapuruṣāṇa bhonti ākārāḥ |",
    "san-lo-mvu21:191": "na pi mānuṣāṇa edṛśī ṛddhi bhavati yādṛśīṁ bhaṇasi ||",
    "san-lo-mvu21:192": "atha so pratihārarakṣo upagamya maheśvarān idam avocat* |",
    "san-lo-mvu21:193": "prahvo kṛtāṁjalipuṭo praṇamya hṛṣṭo muditacitto ||",
    "san-lo-mvu21:194": "abhinandate narapatiḥ praviśantu bhavanto devapurakalpaṁ |",
    "san-lo-mvu21:195": "rājavṛṣabhasya veśmaṁ narādhipatinā anujñātāḥ ||",
    "san-lo-mvu21:196": "etaṁ śrutvā vacanaṁ aṣṭasahasraṁ maheśvaravarāṇāṁ |",
    "san-lo-mvu21:197": "praviśanti pārthivakulaṁ anihatakulavaṁśamukhyasya ||",
    "san-lo-mvu21:198": "atha arcimo pi rājā maheśvarāṁ dūrato niśāmetvā |",
    "san-lo-mvu21:199": "pratyutthito saparivāro gauravabalabhāvitaśarīro ||",
    "san-lo-mvu21:200": "tān avaca rājavṛṣabho svāgatam anurāgataṁ vaḥ sarveṣāṁ |",
    "san-lo-mvu21:201": "prīto ’smi darśanena praśamadamabalena ca bhavatāṁ ||",
    "san-lo-mvu21:202": "saṁvidyante imāni asmākaṁ āsanapradhānāni |",
    "san-lo-mvu21:203": "āstāṁ tāva bhavanto asmākam anugrahārthāya ||",
    "san-lo-mvu21:204": "atha te teṣv āsaneṣu bahuratanaviśuddhacitrapādeṣu |",
    "san-lo-mvu21:205": "vigatamadamānadarpā niṣīdi anavadyakarmāntāḥ ||",
    "san-lo-mvu21:206": "te kaṁcid eva kālaṁ āgamayitvā narādhipam avocat* |",
    "san-lo-mvu21:207": "śṛṇvatu bhavāṁ prayojanaṁ yaṁ asmākam iha gamanāye ||",
    "san-lo-mvu21:208": "sarvānavadyagātraḥ utpanno lokasundaro tuhyaṁ |",
    "san-lo-mvu21:209": "putro kila manujapate lakṣaṇaguṇapāramīprāpto ||",
    "san-lo-mvu21:210": "vayam api lakṣaṇakuśalāḥ samarthā guṇadoṣalakṣaṇaṁ jñātuṁ |",
    "san-lo-mvu21:211": "yadi na gurutvaṁ bhavato paśyema mahāpuruṣarūpaṁ ||",
    "san-lo-mvu21:212": "so avaca haṁta paśyatha suvyapadeśakṣemaṁ mama putraṁ |",
    "san-lo-mvu21:213": "marumanujaharṣajananaṁ lakṣaṇaguṇapāramiprāptaṁ ||",
    "san-lo-mvu21:214": "atha sa mṛdukācilindikapraveṇiyaṁ guṇadharaṁ grahetvāna |",
    "san-lo-mvu21:215": "aṁkena vādicandraṁ upanāmayati suravarāṇāṁ ||",
    "san-lo-mvu21:216": "ālokayitva dūrāt* maheśvarāḥ varakramān daśabalasya |",
    "san-lo-mvu21:217": "mūrdhani vigalitamukuṭā nipatensu mahītale hṛṣṭā ||",
    "san-lo-mvu21:218": "",
    "san-lo-mvu21:219": "te dāni rājānam ārocenti || lābhā te mahārāja sulabdhā yasya te yaṁ mahāpuruṣo kule utpanno dvātriṁśatīhi mahāpuruṣalakṣaṇehi samanvāgato || tadyathā ||",
    "san-lo-mvu21:220": "",
    "san-lo-mvu21:221": "samā heṣṭā ca dīrghā ca āyatā ca ucchaṁga paṁcamā |",
    "san-lo-mvu21:222": "eṇi vṛhac ca tiṣṭhanto kośa nyagrodha te daśā ||",
    "san-lo-mvu21:223": "mṛdu jālā ca pratipūrṇā ekā ūrdhvāgra paṁcamā |",
    "san-lo-mvu21:224": "ślakṣṇacchavi haṁsāntarā ca utsadā ca te daśa ||",
    "san-lo-mvu21:225": "rasaṁ suvarṇa sīho ca samā śuklā ca paṁcamā |",
    "san-lo-mvu21:226": "samā prabhūtā brahmā ca nīlā gopakṣma te daśa ||",
    "san-lo-mvu21:227": "ūrṇā uṣṇīṣa śīrṣaṁ ca nātho dvātriṁśalakṣaṇo | te dāni brāhmaṇā rājñā arcimena ucyanti ||",
    "san-lo-mvu21:228": "",
    "san-lo-mvu21:229": "yaṁ kumārasya nāmaṁ anurūpaṁ taṁ karotha || te brāhmaṇā āhansu || mahārāja kumāre jāyamāne dīpo prādurbhūto mahāṁ obhāso tasmāt kumāro dīpaṁkaro nāma bhavatu || evaṁ kumārasya śuddhāvāsehi devehi brāhmaṇaveśaṁ nirmiṇitvā dīpaṁkaro ti nāma kṛtaṁ ||",
    "san-lo-mvu21:230": "tasya sadṛśīyo dhātrīyo kumāraṁ upasthihanti saṁvardhayanti || yadā ca bodhisatvo yauvanaprāpto rājñā trayo prāsādā kāritā kumārasya krīḍārthaṁ paricārārthaṁ vistīrṇaṁ ca antaḥpuraṁ upasthāpitaṁ || bodhisatvo mahatā rājānubhāvena mahatā rāja-ṛddhīye mahatā rājavibhūṣāye sāntaḥpuro padminīvanam udyānabhūmiṁ nirgato krīḍārthaṁ || rājñā arcimenāntaḥpuram āṇattaṁ || suṣṭhu kumāraṁ krīḍāpetha || bodhisatvo nāvāyānehi purimapaścimavedihi vedikājālehi vedikājālaparikṣiptehi vitatavitānehi citraduṣyaparikṣiptehi osaktapaṭṭadāmakalāpehi dhūpanadhūpitehi muktapuṣpāvakīrṇehi hārārdhahāracandrasucitrehi ucchritacchatradhvajapatākehi nāvāyānehi niṣpuruṣe taṭe otarati || kilāntaṁ antaḥpuram āsuptaṁ kāci hanukām upragrahiyāṇa kācit paṇavam upaguhya kācid veṇuṁ kācid vīṇāṁ kācid vallakīṁ kācit sughoṣakīṁ kācin nūpuraṁ kācit* mṛdaṁgaṁ kācil lālāgharan ti || bodhisatvasya tāṁ dṛṣṭvā śmaśānasaṁjñā prādurbhūtā ||"
}