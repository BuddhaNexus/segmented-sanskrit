{
    "divy24:0": "",
    "divy24:1": "",
    "divy24:2": "",
    "divy24:3": "Divyāvadānam",
    "divy24:4": "",
    "divy24:5": "24. nāgakumārāvadānam",
    "divy24:6": "",
    "divy24:7": "bhikṣuvaḥ saṁśayajātāḥ sarvasaṁśayacchettāraṁ buddhaṁ bhagavantaṁ pṛcchanti—kuto bhadanta tena nāgakumāreṇa tatprathamataḥ śraddhā pratilabdhā? bhagavānāha—bhūtapūrvaṁ bhikṣuvo ’sminneva bhadrakalpe viṁśativarṣasahasrāyuṣi prajāyāṁ kāśyapo nāma śāstā lokam utpannastathāgato ’rhan samyaksambuddho vidyācaraṇasampannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṁ buddho bhagavān |",
    "divy24:8": "sa evaṁ śrāvakāṇāṁ dharmaṁ deśayati—etāni bhikṣavo ’raṇyāni śūnyāgārāṇi parvatakandaragiriguhāpalālapuñjābhyavakāśaśmaśānavanaprasthāni prāntāni śayanāsanāni dhyāyata |",
    "divy24:9": "bhikṣavo mā pramādata |",
    "divy24:10": "mā paścādvipratisāriṇo bhūta |",
    "divy24:11": "idamasmākamanuśāsanam |",
    "divy24:12": "tatra kecidbhikṣavaḥ sumerupariṣaṇḍāyāṁ gatvā dhyāyanti, kecinmandākinyāḥ puṣkariṇyāstīre, kecidanavatapte mahāsarasi, kecit saptasu kāñcanamayeṣu parvateṣu, kecit tāsu tāsu grāmanigamarājarāṣṭradhānīṣu gatvā dhyāyanti |",
    "divy24:13": "|",
    "divy24:14": "anyatamaśca cirajātako nāgakumāraḥ suparṇinā pakṣirājena sumerupariṣaṇḍāyāmupariṣṭādapahriyate |",
    "divy24:15": "yāvat tena bhikṣavo dhyānādhyayanayogamanasikārayuktā viharanto dṛṣṭāḥ |",
    "divy24:16": "dṛṣṭvā cāsya cittamabhiprasannam |",
    "divy24:17": "prasādajātaḥ saṁlakṣayati—muktā hyete āryakā evaṁvidhād duḥkhāt |",
    "divy24:18": "cyutaḥ kālagato vārāṇasyāṁ ṣaṭkarmanirate brāhmaṇakule jātaḥ |",
    "divy24:19": "unnīto vardhito mahān saṁvṛttaḥ |",
    "divy24:20": "so ’pareṇa samayena kāśyapasya samyaksambuddhasya śāsane pravrajitaḥ |",
    "divy24:21": "tenodyatā ghaṭatā vyāyacchatā sarvakleśaprahāṇādarhattvaṁ sākṣātkṛtam |",
    "divy24:22": "arhan saṁvṛttaḥ pūrvavadyāvanmānyaśca pūjyaścābhivandyaśca saṁvṛttaḥ |",
    "divy24:23": "sa saṁlakṣayati—kuto ’haṁ cyutah? tiryakṣu |",
    "divy24:24": "kutropapannaH? manuṣyeṣu |",
    "divy24:25": "kutra mama mātāpitarau? yāvat paśyati nāgabhavane rudantau tiṣṭhataḥ |",
    "divy24:26": "sa tatra gataḥ |",
    "divy24:27": "gatvā pṛcchitumārabdhah—amba tāta kasyārthe ruditah? tau kathayatah—ārya, sucirajātako ’smākaṁ nāgakumāraḥ suparṇinā pakṣirājenāpahṛtaḥ |",
    "divy24:28": "sa kathayati—ahamevāsau |",
    "divy24:29": "ārya, tādṛśaḥ sa duṣṭānāgo yadvayaṁ sugatigamanamapi na saṁbhāvayāmaḥ, prāgevedṛśānāṁ dharmāṇāṁ lābhī bhaviṣyati |",
    "divy24:30": "tena tau smāritau |",
    "divy24:31": "pādayor nipatya kathayatah—ārya, evaṁvidhāstvayā guṇagaṇā adhigatāḥ |",
    "divy24:32": "ārya tvaṁ piṇḍakenārthī, vayaṁ puṇyenārthikāḥ |",
    "divy24:33": "ihaiva tvamāgamya divase divase bhaktakṛtyaṁ kṛtvā gaccha |",
    "divy24:34": "sa nāgabhavane divyāṁ sudhāṁ paribhuktvā āgacchati |",
    "divy24:35": "tasya śrāmaṇerakaḥ sārdhavihārī |",
    "divy24:36": "sa bhikṣubhiruktah—śrāmaṇeraka, ayaṁ te upādhyāyaḥ kutra bhuktvā āgacchati? sa kathayati—nāhaṁ jāne |",
    "divy24:37": "te kathayanti—nāgabhavane divyāṁ sudhāṁ paribhujya pāribhujyāgacchati |",
    "divy24:38": "tvaṁ kasyārthe na gacchati? sa kathayati—ayaṁ maharddhiko mahānubhāvo yena gacchati |",
    "divy24:39": "kathamahaṁ gacchāmi? te kathayanti—yadā ayam ṛddhyā gacchati, tadā tvamasya cīvarakarṇikaṁ gṛhāṇa |",
    "divy24:40": "sa kathayati—mā pateyam |",
    "divy24:41": "te kathayanti—bhadramukha, yadi sumeruḥ parvatarājā cīvarakarṇikamavalambate, nāsau patet, prāgeva tvaṁ patiṣyasīti |",
    "divy24:42": "yo yasmin sthāne ’ntardhāsyati, tena tatra nimittamudgṛhītam |",
    "divy24:43": "sa tatpradeśaṁ pūrvameva gatvā avasthitaḥ |",
    "divy24:44": "sa cāntardhāsyatīti tena cīvarakarṇikaṁ gṛhītam |",
    "divy24:45": "tau upari vihāyasā prakrāntau yāvat tau nāgairdṛṣṭau |",
    "divy24:46": "tayordve te āsanaprajñaptikṛtau |",
    "divy24:47": "dvau maṇḍalakau āmārjitau |",
    "divy24:48": "sa saṁlakṣayati—kasyārthe ’yamapara āsanaḥ prajñaptah? sa pratinivartya paśyati yāvat śrāmaṇerakam |",
    "divy24:49": "sa kathayati—bhadramukha, tvamapyāgatah? upādyāya, āgato ’ham |",
    "divy24:50": "śobhanam |",
    "divy24:51": "nāgāḥ saṁlakṣayanti—ayamāryo maharddhiko mahānubhāvaḥ |",
    "divy24:52": "śakyate divyāṁ sudhāṁ kārayitum |",
    "divy24:53": "ayamanyo na śakyate |",
    "divy24:54": "taistasya divyā sudhā dattā, tasyāpi prākṛta āhāraḥ |",
    "divy24:55": "sa tasya pātragrāhakaḥ |",
    "divy24:56": "tena tasya pātraṁ gṛhītam yāvat tatraikā odanamijya(?) vatiṣṭhate |",
    "divy24:57": "sā tenāsye prakṣiptā yāvaddivyamāsvādanam |",
    "divy24:58": "sa saṁlakṣayati—īdṛśā api matsariṇo nāgāḥ |",
    "divy24:59": "ekadhye niṣaṇṇayorasya divyā sudhā dattā, mamāpi prākṛta āhāraḥ |",
    "divy24:60": "sa praṇidhānaṁ kartumārabdhah—yanmayā bhagavati kāśyape samyaksambuddhe ’nuttare mahādakṣiṇīye brahmacaryaṁ cīrṇam, anenāhaṁ kuśalamūlenaitaṁ nāgamasmādbhavanāccyāvayitvā atraivopapadyeyamiti |",
    "divy24:61": "tasya dṛṣṭa eva dharme ubhābhyāṁ pāṇibhyāṁ jalaṁ syanditumārabdham |",
    "divy24:62": "nāgasyāpi śirortirbādhitumārabdhā |",
    "divy24:63": "sa kathayati—ārya, anena śrāmaṇerakenāśobhanacittamutpāditam |",
    "divy24:64": "pratinivartāpayatu enam |",
    "divy24:65": "sa kathayati—bhadramukha, apāyā hyete, nivartaya cittam |",
    "divy24:66": "sa gāthāṁ bhāṣate— pravaṇībhūutamidaṁ cittaṁ na śaknomi nivārayitum |",
    "divy24:67": "ihasthasyaiva me bhadanta pāṇibhyāṁ syandate jalam (1)|",
    "divy24:68": "sa taṁ nāgaṁ tasmādbhavanāccyāvayitvā tatraivopapannaḥ |",
    "divy24:69": "tatra bhikṣavastena nāgakumāreṇa tatprathamataḥ śraddhā pratilabdhā |",
    "divy24:70": "|",
    "divy24:71": "iti śrīdivyāvadāne nāgakumārāvadānam |",
    "divy24:72": "|"
}