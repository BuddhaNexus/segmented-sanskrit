{
    "avs44:0": "",
    "avs44:1": "",
    "avs44:2": "",
    "avs44:3": "Avadānaśatakam |",
    "avs44:4": "paṁcamo vargaḥ |",
    "avs44:5": "",
    "avs44:6": "44. varcaghaṭaḥ",
    "avs44:7": "",
    "avs44:8": "buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho rājagṛham upaniśritya viharati veṇuvane kalandakanivāpe | athāyuṣmān mahāmaudgalyāyanaḥ pūrvāhṇe nivāsya pātracīvaram ādāya rājagṛhaṁ piṇḍāya prāvikṣat | rājagṛhaṁ piṇḍāya caritvā kṛtabhaktakṛtyaḥ paścādbhaktapiṇḍapātapratikrāntaḥ pātracīvaraṁ pratisamarpya yena gṛdhrakūṭaḥ parvatas tenopasaṁkrāntaḥ | upasaṁkramya gṛdhrakūṭaṁ parvatam avagāhyānyatarad vṛkṣamūlaṁ niśritya niṣaṇṇo divāvihārāya | athāyuṣmān mahāmaudgalyāyanaḥ pretīm ādrakṣīd dagdhasthūṇāsadṛśīṁ nagnāṁ svakeśasaṁchannāṁ sūcīchidropamamukhīṁ parvatopamakukṣim ādīptāṁ pradīptāṁ prajvalitām ekajvālībhūtāṁ dhmāyantīm ārtasvaraṁ kradantīṁ tṛṣārtāṁ duḥkhāṁ tīvrāṁ kharāṁ kaṭukām amanāpāṁ vedanāṁ vedayamānām | durgandhāṁ paramadurgandhāṁ varcaḥsadṛśīṁ varcohārāṁ tad api kṛcchreṇāsādayantīm | dṛṣṭvā ca punar āyuṣmān mahāmaudgalyāyanaḥ saṁvignaḥ | pretīṁ ca papraccha:",
    "avs44:9": "kiṁ tvayā prakṛtaṁ pāpaṁ yasya te īdṛśaṁ phalam iti |",
    "avs44:10": "pretī āha: pāpakāriṇy MS: prāgapakāriṇy ahaṁ bhadanta mahāmaudgalyāyana | etam ārthaṁ buddhaṁ bhagavantaṁ pṛccha | sa te asmākīnāṁ karmaplotiṁ vyākariṣyati | yāṁ śrutvānye ’pi satvāḥ pāpakarmaṇaḥ prativiraṁsyantīti | athāyuṣmān mahāmaudgalyāyano yena bhagavāṁs tenopasaṁkrāntaḥ ||",
    "avs44:11": "tena khalu punaḥ samayena bhagavān pratisaṁlayanād vyutthāya catasṛṇāṁ parṣadāṁ madhuramadhuraṁ dharmaṁ deśayati kṣaudraṁ madhv ivāneḍakam | anekaśatā ca parṣad bhagavataḥ sakāśān madhuramadhuraṁ dharmaṁ śṛṇoty anijyamānair indriyaiḥ | tato buddhā bhagavantaḥ pūrvālāpinaḥ priyālāpinaḥ ehīti svāgatavādinaḥ smitapūrvaṁgamāś ca | tatra bhagavān āyuṣmantaṁ mahāmaudgalyāyanam idam avocat: ehi maudgalyāyana svāgataṁ te, kutas tvam etarhy āgacchasīti | maudgalyāyana āha: āgacchāmy ahaṁ bhadanta pretacārikāyāḥ | tatrāhaṁ pretīm adrākṣaṁ dagdhasthūṇāsadṛśīṁ nagnāṁ svakeśasaṁchannāṁ sūcīchidropamamukhīṁ parvatopamakukṣim ādīptāṁ pradīptāṁ prajvalitām ekajvālībhūtām ārtasvaraṁ krandantīṁ duḥkhāṁ tīvrāṁ kharāṁ kaṭukām amanāpāṁ vedanāṁ vedayamānām | darśanamātreṇa cāsyā nadyudapānāni śuṣyanti | yadā devo varṣati, tadā tasyā upari savisphuliṅgam aṅgāravarṣaṁ patati, durgandhāṁ paramadurgandhāṁ varcaḥsadṛśāṁ ca varcāhārāṁ tad api kṛcchreṇāsādayantīm | āha ca:",
    "avs44:12": "",
    "avs44:13": "nagnā svakeśasaṁchannā asthiyantravaducchritā |",
    "avs44:14": "ārtasvaraṁ krandamānā duḥkhāṁ vindati vedanām ||",
    "avs44:15": "",
    "avs44:16": "yena hi varcadhānāni tena dhāvati duḥkhitā",
    "avs44:17": "varcaḥ pāsyāmi bhokṣye ca tac ca duḥkhena labhyate ||",
    "avs44:18": "kiṁ tayā prakṛtaṁ pāpaṁ martyaloke sudāruṇam",
    "avs44:19": "yena evaṁvidhaṁ duḥkham anubhavati bhayānakam ||",
    "avs44:20": "bhagavān āha: pāpakāriṇī maudgalyāyana sā pretī | icchasi tasyāḥ karmaplotiṁ śrotum? evaṁ bhadanta | tena hi maudgalyāyana śṛṇu, sādhu ca suṣṭhu ca manasi kuru, bhāṣiṣye ||",
    "avs44:21": "bhūtapūrvaṁ maudgalyāyana vārāṇasyāṁ nagaryām anyatamaḥ pratyekabuddho hīnadīnānukampī prāntaśayanāsanasevī ca | sa vyādhito vārāṇasīṁ piṇḍāya prāviśati | yāvad asya vaidyena sāṁpreyaṁ bhojanam upadiṣṭam | sa yenānyatamasya śreṣṭhino niveśanaṁ tenopasaṁkrāntaḥ | tena ca śreṣṭhinā dṛṣṭaḥ pṛṣṭaś ca: kena te ārya prayojanam iti | tenoktaṁ kulasāṁpreyeṇa bhojaneneti | tataḥ śreṣṭhinā vadhvā ājñā dattā: āryāya sāṁpreyaṁ bhojanaṁ dātavyam iti | atha tasyā vadhvā mātsaryam utpannam: yady aham asmai adya bhojanaṁ pradāsyāmi, śvo bhūya āgamiṣyatīti | tayā ekāntam apasṛtya varcasaḥ pātraṁ pūrayitvā upari bhaktena pracchādya tasmai pratyekabuddhāya dattam | asamanvāhṛtya śrāvakapratyekabuddhānāṁ jñānadarśanaṁ na pravartate | tena pratigṛhītam | pratigṛhya saṁlakṣitaṁ yathaitad durgandham | nūnam anayā amedhyasya pūritam iti | tato ’sau mahātmā tadekānte chorayitvā prakrāntaḥ ||",
    "avs44:22": "bhagavān āha: kiṁ manyase maudgalyāyana yāsau tena kālena tena samayena śreṣṭhivadhukā, iyaṁ sā pretī | yad upādāyānayā tādṛkpāpaṁ kṛtam | tataḥ prabhṛti nityaṁ narakatiryakpreteṣūpapadyate, nityaṁ ca varcāhārā | tasmāt tarhi te maudgalyāyana mātsaryaprahāṇāya vyāyantavyaṁ yathā ete doṣā na syur ye tasyāḥ pretyā | evaṁ maudgalyāyana śikṣitavyam ||",
    "avs44:23": "idam avocad bhagavān | āttamanā āyuṣmān mahāmaudgalyāyano ’nye ca devāsuragaruḍakinnaramahoragādayo bhagavato bhāṣitam abhyanandan ||"
}