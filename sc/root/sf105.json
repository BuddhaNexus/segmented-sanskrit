{
    "sf105:0": "Devatāsūtra",
    "sf105:1": "evaṁ mayā śrutam ekasmiṁ samaye bhagavāṁ cchrāvastyāṁ viharati sma  jetavane ’nāthapiṇḍadasyārāme athānyatamā devatā atikrāntavarṇā atikrāntāyāṁ rātryāṁ yena bhagavāṁs tenopasaṁkrāntā  upasaṁkramya bhagavataḥ pādau śirasā vanditvā ekānte niṣaṇṇā / atha tasyā devatāyā varṇānubhāvena sarvaṁ jetavanaṁ udāreṇāvabhāsena  sphuṭam abhūt / ekānte niṣaṇṇā sā devatā tasyāṁ velāyām imāṁ gāthām abhāṣata",
    "sf105:2": "kiṁ nu taṁ niśitaṁ śastraṁ kiṁ vā hālāhalaṁ viṣaṁ /",
    "sf105:3": "ko nu prajvālito vahni kiṁ vā tad dāruṇaṁ tamaḥ",
    "sf105:4": "bhagavān āha /",
    "sf105:5": "duṣṭā vāṅ niśitaṁ śastraṁ rāgo hālāhalaṁ viṣaṁ /",
    "sf105:6": "dveṣaḥ prajvālito vahni ’vidyā tad dāruṇaṁ tamaḥ",
    "sf105:7": "devatā prāha",
    "sf105:8": "gṛhītaṁ kiṁ nu martyena kiṁ vā tad yad ihojjhitaṁ /",
    "sf105:9": "abhedyaṁ kavacaṁ kiṁ nu kiṁ vā tīkṣṇam ihāyudhaṁ /",
    "sf105:10": "bhagavān āha /",
    "sf105:11": "gṛhītaṁ yat svayaṁ dattaṁ yad gṛhe tad ihojjhitaṁ /",
    "sf105:12": "abhedyaṁ kavacaṁ kṣānti prajñā tīkṣṇam ihāyudham /",
    "sf105:13": "devatā prāha /",
    "sf105:14": "ko nv asau procyate cauro dhanaṁ kiṁ vā satāṁ mataṁ /",
    "sf105:15": "ke vā sadevake loke procyante muṣitā iti /",
    "sf105:16": "bhagavān āha /",
    "sf105:17": "vitarkaḥ kuśalaś cauro dhanaṁ śīlaṁ satāṁ mataṁ /",
    "sf105:18": "te cāpi muṣitā loke yaiḥ śīlaṁ vinipātitam /",
    "sf105:19": "devatā prāha /",
    "sf105:20": "ko nv asau sukhito jñeya ko vā yaḥ parameśvaraḥ",
    "sf105:21": "ko vā vibhūṣito nityaṁ brūhi ko vā viḍaṁbitaḥ",
    "sf105:22": "bhagavān āha /",
    "sf105:23": "alpecchaḥ sukhito jñeyaḥ saṁtuṣṭo parameśvaraḥ",
    "sf105:24": "śīlavāṁ vibhūṣito nityaṁ bhraṣṭaśīlo viḍaṁbitaḥ",
    "sf105:25": "devatā prāha /",
    "sf105:26": "kiṁ svid agnir na dahati na bhinatti ca mārutaḥ",
    "sf105:27": "kiṁ svin na kledayanty āpaḥ plāvayanto vasundharām /",
    "sf105:28": "bhagavān āha /",
    "sf105:29": "puṇyam agnir na dahati na bhinatti ca mārutaḥ",
    "sf105:30": "puṇyaṁ na kledayanty āpaḥ plāvayanto vasundharām /",
    "sf105:31": "devatā prāha /",
    "sf105:32": "kiṁ svid rājā ca caurāś ca spandamānā samudyatā /",
    "sf105:33": "nāpahartuṁ śaknuvanti striyā vā puruṣasya vā /",
    "sf105:34": "bhagavān āha /",
    "sf105:35": "puṇyaṁ rājā ca caurāś ca spandamānā samudyatā /",
    "sf105:36": "nāpahartuṁ śaknuvanti striyā vā puruṣasya vā /",
    "sf105:37": "devatā prāha /",
    "sf105:38": "vatsalo bāndhavaḥ ko ’sau ko vā duṣṭāśayo ripuḥ",
    "sf105:39": "kiṁ vā tad dāruṇaṁ duḥkhaṁ kiṁ vā paramaṁ sukham /",
    "sf105:40": "bhagavān āha /",
    "sf105:41": "vatsalo bāndhavaḥ puṇyaṁ pāpaṁ duṣṭāśayo ripuḥ",
    "sf105:42": "nārakaṁ dāruṇaṁ duḥkhaṁ śuddhā bhāvaḥ paramaṁ sukham /",
    "sf105:43": "devatā prāha /",
    "sf105:44": "kenāyam āvṛto lokaḥ kena loko vaśīkṛtaḥ",
    "sf105:45": "kena tyajati mitrāṇi kena svargaṁ na gacchati /",
    "sf105:46": "bhagavān āha /",
    "sf105:47": "ajñānenāvṛto loko mohena ca vaśīkṛtaḥ",
    "sf105:48": "lobhāt tyajati mitrāṇi saṁgāt svargaṁ na gacchati /",
    "sf105:49": "devatā prāha /",
    "sf105:50": "kiṁ tat priyam apathyaṁ ca kiṁ vā pathyaṁ na ca priyaṁ",
    "sf105:51": "ko vā pīḍākaro vyādhiḥ ko ’sāv eko bhiṣag varaḥ /",
    "sf105:52": "bhagavān āha /",
    "sf105:53": "kāmāḥ priyā apathyāś ca mokṣaḥ pathyo na ca priyaḥ",
    "sf105:54": "rāgaḥ pīḍākaro vyādhir buddhaś caiko bhiṣag varaḥ /",
    "sf105:55": "devatā prāha /",
    "sf105:56": "kena mitrāṇi vardhante kena śāmyanti śatravaḥ",
    "sf105:57": "kena svargam avāpnoti kena mokṣaṁ ca gacchati /",
    "sf105:58": "bhagavān āha /",
    "sf105:59": "tyāgān mitrāṇi vardhante maitryā śāmyanti śatravaḥ",
    "sf105:60": "śīlāt svargam avāpnoti jñānān mokṣaṁ ca gacchati /",
    "sf105:61": "devatā prāha /",
    "sf105:62": "idaṁ saṁśayam adyāpi mama tvaṁ chettum arhasi /",
    "sf105:63": "asmāl lokāt paraṁ lokaṁ ko gato ’tyantavaṁcitaḥ /",
    "sf105:64": "bhagavān āha /",
    "sf105:65": "vidyamāneṣu bhogeṣu puṇyaṁ yena na saṁcitaṁ /",
    "sf105:66": "asmāl lokāt paraṁ lokaṁ so gato ’tyantavaṁcitaḥ /",
    "sf105:67": "devatā prāha",
    "sf105:68": "cirasya bata paśyāmi brāhmaṇaṁ parinirvṛtaṁ /",
    "sf105:69": "sarvavairabhayātītaṁ tīrṇaṁ loke viṣaktikām //",
    "sf105:70": "ity uktvā sā devatā bhagavato bhāṣitam  abhinandyānumodya bhagavataḥ pādau śirasā vanditvā bhagavato ’ntikāt prakrāntā //"
}