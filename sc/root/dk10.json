{
    "dk10:0": "",
    "dk10:1": "",
    "dk10:2": "",
    "dk10:3": "Dharmaskandha |",
    "dk10:4": "",
    "dk10:5": "10. tṛṣṇāpratyayam upādānam |",
    "dk10:6": "",
    "dk10:7": "uddānaṁ ||",
    "dk10:8": "tatprathamābhinipātaḥ kāmaiś cāvekṣāvāṁs tathā",
    "dk10:9": "dṛṣṭir vicikitsā upādānaṁ vibhāgo nandam eva ca ||",
    "dk10:10": "tṛṣṇāpratyayam upādānaṁ katamad | āha | yat prathamābhinipātaṁ tṛṣṇāvaipulyam upādānaṁ yathā katham iti |",
    "dk10:11": "yathā khalv ihaikatyaḥ kāmeṣv avekṣāvān bhavati pratibaddhacittaḥ kāmarāgaparyavasthānaṁ utpādayati | sa tasmāt paryavasthānād anyaṁ paryavasthānam utpādayati adhimātrād adhimātrataraṁ tīvrāt tīvrataraṁ pūrṇāt pūritataraṁ | iti pūrvakaṁ paryavasthānaṁ tṛṣṇā paścimam upādānaṁ tad ucyante tṛṣṇāpratyayaṁ upādānaṁ |",
    "dk10:12": "yathā khalv ihaikatyo rūpeṣv ārūpyeṣv avekṣāvān bhavati pratibaddhacitta ārūpyarāgaparyavasthānam utpādayati | sa tasmāt paryavasthānād anyat paryavasthānam utpādayati adhimātrād adhimātrataraṁ yāvat paripūrṇāt paripūrṇataraṁ | iti pūrvakaṁ paryavasthānaṁ tṛṣṇā paścimam upādānam* | tad ucyate tṛṣṇāpratyayam upādānaṁ |",
    "dk10:13": "asti khalv evam uktaṁ bhagavatā pātaleyavyākaraṇe |",
    "dk10:14": "deśitā vo bhikṣavo mayā dharmāḥ skandhānāṁ pravicayāya | yad uta catvāri smṛtyupasthānāni catvāri samyakpradhānāni catvāra ṛddhipādāḥ paṁcendriyāṇi paṁca balāni sapta bodhyaṁgāny āryāṣṭāṁgo mārga | evaṁ deśiteṣu vo bhikṣavo mayā dharmeṣu skandhānāṁ pravicayāya |",
    "dk10:15": "atha ca punar ihaikatyā mohapuruṣā na tīvracchandā viharanti na tīvrasnehā na tīvrapremāṇo na tīvrapramādās | te dhandham evānuttaryaṁ spṛśanti yad utāsravāṇāṁ kṣayāya | evaṁ deśiteṣu vo bhikṣavo mayā dharmeṣu skandhānāṁ pravicayāya |",
    "dk10:16": "atha ca punar ihaikatyāḥ kulaputrāḥ atīvatīvracchandā viharanti atīvatīvrasnehā atīvatīvrapremāṇo ’tīvatīvrapramādās | te kṣipram evānuttaryaṁ spṛśanti yad utāsravāṇāṁ kṣayāya | evaṁ deśiteṣu vo bhikṣavo mayā dharmeṣu skandhānāṁ pravicayāya |",
    "dk10:17": "atha ca punar ihaikatyo rūpam ātmataḥ samanupaśyati | yā sā samanupaśyanā saṁskārās te | te punaḥ saṁskārāḥ kinnidānāḥ kiṁsamudayāḥ kiṁjātīyāḥ kiṁprabhavāḥ | avidyāsaṁsparśajaṁ bhikṣavo vedayitaṁ pratītya tṛṣṇotpannā | tatas te saṁskārās | tṛṣṇā punar bhikṣavaḥ kinnidānā kiṁsamudayā kiṁjātīyā kiṁprabhavā | tṛṣṇā bhikṣavo vedanānidānā vedanāsamudayā vedanājātīyā vedanāprabhavā | vedanā punar bhikṣavaḥ kinnidānā kiṁsamudayā kiṁjātīyā kiṁprabhavā | vedanā bhikṣavaḥ sparśanidānā sparśasamudayā sparśajātīyā sparśaprabhavā | sparśaḥ kinnidānaḥ kiṁsamudayaḥ kiṁjātīyaḥ kiṁprabhavaḥ | sparśo bhikṣavaḥ ṣaḍāyatananidānaḥ ṣaḍāyatanasamudayaḥ ṣaḍāyatanajātīyaḥ ṣaḍāyatanaprabhavaḥ | tatra bhikṣavaḥ ṣaḍāyatanam anityaṁ saṁskṛtaṁ cetitaṁ pratītyasamutpannaṁ | so ’pi sparśaḥ sāpi vedanā sāpi tṛṣṇā sāpi samanupaśyanā anityā saṁskṛtā cetitā pratītyasamutpannā |",
    "dk10:18": "sa rūpam ātmeti samanupaśyatīti satkāyadṛṣṭiparyavasthānam utpādayati | sa tasmāt paryavasthānād anyat paryavasthānam utpādayati adhimātrād adhimātrataraṁ yāvat paripūrṇāt paripūrṇataraṁ | iti pūrvakaṁ paryavasthānaṁ tṛṣṇā paścimam upādānaṁ | tad ucyate tṛṣṇāpratyayam upādānaṁ |",
    "dk10:19": "na haiva rūpam ātmeti samanupaśyaty api tu rūpavantam ātmānaṁ samanupaśyati | na haiva rūpavantam ātmānaṁ saṁanupaśyaty api tu rūpam ātmīyaṁ samanupaśyati | na haiva rūpam ātmīyaṁ samanupaśyaty api tu rūpe ātmānaṁ samanupaśyati |",
    "dk10:20": "na haiva rūpe ātmānaṁ samanupaśyaty api tu vedanām ātmataḥ samanupaśyati | na haiva vedanām ātmataḥ saṁanupaśyaty api tu vedanāvantam ātmānaṁ samanupaśyati | na haiva vedanāvantaṁ ātmānaṁ samanupaśyaty api tu vedanām ātmīyāṁ samanupaśyati | na haiva vedanām ātmīyāṁ samanupaśyaty api tu vedanāyām ātmānaṁ samanupaśyati |",
    "dk10:21": "na haiva vedanāyām ātmānaṁ samanupaśyaty api tu saṁjñām ātmataḥ samanupaśyati | na haiva saṁjñām ātmataḥ samanupaśyaty api tu saṁjñāvantam ātmānaṁ samanupaśyati | na haiva saṁjñāvantam ātmānaṁ samanupaśyaty api tu saṁjñām ātmīyāṁ samanupaśyati | na haiva saṁjñām ātmīyāṁ samanupaśyaty api tu saṁjñāyām ātmānaṁ samanupaśyati |",
    "dk10:22": "na haiva saṁjñāyām ātmānaṁ samanupaśyaty api tu saṁskārān ātmataḥ samanupaśyati | na haiva saṁskārān ātmataḥ samanupaśyaty api tu saṁskāravantam ātmānaṁ samanupaśyati | vistaraḥ |",
    "dk10:23": "vijñānam ātmataḥ samanupaśyati | na haiva vijñānam ātmataḥ samanupaśyaty api tu vijñānavantam ātmānaṁ samanupaśyati | na haiva vijñānavantam ātmānaṁ samanupaśyati api tu vijñānam ātmīyaṁ samanupaśyati | na haiva vijñānam ātmīyaṁ samanupaśyaty api tu vijñāne ātmānaṁ samanupaśyati |",
    "dk10:24": "na haiva vijñāne ātmānaṁ samanupaśyaty api tu kāṁkṣī bhavati vicikitsī | na haiva kāṁkṣī bhavati vicikitsī api tu bhavadṛṣṭir bhavati vibhavadṛṣṭiḥ | na haiva bhavadṛṣṭir bhavati vibhavadṛṣṭiḥ api tv astīti vācādhigataṁ bhavaty | ayam aham asmīti samanupaśyati | yo ’sāv asmīty adhigamo ’yam aham asmīty adhigamo | yāsāv asmīti samanupaśyanā saṁskārās te | te punaḥ saṁskārāḥ kiṁnidānāḥ kiṁsamudayāḥ kiṁjātīyāḥ kiṁprabhavā | vistareṇa yāvat |",
    "dk10:25": "tatra bhikṣavaḥ ṣaḍāyatanam anityaṁ saṁskṛtaṁ cetitaṁ pratītyasamutpannaṁ | so ’pi sparśaḥ sāpi vedanā sāpi tṛṣṇā te ’pi saṁskārāḥ sāpi samanupaśyanā anityā saṁskṛtā cetitā pratītyasamutpannā asmīty adhigatā bhavaty | ayam aham asmīti saṁanupaśyati | satkāyadṛṣṭiparyavasthānaṁ utpādayati | sa tasmāt paryavasthānād anyat paryavasthānam utpādayati adhimātrād adhimātrataraṁ tīvrāt tīvrataraṁ paripūrṇāt paripūrṇataraṁ | iti pūrvakaṁ paryavasthānaṁ trṣṇā paścimam upādānaṁ | tad ucyate tṛṣṇāpratyayam upādānaṁ |",
    "dk10:26": "api khalu śāśvato lokaḥ antagrāhadṛṣṭiparyavasthānam utpādayaty adhimātrād adhimātrataraṁ yāvat paripūrṇāt paripūrṇataram | iti pūrvakaṁ paryavasthānaṁ tṛṣṇā paścimakam upādānaṁ | tad ucyate tṛṣṇāpratyayam upādānaṁ |",
    "dk10:27": "aśāśvato lokaḥ | śāśvataś cāśāśvataś ca | naiva śāśvato nāśāśvataḥ | antavān lokaḥ | anantavān lokaḥ | antavāṁś cānantavāṁś ca | naivāntavān anantavāṁś ca | sa jīvas tac charīraṁ | anyo jīvo ’nyac charīraṁ bhavati | tathāgataḥ paraṁ maraṇān na bhavati | tathāgataḥ paraṁ maraṇād bhavati ca na bhavati ca | naiva bhavati na na bhavati paraṁ maraṇād | antagrāhadṛṣṭiparyavasthānam utpādayati | sa tasmāt paryavasthānād yāvat paripūrṇāt paripūrṇataraṁ | iti pūrvakaṁ paryavasthānaṁ tṛṣṇā paścimakam upādānaṁ | tad ucyate tṛṣṇāpratyayam upādānaṁ |",
    "dk10:28": "api khalu na bhagavāṁs tathāgato ’rhan samyaksaṁbuddho na vidyācaraṇasaṁpanno na sugato lokavid anuttaraḥ puruṣadaṁyasārathi śāstā devamanuṣyāṇāṁ buddho bhagavāṁ mithyā dṛṣṭiparyavasthānaṁ utpādayati | sa tasmāt paryavasthānād vistareṇa paripūrṇāt paripūrṇataraṁ | tad ucyate tṛṣṇāpratyayam upādānaṁ |",
    "dk10:29": "na svākhyāto bhagavato dharmo na sāṁdṛṣṭiko na nirjvaraḥ nākālikaḥ naupanāyiko naihipaśyakaḥ na pratyātmavedanīyo vijñair |",
    "dk10:30": "na supratipanno bhagavataḥ śrāvakasaṁgho na ṛjupratipanno na nyāyapratipanno na sāmīcīpratipanno nānudharmacārī |",
    "dk10:31": "na duḥkhaṁ | na samudayo | na nirodho | na mārgo |",
    "dk10:32": "na sarvasaṁskārā anityā | na sarvadharmā anātmāno | na śāntaṁ nirvāṇam | iti mithyādṛṣṭiparyavasthānam utpādayati | sa tasmāt paryavasthānād anyat paryavasthānam utpādayati | vistareṇa yāvad | iti pūrvakaṁ paryavasthānaṁ tṛṣṇā paścimam upādānaṁ | tad ucyate tṛṣṇāpratyayam upādānam iti |",
    "dk10:33": "api khalu śāśvato loka idam eva satyaṁ moham anyad | iti dṛṣṭiparāmarśaparyavasthānam utpādayati | sa tasmāt paryavasthānād anyat paryavasthānam utpādayati | vistareṇa yāvat paścimakam upādānaṁ | tad ucyate tṛṣṇāpratyayam upādānaṁ |",
    "dk10:34": "śāśvato loko vistareṇa yāvac caiva bhavati tathāgataḥ paraṁ maraṇād iti idam eva satyaṁ mohaṁ anyad | iti dṛṣṭiparāmarśaparyavasthānam utpādayati | sa tasmāt paryavasthānād anyat paryavasthānam utpādayati | vistareṇa yāvat paścimakam upādānaṁ | tad ucyate tṛṣṇāpratyayaṁ upādānaṁ |",
    "dk10:35": "api khalu śīlaṁ parāmṛśati śīlena śucyati mucyati niryāti sukhaduḥkhaṁ vyatikrāmati sukhaduḥkhavyatikramaṁ cānuprāpnoti | śīlavrataparāmarśaparyavasthānam utpādayati | sa tasmāt paryavasthānād anyat paryavasthānaṁ utpādayati | vistareṇa yāvat paścimakaṁ upādānaṁ | tad ucyate tṛṣṇāpratyayam upādānaṁ |",
    "dk10:36": "vrataṁ parāmṛśati yad ubhayataḥ śīlavrataṁ parāmṛśati | śīlavratena śucyati mucyate niryāti yāvat sukhaduḥkhaṁ vyatikramam anuprāpnoti | śīlavrataparāmarśaparyavasthānam utpādayati | sa tasmāt paryavasthānād anyat paryavasthānam utpādayati | vistareṇa yāvat paścimakam upādānaṁ | tad ucyate tṛṣṇāpratyayam upādānaṁ |",
    "dk10:37": "api khalu tathāgato bhagavān arhan samyaksaṁbuddho neti vicikitsāparyavasthānam utpādayati | sa tasmāt paryavasthānād anyaṁ paryavasthānam utpādayati | vistareṇa yāvat paścimakaṁ upādānaṁ | tad ucyate tṛṣṇāpratyayam upādānaṁ | vidyācaraṇasaṁpanno na vidyācaraṇasaṁpannaḥ | sugato lokavit* na sugato lokavit* | anuttaro nānuttaraḥ | puruṣadamyasārathiḥ na puruṣadamyasārathiḥ | śāstā devamanuṣyāṇāṁ na śāstā devamanuṣyāṇāṁ | buddho bhagavān na buddho bhagavān * |",
    "dk10:38": "svākhyāto bhagavato dharmo na svākhyāto bhagavato dharmaḥ | sāṁdṛṣṭiko na sāṁdṛṣṭiko | nirjvaro na nirjvaraḥ | ākāliko nākālikaḥ | aupanāyiko naupanāyikaḥ | aihidarśiko naihidarśikaḥ | pratyātmavedanīyo vijñaiḥ na pratyātmavedanīyo vijñaiḥ |",
    "dk10:39": "supratipanno bhagavataḥ śrāvakasaṁgho na supratipanno bhagavataḥ śrāvakasaṁghaḥ | ṛjupratipanno na ṛjupratipanno | nyāyapratipanno na nyāyapratipanno | dharmānudharmapratipanno na dharmānudharmapratipannaḥ | sāmīcīpratipanno na sāmīcīpratipannaḥ | anudharmacārī nānudharmacārī |",
    "dk10:40": "duḥkhaṁ na duḥkhaṁ | samudayo na samudayo | nirodho na nirodhaḥ | mārgo na mārgaḥ | sarvasaṁskārā anityā na sarvasaṁskārā anityāḥ | sarvadharmā anātmānaḥ na sarvadharmā anātmānaḥ | śāntaṁ nirvāṇaṁ na śāntaṁ nirvāṇaṁ | iti vicikitsāparyavasthānam utpādayati | vistareṇa yāvat paścimakam upādānam* | tad ucyate tṛṣṇāpratyayam upādānaṁ |",
    "dk10:41": "api khalu sarvāṇy eva catvāry upādānāni tṛṣṇāsamudayāni tṛṣṇājātīyāni tṛṣṇāprabhavāni | katamāni catvāri | kāmopādānaṁ dṛṣṭyupādānaṁ śīlavratopādānam ātmavādopādānaṁ |",
    "dk10:42": "kāmopādānaṁ katamad | āha | kāmapratisaṁyuktāṁ dṛṣṭiṁ śīlavrataṁ ca sthāpya yāni tadanyāni kāmapratisaṁyuktāni saṁyojanabandhanānuśayopakleśaparyavasthānāni idam ucyate kāmopādānaṁ |",
    "dk10:43": "dṛṣṭyupādānaṁ katamad | āha | catasro dṛṣṭayo dṛṣṭyupādānam ity ucyate satkāyadṛṣṭir antagrāhadṛṣṭir mithyādṛṣṭir dṛṣṭiparāmarśa itīmāś catasro dṛṣṭayo | dṛṣṭyupādānam ity ucyate |",
    "dk10:44": "śīlavratopādānaṁ katamad | yathā khalv ihaikatyaḥ śīlaṁ parāmṛśati vistareṇa yāvat* | ubhayena śīlavratena śucyati mucyate niryāti sukhaduḥkhaṁ vyatikrāmati sukhaduḥkhavyatikramam anuprāpnoti | idam ucyate śīlavratopādānaṁ |",
    "dk10:45": "ātmavratopādānam ātmavādopādānaṁ katamat* | rūpārūpyapratisaṁyuktāṁ dṛṣṭiṁ śīlavrataṁ ca sthāpya tadanyāni rūpārūpyapratisaṁyuktāni saṁyojanabandhanānuśayopakleśaparyavasthānānīdam ucyate ātmavādopādānaṁ |",
    "dk10:46": "api khalv evam uktaṁ bhagavatā mahānidāne vyākaraṇe āyuṣmaty ānande |",
    "dk10:47": "asti pratyayam ānandopādānaṁ vistareṇa yāvat |",
    "dk10:48": "tṛṣṇā ced ānanda nābhaviṣyad api nu kasya cit kā cit tṛṣṇābhaviṣyan | no bhadanta | sarvaśo vā punar ānanda tṛṣṇāyām asatyām api nu upādānaṁ prajñāpayeta | no bhadanta | tasmāt tarhy ānanda etan nidānam eṣa hetur eṣa samudaya eṣa pratyayaḥ upādānasya yad uta tṛṣṇā tṛṣṇāpratyayam upādānaṁ | iti yad uktam idaṁ me tat pratyuktam iti ||"
}