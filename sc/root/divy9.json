{
    "divy9:0": "",
    "divy9:1": "",
    "divy9:2": "",
    "divy9:3": "Divyāvadānam",
    "divy9:4": "",
    "divy9:5": "9. meṇḍhakagṛhapativibhūtiparicchedaḥ",
    "divy9:6": "",
    "divy9:7": "śrāvastyāṁ nidānam |",
    "divy9:8": "tena khalu samayena bhadraṁkare nagare ṣaḍ janā mahāpuṇyāḥ prativasanti—meṇḍhako gṛhapatir meṇḍhakapatnī meṇḍhakaputro meṇḍhakasnuṣā meṇḍhakadāso meṇḍhakadāsī |",
    "divy9:9": "kathaṁ meṇḍhako gṛhapatirjñāto mahāpuṇyah? sa yadi riktakāni kośakoṣṭhāgārāṇi paśyati, sahadarśanādeva pūryante |",
    "divy9:10": "evaṁ meṇḍhako gṛhapatirjñāto mahāpuṇyaḥ |",
    "divy9:11": "kathaṁ meṇḍhakapatnī? sā ekasyārthāya sthālikāṁ sādhayati, śatāni sahasrāṇi ca bhuñjate |",
    "divy9:12": "evaṁ meṇḍhakapatnī |",
    "divy9:13": "kathaṁ meṇḍhakaputrah? tasya pañcaśatiko nakulako kaṭyāṁ baddhastiṣṭhati |",
    "divy9:14": "sa yadi śataṁ sahasraṁ vā parityajati, tadā pūrṇa eva tiṣṭhati, na parikṣīyate |",
    "divy9:15": "evaṁ meṇḍhakaputraḥ |",
    "divy9:16": "kathaṁ meṇḍhakasnuṣā? sā ekasyārthāya gandhaṁ saṁpādayati, śatasahasrasya paryāptirbhavati |",
    "divy9:17": "evaṁ meṇḍhakasnuṣā |",
    "divy9:18": "kathaṁ meṇḍhakadāsah? sa yadaikaṁ halasīraṁ kṛṣati, tadā sapta sīrāḥ kṛṣṭā bhavanti |",
    "divy9:19": "evaṁ meṇḍhakadāsaḥ |",
    "divy9:20": "kathaṁ meṇḍhakadāsī mahāpuṇyā? sā yadaikaṁ vastu rakṣati, tatsaptaguṇaṁ syāt |",
    "divy9:21": "yadā ekamātraṁ pratijāgarti, tadā sapta mātrāḥ saṁpadyante |",
    "divy9:22": "evaṁ maṇḍhakadāsī mahāpuṇyā |",
    "divy9:23": "|",
    "divy9:24": "dharmatā khalu buddhānāṁ bhagavatāṁ mahākāruṇikānāṁ caturoghottīrṇānāṁ caturṛddhipādacaraṇatalasupratiṣṭhitānāṁ caturṣu saṁgrahavastuṣu dīrgharātrakṛtaparicayānāṁ pañcāṅgavipratihīṇānāṁ pañcagatisamatikrāntānāṁ ṣaḍaṅgasamanvāgatānāṁ ṣaṭpāramitāparipūrṇānāṁ saptabodhyaṅgakusumāḍhyānāmaṣṭāṅgamārgadeśikānāṁ navānupūrvasamāpattikuśalānāṁ daśabalabalināṁ daśadiksamāpūrṇayaśasāṁ daśaśatavaśavartiprativiśiṣṭānāṁ trī rātrestrirdivasasya ṣaṭkṛtvo rātriṁdivasasya buddhacakṣuṣā lokaṁ vyavalokya jñānadarśanaṁ pravartate—ko hīyate, ko vardhate, kaḥ kṛcchraprāptaḥ, kaḥ saṁkaṭaprāptaḥ, kaḥ saṁbādhaprāptaḥ, kaḥ kṛcchrasaṁkaṭasambādhaprāptaḥ, ko ’pāyaniṁnaḥ, ko ’pāyapravaṇaḥ, ko ’pāyaprāgbhāraḥ, kamahamapāyamārgādvyutthāpya svargaphale mokṣe ca pratiṣṭhāpayeyam, kasya kāmapaṅkanimagnasya hastoddhāramanupradadyām, kamāryadhanavirahitamāryadhanaiśvaryādhipatye pratiṣṭhāpayāmi, kasyānavaropitāni kuśalamūlānyavaropayeyam, kasyāvaropitāni paripācayeyam, kasya pakvāni vimocayeyam, kasyājñānatimirapaṭalaparyavanaddhanetrasya jñānāñjanaśalākayā cakṣurviśodhayeyam |",
    "divy9:25": "apyevātikramedvelāṁ sāgaro makarālayaḥ |",
    "divy9:26": "na tu vaineyavatsānāṁ buddho velāmatikramet (1)|",
    "divy9:27": "sarvajñasaṁtānanivāsinī hi  kāruṇyadhenurmṛgayatyakhinnā |",
    "divy9:28": "vaineyavatsān bhavadurganaṣṭān  vatsān praṇaṣṭāniva vatsalā gauḥ (2)|",
    "divy9:29": "bhagavān saṁlakṣayati—ayaṁ meṇḍhako gṛhapatiḥ saparivāro bhadraṁkare nagare prativasati |",
    "divy9:30": "tasya vaineyakālaṁ pakvamiva gaṇḍaṁ śastrābhinipātamavekṣate |",
    "divy9:31": "yannvahaṁ bhadraṁkareṣu janapadeṣu cārikām careyam |",
    "divy9:32": "tatra bhagavānāyuṣmantamānandamāmantrayate—gaccha tvamānanda, bhikṣūṇāmārocaya—tathāgato bhikṣavo bhadraṁkareṣu janapadeṣu cārikāṁ cariṣyati |",
    "divy9:33": "yo yuṣmākamutsahate tathāgatena sārdhaṁ bhadraṁkareṣu janapadeṣu cārikāṁ cartum, sa cīvarakāṇi pratigṛhṇātu iti |",
    "divy9:34": "evaṁ bhadantetyāyuṣmānānando bhagavataḥ pratiśrutya bhikṣūṇāmārocayati—tathāgata āyuṣmanto bhadraṁkareṣu janapadeṣu cārikāṁ cariṣyati |",
    "divy9:35": "yo yuṣmākamutsahate tathāgatena sārdhaṁ bhadraṁkareṣu janapadeṣu cārikāṁ caritum, sa cīvarakāṇi pratigṛhṇātu iti |",
    "divy9:36": "evamāyuṣmanniti te bhiṣava āyuṣmata ānandasya pratiśrutya pṛṣṭhataḥ pṛṣṭhataḥ samanubaddhā gacchanti |",
    "divy9:37": "|",
    "divy9:38": "atha bhagavān dānto dāntaparivāraḥ śāntaḥ śāntaparivāro mukto muktaparivāra āśvasta āśvastaparivāro vinīto vinītaparivāro ’rhannarhatparivāro vītarāgo vītarāgaparivāraḥ prāsādikaḥ prāsādikaparivāraḥ, vṛṣabha iva gogaṇaparivṛtaḥ, siṁha iva daṁṣṭragaṇaparivāraḥ, haṁsarāja iva haṁsagaṇaparivṛtaḥ, suparṇa iva pakṣigaṇaparivṛtaḥ, vipra iva śiṣyagaṇaparivṛtaḥ, suvaidya ivāturagaṇaparivṛtaḥ, śūra iva yodhagaṇaparivṛtaḥ, deśika ivādhvagaṇaparivṛtaḥ, sārthavāha iva vaṇiggaṇaparivṛtaḥ, śreṣṭhīva paurajanaparivṛtaḥ, koṭṭarāja iva mantriygaṇaparivṛtaḥ, cakravartīva putrasahasraparivṛtaḥ, candra iva nakṣatragaṇaparivṛtaḥ, sūrya iva raśmisahasraparivṛtaḥ, dhṛtarāṣṭra iva gandharvagaṇaparivṛtaḥ, virūḍhaka iva kumbhāṇḍagaṇaparivṛto virūpākṣa iva nāgagaṇaparivṛtaḥ, dhanada iva yakṣagaṇaparivṛtaḥ, vemacittirivāsuragaṇaparivṛtaḥ, śakra iva tridaśagaṇaparivṛtaḥ, brahmeva brahmakāyikaparivṛtah, stimita iva jalanidhiḥ, sajala iva jalanidhiḥ, vimada iva gajapatiḥ, sudāntairindriyairasaṁkṣobhiteryāpathapracāro dvātriṁśatā mahāpuruṣalakṣaṇairaśītyānuvyañjanairvirājatagātro daśabhirbalaiścaturbhirvaiśāradyaistribhiḥ smṛtyupasthānairmahākaruṇayā ca |",
    "divy9:39": "evamanekaguṇagaṇasamanvāgato buddho bhagavāñ janapadacārikayā bhadraṁkaraṁ nagaraṁ saṁprasthitaḥ |",
    "divy9:40": "yadā bhagavatā śrāvastyāṁ mahāprātihāryaṁ vidarśitam, nirbhartsitā ānanditā devamanuṣyāḥ, toṣitāni sajjanahṛdayāni, tadā bhagnaprabhāvāstīrthyāḥ pratyantān saṁśritāḥ |",
    "divy9:41": "tataḥ kecidbhadraṁkaraṁ nagaraṁ gatvā avasthitāḥ |",
    "divy9:42": "taiḥ śrutaṁ śramaṇa gautama āgacchatīti |",
    "divy9:43": "śrutvā ca punarvyathitāste parasparaṁ kathayanti—pūrvaṁ tāvadvayaṁ śramaṇena gautamena madhyadeśānnirvāsitāḥ |",
    "divy9:44": "sa yadīhāgamiṣyati, niyatamito ’pi nirvāsayiṣyati |",
    "divy9:45": "tadupāyasaṁvidhānaṁ kartavyamiti |",
    "divy9:46": "te kulopakaraṇaśālā upasaṁkramya kathayanti—dharmalābho dharmalābhaḥ |",
    "divy9:47": "te kathayanti—kimidam? avalokitā gamiṣyāmaḥ |",
    "divy9:48": "kasyārthāya? dṛṣṭā asmābhiryuṣmākaṁ saṁpattiḥ, yāvadvipattiṁ na paśyāmaḥ |",
    "divy9:49": "āryakāḥ, asmākaṁ vipattirbhaviṣyati |",
    "divy9:50": "bhavantaḥ, śramaṇo gautamaḥ kṣurāśaniṁ pātayannanekā aputrikā apatikāśca kurvannāgacchati |",
    "divy9:51": "āryāḥ, yadyevam, yasminneva kāle sthātavyaṁ tasminneva kāle ’smākaṁ parityāgas triyate |",
    "divy9:52": "tiṣṭhata, na gantavyam |",
    "divy9:53": "te kathayanti—kiṁ vayaṁ na tiṣṭhāmah? na yūyamasmākaṁ śroṣyatha |",
    "divy9:54": "āryāḥ kathayata, śroṣyāmaḥ |",
    "divy9:55": "te kathayanti—bhadraṁkarasāmantakena sarvajanakāyamudvāsya bhadraṁkaraṁ nagaraṁ pravāsayata |",
    "divy9:56": "śādvalāni kṛṁṣata |",
    "divy9:57": "sthaṇḍilāni pātayata |",
    "divy9:58": "puṣpaphalavṛkṣaṁ chedayata |",
    "divy9:59": "panīyāni viṣeṇa dūṣayata |",
    "divy9:60": "te kathayanti—āryāḥ, tiṣṭhata, sarvamanutiṣṭhāma iti |",
    "divy9:61": "te ’vasthitāḥ |",
    "divy9:62": "tatastairbhadraṁkaranagarasāmantakena sarvo janakāya udvāsya bhadraṁkaraṁ nagaraṁ pravāsitaḥ, śādvalāni kṛṣṭāni, sthaṇḍilāni pātitāni, puṣpaphalavṛkṣāśchinnāḥ, pānīyāni viṣadūṣitāni |",
    "divy9:63": "tataḥ śakro devendraḥ saṁlakṣayati—na mama pratirūpam yadahaṁ bhagavato ’satkāramadhyupekṣeyam |",
    "divy9:64": "yena nāma bhagavatā tribhiḥ kalpāsaṁkhyeyairanekair duṣkaraśatasahasraiḥ ṣaṭ pāramitāḥ paripūryānuttarajñānamadhigatam, sa nāma bhagavān sarvalokaprativiśiṣṭaḥ sarvavādavijayī śūnye janapade cārikaṁ cariṣyati |",
    "divy9:65": "yannvahaṁ bhagavataḥ saśrāvakasaṁghasya sukhasparśārthāya autsukyamāpadyeyamiti |",
    "divy9:66": "tena vātabalāhakānāṁ devaputrāṇāmājñā dattā—gacchata bhadraṁkaranagarasāmantakena, viṣapānīyāni śoṣayata iti |",
    "divy9:67": "varṣabalāhakānāṁ devaputrāṇāmājñā dattā—āṣṭāṅgopetasya pānīyasyāpūryateti |",
    "divy9:68": "cāturmahārājikā devā uktāh—yūyaṁ bhadraṁkarāṇāṁ janapadānāṁ vāsayateti |",
    "divy9:69": "tato vātabalāhakairdevaputrairviṣadūṣitāni pānīyāni śoṣitāni, varṣabalāhakaistānyeva kūpodapānavāpīsarastaḍāgānyaṣṭāṅgopetasya pānīyasya pūritāni |",
    "divy9:70": "cāturmahārājikairdevairbhadraṁkaranagarasāmantakaṁ sarvamāvāsitam |",
    "divy9:71": "janapadā ṛddhāḥ sphītāḥ saṁvṛttāḥ |",
    "divy9:72": "tīrthyair nagarajanakāyasametairavacarakāḥ preṣitāh—gatvā paśyata kīdṛśā janapadā iti |",
    "divy9:73": "te gatāḥ paśyantyatiśayena janapadān ṛddhān sphītān |",
    "divy9:74": "tata āgatya kathayanti—bhavantaḥ, na kadācidasmābhirevamrūpā janapadā ṛddhāḥ sphītā dṛṣṭapūrvā iti |",
    "divy9:75": "tīrthyāḥ kathayanti—bhavantaḥ, vo yastāvadacetanān bhāvānanvāvartayati, sa yuṣmānnānvāvartayiṣyatīti? kuta etat? sarvathā avalokitā bhavantaḥ, apaścimaṁ vo darśanam, gacchāma iti |",
    "divy9:76": "te kathayanti—āryāḥ, tiṣṭhata, kim yuṣmākaṁ śramaṇo gautamaḥ karoti? so ’pi pravrajitaḥ, yūyamapi pravrajitā bhikṣācarāḥ |",
    "divy9:77": "kimasau yuṣmākaṁ bhikṣāṁ cariṣyatīti? tīrthyāḥ kathayanti—samayena tiṣṭhāmo yadi yūyaṁ kriyākāraṁ kuruta—na kenacicchramaṇaṁ gautamaṁ darśanāyopasaṁkramitavyam |",
    "divy9:78": "ya upasaṁkrāmati, sa ṣaṣṭikārṣāpaṇo daṇḍya iti |",
    "divy9:79": "taiḥ pratijñātaṁ kriyākāraśca kṛtaḥ |",
    "divy9:80": "|",
    "divy9:81": "tato bhagavān janapadacārikāṁ caran bhadraṁkaraṁ nagaramanuprāptaḥ |",
    "divy9:82": "bhadraṁkare nagare viharati dakṣiṇāyatane |",
    "divy9:83": "ten khalu samayena kapilavastuno brāhmaṇadārikā bhadraṁkare nagare pariṇītā |",
    "divy9:84": "tayā prākārasthayā bhagavānandhakāre dṛṣṭaḥ |",
    "divy9:85": "sā saṁlakṣayati—ayaṁ bhagavāñ śākyakulanandanaḥ śākyakulādrājyamapahāya pravrajitaḥ |",
    "divy9:86": "sa idānīmandhakāre tiṣṭhati |",
    "divy9:87": "yadyatra sopānaṁ syāt, ahaṁ pradīpamādāyāvatareyamiti |",
    "divy9:88": "tato bhagavatā tasyāścetasā cittamājñāya sopānaṁ nirmitam |",
    "divy9:89": "tato hṛṣṭatuṣṭapramuditā pradīpamādāya sopānenāvatīrya yena bhagavāṁstenopasaṁkrāntā |",
    "divy9:90": "upasaṁkramya bhagavataḥ purastāt pradīpaṁ sthāpayitvā pādau śirasā vanditvā niṣaṇṇā dharmaśravaṇāya |",
    "divy9:91": "tato bhagavatā tasyā āśayānuśayaṁ dhātuṁ prakṛtiṁ ca jñātvā tādṛśī catruāryasatyasamprativedhikī pūrvavadyāvaccharaṇagatāmabhiprasannāmiti |",
    "divy9:92": "atha bhagavāṁstāṁ dārikāmidamavocat—ehi tvaṁ dārike yena meṇḍhako gṛhapatistenopasaṁkrama, upasaṁkramyaivaṁ madvacanādārogyāpaya, evaṁ ca vada—gṛhapate, tvāmuddiśyāhamihāgataḥ, tvaṁ ca dvāraṁ baddhvā sthitaḥ |",
    "divy9:93": "yuktametadevamatitheḥ pratipattum yathā tvam pratipanna iti? yadi kathayati—gaṇena kriyākāraḥ kṛta iti, vaktavyah—tava putrasya pañcaśatiko nakulakaḥ kaṭyāṁ baddhastiṣṭhati |",
    "divy9:94": "sa yadi śataṁ vā sahasraṁ vā vyayīkaroti, pūryata eva, na parikṣīyate |",
    "divy9:95": "na śaknoṣi ṣaṣṭikārṣāpaṇaṁ dattvā āgantumiti? evaṁ bhadanteti sā dārikā bhagavataḥ pratiśrutya saṁprasthitā |",
    "divy9:96": "yathāparijñātaiva kenacideva meṇḍakasya gṛhapateḥ sakāśaṁ gatā |",
    "divy9:97": "gatvā ca kathayati—gṛhapate bhagavāṁsta ārogyayati |",
    "divy9:98": "sa kathayati—vande buddhaṁ bhagavantam |",
    "divy9:99": "gṛhapate, bhagavānevamāha—tvāmevāhamuddiśyāgataḥ, tvaṁ ca dvāraṁ baddhvā avasthitaḥ |",
    "divy9:100": "yuktametadevamatitheḥ pratipattum yathā tvaṁ pratipanna iti? sa kathayati—dārike, gaṇena kriyākāraḥ kṛtah—na kenacicchramaṇaṁ gautamaṁ darśanāya upasaṁkramitavyam |",
    "divy9:101": "ya upasaṁkrāmati, sa gaṇena ṣaṣṭikārṣāpaṇo daṇḍya iti |",
    "divy9:102": "gṛhapate, bhagavān kathayati—tava putrasya pañcaśatiko nakulakaḥ kaṭyāṁ baddhastiṣṭhati |",
    "divy9:103": "sa yadi śataṁ vā sahasraṁ vā vyayīkaroti, pūryata eva, na parikṣīyate |",
    "divy9:104": "na śaknoṣi tvaṁ ṣaṣṭikārṣāpaṇaṁ datvā āgantumiti? sa saṁlakṣayati—na kaścidetajjānīte |",
    "divy9:105": "nūnaṁ sarvajñaḥ sa bhagavān |",
    "divy9:106": "gacchāmīti |",
    "divy9:107": "sa ṣaṣṭikārṣāpaṇān dvāre sthāpayitvā brāhmaṇadārikopadiṣṭena sopānenāvatīrya yena bhagavāṁstenopasaṁkrāntaḥ |",
    "divy9:108": "upasaṁkramya bhagavataḥ pādau śirasā vanditvā bhagavataḥ purastānniṣaṇṇo dharmaśravaṇāya |",
    "divy9:109": "tato bhagavatā meṇḍhakasya gṛhapaterāśayānuśayaṁ dhātuṁ prakṛtiṁ ca jñātvā tādṛśī caturāryasatyasamprativedhikī dharmadeśanā kṛtā, yāṁ śrutvā meṇḍhakena gṛhapatinā yāvacchrotāpattiphalaṁ sākṣātkṛtam |",
    "divy9:110": "sa dṛṣṭasatyaḥ kathayati—bhagavan, kimeṣo ’pi bhadraṁkaranagaranivāsī janakāya evaṁvidhānāṁ dharmāṇāṁ lābhīte? bhagavānāha—gṛhapate, tvāmāgamya bhūyasā sarva eva janakāyo lābhīte |",
    "divy9:111": "tato meṇḍhako gṛhapatirbhagavataḥ pādau śirasā vanditvā bhagavato ’ntikāt prakrāntaḥ |",
    "divy9:112": "svagṛhaṁ gatvā nagaramadhye kārṣāpaṇānāṁ rāśiṁ vyavasthāpya gāthāṁ bhāṣate— yo draṣṭumicchati jinaṁ jitarāgadoṣaṁ nirbandhamapratisamaṁ karuṇāvadātam |",
    "divy9:113": "so ’niścareṇa hṛdayena suniścitena kṣipraṁ prayātu dhanamasya mayā pradeyam (3)|",
    "divy9:114": "iti |",
    "divy9:115": "|",
    "divy9:116": "janakāyaḥ kathayati—gṛhapate, śreyaḥ śramaṇasya gautamasya darśanam? sa kathayati—śreyaḥ |",
    "divy9:117": "te kathayanti—yadyevam, gaṇenaivaṁ kriyākāraḥ kṛto gaṇa eva udghāṭayatu |",
    "divy9:118": "ko ’tra virodhah? te kriyākāramudghāṭya nirgantumārabdhāḥ |",
    "divy9:119": "tataḥ parasparaṁ saṁghaṭṭanena na śaknuvanti nirgantumiti vajrapāṇinā yakṣeṇa vineyajanānukampayā vajraḥ kṣiptaḥ |",
    "divy9:120": "prākārasya khaṇḍaḥ patitaḥ |",
    "divy9:121": "anekāni prāṇiśatasahasrāṇi nirgatāni, kānicit kutūhalajātāni, kānicit pūrvakaiḥ kuśalamūlaiḥ saṁcodyamānāni |",
    "divy9:122": "te gatvā bhagavataḥ pādābhivandanaṁ kṛtvā purato niṣaṇṇāḥ |",
    "divy9:123": "yāvadbhagavataḥ sāmantakena parṣat saṁnipatitā |",
    "divy9:124": "atha baghavāṁstāṁ parṣadamabhyavagāhya purastādbhikṣusaṁghasya prajñapta evāsane niṣadyānekasattvasaṁtānakuśalamūlasamāropikāṁ dharmadeśanāṁ kṛtavān, yām śrutvā kaiścicchrotāpattiphalaṁ sākṣātkṛtam, kaiściccharaṇagamanaśikṣāpadāni gṛhītāni |",
    "divy9:125": "bhagavato ’citaściraṁ dharmaṁ deśayato bhojanakālo ’tikrāntaḥ |",
    "divy9:126": "meṇḍhako gṛhapatiḥ kathayati—bhagavan bhaktakṛtyaṁ kriyatāmiti |",
    "divy9:127": "bhagavānāha—gṛhapate, bhojanakālo ’tikrānta iti |",
    "divy9:128": "sa kathayati—bhagavan, kimakāle kalpate? bhagavānāha—dhṛtaguḍaśarkarāpānakāni ceti |",
    "divy9:129": "tato meṇḍhakena gṛhapatinā śilpina āhūya uktāh—bhagavato ’kālakhādyakāni śīghraṁ sajjīkuruteti |",
    "divy9:130": "tairakālakāni sajjīkṛtāni |",
    "divy9:131": "tato meṇḍhakena gṛhapatinā buddhapramukho bhikṣusaṁgho ’kālakhādyakairakālapānakaiśca saṁtarpitaḥ |",
    "divy9:132": "tato bhagavān meṇḍhakaṁ gṛhapatiṁ saparivāraṁ satyeṣu pratiṣṭhāpitaṁ karvaṭanivāsinaṁ janakāyam yathābhavyatayā vinīya prakrāntaḥ |",
    "divy9:133": "|",
    "divy9:134": "idamavocadbhagavān |",
    "divy9:135": "āttamanasaste bhikṣavo bhagavato bhāṣitamabhyanandan |",
    "divy9:136": "|",
    "divy9:137": "iti śrīdivyāvadāne meṇḍhakagṛhapativibhūtiparicchedo navamaḥ |",
    "divy9:138": "|"
}