{
    "lal18:0": "",
    "lal18:1": "",
    "lal18:2": "",
    "lal18:3": "Lalitavistaraḥ |",
    "lal18:4": "",
    "lal18:5": "18: nairañjanāparivarto ’ṣṭādaśaḥ",
    "lal18:6": "",
    "lal18:7": "māraśca bhikṣavaḥ pāpīyān bodhisattvasya ṣaḍvarṣāṇi duṣkaracaryāṁ carataḥ pṛṣṭhataḥ samanubaddho ’bhūt avatāraprekṣī avatāragaveṣī | na ca kadācitkiṁcidavatāramadhyagacchat | so ’vatāramanadhigacchannirviṇṇo vipratisārī prākrāmat ||",
    "lal18:8": "tatredamucyate—",
    "lal18:9": "",
    "lal18:10": "ramaṇīyānyaraṇyāni vanagulmāśca vīrudhāḥ |",
    "lal18:11": "prācīnamurubilvāyāṁ yatra nairañjanā nadī ||",
    "lal18:12": "prahāṇāyodyataṁ tatra satataṁ dṛḍhavikramam |",
    "lal18:13": "parākramantaṁ vīryeṇa yogakṣemasya prāptaye ||",
    "lal18:14": "namucirmadhurāṁ vācaṁ bhāṣamāṇo upāgamat |",
    "lal18:15": "śākyaputrā samuttiṣṭha kāyakhedena kiṁ tava ||",
    "lal18:16": "jīvato jīvitaṁ śreyo jīvan dharmaṁ cariṣyasi |",
    "lal18:17": "jīvaṁ hi tāni kurute yāni kṛtvā na śocati ||",
    "lal18:18": "kṛśo vivarṇo dīnastvaṁ antike maraṇaṁ tava |",
    "lal18:19": "sahasrabhāge maraṇaṁ ekabhāge ca jīvitam ||",
    "lal18:20": "dadataḥ satataṁ dānaṁ agnihotraṁ ca juhvataḥ |",
    "lal18:21": "bhaviṣyati mahatpuṇyaṁ kiṁ prahāṇe kariṣyasi ||",
    "lal18:22": "duḥkhaṁ mārgaṁ prahāṇasya duṣkaraṁ cittanigraham |",
    "lal18:23": "imāṁ vācaṁ tadā māro bodhisattvamathābravīt ||",
    "lal18:24": "taṁ tathāvādinaṁ māraṁ bodhisattvastato ’bravīt |",
    "lal18:25": "pramattabandho pāpīya svenārthena tvamāgataḥ ||",
    "lal18:26": "aṇumātraṁ hi me puṇyairartho māra na vidyate |",
    "lal18:27": "artho yeṣāṁ tu puṇyena tānevaṁ vaktumarhasi ||",
    "lal18:28": "naivāhaṁ maraṇaṁ manye maraṇāntaṁ hi jīvitam |",
    "lal18:29": "anivartī bhaviṣyāmi brahmacaryaparāyaṇaḥ ||",
    "lal18:30": "srotāṁsyapi nadīnāṁ hi vāyureṣa viśoṣayet |",
    "lal18:31": "kiṁ punaḥ śoṣayetkāyaṁ śoṇitaṁ prahitātmanām ||",
    "lal18:32": "śoṇite tu viśuṣke vai tato māṁsaṁ viśuṣyati |",
    "lal18:33": "māṁseṣu kṣīyamāṇeṣu bhūyaścittaṁ prasīdati |",
    "lal18:34": "bhūyaśchandaśca vīryaṁ ca samādhiścāvatiṣṭhate ||",
    "lal18:35": "tasyaiva me viharataḥ prāptasyottamacetanām |",
    "lal18:36": "cittaṁ nāvekṣate kāyaṁ paśya sattvasya śuddhatām ||",
    "lal18:37": "asti chandaṁ tathā vīryaṁ prajñāpi mama vidyate |",
    "lal18:38": "taṁ na paśyāmyahaṁ loke vīryādyo māṁ vicālayet ||",
    "lal18:39": "varaṁ mṛtyuḥ prāṇaharo dhiggrāmyaṁ nopajīvitam |",
    "lal18:40": "saṁgrāme maraṇaṁ śreyo yacca jīvetparājitaḥ ||",
    "lal18:41": "nāśūro jayate senāṁ jitvā caināṁ na manyate |",
    "lal18:42": "śūrastu jayate senāṁ laghu māra jayāmi te ||",
    "lal18:43": "kāmāste prathamā senā dvitīyā aratistathā |",
    "lal18:44": "tṛtīyā kṣutpipāsā te tṛṣṇā senā caturthikā ||",
    "lal18:45": "pañcamī styānamiddhaṁ te bhayaṁ ṣaṣṭī nirucyate |",
    "lal18:46": "saptamī vicikitsā te krodhamrakṣau tathāṣṭamī ||",
    "lal18:47": "lobhaślokau ca saṁskārau mithyālabdhaṁ ca yadyaśaḥ |",
    "lal18:48": "ātmānaṁ yaśca utkarṣedyaśca vai dhvaṁsayetparāṁ ||",
    "lal18:49": "eṣā hi namuceḥ senā kṛṣṇabandhoḥ pratāpinaḥ |",
    "lal18:50": "atrāvagāḍhā dṛśyante ete śramaṇabrāhmaṇāḥ ||",
    "lal18:51": "yā te senā dharṣayati lokamenaṁ sadevakam |",
    "lal18:52": "bhetsyāmi prajñayā tāṁ te āmapātramivāmbunā ||",
    "lal18:53": "smṛtiṁ sūpasthitāṁ kṛtvā prajñāṁ caiva subhāvitām |",
    "lal18:54": "saṁprajānaṁ cariṣyāmi kiṁ kariṣyasi durmate ||",
    "lal18:55": "",
    "lal18:56": "evamukte māraḥ pāpīyān duḥkhī durmanā anāttamanā vipratisārī tatraivāntaradhāt ||",
    "lal18:57": "atha khalu bhikṣavo bodhisattvasyaitadabhūt—ye kecicchramaṇā brāhmaṇā vā atītānāgatapratyutpanneṣvadhvasvātmopakramikāṁ śarīropatāpikāṁ duḥkhāṁ tīvrāṁ kharāṁ kaṭukāmamanāpāṁ vedanāṁ vedayanti etāvatparamaṁ te duḥkhamanubhavanti ||",
    "lal18:58": "tasya me bhikṣava etadabhūt—anayāpi khalu mayā caryayā anayāpi pratipadā na kaściduttarimanuṣyadharmādalamāryajñānadarśanaviśeṣaḥ sākṣātkṛtaḥ | nāyaṁ mārgo bodheḥ | nāyaṁ mārga āyatyāṁ jātijarāmaraṇasaṁbhavānāmastaṁgamāya | syāttadanyo mārgo bodherāyatyāṁ jātijarāmaraṇaduḥkhasamudayānāmastaṁgamāyeti ||",
    "lal18:59": "tasya me bhikṣava etadabhavat—yadahaṁ piturudyāne jambucchāyāyāṁ niṣaṇṇo viviktaṁ kāmairviviktaṁ pāpakairakuśalairdharmaiḥ savitarkaṁ savicāraṁ vivekajaṁ prītisukhaṁ prathamaṁ dhyānamupasaṁpadya vyāhārṣaṁ yāvaccaturthadhyānamupasaṁpadya vyāhārṣam, syātsa mārgo bodherjātijarāmaraṇaduḥkhasamudāyānāmasaṁbhavāyāstaṁgamāyeti | tadanusāri ca me vijñānamabhūt | sa mārgo bodheriti ||",
    "lal18:60": "tasya mamaitadabhūt—nāsau mārgaḥ śakyaḥ evaṁ daurbalyaprāptenābhisaṁboddhum | sacetpunarahamabhijñājñānabalenaiva lūhaṁ durbalakāya eva bodhimaṇḍamupasaṁkrameyam, na me paścimā janatā anukampitā syāt | na caiṣa mārgo bodheḥ | yannvahamaudārikamāhāramāhṛtya kāyabalasthāmaṁ saṁjanayya paścādbodhimaṇḍamupasaṁkrameyam ||",
    "lal18:61": "tatra bhikṣavo ye te lūhādhimuktā devaputrāste mama cetasaścetasaiva parivitarkamājñāya yenāhaṁ tenopasaṁkramya māmevamāhuḥ—mā sma tvaṁ satpuruṣa audārikamāhāramāhareḥ | vayaṁ te romakūpairojaḥ prakṣepsyāma iti ||",
    "lal18:62": "tasya me bhikṣava etadabhūt—ahaṁ khalvanaśana ityātmānaṁ pratijāne, sāmantāśca me gocaragrāmavāsino janā evaṁ saṁjānante sma yathānaśanaḥ śramaṇo gautamaḥ | itīva me khalu lūhādhimuktā devaputrā romakūpairojaḥ prakṣipanti | sa mama paramo mṛṣāvādaḥ syāt | tato bodhisattvo mṛṣāvādaparihārārthaṁ tān devaputrān pratikṣipyaudārikamāhāramāhartu cittaṁ nāmayati sma ||",
    "lal18:63": "iti hi bhikṣavaḥ ṣaḍvarṣavratatapaḥsamuttīrṇo bodhisattvo ’smādāsanādutthāyaudārikamāhāramāhariṣyāmīti vācaṁ niścārayati sma | tadyathā phāṇīkṛtaṁ mudgayūṣaṁ hareṇukayūṣaṁ mathyodanakulmāṣamiti ||",
    "lal18:64": "atha khalu bhikṣavaḥ pañcānāṁ bhadravargīyānāmetadabhūt—tayāpi tāvaccaryayā tayāpi tāvatpratipadā śramaṇena gautamena na śakitaṁ kiṁciduttarimanuṣyadharmādalamāryajñānadarśanaviśeṣaṁ sākṣātkartum, kiṁ punaretarhi audārikamāhāramāharan sukhallikānuyogamanuyukto viharan | avyakto bālo ’yamiti ca manyamānā bodhisattvasyāntikātprakrāman | te vārāṇasīṁ gatvā ṛṣipatane mṛgadāve vyāhārṣuḥ ||",
    "lal18:65": "tatra bodhisattvamādita eva duṣkaracaryāṁ carantaṁ daśa grāmikaduhitaraḥ kumārya upagacchan darśanāya vandanāya paryupāsanāya ca | tairapi pañcakairbhadravargīyairupasthito ’bhūt | ekakolatilataṇḍulapradānena  ca pratipādito ’bhūt | balā ca nāma dārikā balaguptā ca supriyā ca vijayasenā ca atimuktakamalā ca sundarī ca kumbhakārī ca uluvillikā ca jaṭilikā ca sujātā ca nāma grāmikaduhitāḥ | ābhiḥ kumārikābhirbodhisattvāya sarvāstā yūṣavidhāḥ kṛtvopanāmitā abhūvan | tāścābhyavahṛtya bodhisattvaḥ krameṇa gocaragrāme piṇḍāya caran varṇarūpabalavānabhūt | tadagreṇa bodhisattvaḥ sundaraḥ śramaṇo mahāśramaṇa ityācakṣate ||",
    "lal18:66": "tatra ca bhikṣavaḥ sujātā grāmikaduhitā bodhisattvasya duṣkaracaryāṁ carataḥ ādita eva bodhisattvasya vratatapaḥsamuttāraṇārthaṁ śarīrasyāpyāyanahetośca pratidivasamaṣṭaśataṁ brāhmaṇānāṁ bhojayati sma | evaṁ ca praṇidadhāti sma—mama bhojanaṁ bhuktvā bodhisattvo ’nuttarāṁ samyaksaṁbodhimabhisaṁbudhyeteti ||",
    "lal18:67": "tasya me bhikṣavaḥ ṣaḍvarṣavyativṛttasya kāṣāyāṇi vastrāṇi parijīrṇānyabhūvan | tasya me bhikṣava etadabhūt—sacedahaṁ kaupīnapracchādanaṁ labheyam, śobhanaṁ syāt ||",
    "lal18:68": "tena khalu punarbhikṣavaḥ samayena sujātāyā grāmikaduhiturdāsī rādhā nāma kālagatābhūt | sā śāṇakaiḥ pariveṣṭya śmaśānamapakṛṣya parityaktābhut | tadahamevādrākṣīt pāṁśukūlam | tato ’haṁ tatpāṁśukūlaṁ vāmena pādenākramya dakṣiṇaṁ hastaṁ prasāryāvanato ’bhūttadrahītum |",
    "lal18:69": "atha bhaumā devā antarīkṣāṇāṁ devānāṁ ghoṣamanuśrāvayanti sma—āścaryaṁ mārṣā adbhutamidaṁ mārṣāḥ | yatra hi nāmaivaṁ mahārājakulaprasūtasya cakravartirājyaparityāginaḥ pāṁśukūle cittaṁ natamiti | antarīkṣā devā bhaumānāṁ devānāṁ śabdaṁ śratvā cāturmahārājikānāṁ devānāṁ ghoṣamudīrayanti sma | cāturmahārājikā devāstrāyatriṁśataḥ | trāyatriṁśā yāmānām | yāmāstuṣitānām | tuṣitā nirmāṇaratīnām | nirmāṇaratayaḥ paranirmitavaśavartinām | paranirmitavaśavartino yāvad brahmakāyikānām | iti hi bhikṣavastatkṣaṇaṁ tallavaṁ tanmuhūrtaṁ yāvadakaniṣṭhabhuvanādekaghoṣa ekasaṁnirnādo ’bhyudgato ’bhūt āścaryamidaṁ mārṣā adbhutamidam | yatra hi nāmaivaṁ mahārājakulaprasūtasya cakravartirājyaparityāginaḥ pāṁśukūle cittaṁ natamiti ||",
    "lal18:70": "atha bodhisattvasya punarapyetadabhavat—labdhaṁ mayā pāṁśukūlam | sacedudakaṁ labheyam, śobhanaṁ syāditi | tatastatraiva devatā pāṇinā mahīṁ parāhanti sma | tatra puṣkariṇī prādurabhūt | adyāpi sā pāṇihateti puṣkariṇī saṁjñāyate ||",
    "lal18:71": "punarapi bodhisattvasyaitadabhavat—labdhaṁ mayā pānīyam | sacecchilāṁ labheyam, yatredaṁ pāṁśukūlaṁ prakṣālayeyam, śobhanaṁ syāt | atha tatraiva śakreṇa śilā tatkṣaṇamevopanikṣiptābhūt | tato bodhisattvastatpāṁśukūlaṁ prakṣālayati sma ||",
    "lal18:72": "atha śakro devarājo bodhisattvamevamāha—dadasvedaṁ satpuruṣa mahyam | ahaṁ prakṣālayiṣyāmīti | tato bodhisattvaḥ svayaṁkāritāṁ pravrajyāyāḥ saṁdarśayituṁ tatpāṁśukūlaṁ śakrasyādatvā svayameva prakṣālayati sma | sa śrāntaḥ klāntakāyo ’vatīrya puṣkariṇīmuttariṣyāmīti | māreṇa ca pāpīyasā  īrṣyādharmaparītena puṣkariṇyā atyucchritāni taṭāni nirmitānyabhūvan | tasyāśca puṣkariṇyāstīre mahān kukubhapādapaḥ | tatra devatāṁ bodhisattvo lokānuvṛttyā devatānugrahārthaṁ cābravīt—āhara devate vṛkṣaśākhāmiti | tayā vṛkṣaśākhāvanāmitābhūt | tāṁ bodhisattvo ’balambyottarati sma | uttīrya ca tasya kakubhapādapasyādhastāttatpāṁśukūlaṁ saṁghāṭīkṛtya āsīvyati sma | adyāpi tat pāṁśukūlaṁ sīvanamityevaṁ saṁjñāyate sma ||",
    "lal18:73": "atha vimalaprabho nāma śuddhāvāsakāyiko devaputraḥ, sa divyāni cīvarāṇi kāṣāyaraṅgaraktāni kalpikāni śramaṇasārūpyāṇi bodhisattvāyopanāmayati sma | bodhisattvaśca tāni gṛhītvā pūrvāhṇe nivāsya saṁghāṭīprāvṛtya gocaragrāmābhimukho ’bhut ||",
    "lal18:74": "tatra devatābhirurubilvāsenāpatigrāmake nandikagrāmikaduhituḥ sujātāyā ārocitamabhūdardharātrasamaye—yadarthaṁ tvaṁ mahāyajñaṁ yajase tasmādvratāduttīrṇaḥ saḥ | subhagamaudārikamāhāramāhariṣyati | tvayā ca pūrve praṇidhānaṁ kṛtam—mama bhojanaṁ bhuktvā bodhisattvo ’nuttarāṁ samyaksaṁbodhimabhisaṁbudhyeta iti | yatte karaṇīyaṁ tatkuruṣveti ||",
    "lal18:75": "atha khalu bhikṣavaḥ sujātā nandikagrāmaduhitā teṣāṁ devatānāṁ tadvacanaṁ śrutvā śīghraṁ gosahasrasya kṣīrātsaptakṛtsāroddhṛtādagryamojomaṇḍaṁ gṛhṇīte sma | gṛhītvā ca sā tatkṣīra(mabhinavama)bhinavaistaṇḍulairabhinavāyāṁ sthālyāmabhinavāṁ cullīmupalipya tadbhojanaṁ sādhayati sma | tasmiṁśca sādhyamāne imāni pūrvanimittāni saṁdṛśyante sma—tasmin khalvapi kṣīre śrīvatsasvastikanandyāvartapadmavardhamānādīni maṅgalyāni saṁdṛśyante sma | tatastasyā etadabhūt—yādṛśānīmāni pūrvanimittāni saṁdṛśyante, niḥsaṁśayamidaṁ bhojanaṁ bhuktvā bodhisattvo ’nuttarāṁ samyaksaṁbodhiṁ prāpsyati | sāmudrajñānavidhijñaśca naimittikastaṁ pradeśaṁ prāpto ’bhūt | so ’pi tathaivāmṛtādhigamanameva vyākṛtavān | tataḥ sujātā taṁ pāyasaṁ pakvaṁ sthaṇḍilamupalipya puṣpairavakīrya gandhodakenābhyukṣya āsanaṁ prajñāpya satkṛtyottarāṁ nāma ceṭīmāmantrayate sma—gacchottare brāhmaṇamānaya | ahamidaṁ madhupāyasamavalokayāmi | sādhvārya iti pratiśrutya uttarā pūrvāṁ diśamagamat | sā tatra bodhisattvaṁ paśyati sma | tathaiva dakṣiṇām | bodhisattvameva paśyati sma | evaṁ paścimāmuttarāmeva diśaṁ gacchati sma, tatra tatra bodhisattvamevādrākṣīt | tena khalu punaḥ samayena śuddhāvāsakāyikairdevaputraiḥ sarve ’nyatīrthikā nigṛhītā abhūvan | na kaścit saṁdṛśyate sma | tataḥ sā āgatvā svāminīmevamāha—na khalvārye anyaḥ kaścid dṛśyate śramaṇo vā brāhmaṇo vā, anyatra yato yata eva gacchāmi, tatra tatra śramaṇameva sundaraṁ paśyāmi | sujātā āha—gacchottare sa eva brāhmaṇaḥ, sa eva śramaṇaḥ | tasyaivārthe ’yamārambhaḥ | tamevānayeti | sādhvārye ityuttarā gatvā bodhisattvasya caraṇayoḥ praṇipatya sujātāyā  nāmnopanimantrayate sma | tato bhikṣavo bodhisattvaḥ sujātāyā grāmikaduhiturniveśanaṁ gatvā prajñapta evāsane nyaṣīdat | atha khalu bhikṣavaḥ sujātā grāmikaduhitā suvarṇamayīṁ pātrīṁ madhupāyasapūrṇāṁ bodhisattvasyopanāmayati sma ||",
    "lal18:76": "atha bodhisattvasyaitadabhavat—yādṛśamidaṁ sujātayā bhojanamupanāmitam, niḥsaṁśayamahamadyainaṁ bhojanaṁ bhuktvā anuttarāṁ samyaksaṁbodhimabhisaṁbhotsyate ||",
    "lal18:77": "atha bodhisattvastadbhojanaṁ pratigṛhya sujātāṁ grāmikaduhitarametadavocat—iyaṁ bhagini suvarṇapātrī | kiṁ kriyatām? sā āha—tavaiva bhavatviti | bodhisattva āha—na mamedṛśena bhājanena prayojanam | sujātā āha—yatheṣṭaṁ kriyatām | nāhaṁ vinā bhājanena kasyacidbhojanaṁ prayacchāmi ||",
    "lal18:78": "atha bodhisattvastaṁ piṇḍapātramādāyorubilvāyā niṣkramya nāganadīṁ pūrvāhṇakālasamaye nadīṁ nairañjanāmupasaṁkramya taṁ piṇḍapātraṁ cīvarāṇi caikānte nikṣipya nadīṁ nairañjanāmavatarati sma gātrāṇi śītalīkartum ||",
    "lal18:79": "bodhisattvasya khalu punarbhikṣavaḥ snāyato ’nekāni devaputraśatasahasrāṇi divyāgurucandanacūrṇavilepanairnadīmāloḍayanti sma | divyāni ca nānāvarṇāni kusumāni jale kṣipanti sma yaduta bodhisattvasya pūjākarmaṇe ||",
    "lal18:80": "tena khalu punaḥ samayena nairañjanā nadī divyairgandhaiḥ puṣpaiśca samākulā vahati sma | yena ca gandhodakena bodhisattvaḥ snāto ’bhūt, taṁ devaputrakoṭīniyutaśatasahasrāṇyabhyutkṣipya svakasvakāni bhavanāni nayanti sma caityārthaṁ pūjārthaṁ ca ||",
    "lal18:81": "yāni ca bodhisattvasya keśaśmaśrūṇyabhūvan, tāni sarvāṇi sujātā grāmikaduhitā maṅgalyānīti kṛtvā caityārthaṁ pūjārthaṁ ca parigṛhṇīte sma ||",
    "lal18:82": "nadyuttīrṇaśca bodhisattvaḥ pulinaṁ nirīkṣate sma upaveṣṭukāmaḥ | atha yā nairañjanāyāṁ nadyāṁ nāgakanyā sā dharaṇitalādabhyudgabhya maṇimayaṁ (manoramaṁ) bhadrāsanaṁ bodhisattvāyopanāmayati sma | tatra bodhisattvo niṣadya yāvadarthaṁ taṁ madhupāyasaṁ paribhuṅkte sma sujātāyā grāmikaduhituranukampāmupādāya | paribhujya ca tāṁ suvarṇapātrīmanapekṣo vāriṇi prākṣipati sma | kṣiptamātrāṁ ca tāṁ sāgaro nāgarājaścittikārabahumānajāto gṛhītvā svabhavanābhimukhaḥ prasthito ’bhut pūjārheti kṛtvā | atha daśaśatanayanaḥ puraṁdaro garuḍarūpamabhinirmāya vajratuṇḍo bhūtvā sāgarasya nāgarājasyāntikāttāṁ suvarṇapātrīṁ hartumārabdhaḥ | yadā na śaknoti sma, tadā svarūpeṇādareṇa yācitvā trāyatriṁśadbhavanaṁ nītavān pūjārthaṁ caityārthaṁ ca | nītvā pātrīyātrāṁ nāma parvaṇi pravartitavān | adyāpi ca trāyatriṁśeṣu deveṣu pratisaṁvatsaraṁ pātrīmaho vartate | tacca bhadrāsanaṁ tayaiva nāgakanyayā parigṛhītaṁ caityārthaṁ pūjārthaṁ ca ||",
    "lal18:83": "samantaparibhuktaśca bhikṣavo bodhisattvenaudārika āhāraḥ | atha tatkṣaṇameva bodhisattvasya puṇyabalena prajñābalena pūrvikā kāye śubhavarṇapuṣkaratā prādurabhūt | dvātriṁśacca mahāpuruṣalakṣaṇāni aśītiścānuvyañjanāni vyāmaprabhatā ca | tatredamucyate—",
    "lal18:84": "",
    "lal18:85": "ṣaḍvarṣa vrata uttaritva bhagavān evaṁ matiṁ cintayan so ’haṁ dhyānaabhijñajñānabalavānevaṁ kṛśāṅgo ’pi san |",
    "lal18:86": "gaccheyaṁ drumarājamūlaviṭapaṁ sarvajñatāṁ buddhituṁ no me syādanukampitā hi janatā evaṁ bhavet paścimā ||",
    "lal18:87": "yattvaudārika bhuktva bhojanavaraṁ kāye balaṁ kṛtvanā gaccheyaṁ drumarājamūlaviṭapaṁ sarvajñatāṁ budhyitum |",
    "lal18:88": "mā haivetvarapuṇya devamanujā lūhena jñānekṣiṇo no śaktā siya budhyanāya amṛtaṁ kāyena te durbalāḥ ||",
    "lal18:89": "sā ca grāmikadhīta pūrvacaritā nāmnā sujātā iti",
    "lal18:90": "yajñā nityu yajāti evamanasā siddhe vrataṁ nāyake |",
    "lal18:91": "sā devāna niśāmya codana tadā gṛhyā madhūpāyasaṁ",
    "lal18:92": "upagamyā naditīri hṛṣṭamanasā nairañjanāyāḥ sthitā ||",
    "lal18:93": "so cākalpasahasracīrṇacarito śāntapraśāntendriyo",
    "lal18:94": "devairnāgagaṇairṛṣī parivṛto āgatya nairañjanām |",
    "lal18:95": "tīrṇastāraku pārasattva matimāṁ snāne matiṁ cintayan",
    "lal18:96": "oruhyā nadi snāpi śuddhavimalo lokānukampī muniḥ ||",
    "lal18:97": "devā koṭisahasra hṛṣṭamanasā gandhāmbu cūrṇāni ca",
    "lal18:98": "oruhyā nadi loḍayanti salilaṁ snānārtha sattvottame |",
    "lal18:99": "snānā snātvana bodhisattva vimalastīre sthitaḥ sūrataḥ",
    "lal18:100": "harṣurdevasahasra snānasalilaṁ pūjārtha sattvottame ||",
    "lal18:101": "kāṣāyāni ca vastra nirmala śubhā tā devaputro dade",
    "lal18:102": "kalpīyāni ca saṁnivāsya bhagavāṁstīre hi nadyāḥ sthitaḥ |",
    "lal18:103": "nāgākanya udagra hṛṣṭamanasā bhadrāsanaṁ sā nyaṣīt",
    "lal18:104": "yatrāsau niṣasāda śāntamanaso lokasya cakṣuṣkaraḥ ||",
    "lal18:105": "dattvā bhojanu sā sujāta matimāṁ svarṇāmaye bhājane",
    "lal18:106": "vanditvā caraṇāni sā pramuditā paribhuṅkṣva me sārathe |",
    "lal18:107": "bhuktvā bhojanu yāvadartha matimān pātrīṁ jale prākṣipat",
    "lal18:108": "tāṁ jagrāha puraṁdaraḥ suraguruḥ pūjāṁ kariṣyāmyaham ||",
    "lal18:109": "yada bhuktaṁ ca jinena bhojanavaraṁ odārikaṁ tatkṣaṇe",
    "lal18:110": "tasyā kāyabalaṁ ca tejaśiriyā pūrvaṁ yathā saṁsthitam |",
    "lal18:111": "dharmā kṛtva kathā sujāta maruṇāṁ kṛtvā ca arthaṁ bahuṁ",
    "lal18:112": "siṁho haṁsagatirgajendragamano bodhidrumaṁ saṁsthitaḥ ||",
    "lal18:113": "",
    "lal18:114": "|| iti śrīlalitavistare nairañjanāparivarto nāmāṣṭādaśamo ’dhyāyaḥ ||"
}