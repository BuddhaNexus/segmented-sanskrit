{
    "sf259:0": "",
    "sf259:1": "",
    "sf259:2": "Catuṣpariṣatsūtra (1st)",
    "sf259:3": "",
    "sf259:4": "Section E",
    "sf259:5": "bodhisattvo bhagavān urubilvāyāṁ viharaṁ nadyā nairaṁjanāyās tīre bodhimūle sātatyakārī nipako  bodhipakṣikeṣu dharmeṣu bhāvanāyogam anuyukto viharati |",
    "sf259:6": "sa rātryāḥ prathame yāme ṛddhiviṣayajñānasākṣīkriyāyā abhijñāyāṁ  cittaṁ abhinirnāmayaty anekavidham ṛddhiviṣayaṁ pratyanubhavati |",
    "sf259:7": "tadyathā eko bhūtvā bahudhā bhavati | bahudhā bhūtvā eko bhavati | āvir bhavati tirobhāvaṁ jñānadarśanena pratyanubhavati | tiraskuḍyaṁ tiraḥśailaṁ tiraḥprākāram asajyamānaḥ kāyena gacchati tadyathā ākāśe | pṛthivyām unmajjananimajjanaṁ karoti tadyathā udake | udake asajyamānaḥ kāyena gacchati tadyathā pṛthivyām | ākāśe paryaṁgena vikramate tadyathā pakṣī śakuniḥ | imāv api candrasūryau evaṁmahardhikau evaṁmahānubhāvau pāṇinā āmārjati parimārjayati yāvad brahmalokād api kāyena vaśe vartayati |",
    "sf259:8": "iti bodhisatvo bhagavān urubilvāyāṁ viharaṁ nadyā nairaṁjanāyās tīre bodhimūle sātatyakārī nipako bodhipakṣikeṣu  dharmeṣu bhāvanāyogam anuyukto viharaṁ  rātryāḥ prathame yāme anekavidham ṛddhiviṣayaṁ pratyanubhavati |",
    "sf259:9": "atha bodhisatvo  bhagavān urubilvāyāṁ viharaṁ pūrvavad yāvad anuyukto viharati |",
    "sf259:10": "sa rātryāḥ prathame yāme pūrvenivāsānusṁrtijñānasākṣīkriyāyā abhijñāyāṁ cittam abhinirnāmayati so ’nekavidhaṁ pūrvenivāsaṁ samanusmarati |",
    "sf259:11": "tadyathaikāṁ jātiṁ dve tisraś catasraḥ yāvad anekān api saṁvartakalpān samanusmarati |",
    "sf259:12": "iti bodhisatvo bhagavāṁ urubilvāyāṁ viharaṁ nadyā nairaṁjanāyās tīre bodhimūle sātatyakārī nipako bodhipakṣikeṣu dharmeṣu bhāvanāyogam anuyukto viharaṁ rātryāḥ prathame  yāme pūrvenivāsaṁ samanusmarati |",
    "sf259:13": "atha bodhisattvo bhagavān urubilvāyāṁ viharaṁ pūrvavad yāvad anuyukto viharati |",
    "sf259:14": "sa rātryā madhyame yāme divyaśrotrajñānasākṣīkriyāyā abhijñāyāṁ cittam abhinirnāmayati divyena  śrotreṇa viśuddhenātikrāṁtamānuṣeṇa ubhayām śabdāṁ śṛṇoti mānuṣāṁś cāmānuṣāṁś ca ye vā dūre ye vāntike |",
    "sf259:15": "iti bodhisatvo bhagavān urubilvāyāṁ viharaṁ nadyā nairaṁjanāyās tīre  bodhimūle sātatyakārī nipako bodhipakṣikeṣu dharmeṣu bhāvanāyogam anuyukto viharaṁ rātryā madhyame yāme  divyaśrotrajñānaṁ pratyanubhavati |",
    "sf259:16": "atha bodhisattvo bhagavān urubilvāyāṁ viharaṁ pūrvavad yāvad anuyukto viharati |",
    "sf259:17": "sa rātryā madhyame yāme divyacakṣurjñānasākṣīkriyāyā  vidyāyāṁ cittam abhinirnāmayati |",
    "sf259:18": "divyena cakṣuṣā viśuddhenātikrāntamānuṣeṇa sattvān paśyati cyavamānān apy upapadyamānān api suvarṇān api durvarṇān api hīnān api praṇītān api sugatim api gacchato durgatim api yathākarmopagān sattvān yathābhūtaṁ prajānāti |",
    "sf259:19": "itīme bhavantaḥ sattvāḥ kāyaduścaritena samanvāgatā vāṅmanoduścaritena samanvāgatā āryāṇām apavādakā mithyādṛṣṭayo mithyāḍṛṣṭikarmadharmasamādānahetos taddhetos tatpratyayaṁ kāyasya bhedāt paraṁ maraṇād apāyadurgativinipātam narakeṣūpapadyante |",
    "sf259:20": "ime vā punar bhavantaḥ sattvāḥ kāyasucaritena samanvāgatā vāṅmanaḥsucaritena samanvāgatā āryāṇām anapavādakāḥ samyagḍṛṣṭayaḥ  samyagdṛṣṭikarmadharmasamādānahetos taddhetos tatpratyayaṁ kāyasya bhedāt sugatau svargaloke deveṣūpapadyante |",
    "sf259:21": "iti bodhisattvo bhagavān urubilvāyāṁ viharaṁ nadyā nairaṁjanāyās tīre bodhimūle sātatyakārī nipako bodhipakṣikeṣu dharmeṣu bhāvanāyogam anuyukto viharaṁ rātryā madhyame yāme divyacakṣurjñānaṁ pratyanubhavati |",
    "sf259:22": "atha bodhisattvo bhagavān urubilvāyāṁ viharaṁ pūrvavad yāvad anuyukto viharati |",
    "sf259:23": "sa rātryāḥ paścime yāme cetaḥparyāyajñānasākṣīkriyāyā abhijñāyām cittam abhinirnāmayati |",
    "sf259:24": "parasattvānāṁ parapudgalānāṁ vitarkitaṁ vicaritaṁ manasā mānasaṁ yathābhūtaṁ prajānāti | sarāgacittaṁ sarāgaṁ cittam iti yathābhūtaṁ prajānāti | vigatarāgaṁ vigatarāgam iti yathābhūtaṁ prajānāti | sadveṣaṁ vigatadveṣaṁ samohaṁ vigatamohaṁ vikṣiptaṁ saṁkṣiptaṁ līnaṁ pragṛhītam uddhatam anuddhataṁ avyupaśāntaṁ vyupaśāntaṁ samāhitam asamāhitam abhāvitaṁ bhāvitaṁ avimuktaṁ cittam avimuktaṁ cittam iti yathābhūtaṁ prajānāti | vimuktaṇn cittaṁ vimuktaṁ cittam iti yathābhūtaṁ prajānāti |",
    "sf259:25": "iti bodhisattvo bhagavān urubilvāyāṁ viharaṁ nadyā nairaṁjanāyās tīre bodhimūle sātatyakārī nipako bodhipakṣikeṣu dharmeṣu bhāvanāyogam anuyukto viharaṁ rātryāḥ paścime yāme cetaḥparyāyajñānaṁ pratyanubhavati |",
    "sf259:26": "atha bodhisattvo bhagavān urubilvāyāṁ viharaṁ pūrvavad yāvad anuyukto viharati |",
    "sf259:27": "sa rātryāḥ paścime yāme āsravakṣayajñānasākṣīkriyāyā abhijñāyāṁ cittam abhinirnāmayati |",
    "sf259:28": "idaṁ duḥkham āryasatyam iti yathābhūtaṁ prajānāti | ayaṁ duḥkhasamudayaḥ | ayaṁ duḥkhanirodhaḥ | iyaṁ duḥkhanirodhagāminī pratipad āryasatyam iti yathābhūtaṁ prajānāti | tasyaivaṁ jānata evaṁ paśyataḥ kāmāsravāc cittaṁ vimucyate | bhavāsravād avidyāsravāc cittaṁ vimucyate | vimuktasya vimukto ’smīti jñānadarśanaṁ bhavati | kṣīṇā me jātir uṣitaṁ brahmacaryaṁ kṛtaṁ karaṇīyaṁ nāparam asmād bhavaṁ prajānāmīti |",
    "sf259:29": "iti bhagavān urubilvāyāṁ viharaṁ nadyā nairaṁjanāyās tīre bodhimūle kṛtakṛtyaḥ kṛtakaraṇīyaḥ saṁbuddhabodhis tejodhātuṁ samāpannaḥ |",
    "sf259:30": "Section 1",
    "sf259:31": "atha dvayor brahmakāyikayor devatayor etad abhavat |",
    "sf259:32": "ayaṁ buddho bhagavān urubilvāyāṁ viharati nadyā nairaṁjanāyās tīre bodhimūle acirābhisaṁbuddhabodhis tejodhātusamāpannaḥ saptāham ekaparyaṁkenātināmayati | na cainaṁ kaścit piṇḍakena pratipādayati | yannu mayam enaṁ gatvā pratyekapratyekaṁ gāthābhir abhiṣtuyāma iti |",
    "sf259:33": "atha dve brahmakāyike devate tadyathā balavān puruṣaḥ sammiṁjitaṁ vā bāhuṁ prasārayet prasāritaṁ vā saṁmiñjayed evam eva dve brahmakāyike devate brahmaloke ’ntarhite bhagavataḥ purataḥ pratyasthātām ||",
    "sf259:34": "athaikā brahmakāyikā devatā gāthāṁ babhāṣe |",
    "sf259:35": "",
    "sf259:36": "uttiṣṭha vijitasaṁgrāma",
    "sf259:37": "sārthavāhānigha vicara loke |",
    "sf259:38": "deśaya sugata varadharmaṁ",
    "sf259:39": "bhaviṣyaṁti dharmaratnasyājñātāraḥ 1|| ||",
    "sf259:40": "",
    "sf259:41": "dvitīyā brahmakāyikā devatā tasyāṁ velāyāṁ gāthāṁ babhāṣe |",
    "sf259:42": "",
    "sf259:43": "uttiṣṭha vijitasaṁgrāma",
    "sf259:44": "pūrṇalopānigha vicara loke |",
    "sf259:45": "cittaṁ hi te suviśuddham",
    "sf259:46": "paṁcadaśyāṁ va candraḥ paripūṛṇaḥ 2|| ||",
    "sf259:47": "",
    "sf259:48": "ity uktvā dve brahmakāyike devate tatraivāntarhite",
    "sf259:49": "atha bhagavāṁs tasyātyayāt tasmāt samādher vyutthāya tasyāṁ velāyām gāthā babhāṣe |",
    "sf259:50": "",
    "sf259:51": "yac ca kāmasukhaṁ loke",
    "sf259:52": "yac cāpi divijaṁ sukham |",
    "sf259:53": "ṭṛṣnākṣayasukhasyaitat",
    "sf259:54": "kalāṁ nārghati ṣoḍaśīm 1|| ||",
    "sf259:55": "nikṣipya hi guruṁ bhāraṁ",
    "sf259:56": "nādadyād aparaṁ punaḥ |",
    "sf259:57": "bhārasya duḥkham ādānaṁ",
    "sf259:58": "bhāranikṣepaṇaṁ sukham 2|| ||",
    "sf259:59": "sarvaṭṛṣṇā viprahāya",
    "sf259:60": "sarvasaṁskārasaṁkṣayāt",
    "sf259:61": "sarvopadhiparijñānān",
    "sf259:62": "nāgacchanti punarbhavam 3|| ||",
    "sf259:63": "",
    "sf259:64": "Section 2",
    "sf259:65": "vimuktiprītisukhapratisaṁvedī buddho bhagavān saptāham ekaparyaṁkeṇātināmayati sa na kenāpi piṇḍakena pratipāditaḥ",
    "sf259:66": "tena khalu samayena tripusabhallikau vaṇijau paṁcamātraiḥ śakaṭaśataiḥ sārdhaṁ tasminn eva mārge adhvapratipannau babhūvatuḥ |",
    "sf259:67": "atha tripusabhallikayor vaṇijor anyatamāyāḥ purāṇamitrāmātyajñātisālohitāyā  devatāyā etad abhavat |",
    "sf259:68": "ayaṁ buddho bhagavāṁ urubilvāyāṁ viharati nadyā nairaṁjanāyās tīre bodhimūle acirābhisaṁbuddho vimuktiprītisukhapratisaṁvedī | buddho  bhagavāṁ saptāham ekaparyaṁkeṇātināmayati sa na kenacit piṇḍakena pratipāditaḥ | taṁ tripusabhallikau vaṇijau tatprathamataḥ piṇḍakena pratipādayetāṁ tat syāt tripusabhallikayor vaṇijor dīrgharātram arthāya hitāya sukhāya | yanv ahaṁ svayam evautsukyam āpadyeyaṁ piṇḍapātapratipādanahetor iti |",
    "sf259:69": "atha sā devatā sarvaṁ  śakaṭasārthaṁ udāreṇāvabhāsena spharitvā tripusabhallikau vaṇijāv idam avocat |",
    "sf259:70": "vaṇijau vaṇijāv ayaṁ buddho bhagavāṁ urubilvāyāṁ viharati nadyā nairaṁjanāyās tīre bodhimūle acirābhisaṁbuddho vimuktiprītisukhapratisaṁvedī | buddho bhagavāṁ saptāham ekaparyaṁkenātināmayati sa na kenacit piṇḍakena pratipāditaḥ | taṁ yuvāṁ tatprathamataḥ piṇḍakena pratipādayataṁ tad yuṣmākaṁ bhaviṣyati dīrgharātram arthāya hitāya sukhāya |",
    "sf259:71": "atha tripusabhallikayor vaṇijor etad abhavan na batāvaro buddho bhaviṣyati nāvaraṁ dharmākhyānam | yatredānīm devatā apy autsukyam āpadyante tasya tathāgatasyārhataḥ samyaksaṁbuddhasya piṇḍapātapratipādanahetor |",
    "sf259:72": "iti viditvā prabhūtaṁ madhu ca manthāś cādāya yena bhagavāṁs tenopajagmatur |",
    "sf259:73": "upetya bhagavatpādau śirasā vanditvaikānte ’sthātām | ekāntasthitau tripusabhallikau vaṇijāv idam avocatām |",
    "sf259:74": "ihāvābhyāṁ bhadanta bhagavantam uddiśya piṇḍapāta ānītaḥ prabhūtaṁ madhu ca manthāḥ | taṁ bhagavāṁ pratigṛhṇātv anukaṁpām upadāyety |",
    "sf259:75": "atha bhagavata etad abhavan na mama pratirūpaṁ syād yad ahaṁ pāṇinā piṇḍapātaṁ pratigrahīṣyāmi tadyathāṁyatīrthikaḥ | yanv ahaṁ samanvāhareyaṁ kutra pūrvakaiḥ samyaksaṁbuddhaiḥ piṇḍapātaḥ pratigṛhīto hitāya prāṇinām |",
    "sf259:76": "devatā bhagavata ārocayanti | pātre bhadanta pūrvakaiḥ samyaksaṁbuddhaiḥ piṇḍapātaḥ pratigṛhīto hitāya prāṇinām | bhagavato ’pi samanvāḥrtya jñānadarśanaṁ pravartate pātre pūrvakaiḥ samyaksaṁbuddhaiḥ piṇḍapātaḥ pratigṛhīto hitāya prāṇinām iti |",
    "sf259:77": "tatra bhagavataḥ pātreṇa pātrakāryam utpannam |",
    "sf259:78": "Section 3",
    "sf259:79": "atha catvāro mahārājāno bhagavataḥ pātreṇa utpannaṁ pātrakāryaṁ viditvā anyatarasmāt pāṣāṇamayāt parvatāc catvāri śailamayāni pātrāṇy amanuṣyakṛtāny amanuṣyaniṣṭhitāni svacchāni śucīni niṣpratigandhāny ādāya yena bhagavāṁs tenopajagmur |",
    "sf259:80": "upetya bhagavatpādau śirasā vanditvā ekānte tasthur |",
    "sf259:81": "ekāntasthitāś catvāro mahārājāno bhagavaṁtam idam avocan |",
    "sf259:82": "ihāsmābhir bhadanta bhagavataḥ pātreṇotpannaṁ pātrakāryaṁ viditvā anyatarasmāt pāṣāṇamayāt parvatāc catvāri śailamayāni pātrāṇy amanuṣyakṛtāny amanuṣyaniṣṭhitāni acchāni śucīni niṣpratigandhāny ānītāni | atra bhagavāṁs tripusabhallikayor vaṇijoḥ piṇḍapātaṁ pratigṛhṇātu hitāya prāṇinām |",
    "sf259:83": "atha bhagavata etad abhavat| saced ekasya mahārājñaḥ pātraṁ pratigṛhīṣyāmi trayāṇāṁ bhaviṣyaty anyathātvam | saced dvayos trayāṇāṁ pratigṛhīṣyāmi dvayor ekasya bhaviṣyaty anyathātvam | yanv ahaṁ caturṇāṁ mahārājñāṁ pātrāṇi pratigṛhya ekaṁ pātram adhimucyeyam |",
    "sf259:84": "atha bhagavāṁś caturṇāṁ mahārājñāṁ pātrāṇi pratigṛhya ekaṁ pātram adhimuktavāṁ |",
    "sf259:85": "tatra bhagavatā tripusabhallikayor vaṇijoḥ piṇḍapātaḥ pratigṛhīto hitāya prāṇinām |",
    "sf259:86": "tatra bhagavāṁs tripusabhallikau vaṇijāv āmaṁtrayati | eta yuvāṁ vaṇijau buddhaṁ śaraṇaṁ gacchatāṁ dharmaṁ śaraṇaṁ gacchatāṁ yo ’sau bhaviṣyaty anāgate ’dhvani saṁgho nāma tam api yuvāṁ śaraṇaṁ gacchatāṁ |",
    "sf259:87": "etāv āvāṁ bhadanta buddhaṁ śaraṇaṁ gacchāva dharmaṁ śaraṇam gacchāva yo ’sau bhaviṣyaty anāgate ’dhvani saṁgho nāma tam apy āvām śaraṇaṁ gacchāvaḥ |",
    "sf259:88": "atha bhagavāṁs tripusabhallikayor vaṇijos tad dānam anayā abhyanumodananayā abhyanumodate |",
    "sf259:89": "",
    "sf259:90": "sukho vipākah puṇyānām",
    "sf259:91": "abhiprāyaḥ saṁrdhyate |",
    "sf259:92": "kṣipraṁ ca paramāṁ śāntiṁ",
    "sf259:93": "nirvṛtiṁ so ’dhigacchati |",
    "sf259:94": "parato ye upasargā",
    "sf259:95": "devatā mārakāyikāḥ |",
    "sf259:96": "na śaknuvanty antarāyaṁ",
    "sf259:97": "kṛtapuṇyasya kartu vai 2|| ||",
    "sf259:98": "saced dhi sa vyāyatate",
    "sf259:99": "āryaprajñāya tyāgavāṁ |",
    "sf259:100": "duḥkhasyāntakriyāyaiva",
    "sf259:101": "phāṣaṁ bhavati vipaśyataḥ 3|| ||",
    "sf259:102": "",
    "sf259:103": "atha tripusabhallikau vaṇijau bhagavato bhāṣitam abhinandyānumodya bhagavatpādau śirasā vanditvā bhagavato ’ntikāt prakrāntau |",
    "sf259:104": "Section 4",
    "sf259:105": "atha bhagavāṁ tripusabhallikayor vaṇijor antikāt piṇḍapātam ādāyānyatarasmiṁ pradeśe bhaktakṛtyam akārṣīt",
    "sf259:106": "tatra madhv api vātikaṁ manthā api vātikās tena bhagavato vātābādhikaṁ glānyam utpannam |",
    "sf259:107": "atha māraḥ pāpīyāṁ bhagavato vātābādhikaṁ glānyaṁ viditvā yena bhagavāṁs tenopajagāma | upetya bhagavaṁtam idam avocat |",
    "sf259:108": "parinirvāhi bhagavaṁ parinirvāṇasamayaḥ sugatasya |",
    "sf259:109": "Nur in den Parallelen",
    "sf259:110": "na tāvat pāpīyaṁ parinirvāsyāmi yāvan na me śrāvakāḥ paṇḍitā bhaviṣyanti vyaktā medhāvinaḥ alam utpannotpannānāṁ parapravādināṁ saha dharmeṇa nigrahītāraḥ alaṁ svasya vādasya paryavadātāro bhikṣavo bhikṣuṇya upāsakā upāsikā vaistārikaṁ ca me brahmacaryaṁ bhaviṣyati bāhujanyaṁ pṛthubhūtaṁ yāvad devamanuṣyebhyaḥ samyaksuprakāśitam |",
    "sf259:111": "atha mārasya pāpīyasa etad abhavat parinirvāsyate śramaṇo gautama iti viditvā duḥkhī durmanā vipratisārī tatraivāṁtarhitaḥ |",
    "sf259:112": "Section 5",
    "sf259:113": "atha śakro devendro bhagavato vātābādhikaṁ glānyam utpannaṁ viditvā yasyā jaṁbvā nāmnā jaṁbudvīpaś ca prajñāyate tasyā nātidūre mahad dharītakīvanaṁ tato harītakīr varṇagandharasopetā ādāya yena bhagavāṁs tenopajagāma | upetya bhagavatpādau śirasā vanditvaikānte asthād |",
    "sf259:114": "ekāntasthitaḥ śakro devendro bhagavantam idam avocat | ihāhaṁ bhadaṁta bhagavato vātābādhikaṁ glānyam utpannaṁ viditvā yasyā jambvā nāmnā jambudvīpaḥ prajñāyate tasyā nātidūre mahad dharītakīvanaṁ tato mayā harītakyo varṇagandharasopetā ānītās tā bhagavān paribhuṅktāṁ tā bhagavatā paribhuktā vātaṁ cānulomayiṣyanti vātābādhikaṁ ca glānyaṁ praśamayiṣyanti |",
    "sf259:115": "tā bhagavān paribhuktavāṁ bhagavatā paribhuktā vātaṁ cānulomayanti vātābādhikaṁ ca glānyaṁ praśamayanti tena bhagavataḥ kṣamaṇīyataraṁ cābhūd yāpanīyataraṁ ca |",
    "sf259:116": "Section 6",
    "sf259:117": "atha bhagavān yathābhiramyaṁ bodhimūle vihṛtya yena mucalindasya nāgarājasya bhavanaṁ tenopajagāma | upetyānyatamaṁ vṛkṣamūlaṁ niḥśritya niṣaṇṇaḥ paryaṁgaṁ ābhujya ṛjuṁ kāyaṁ praṇidhāya pratimukhāṁ sṁrtim upasthāpya |",
    "sf259:118": "tena khalu samayena mucalindasya nagarājasya bhavane saptāhika akālameghaḥ samupāgataḥ |",
    "sf259:119": "atha mucalindo nāgarājā saptāhikam akālameghaṁ samupāgataṁ viditvā bhavanād abhyudgamya saptakṛtvaḥ kāyena kāyaṁ veṣṭayitvā upari mahāntalṇ phaṇaṁ kṛtvāsthāt | mā bhagavata idaṁ saptāhaṁ śītaṁ bhaviṣyati mā uṣṇaṁ mā daṁśamaśakavātātapasarīṣrpasaṁsparśāḥ kāyaṁ paritāpayiṣyaṁti |",
    "sf259:120": "atha mucalindo nāgarājā taṁ saptāhikam akālameghaṁ vigataṁ viditvā bhagavataḥ kāyena kāyam udveṣṭya aṅgadakuṇḍalavicitramālyābharaṇānulepano bhūtvā yena bhagavāṁs tenāṁjaliṁ praṇamya bhagavantam idam avocat|",
    "sf259:121": "mā bhagavata idaṁ saptāhaṁ śītam abhūd mā uṣṇaṁ mā daṁśamaśakavātātapasarīṣrpasaṁsparśāḥ kāyaṁ paritāpitavantaḥ |",
    "sf259:122": "atha bhagavāṁs tasyāṁ velāyāṁ gāthā babhāṣe |",
    "sf259:123": "",
    "sf259:124": "sukho vivekas tuṣṭasya",
    "sf259:125": "śrutadharmasya paśyataḥ |",
    "sf259:126": "avyāvadhya sukhaṁ loke",
    "sf259:127": "prāṇabhūteṣu saṁyamaḥ 1|| ||",
    "sf259:128": "sukhaṁ viragatā loke",
    "sf259:129": "kāmānāṁ samatikramaḥ |",
    "sf259:130": "asmimānasya yo vinaya",
    "sf259:131": "etad vai paramaṁ sukham 2|| ||",
    "sf259:132": "",
    "sf259:133": "Section 7",
    "sf259:134": "atha bhagavān yathābhiramyaṁ mucalindasya nāgarājasya bhavane viḥrtya yena bodhimūlaṁ tenopajagāma |",
    "sf259:135": "upetya prajñapta eva tṛṇasaṁstarake niṣaṇṇaḥ paryaṁkam ābhujya ṛjuṁ kāyaṁ praṇidhāya pratimukho smṛtim upasthāpya saptāham ekaparyaṁkenātināmayati idam evaṁ dvādaśāṅgaṁ pratītyasamutpādam anulomaṁ pratilomaṁ vyavalokayan |",
    "sf259:136": "yad utāsmin satīdaṁ bhavaty asyotpādād idam utpadyate yad utāvidyāpratyayāḥ saṁskārāḥ saṁskārapratyayaṁ vijñānaṁ vijñānapratyayaṁ nāmarūpam nāmarūpapratyayaṁ ṣaḍāyatanaṁ ṣaḍāyatanapratyayaḥ sparśaḥ sparśapratyayā vedanā vedanāpratyayā tṛṣṇā tṛṣṇāpratyayam upadānam upādānapratyayo bhavo bhavapratyayā jātir jātipratyayā jarāmaraṇaśokaparidevaduḥkhadaurmanasyopāyāsāḥ saṁbhavaṁty evam asya kevalasya mahato duḥkhaskandhasya samudayo bhavati |",
    "sf259:137": "yad utāsminn asatīdaṁ na bhavaty asya nirodhād idaṁ nirudhyate yad utāvidyānirodhāt saṁskāranirodhaḥ saṁskāranirodhād vijñānanirodho vijñānanirodhān nāmarūpanirodho nāmarūpanirodhāt ṣaḍāyatananirodhaḥ ṣaḍāyatananirodhāt sparśanirodhaḥ sparśanirodhād vedanānirodho vedanānirodhāt tṛṣṇānirodhas tṛṣṇānirodhād upādānanirodha upādānanirodhād bhavanirodho bhavanirodhāj jātinirodho jātinirodhāj jarāmaraṇaśokaparidevaduḥkhadaurmanasyopāyāsā nirudhyante evam asya kevalasya mahato duḥkhaskandhasya nirodho bhavati |",
    "sf259:138": "atha bhagavāṁs tasyaiva saptāhasyātyayāt tasmāt samādher vyutthāya tasyāṁ velāyāṁ gāthā babhāṣe |",
    "sf259:139": "",
    "sf259:140": "yadā ime prādur bhavanti dharmā",
    "sf259:141": "ātāpino dhyāyato brāhmaṇasya |",
    "sf259:142": "athāsya kāṁkṣā vyapayānti sarvā",
    "sf259:143": "yadā prajānāti sahetudharmam 1|| ||",
    "sf259:144": "yadā ime prādur bhavanti dharmā",
    "sf259:145": "ātāpino dhāyato brāhmanasya |",
    "sf259:146": "athāsya kāṁkṣā vyapayānti sarvā",
    "sf259:147": "yadā prajānāti sahetuduḥkham 2|| ||",
    "sf259:148": "yadā ime prādur bhavanti dharmā",
    "sf259:149": "ātāpino dhyāyato brāhmaṇasya |",
    "sf259:150": "athāsya kāṁkṣā vyapayānti sarvā",
    "sf259:151": "yadā kṣayaṁ vedanānām avaiti 3|| ||",
    "sf259:152": "yada ime pradur bhavanti dharmā",
    "sf259:153": "ātāpino dhyāyato brāhmaṇasya |",
    "sf259:154": "athāsya kāṁkṣā vyapayānti sarvā",
    "sf259:155": "yadā kṣayaṁ pratyayānām avaiti 4|| ||",
    "sf259:156": "yadā ime prādur bhavanti dharmā",
    "sf259:157": "ātāpino dhyāyato brāhmaṇasya |",
    "sf259:158": "athāsya kāṁkṣā vyapayānti sarvā",
    "sf259:159": "yadā kṣayaṁ āsravāṇām avaiti 5|| ||",
    "sf259:160": "yadā ime prādur bhavanti dharmā",
    "sf259:161": "ātāpino dhyāyato brāhmaṇasya |",
    "sf259:162": "avabhāsayaṁs tiṣṭhati  sarvalokaṁ",
    "sf259:163": "sūryo yathaivābhyudito ’ntarikṣe 6|| ||",
    "sf259:164": "yadā ime prādur bhavanti dharmā",
    "sf259:165": "ātāpino dhyāyato brāhmaṇasya |",
    "sf259:166": "vidhūpayaṁs tiṣṭhati mārasainyaṁ",
    "sf259:167": "buddho hi saṁyojanavipramuktaḥ 7|| ||",
    "sf259:168": "",
    "sf259:169": "Section 8",
    "sf259:170": "atha bhagavata etad abhavad |",
    "sf259:171": "adhigato me dharmo gambhīro gambhīrāvabhāso durdṛśo duranubodhaḥ atarkyo ’tarkyāvacara sūkṣmo nipuṇa paṇḍitavijñavedanīyaḥ |",
    "sf259:172": "taṁ cāhaṁ pareṣām ārocayeyaṁ taṁ ca pare na vijānīyus sa mama syād vighātaḥ syāt klamathaḥ syāc cetaso ’nudaya eva | yanv aham ekākī  araṇye pravaṇe dṛṣṭadharmasukhavihārayogaṁ anuyukto vihareyam iti |",
    "sf259:173": "iti tatra bhagavata alpotsukavihāratāyāṁ cittaṁ krāmati na dharmadeśanāyām |",
    "sf259:174": "atha brahmaṇaḥ sabhāpater etad abhavat |",
    "sf259:175": "vinaśyati batāyaṁ lokaḥ praṇaśyati batāyaṁ lokaḥ yatredānīṁ kadācit karhicit tathāgatā arhantaḥ samyaksaṁbuddhā loke utpadyante tadyathā udumbarapuṣpam | tasya cādya bhagavata  alpotsukavihāratāyāṁ cittaṁ krāmati na dharmadeśanāyām | yanv ahaṁ gatvā adhyeṣeyaṁ |",
    "sf259:176": "atha brahmā sabhāpatis tadyathā balavān puruṣaḥ saṁmiṁjitaṁ vā bāhuṁ prasārayet prasāritaṁ vā saṁmiṁjayed evam eva brahmā sabhāpatir brahmaloke ’ntarhito bhagavataḥ purataḥ pratyasthād |",
    "sf259:177": "atha brahmā sabhāpatis tasyām velāyāṁ gāthāṁ babhāṣe |",
    "sf259:178": "",
    "sf259:179": "prādur babhūva magadheṣu pūrvaṁ",
    "sf259:180": "dharmo hy aśuddhaḥ samalānubuddhaḥ |",
    "sf259:181": "avavṛṇīṣva amṛtasya dvāraṁ",
    "sf259:182": "vadasva dharmaṁ virajānubuddham ||",
    "sf259:183": "",
    "sf259:184": "atha bhagavāṁs tasyāṁ velāyāṁ gāthāṁ babhāṣe |",
    "sf259:185": "",
    "sf259:186": "kṛcchreṇa me adhigataḥ",
    "sf259:187": "khilā brahmaṁ pradālitāḥ |",
    "sf259:188": "bhavarāgaparītair hi",
    "sf259:189": "nāyaṁ dharmaḥ susaṁbuddhaḥ ||",
    "sf259:190": "pratisrotogāminam mārgam",
    "sf259:191": "gaṁbhīram anudurdṛśam |",
    "sf259:192": "na drakṣyanti rāgāraktās",
    "sf259:193": "tamaḥskandhena nivṛtāḥ ||",
    "sf259:194": "",
    "sf259:195": "saṁti bhadanta satvāḥ loke jātā loke vṛddhās tīkṣṇendriyā api madhyendriyā api mṛdvindriyā api svākārāḥ suvineyā alparajasaḥ alparajaskajātīyāh ye aśravaṇād dharmasya parihīyaṁte | deśayatu bhagavāṁ dharmaṁ deśayatu sugato dharmaṁ bhavisyaṁti dharmaratnasyājñātāraḥ |",
    "sf259:196": "atha bhagavata etad abhavad yanv aham svayam eva buddhacakṣuṣā lokaṁ vyavalokayeyaṁ",
    "sf259:197": "adrākṣīd bhagavāṁ svayam eva buddhacakṣuṣā lokaṁ vyavalokayaṁ saṁti satvā loke jātāḥ loke vṛddhās tīkṣṇendriyā api madhyendriyā api ṁrdvindriyā api | svākārāḥ suvineyāḥ alparajasaḥ alparajaskajātīyāḥ ye aśravaṇād dharmasya parihīyaṁte | dṛṣṭvā ca punar asya mahākaruṇā satveṣv avakrāṁtā |",
    "sf259:198": "atha bhagavāṁs tasyāṁ velāyāṁ gāthāṁ babhāṣe |",
    "sf259:199": "",
    "sf259:200": "avāvariṣye aṁrtasya dvāraṁ",
    "sf259:201": "ye śrotukāmāḥ pramodantu śrāddhāḥ |",
    "sf259:202": "viheṭhaprekṣī pracuraṁ na bhāṣe",
    "sf259:203": "dharmaṁ praṇītaṁ manujeṣu brahman ||",
    "sf259:204": "",
    "sf259:205": "atha brahmaṇaḥ sabhāṁpater etad abhavat | deśayiṣyati bhagavān dharmaṁ deśayiṣyati sugato dharmam iti viditvā hṛṣṭas tuṣṭa pramudita udagra prītisaumanasyajāto bhagavatpādau śirasā vanditvā bhagavantaṁ triḥpradakṣiṇīkṛtya tatraivāntarhitaḥ |",
    "sf259:206": "Section 9",
    "sf259:207": "atha bhagavata etad abhavat | kasya nv ahaṁ prathamato dharmaṁ deśayeyam |",
    "sf259:208": "atha bhagavata etad abhavad yanv aham ārāḍakālāmasya prathamato dharmaṁ deśayeyaṁ yo me pūrvācārya eva samānaḥ paramayā mānanayā mānitavān paramayā pūjanayā pūjitavān parameṣu ca pratyayeṣu āptamanāś cābhūd abhirāddhaś ca |",
    "sf259:209": "devatā bhagavata ārocayanti saptāhakālagata ārāḍakālāmaḥ |",
    "sf259:210": "bhagavato ’pi samanvāḥrtya jñānadarśanaṁ pravartate | saptāhakālagata ārāḍakālāmaḥ |",
    "sf259:211": "atha bhagavata etad abhavad mahatī bateyaṁ jyānir ārāḍasya kālakriyāyai ya imaṁ dharmavinayaṁ nāśrauṣīt | sacet sa imaṁ dharmavinayam aśroṣyad ajñāsyat sa imaṁ dharmavinayam ity |",
    "sf259:212": "atha bhagavata etad abhavat | kasya nv ahaṁ prathamato dharmaṁ deśayeyam | atha bhagavata etad abhavat | yanv aham udrakasya rāmaputrasya prathamato dharmaṁ deśayeyaṁ yo me pūrvācārya eva samānaḥ paramayā mānanayā mānitavān paramayā pūjanayā pujitavān parameṣu ca pratyayeṣv āptamanāś cābhūd abhirāddhaś ca |",
    "sf259:213": "devatā bhagavata ārocayanti abhidoṣakālagato māriṣa udrako rāmaputraḥ |",
    "sf259:214": "bhagavato ’pi samanvāḥrtya jñānadarśanaṁ pravartate | abhidoṣakālagato udrako rāmaputrah | atha bhagavata etad abhavat | mahatī bateyaṁ jyānir udrakasya rāmaputrasya kālakriyāyai ya imaṁ dharmavinayaṁ nāśrauṣīt sacet sa imaṁ dharmavinayam aśroṣyad  ajñāsyat sa imaṁ dharmavinayam ity |",
    "sf259:215": "atha bhagavata etad abhavat | kasya nv ahaṁ prathamato dharmaṁ deśayeyaṁ | atha bhagavata etad abhavat | yanv ahaṁ paṁcakānāṁ bhikṣūṇāṁ prathamato dharmaṁ deśayeyaṁ ye māṁ pūrvaṁ duḥkhaprahāṇayogam anuyuktaṁ viharantaṁ satkṛtyopatasthuḥ preṁnā ca gauraveṇa ca |",
    "sf259:216": "atha bhagavata etad abhavat | kutra nu paṁcakā bhikṣava etarhi viharaṁti | adrākṣīd bhagavān divyena cakṣuṣā viśuddhenātikrāntamānuṣeṇa paṁcakā bhikṣavo bārāṇasyāṁ viharanti ṛṣivadane ṁrgadāpe |",
    "sf259:217": "ḍṛṣṭvā ca punar yathābhiramyaṁ bodhimūle vihṛtya yena bārāṇasī kāśīnāṁ nigamas tena caryāṁ prakrāntaḥ",
    "sf259:218": "Section 10",
    "sf259:219": "tena khalu samayena upaga ājīvikas tasminn eva mārge ’dhvapratipanno ’bhūt | adrākṣīd upaga ājīvako bhagavantaṁ dūrata eva | ḍṛṣṭvā ca punar evam āha |",
    "sf259:220": "viprasannāni te āyuṣman gautama indriyāṇi pariśuddho mukhavaṛṇa paryavadātaś chavivarṇaḥ kas te āyuṣman gautama śāstā kaṁ vāsy uddiśya pravrajitaḥ kasya vā dharmaṁ rocayasi |",
    "sf259:221": "atha bhagavāṁs tasyāṁ velāyāṁ gāthā babhāṣe |",
    "sf259:222": "",
    "sf259:223": "na me ’sti kaścid ācārya",
    "sf259:224": "saḍrśo me na vidyate |",
    "sf259:225": "eko ’smi loke saṁbuddhaḥ",
    "sf259:226": "prāptaḥ saṁbodhim uttamām ||",
    "sf259:227": "sarvābhibhū sarvavid asmi loke",
    "sf259:228": "sarvaiś ca dharmair api nopaliptaḥ |",
    "sf259:229": "sarvaṁjaho vītatṛṣṇo vimuktaḥ",
    "sf259:230": "svayaṁ hy abhijñāya kam uddiśeyam ||",
    "sf259:231": "kam uddiśeyam asamo hy atulya",
    "sf259:232": "svayaṁ pravaktā adhigamya bodhim |",
    "sf259:233": "tathāgato devamanuṣyaśāstā",
    "sf259:234": "sarvajñaḥ sarvajñabalair upetaḥ ||",
    "sf259:235": "aham asmy arhaṁ lokeṣu",
    "sf259:236": "ahaṁ lokeṣv anuttaraḥ",
    "sf259:237": "sadevakeṣu lokeṣu",
    "sf259:238": "ahaṁ mārābhibhūr jinaḥ ||",
    "sf259:239": "",
    "sf259:240": "jina ity āyuṣman gautama vadasi |",
    "sf259:241": "",
    "sf259:242": "jinā hi madṛśā jñeyā",
    "sf259:243": "ye prāptā āsravakṣayam |",
    "sf259:244": "jitā me pāpakā dharmās",
    "sf259:245": "tatopaga jino hy ahaṁ |",
    "sf259:246": "",
    "sf259:247": "kutra tvam āyuṣmaṁ gautama gamiṣyasi |",
    "sf259:248": "",
    "sf259:249": "bārāṇasīṁ gamiṣyāmi",
    "sf259:250": "āhantuṁ dharmadundubhiṁ |",
    "sf259:251": "dharmacakraṁ pravartayitum",
    "sf259:252": "yad lokeṣv apravartitam ||",
    "sf259:253": "na hi santaḥ prakāśante",
    "sf259:254": "viditvā lokaparyayaṁ |",
    "sf259:255": "śāntā hi nityato buddhās",
    "sf259:256": "tīṛnā lokaviṣaktikāṁ |",
    "sf259:257": "",
    "sf259:258": "jina āyuṣmaṁ gautama vadasīty uktvā upaga ājīvako mārgam apakrāntaḥ |",
    "sf259:259": "Section 11",
    "sf259:260": "atha bhagavāṁ kāśiṣu janapadeṣu caryāṁ caran bārāṇasīṁ gataḥ |",
    "sf259:261": "tena khalu samayena paṁcakā bhikṣavo bārāṇasyāṁ viharaṁti ṛṣivadane mṛgadāpe |",
    "sf259:262": "adrākṣuḥ paṁcakā bhikṣavo bhagavantaṁ dūrata eva dṛṣṭvā ca punar anyonyaṁ saṁpratasthur kriyākāraṁś cākāṛsuḥ |",
    "sf259:263": "ayaṁ sa bhavanta śramaṇo  gautama āgacchati śaithiliko bāhuliko bahulājīvaḥ prahāṇavibhrāntaḥ sa etarhi audārikaṁ cāhāram āhārayati odanakunmāsaṁ sarpistailena gātrāṇi  mrakṣayati sukhodakena ca kāyaṁ pariṣiṁcati |",
    "sf259:264": "so ’smābhir upasaṁkrāṁto nābhivādayitavyo na vanditavyaḥ notthāyāsanenopanimaṁtrayitavyaḥ anyatra prāg evāsanāni prajñapya evaṁ syād vacanīyah | saṁvidyante āyuṣmaṁ gautama āsanāni saced ākāṁkṣasi niṣīdasva |",
    "sf259:265": "yathā yathā bhagavāṁ paṁcakāṁ bhikṣūṁ darśanāyopasaṁkrāmati tathā tathā pañcakā bhikṣavo bhagavataḥ śriyaṁ ca tejaś ca gauravaṁ cāsahamānā utthāyāsanād ekatyā bhagavato ’rthāyāsanaṁ prajñapayaṁti ekatyāḥ pādodakaṁ pādādhiṣṭhānam ekānte upanikṣipaṁti ekatyāś cīvarakāṇi pratigṛhṇaṁti evaṁ cāhur niṣīdatāṁ bhavāṁ gautamaḥ prajñapta evāsane |",
    "sf259:266": "atha bhagavata etad abhavac cyutā bateme mohapuruṣāḥ svasmāt kriyākārād iti viditvā prajñapta evāsane nyaṣīdat |",
    "sf259:267": "tatredānīṁ paṁcakā bhikṣavo bhagavaṁtam atyarthaṁ nāmavādena gotravādenāyuṣmadvādena samudācaraṁti |",
    "sf259:268": "tatra bhagavāṁ paṁcakāṁ bhikṣūn āmaṁtrayate sma mā yūyaṁ bhikṣavas tathāgataṁ nāmavādena gotravādenāyuṣmadvādena samudācarata |",
    "sf259:269": "tat kasmād dhetor yaḥ kaścid bhikṣavaḥ tathāgatam atyarthaṁ nāmavādena gotravādenāyuṣmadvādena samudācarati tat tasya bhavati mohapuruṣasya dīrgharātram anarthāyāhitāya duḥkhāya |",
    "sf259:270": "ta evam āhus tayā tāvat tvam āyuṣmaṁ gautama pūrvikayā īryayā caryayā duṣkaracaryayā na kiṁcid adhigatavān uttaraṁ manuṣyadharmam alamāryaviśeṣādhigamaṁ jñānaṁ vā darśanaṁ vā sparśavihāratāṁ ca | kutaḥ punar yas tvam etarhi śaithiliko bāhuliko bahulājīvaḥ prahāṇavibhrāṁtaḥ sa tvam etarhy audārikam cāhāram āhārayasi odanakunmāsaṁ sarpistailena gātrāṇi mrakṣayasi sukhodakena ca kāyaṁ pariṣiñcasi |",
    "sf259:271": "atha bhagavāṁ paṁcakām bhikṣūn idam avocat | nanu yūyaṁ bhikṣavaḥ paśyatha tathāgatasya pūrveṇāparaṁ mukhasya vā viprasannatvam indriyāṇāṁ vā nānākaraham |",
    "sf259:272": "āma bho gautama |",
    "sf259:273": "dvāv imau bhikṣavaḥ antau pravrajitena na sevitavyau na bhajitavyau na paryupāsitavyau yaś ca kāmeṣu kāmasukhalikānuyogo hīno grāmyaḥ prākṛtaḥ pārthagjanikaḥ | yaś cātmaklamathānuyogaḥ duḥkhaḥ anāryaḥ anarthopasaṁhitaḥ ity |",
    "sf259:274": "etāv ubhāv antāv anupagamya asti madhyamā pratipac cakṣuṣkaraṇī jñānakaraṇī upaśamakaraṇi upaśamasaṁvarttanī abhijñāyai saṁbodhaye nirvāṇāya saṁvartate |",
    "sf259:275": "madhyamā pratipat katamā | āryāṣṭāṅgo mārgas tadyathā samyagdṛṣṭjiḥ samyaksaṁkalpaḥ samyagvāk samyakkarmāntaḥ samyagājīvaḥ samyagvyāyāmaḥ samyaksṁrtiḥ samyaksamādhir evāṣṭamaḥ |",
    "sf259:276": "aśakad bhagavāṁ paṁcakāṁ bhikṣūn anayā saṁjñapakayā saṁjñapayituṁ dvau ca bhagavāṁ paṁcakānāṁ bhikṣūṇāṁ pūrvabhakte avavadati trayo grāmaṁ piṇḍāya praviśaṁti yat trivargo ’bhinirharati tena ṣaḍvargo yāpayati |",
    "sf259:277": "trīṁś ca bhagavāṁ paṁcakānāṁ bhikṣūṇāṁ paścādbhakte avavadati dvau grāmaṁ piṇḍāya praviśataḥ yad dvivargo ’bhinirharati tena pañcavargo yāpayati tathāgata pratiyaty’ eva kālabhojī |",
    "sf259:278": "Section 12",
    "sf259:279": "tatra bhagavān paṁcakān bhikṣūn āmantrayate |",
    "sf259:280": "idaṁ duḥkham āryasatyam iti me bhikṣavaḥ pūrvam ananuśruteṣu dharmeṣu yoniśo manasi kurvataś cakṣur udapādi jñānaṁ vidyā buddhir udapādi |",
    "sf259:281": "ayaṁ duḥkhasamudaya ayaṁ duḥkhanirodha iyaṁ duḥkhanirodhagāminī pratipad āryasatyam iti me bhikṣavaḥ pūrvam ananuśruteṣu dharmeṣu yoniśo manasi kurvataś cakṣur udapādi jñānaṁ vidyā buddhir udapādi |",
    "sf259:282": "tat khalu duḥkhaṁ āryasatyam abhijñāya parijñātavyam iti me bhikṣavaḥ pūrvam ananuśruteṣu dharmeṣu yoniśo manasi kurvataś cakṣur udapādi jñānaṁ vidyā buddhir udapādi |",
    "sf259:283": "tat khalu duḥkhasamudayam āryasatyam abhijñāya prahātavyam iti me bhikṣavaḥ pūrvam ananuśruteṣu dharmeṣu yoniśo manasi kurvataś cakṣur udapādi jñānaṁ vidyā buddhir udapādi |",
    "sf259:284": "tat khalu duḥkhanirodham āryasatyam abhijñayā sākṣātkartavyam iti me bhikṣavaḥ pūrvam ananuśruteṣu dharmeṣu yoniśo manasi kurvataś cakṣur udapādi jñānam vidyā buddhir udapādi |",
    "sf259:285": "tat khalu duḥkhanirodhagāminī pratipad āryasatyam abhijñayā bhāvayitavyam iti me bhikṣavaḥ pūrvam ananuśruteṣu dharmeṣu yoniśo manasi kurvataś cakṣur udapādi jñānaṁ vidyā buddhir udapādi |",
    "sf259:286": "tat khalu duḥkham āryasatyam abhijñayā parijñātam iti me bhikṣavaḥ pūrvam ananuśruteṣu dharmeṣu yoniśo manasi kurvataś cakṣur udapādi jñānaṁ vidyā buddhir udapādi |",
    "sf259:287": "tat khalu duḥkhasamudayam āryasatyam abhijñayā prahīṇam iti me bhikṣavaḥ pūrvam ananuśruteṣu dharmeṣu yoniśo manasi kurvataś cakṣur udapādi jñānmaṁ vidyā buddhir udapādi |",
    "sf259:288": "tat khalu duḥkhanirodham āryasatyam abhijñayā sākṣātkṛtam iti me bhikṣavaḥ pūrvam ananuśruteṣu dharmeṣu yoniśo manasi kurvataś cakṣur udapādi jñānam vidyā buddhir udapādi |",
    "sf259:289": "tat khalu duḥkhanirodhagāmimī pratipad āryasatyam abhijñayā bhāvitam iti me bhikṣavaḥ pūrvam ananuśruteṣu dharmeṣu yoniśo manasi kurvataś cakṣur udapādi jñānaṁ vidyā buddhir udapādi |",
    "sf259:290": "yāvac ca mama bhikṣava eṣu caturṣv āryasatyeṣv evaṁ triparivartaṁ dvādaśākāraṁ na cakṣur udapādi na jñānaṁ na vidyā na buddhir udapādi na tāvad aham asmād bhikṣavaḥ sadevakāl lokāt samārakāt sabrahmakāt saśramaṇabrāhmaṇikāyāḥ prajāyāḥ sadevamānuṣāyā mukto nisṛto visaṁyukto vipramukto viparyāsāpagatena cetasā bahulaṁ vyahāṛsaṁ na tāvad ahaṁ bhiksavaḥ anuttarāṁ samyaksaṁbodhim abhisaṁbuddho ’smīty adhyajñāsiṣaṁ|",
    "sf259:291": "yataś ca mama bhikṣava eṣu caturṣv āryasatyeṣv evaṁ triparivartaṁ dvādaśākāraṁ cakṣur udapādi jñānaṁ vidyā buddhir udapādi tato ’ham asmāt sadevakāl lokāt samārakāt sabrahmakāt saśramaṇabrāhmaṇikāyāḥ prajāyāḥ sadevamānuṣāyā mukto nissṛto visaṁyukto vipramukto viparyāsāpagatena cetasā bahulaṁ vyahārṣam tataś cāhaṁ bhikṣavaḥ anuttarāṁ samyaksaṁbodhim abhisaṁbuddho ’smīty adhyajñāsiṣam |",
    "sf259:292": "Section 13",
    "sf259:293": "asmiṁ khalu dharmaparyāye bhāṣyamāṇe āyuṣmatah kauṇḍinyasya virajo vigatamalaṁ dharmeṣu dharmacakṣur utpannam aśītīnāñ ca devatāsahasrāṇām |",
    "sf259:294": "tatra bhagavān āyuṣmantaṁ kauṇḍinyam āmantrayati |",
    "sf259:295": "ājñātas te kauṇḍinya dharma",
    "sf259:296": "ājñāto bhagavann",
    "sf259:297": "ājñātas te kauṇḍinya dharma",
    "sf259:298": "ājñātaḥ sugata |",
    "sf259:299": "ājnāta āyuṣmatā kauṇḍinyena dharmas tasmād āyuṣmataḥ kauṇḍinyasyājñātakauṇḍinya ity adhivacanam |",
    "sf259:300": "ājñāta āyuṣmatā kauṇḍinyena dharma iti bhaumā yakṣāḥ śabdam udīrayaṁti ghoṣam anuśrāvayaṁti",
    "sf259:301": "etan māriṣā bhagavatā bārāṇasyām ṛṣivadane ṁrgadāpe triparivartaṁ dvādaśākāram dhārmyaṁ dharmacakraṁ pravartitam | aprativartyaṁ śramaṇena vā brāhmaṇena vā devena vā māreṇa vā brahmaṇā vā kenacid vā loke sahadharmataḥ bahujanahitāya bahujanasukhāya lokānukampāya arthāya hitāya sukhāya devamanuṣyāṇām iti divyāḥ kāyā abhivardhiṣyanty asurāḥ kāyāh parihāsyante iti |",
    "sf259:302": "bhaumānāṁ yakṣāṇāṁ śabdaṁ srutvā antarīkṣacarā yakṣāś cāturmahārājakāyikā devās trayastriṁśā yāmās tuṣitā nirmāṇaratayaḥ paranirmitavaśavartino devās tena kṣaṇena tena lavena tena muhūrtena tena kṣaṇalavamuhūrtena yāvad brahmalokaṁ śabdo jagāma |",
    "sf259:303": "brāhmakāyikā devāḥ śabdam udīrayaṁti ghoṣam anuśrāvayanti |",
    "sf259:304": "etaṁ māriṣā bhagavatā bārāṇasyām ṛṣivadane ṁrgadāpe triparivartaṁ dvādaśākāraṁ dhārmyaṁ dharmacakraṁ pravartitam aprativartyaṁ śramaṇena vā brāhmaṇena vā devena vā māreṇa vā brahmaṇā va kenacid vā loke sahadharmataḥ bahujanahitāya bahujanasukhāya lokānukampāya arthāya hitāya sukhāya devamanuṣyāṇām iti divyāḥ kāyā abhivardhiṣyanti asurakāyā parihāsyante iti |",
    "sf259:305": "pravarttitaṁ bhagavatā bārāṇasyām ṛṣivadane ṁrgadāve triparivartaṁ dvādaśākāraṁ dhārmyaṁ dharmacakraṁ tasmād asya dharmaparyāyasya dharmacakrapravartanam ity adhivacanam |",
    "sf259:306": "Section 14",
    "sf259:307": "tatra bhagavāṁ dvir api pañcakāṁ bhikṣūn āmantrayati",
    "sf259:308": "catvārīmāni bhikṣava āryasatyāni katamāni catvāri |",
    "sf259:309": "duḥkham āryasatyam duḥkhasamudayo duḥkhanirodho duḥkhanirodhagāminī pratipad āryasatyam |",
    "sf259:310": "duḥkham āryasatyam katarat |",
    "sf259:311": "jātir duḥkham jarā duḥkham vyādhir duḥkhaṁ maraṇam duḥkhaṁ priyaviprayogo duḥkham apriyasaṁprayogo duḥkhaṁ yad apīcchan paryeṣamāṇo na labhate tad api duḥkhaṁ saṁkṣiptena pañcopādānaskandhā duḥkhaṁ tasya parijñāyai āryāṣṭāṅgon mārgo bhāvayitavyaḥ |",
    "sf259:312": "duḥkhasamudaya āryasatyaṁ katarat |",
    "sf259:313": "tṛṣṇā paunarbhavikī nandirāgasahagatā tatratatrābhinandinī tasya prahāṇāya āryāṣṭāṅgo mārgo bhāvayitavyaḥ |",
    "sf259:314": "duḥkhanirodha āryasatyaṁ katarat |",
    "sf259:315": "asyā eva tṛṣṇāyāḥ paunarbhavikyā nandirāgasahagatāyās tatratatrābhinandinyā yad aśeṣaṁ prahāṇaṁ pratinisargo vyantibhāvaḥ kṣayo virāgo nirodho upaśamo ’staṁgamas tasya sākṣīkriyāyai āryāṣṭāṅgo mārgo bhāvayitavyaḥ |",
    "sf259:316": "duḥkhanirodhagāminī pratipad āryasatyaṁ katarat |",
    "sf259:317": "āryāṣṭāṅgo mārgas tadyathā samyagdṛṣṭiḥ samyaksaṁkalpaḥ samyagvāk samyakkarmāntaḥ samyagājīvaḥ samyagvyāyāmaḥ samyaksmṛtiḥ samyaksamādhiḥ so ’pi bhāvayitavyaḥ |",
    "sf259:318": "asmiṁ khalu dharmaparyāye bhāṣyamāṇe āyuṣmata ājñātakauṇḍinyasyānupādāyāsravebhyaś cittaṁ vimuktam avaśiṣṭānāṁ paṁcakānāṁ bhikṣūṇāṁ virajo vigatamalaṁ dharmeṣu dharmacakṣur utpannaṁ tena khalu samayena eko loke arhaṁ bhagavāṁś ca dvitīyaḥ |",
    "sf259:319": "Section 15",
    "sf259:320": "tatra bhagavān avaśiṣṭāṁ paṁcakān bhikṣūn āmantrayate sma |",
    "sf259:321": "rūpaṁ bhikṣavo ’nātmā rūpañ ced ātmā syān na rūpam ābādhāya duḥkhāya saṁvartteta labhyeta ca rūpasya evaṁ me rūpaṁ bhavatv evaṁ mā bhūd iti |",
    "sf259:322": "yasmāt tarhi bhikṣavo rūpam anātmā tasmād rūpam ābādhāya duḥkhāya saṁvartate na ca labhyate rūpasyaivaṁ me rūpaṁ bhavatv evaṁ mā bhūd iti |",
    "sf259:323": "vedanā saṁjñā saṁskārā vijñānaṁ bhikṣavo ’nātmā vijñānaṁ ced bhikṣavaḥ ātmā syān na vijñānam ābādhāya saṁvartteta labhyeta ca vijñānasyaivaṁ me vijnānaṁ bhavatv evaṁ mā bhūd iti |",
    "sf259:324": "yasmāt tarhi vijñānam anātmā tasmād vijñānam ābādhāya duḥkhāya saṁvarttate na ca labhyate vijñāsyaivaṁ me vijñānaṁ bhavatv evaṁ mā bhūd iti |",
    "sf259:325": "kiṁ manyadhve bhikṣavo rūpaṁ nityam anityaṁ vā | anityaṁ bhadanta |",
    "sf259:326": "yat punar anityaṁ duḥkhaṁ tan na vā duḥkhaṁ duḥkhaṁ bhadanta |",
    "sf259:327": "yat punar anityaṁ duḥkhaṁ vipariṇāmadharmi api nu tac chrutavān āryaśrāvaka ātmata upagacched etan mama eṣo ’ham asmi eṣa me ātmeti |",
    "sf259:328": "no bhadaṁta |",
    "sf259:329": "evaṁ vedanā saṁjñā saṁskārā vijñānaṁ nityam anityaṁ vā |",
    "sf259:330": "anityaṁ bhadanta |",
    "sf259:331": "yat punar anityaṁ duḥkhaṁ tan na vā duḥkham |",
    "sf259:332": "duḥkhaṁ bhadanta |",
    "sf259:333": "yat punar anityaṁ duḥkhaṁ vipariṇāmadharmi api nu tac chrutavān āryaśrāvaka ātmata upagacched etan mama eṣo ’ham asmi eṣa me ātmeti |",
    "sf259:334": "no bhadanta |",
    "sf259:335": "tasmāt tarhi bhikṣavo yat kiṁcid rūpam atītānāgatapratyutpannaṁ ādhyātmikaṁ vā bahirdhā vā audārikaṁ vāsūkṣmaṁ vā hīnaṁ vā praṇītaṁ vā yad vā dūre yad vā antike tat sarvaṁ naitan mama naiṣo ’ham asmi naiṣa me ātmeti | evam etad yathābhūtaṁ samyakprajnayā draṣṭavyam|",
    "sf259:336": "evaṁ yā kācid vedanā yā kācit saṁjñā ye kecit saṁskārā yat kiṁcid vijñānam atītānāgatapratyutpannam ādhyātmikaṁ vā bahirdhā vā audārikaṁ vā sukṣmaṁ vā hīnaṁ vā praṇītaṁ vā yad vā dūre yad vāntike tat sarvaṁ naitan mama naiṣo ’ham asmi naiṣa me ātmeti | evam etad yathābhūtaṁ samyakprajñayā draṣṭavyam |",
    "sf259:337": "yataś ca bhikṣavaḥ śrutavān āryaśrāvaka imān paṁcopādānaskandhāṁ naivātmato nātmīyataḥ samanupaśyati | sa evaṁ samanupaśyaṁ na kiṁcil loka upādatte | anupādadāno na paritasyate aparitasyan pratyātmam eva parinirvāti | kṣīṇā me jātir uṣitaṁ brahmacaryaṁ kṛtaṁ karaṇīyaṁ na param asmād bhavaṁ prajānāmīty |",
    "sf259:338": "asmiṁ khalu dharmaparyāye bhāṣyamāṇe avaśiṣṭāṇāṁ paṁcakānāṁ bhikṣūṇāṁ anupādāyāsravebhyaś cittāni vimuktāni | tena khalu samayena paṁca loke ’rhanto bhagavāṁś ca ṣaṣṭhaḥ |",
    "sf259:339": "Section 16",
    "sf259:340": "tena khalu samayena bārāṇasyāṁ yaśo ’grakulikaputraḥ prativasati divādivam eva strīmayena tūryeṇa krīḍitvā ramitvā paricārya",
    "sf259:341": "śrāntakāyaḥ prāgbhārakāyaḥ pratiyaty’ eva middham avakrāntaḥ | tā api striyaḥ śrāntakāyāḥ klāṁtakāyāḥ prāgbhārakāyāḥ pratiyaty’ eva middham avakrāntāḥ |",
    "sf259:342": "adrākṣīd yaśo ’grakulikaputraḥ sarātram eva svapnapratibuddhaḥ sarvās tāḥ striyo vilolikā vinagnikā vikesikā vikṣiptabhujā nagnā pralapantyaḥ |",
    "sf259:343": "dṛṣṭvā ca punaḥ svake antaḥpure śmaśānasaṁjñā avakrāntā | atha yaśo ’grakulikaputro mahāśayanād avatīrya śatasāhasraṁ maṇipādukāyugaṁ prāvaritvā yenāntaḥpuradvāraṁ tenopajagāma upetyāpasvaram akārṣīt | upadruto ’smy upasṛṣṭo ’smi māriṣā iti | tasyāmanuṣyā dvāraṁ vivṛṇvanti śabdaṁ cāntardhāpayanti |",
    "sf259:344": "atha yaśo ’grakulikaputro yena niveśanadvāraṁ tenopajagāma upetyāpasvaram akārṣīt | upadruto ’smy upasṛṣṭo ’smi māriṣā iti | tasyāmanuṣyā dvāraṁ vivṛṇvanti śabdaṁ cāntardhāpayanti |",
    "sf259:345": "atha yaśo ’grakulikaputro yena nagaradvāraṁ tenopajagāma upetyāpasvaram akārṣīt | upadruto ’smy upasṛṣṭo ’smi māriṣā iti | tasyāmanuṣyā dvāraṁ vivṛṇvanti śabdaṁ cāntardhāpayanti |",
    "sf259:346": "atha yaśo ’grakulikaputro yena nadyā bārakāyās tīraṁ tenopajagāma |",
    "sf259:347": "tena khalu samayena bhagavān nadyā bārakāyās tīre bahir vihārasyābhyavakāśe caṁkrame caṁkramyate yadbhūyasā yaśam evāgrakulikaputram āgamayamānaḥ | adrākṣīd yaśo ’grakulikaputro bhagavaṁtaṁ dūrata eva | dṛṣṭvā ca punar āpasvaram akāṛsīd upadruto ’smi śramaṇa upasṛṣṭo ’smi śramaṇa |",
    "sf259:348": "atha bhagavān yaśam agrakulikaputram idam avocat | ehi kumāra idan te anupadrutam idam anupasṛṣṭam |",
    "sf259:349": "atha yaśo ’grakulikaputraḥ śatasāhasraṁ maṇipādukayugaṁ nadyā bārakāyās tīre ujjhitvā nadīṁ bārakāṁ pratyuttīrya yena bhagavāṁs tenopajagāma |",
    "sf259:350": "upetya bhagavatpādau śirasā vanditvā ekāṁte asthād atha bhagavān yaśam agrakulikaputram ādaya yena svo vihāras tenopajagāma upetya prajñapta evāsane nyaṣīdaṁ",
    "sf259:351": "niṣadya bhagavān yaśam agrakulikaputraṁ dhārmyā kathayā saṁdarśayati samādāpayati samuttejayati saṁpraharṣayati yā sā buddhānāṁ bhagavatāṁ pūrve kālakaraṇīyā dhārmī kathā  tadyathā dānakathā śīlakathā svargakathā kāmānām āsvādādmavaṁ saṁkleśavyavadānaṁ naiṣkramyapraviveke ānuśaṁsaṁ vyavadānapakṣyān dharmān vistareṇa saṁprakāśayati |",
    "sf259:352": "yadainaṁ bhagavān adrākṣīd dhṛṣṭacittaṁ kalyacittaṁ muditacittaṁ vinivaraṇacittaṁ bhavyaṁ pratibalaṁ sāmutkarṣikīṁ dharmadeśanām ājñātuṁ tadā yā sā buddhānāṁ bhagavatāṁ sāmutkarṣikī dharmadeśanā tadyathā duḥkhaṁ samudayo nirodho mārgaś catvāry āryasatyāni vistareṇa saṁprakāśayati |",
    "sf259:353": "tadyathā  śuddhaṁ vastraṁ apagatakāḍakaṁ rajanopagaṁ raṁge prakṣiptaṁ samyag eva raṇgaṁ pratigṛhṇāti | evam eva yaśo ’grakulikaputras tasminn evāsane niṣaṇṇaś catvāry āryasatyāny abhisamayati tadyathā duḥkhaṁ samudayaṁ nirodhaṁ mārgam |",
    "sf259:354": "atha yaśo ’grakulikaputro dṛṣṭadharmā prāptadharmā viditadharmā paryavagāḍhadharmā tīrṇakāṁkṣas tīrṇavicikitsaḥ aparapratyayo ’nanyaneyaḥ śāstuḥ śāsane dharmeṣu vaiśāradyaprāpta utthāyāsanād ekāṁsam uttarāsaṁgaṁ kṛtvā yena bhagavāṁs tenāṁjaliṁ praṇamya bhagavaṁtam idam avocat |",
    "sf259:355": "abhikrānto ’haṁ bhadantaḥ abhikrāntaḥ  eṣo ’haṁ bhagavaṁtaṁ śaraṇaṁ gacchāmi dharmañ ca bhikṣusaṁghaṁ ca upāsakaṁ ca mān dhārayādyāgreṇa yāvajjīvaṁ prāṇopetaṁ śaraṇaṁ gatam abhiprasannam |",
    "sf259:356": "Section 17",
    "sf259:357": "adrākṣīd  anyatarā avaruddhikā yaśaḥ kumāraḥ sve mahāśayane na dṛśyate | dṛṣṭvā ca punar yenāgrakuliko gṛhapatis tenopajagāma upetyāgrakulikaṁ gṛhapatim idam avocat |   yat khalv ārya jānīyā yaśaḥ kumāraḥ sve mahāśayane na dṛśyate |",
    "sf259:358": "athāgrakulikasya gṛhapater etad abhavat mā haiva kumāraḥ corair vā dhūrtair vā svāpateyakāraṇād bahir  niṣkrāmito bhaviṣyati | iti viditvā caturdiśam aśvadūtāṁ preṣayati svayam eva ca pradīpikāhastaiḥ puruṣaiḥ sārdhaṁ yena nadī bārakā tenopajagāma |",
    "sf259:359": "adrākṣīd agrakuliko gṛhapatir nadyā bārakāyās tīre śatasāhasraṁ maṇipādukayugam ujjhitaṁ dṛṣṭvā ca punar asyaitad abhavaṁ mā haiva kumāraś corair vā dhūrtair vā svāpateyakāraṇād bahir niṣkrāmito bhaviṣyati mā haiva kumāro tena tīrthena nadīṁ bārakām uttīrṇo bhaviṣyati |",
    "sf259:360": "athāgrakuliko gṛhapatis tenaiva tīrthena nadīṁ bārakām uttīrya yena bhagavāṁs tenopajagāma |",
    "sf259:361": "adrākṣīd bhagavān agrakulikaṁ gṛhapatiṁ dūrata eva | dṛṣṭvā ca punar asyaitad abhavad yanv ahaṁ tadrūpan ṛdhyabhisaṁskārān abhisaṁskuryāṁ yathāgrakuliko gṛhapatir asminn evāsane niṣaṇṇaṁ yaśam agrakulikaputraṁ na paśyed |",
    "sf259:362": "atha bhagavāṁs tadrūpān ṛdhyabhisaṁskārān abhisaṁskaroti yathāgrakuliko gṛhapatir yaśaṁ kumāraṁs tan naivāsane niṣaṇṇaṁ paśyati |",
    "sf259:363": "athāgrakuliko gṛhapatir yena bhagavāṁs tenopajagāma upetya bhagavaṁtam idam avocat |",
    "sf259:364": "kaccid bhagavān yaśaṁ kumāram adrākṣīt |",
    "sf259:365": "tena hi gṛhapate niṣīdasva sthānam etad vidyate yad ihaivāgatam asminn āsane niṣaṇṇaṁ yaśaṁ kumāraṁ drakṣyasīti |",
    "sf259:366": "athāgrakulikasya gṛhapater etad abhavat | nūnaṁ bhagavatā yaśaḥ kumāro dṛṣṭo bhaviṣyati tathā hi bhagavān evam āha | tena hi gṛhapate niṣīda sthānam etad vidyate yad asminn evāsane nisaṇṇaṁ yaśaṁ kumāraṁ drakṣyasīti viditvā hṛṣṭas tuṣṭaḥ pramudita udagraḥ prītisaumanasyajāto bhagavatpādau śirasā vanditvaikānte nyaṣīdad |",
    "sf259:367": "ekāntaniṣaṇṇam agrakulikaṁ gṛhapatiṁ bhagavān dhārmyā kathayā saṁdarśayatisamādāpayati samuttejayati saṁprahaṛsayatiyā sā buddhānāṁ bhagavatāṁ pūrve kālakaranīyā dhārmī kathā tadyathā dānakathā śīlakathā svargakathā kāmānām āsvādādīnavaṁ saṁkleśavyavadānaṁ naiṣkramyapraviveke ānuśaṁsaṁ vyavadānapakṣyān dharmān vistareṇa saṁprakāśayati yadā cainaṁ bhagavān adrākṣīd dhṛṣṭacittam kalyacittaṁ muditacittaṁ vinivaraṇacittaṁ bhavyaṁ pratibalaṁ sāmutkarṣikīṁ dharmadeśanām ājñātuṁ tadā yā sā buddhānāṁ bhagavatāṁ sāmutkarṣikī dharmadeśanā tadyathā duḥkhaṁ samudayo nirodho mārgaś catvāry āryasatyāni vistareṇa saṁprakāśayati tadyathā śuddhaṁ vastram apagatakādakaṁ rajanopagaṁ raṁge prakṣiptaṁ samyag eva raṁgaṁ pratigṛhṇāti evam evāgrakuliko gṛhapatis tasminn evāsane niṣaṇṇaś catvary āryasatyāny abhisamayati tadyathā duḥkhaṁ samudayaṁ nirodhaṁ mārgam |",
    "sf259:368": "athāgrakuliko gṛhapatir dṛṣṭadharmā prāptadharmā viditadharmā paryavagāḍhadharmā tīrṇakāṁkṣas tīrṇavicikitsaḥ aparapratyayo ’nanyaneyaḥ śāstuḥ śāsane dharmeṣu vaiśāradyaprāpta utthāyāsanād ekāṁsam uttarāsaṁgaṁ kṛtvā yena bhagavāṁs tenāṁjaliṁ praṇamya bhagavaṁtam idam avocat |",
    "sf259:369": "abhikrānto ’haṁ bhadantaḥ abhikrāntaḥ eṣo ’haṁ bhagavaṁtaṁ śaraṇaṁ gacchāmi dharmaṁ ca bhikṣusaṁghaṁ ca upāsakaṁ ca mān dhārayādyāgreṇa yāvajjīvaṁ prāṇopataṁ śaraṇaṁ gatam abhiprasannam |",
    "sf259:370": "ta smiṁ khalu dharmaparyāye bhāṣyamāṇe agrakulikasya gṛhapater virajo vigatamalaṁ dharmeṣu dharmacakṣur utpannaṁ yaśasya ca kumārasyānupādāyāsravebhyaś cittam vimuktaṁ |",
    "sf259:371": "atha bhagavāṁs tān ṛdhyabhisaṁskārāṁ pratiprasrabhya tasyāṁ velāyāṁ gāthāṁ babhāṣe |",
    "sf259:372": "",
    "sf259:373": "alaṁkṛtaś cāpi careta dharmaṁ",
    "sf259:374": "dāntaḥ śāntaḥ saṁyato brahmacārī |",
    "sf259:375": "sarveṣu bhūteṣu nidhāya daṇḍaṁ",
    "sf259:376": "sa brāhmaṇaḥ sa śramaṇaḥ sa bhikṣuḥ ||",
    "sf259:377": "",
    "sf259:378": "athāgrakuliko gṛhapatir yaśaṁ kumāram idam avocat |",
    "sf259:379": "ehi kumāra niveśanaṁ gamiṣyāmaḥ mātā te śrāntakāyā klāntakāyā paridevati |",
    "sf259:380": "atha bhagavān agrakulikaṁ gṛhapatim idam avocat |",
    "sf259:381": "kiṁ manyase gṛhapate yenedānīm aśaikṣeṇa jñānena aśaikṣeṇa darśanena catvāry āryasatyāny abhisamitāni duḥkhaṁ samudayo nirodho mārgaḥ api nu sa punar api gṛhī gṛham adhyāvaset samnidhikāraparibhogena vā kāmāṁ paribhuṁjīta |",
    "sf259:382": "no bhadanta |",
    "sf259:383": "yathā khalu tvayā gṛhapate śaikṣeṇa jñānena śaikṣeṇa darśanena catvāry āryasatyāny abhisamitāni duḥkhaṁ samudayo nirodho mārga evam eva yaśena kumāreṇa aśaikṣeṇa jñānena aśaikṣeṇa darśanena catvāry āryasatyāny abhisamitāni duḥkhaṁ samudayo nirodho mārgaḥ |",
    "sf259:384": "lābhā bhadanta yaśena kumāreṇa sulabdhā yenāśaikṣeṇa jñānenāśaikṣeṇa darśanena catvāry āryasatyāny abhisamitāni duḥkhaṁ samudayo nirodho mārgah |",
    "sf259:385": "sādhu bhagavāṁ yaśena kumāreṇa paścācchramaṇena yenāgrakulaṁ tenopasaṁkrāmed anukaṁpām upādāya | adhivāsayati bhagavān agrakulikasya gṛhapates tūṣṇīṁbhāvena |",
    "sf259:386": "athāgrakuliko gṛhapatir bhagavatas tūṣṇīṁbhāvenādhivāsanaṁ viditvā bhagavatpādau śirasā vanditvā bhagavato ’ntikāt prakrāntaḥ |",
    "sf259:387": "tena khalu samayena ṣaḍ loke arhaṁto bhagavāṁś ca saptamaḥ |",
    "sf259:388": "Section 18",
    "sf259:389": "atha bhagavāṁs tasyā eva rātrer atyayād āyuṣmatā yaśena paścācchramaṇena yenāgrakulikasya gṛhapater niveśanaṁ tenopajagāma |",
    "sf259:390": "adrāṣṭām āyuṣmato yaśasya mahallikā purāṇadvitīyā ca bhagavaṁtaṁ dūrata eva |",
    "sf259:391": "dṛṣṭvā ca punar bhagavato ’rthāyāsanaṁ prajñapayata evaṁ cāhatuḥ | niṣīdatāṁ bhagavāṁ prajñapta evāsane | nyaṣīdad bhagavān prajñapta evāsane |",
    "sf259:392": "athāyuṣmato yaśasya mahallikā purāṇadvitīyā ca bhagavatpādau śirasā vanditvaikānte nyaṣīdatām |",
    "sf259:393": "ekāntaniṣaṇṇe āyuṣmato yaśasya mahallikāṁ purāṇadvitīyāṁ ca bhagavāṁ dhārmyā kathayā saṁdarśayati samādāpayati samuttejayati saṁprahaṛsayati yā sā buddhānāṁ bhagavatāṁ pūrve kālakaraṇīya dhārmī kathā tadyathā dānakathā śīlakathā svargakathā kāmānām āsvādādmavaṁ saṁkleśavyavadānaṁ naiṣkramyapraviveke ānuśaṁsaṁ vyavadānapakṣyān dharmān vistareṇa saṁprakāśayati |",
    "sf259:394": "yadaite bhagavān adrākṣīd dhṛṣṭacitte kalyacitte muditacitte vinivaraṇacitte bhavye pratibale sāmutkarṣikīṁ dharmadeśanām ājñātuṁ tadā yā sā buddhānāṁ bhagavatāṁ sāmutkarṣikī dharmadeśanā tadyathā duḥkhaṁ samudayo nirodho mārgaś catvāry āryasatyāni vistareṇa saṁprakāśayati |",
    "sf259:395": "tadyathā śuddhaṁ vastram apagatakāḍakaṁ rajanopagaṁ raṁge prakṣiptaṁ samyag eva raṁgaṁ pratigṛhṇāty evam evāyuṣmato yaśasya mahallikā purāṇadvitīyā ca tasminn evāsane niṣaṇṇe catvāry āryasatyāny abhisamitavatyau tadyathā duḥkhaṁ samudayaṁ nirodhaṁ margam |",
    "sf259:396": "athāyuṣmato yaśasya mahallikā purāṇadvitīyā ca dṛṣṭadharme prāptadharme viditadharme paryavagāḍhadharme tīrṇakāṁkṣe tīrṇavicikitse aparapratyaye ananyaneye śāstuḥ śāsane dharmeṣu vaiśāradyaprāpte utthāyāsanād ekāṁsam uttarāsaṁgaṁ kṛtvā yena bhagavāṁs tenāṁjaliṁ praṇamya bhagavantam idam avocatām |",
    "sf259:397": "abhikrānte āvāṁ bhadantābhikrānte ete āvāṁ bhagavantaṁ śaraṇaṁ gacchāvo dharmañ ca bhikṣusaṁghaṁ ca | upāsike cāvāṁ dhārayādyāgreṇa yāvajjīvaṁ prāṇopete śaraṇagate abhiprasanne |",
    "sf259:398": "atha bhagavān āyuṣmato yaśasya mahallikāṁ purāṇadvitīyāṁ ca dhārmyā kathayā saṁdarśayitvā samādāpayitvā samuttejayitvā saṁpraharṣayitvā utthāyāsanāt prakrāṇtaḥ |",
    "sf259:399": "Section 19",
    "sf259:400": "aśrauṣur bārāṇasyāṁ dvitīyatṛtīyacaturthapaṁcamāḥ kulikaputrāḥ pūrṇo vimalo gavāṁpatiḥ subāhur yaśo ’grakulikaputraḥ keśaśmaśrūṇy avatārya kāṣāyāṇi vastrāṇy ācchādya samyag eva śraddhayā agārād anagārikāṁ pravrajitaḥ |",
    "sf259:401": "śrutvā ca punar eṣām etad abhavan na batāvaro buddho bhaviṣyati nāvaraṁ dharmākhyānaṁ yatredānīṁ yaśo ’grakulikaputras tathā sukumāras tathā sukhaiṣī keśaśmasrūṇy avatārya kāṣāyāṇi vastrāṇy ācchādya samyag eva śraddhayā agārād anagārikāṁ pravrajitaḥ | yannu vayam api keśaśmaśrūṇy avatārya kāṣāyāṇi vastrāṇy ācchādya samyag eva śraddhayā agārād anagārikāṁ pravrajemeti |",
    "sf259:402": "atha dvitīyatṛtīyacaturthapaṁcamāḥ kulikaputrāḥ pūrṇo vimalo gavāṁpatiḥ subāhur yena bhagavāṁs tenopajagmur upetya bhagavatpādau śirasā vanditvaikānte ’sthur |",
    "sf259:403": "ekāntasthitāḥ pūrṇo vimalo gavāṁpatiḥ subāhur bhagavantam idam avocan |",
    "sf259:404": "labhemahi vayaṁ bhadanta svākhyāte dharmavinaye pravrajyām upasaṁpadaṁ bhikṣubhāvaṁ carema vayaṁ bhagavato ’ntike brahmacaryaṁ |",
    "sf259:405": "labdhavantas te āyuṣmantaḥ svākhyāte dharmavinaye pravrajyām upasaṁpadaṁ bhikṣubhāvam | evaṁ pravrajitās te āyuṣmanta ekākino vyapakṛṣṭā apramattā ātāpinaḥ prahitātmā vyāhārṣur |",
    "sf259:406": "ekākino vyapakṛṣṭā apramattā ātāpinaḥ prahitātmano viharanto yadarthaṁ kulaputrāh kesaśmaśrūṇy avatārya kāṣāyāni vastrāṇy ācchādya samyag eva śraddhayā agārād anagārikāṁ pravrajanti| tad anuttaraṁ brahmacaryaparyavasānaṁ dṛṣṭa eva dharme svayam abhijñayā sākṣātkṛtvopasaṁpadya pravedayaṁti kṣīṇā no jātir uṣitam brahmacaryaṁ kṛtaṁ karaṇīyaṁ nāparam asmād bhavaṁ prajānīmaḥ |",
    "sf259:407": "tena khalu samayena daśa loke ’rhanto bhagavān ekadaśamaḥ |",
    "sf259:408": "Section 20",
    "sf259:409": "aśrauṣur bārāṇasyāṁ paṁcāśad utsadotsadā grāmikadārakā yaśo ’grakulikaputro dvitīyatṛtīyacaturthapañcamāḥ kulikaputrāḥ pūrno vimalo gavāṁpatiḥ subāhuḥ keśaśmaśrūṇy avatārya kāṣāyāṇi vastrāṇy ācchādya samyag eva śraddhayā agārād anagārikāṁ pravrajitāḥ |",
    "sf259:410": "śrutvā ca punar eṣām etad abhavat | na batāvaro buddho bhaviṣyati nāvaraṁ dharmākhyānaṁ yatredānīṁ yaśaḥ pūrṇo vimalo gavāṁpatiḥ subāhus tathā sukumārās tathā sukhaiṣiṇaḥ keśaśmaśrūṇy avatārya kāṣāyāṇi vastrāṇy ācchādya samyag eva śraddhayā agārād anagārikāṁ pravrajitāḥ |",
    "sf259:411": "śrutvā ca punar yena bhagavāṁs tenopajagmur upetya bhagavatpādau śirasā vanditvaikānte tasthur |",
    "sf259:412": "ekāntasthitāḥ paṁcāśad utsadotsadā grāmikadārakā bhagavantam idam avocan |",
    "sf259:413": "labhemahi vayaṁ bhadanta svākhyāte dharmavinaye pravrajyām upasaṁpadaṁ bhikṣubhāvaṁ carema vayaṁ bhagavato ’ntike brahmacaryam |",
    "sf259:414": "labdhavantas te āyuṣmantaḥ svākhyāte dharmavinaye pravrajyām upasaṁpadaṁ bhikṣubhāvam evaṁ pravrajitās te āyuṣmanto ekākino vyapakṛṣṭā apramattā ātāpinaḥ prahitātmano vyāhārṣur |",
    "sf259:415": "ekākino vyapakṛṣṭā apramattā ātāpinaḥ prahitātmano viharanto yadarthaṁ kulaputrāḥ keśaśmasrūṇy avatārya kāṣāyāṇi vastrāṇy ācchādya samyag eva śraddhayāgārād anagārikāṁ pravrajanti tad anuttaraṁ brahmacaryaparyavasānaṁ dṛṣṭa eva dharme svayam abhijñayā sākṣātkṛtvopasaṁpadya pravedayanti kṣīṇā no jātir uṣitaṁ brahmacaryaṁ kṛtaṁ karaṇīyaṁ nāparam asmād bhavaṁ prajānīmaḥī",
    "sf259:416": "tena khalu samayena ṣaṣṭir loke ’rhanto bhagavāṁś ca ekaṣaṣtimaḥ |",
    "sf259:417": "Section 21",
    "sf259:418": "tatra bhagavāṁ bhikṣūn āmaṁtrayate | mukto ’haṁ bhikṣavaḥ sarvapāśebhyo ye divyā ye ca mānuṣāḥ yūyam api bhikṣavo muktāḥ sarvapāśebhyo ye divya ye ca mānuṣāḥ carata bhikṣavaś caryāṁ prakramiṣyāmo bahujanahitāya bahujanasukhāya lokānukaṁpāyai arthāya hitāya sukhāya devamanuṣyāṇāṁ mā ca vo dvāv ekena gamiṣyatha | aham api yenorubilvā senāyanagrāmakas tena caryāṁ prakramiṣyāmy |",
    "sf259:419": "atha mārasya pāpīyasyaitad abhavad ayaṁ śramaṇo gautamo bārāṇasyāṁ viharaty ṛṣivadane mṛgadāpe evaṁ śrāvakāṁ dharmaṁ deśayati mukto ’haṁ bhikṣavaḥ sarvapāśebhyo ye divyā ye ca mānuṣāh yūyam api bhikṣavo muktāḥ sarvapāśebhyo ye divyā ye ca mānuṣāḥ carata bhikṣavaś caryāṁ prakramiṣyāmo bahujanahitāya pūrvavad yāvad aham api yenoruhilvā senāyanagrāmakas tena caryāṁ prakramiṣyāmīti yannv aham asyopasaṁkrameyaṁ yad uta vyākṣepakarmaṇy=",
    "sf259:420": "atha mārah pāpīyān māṇavakavarṇam ātmānam abhinirmāya yena bhagavāṁs tenopajagāma |",
    "sf259:421": "upetya tasyāṁ velāyām gāthāṁ babhāṣe |",
    "sf259:422": "",
    "sf259:423": "amukto muktasaṁjñī san",
    "sf259:424": "kiṁ mukto ’smīti manyase |",
    "sf259:425": "mahābandhanabaddho ’si",
    "sf259:426": "na me śramaṇa mokṣyase ||",
    "sf259:427": "",
    "sf259:428": "atha bhagavata etad abhavat māro ’yaṁ pāpīyām upasaṁkrānto yad uta vyākṣepakarmaṇīti viditvā gāthāṁ babhāṣe |",
    "sf259:429": "",
    "sf259:430": "mukto ’haṁ sarvapāśebhyo",
    "sf259:431": "ye divyā ye ca mānuṣāḥ",
    "sf259:432": "evaṁ jānīhi pāpīyaṁ",
    "sf259:433": "nihatas tvam ihāntaka ||",
    "sf259:434": "",
    "sf259:435": "atha mārasya pāpīyasya etad abhavat | jānāti me śramaṇo gautamaś cetasā cittam iti viditvā duḥkhī durmanā vipratisārī tatraivāntarhitaḥ |",
    "sf259:436": "tatra bhagavān bhikṣūn āmantrayate sma | mukto ’haṁ bhikṣavaḥ sarvapāśebhyo ye divyā ye ca mānuṣāḥ yūyam api bhikṣavo muktāḥ sarvapāśebhyo ye divyā ye ca mānuṣāḥ carata bhikṣavaś caryāṁ bahujanahitāya pūrvavad yāvad aham api yenorubilvā senāyanagrāmakas tena caryāṁ prakramiṣyāmi |",
    "sf259:437": "evam bhadanteti bhikṣavo bhagavataḥ pratiśrutya janapadeṣu caryāṁ prakrāntāḥ |"
}