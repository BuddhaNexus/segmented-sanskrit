{
    "san-lo-mvu97:0": "Mahāvastu",
    "san-lo-mvu97:1": "97. The Jātaka of the Group of Five",
    "san-lo-mvu97:2": "bhikṣū bhagavantam āhansuḥ || bhagavatā paṁca bhadravārgīyā anyatīrthikasaṁśritā dāruṇena dṛṣṭi-oghena vuhyamānā tato dṛṣṭigatiṣu vinivartiyitvā bhayabhairavāto saṁsārasāgarāto uddharitvā kṣemasthale śive śame abhaye nirvāṇe pratiṣṭhāpitāḥ || bhagavān āha || na bhikṣavaḥ etarahim eva paṁcakā bhadravargikā mayā saṁsārasāgarāto tāritā anyadāpi mayā ete mahāsamudrāto bhagnayānapātrā alenā atrāṇā aśaraṇā aparāyaṇāḥ kṛcchraprāptā vyasanam āgatā ātmaparityāgaṁ kṛtvā mahāsamudrāto svastinā pratiṣṭhāpitāḥ || bhikṣū āhansuḥ || anyadāpi bhagavaṁ || bhagavān āha || anyadāpi bhikṣavaḥ ||",
    "san-lo-mvu97:3": "bhūtapūrvaṁ bhikṣavo atītamadhvāne jambudvīpe vāṇijakā dhanahetunā yānapātreṇa mahāsamudram avatīrṇās teṣāṁ taṁ yānapātraṁ makareṇa matsyajātena bhinnaṁ tahiṁ tahiṁ ye kecid vāṇijā + + + + + + + + + + + + + + + + + + bāhāhi plavanti sārthavāhenāpi kiṁcit pūrvaṁ pratipannaṁ so pi bāhāhi samudre plavati || tasya dāni sārthavāhasya samīpe paṁca vāṇijakā bāhāhi sārthavāhena sārdhaṁ mahāsamudre plavanti || sārthavāhasyaitad abhūṣi || nāsmābhiḥ śakyaṁ bāhāhi imaṁ mahāsamudraṁ tarituṁ ihāsmābhiḥ sarvehi maritavyaṁ śrutaṁ ca me mahāsamudrī mṛtakuṇapena sārdhaṁ rātriṁ na prativasati | yaṁ nūnāhaṁ dehaparityāgaṁ kṛtvā imāṁ paṁca vāṇijāṁ ito mahāsamudrāto svastinā sthalaṁ prāpayeyaṁ || sārthavāhasya ca śastraṁ va hastagataṁ āsī | so teṣāṁ paṁcānāṁ vāṇijakānāṁ āha || mama sarve lagnatha ahaṁ vo svastinā mahāsamudrāto sthale pratiṣṭhāpayiṣyāmi || te dāni tatra udake apratiṣṭhe anālambe sarve paṁcakā vāṇijakāḥ sārthavāhasya lagnā tato sārthavāhena śastreṇa svagalakaṁ vikartitaṁ na mahāsamudro mṛtakuṇapena sārdhaṁ rātriṁ prativasati || atha khalu bhikṣavo kṣipram eva mahāsamudreṇa taṁ kuṇapaṁ sthale vāsthāpitaṁ || te dāni sarve paṁca vāṇijakāḥ sāgaravegena kuṇapena sārdhaṁ sthalaṁ kṣiptā | iyaṁ ja mahāpṛthivī atiriva saṁpracalitā mahaṁto ca bhūtānāṁ ninādo abhūṣi | devā nāgā yakṣā asurā mahāsamudre kim idaṁ ti udīrinsuḥ || mahāsamudradevatā āha || eṣo bodhisatvo vāṇijakehi sārdhaṁ yānapātreṇa mahāsamudram avatīrṇaḥ teṣāṁ taṁ yānapātraṁ makareṇa matsyajātena bhinnaṁ yehi ca vāṇijakehi pūrvaṁ pratipannaṁ te bodhisatvenātmaparityāgena mahāsamudrāto sthalaṁ prāpitā |  mayaṁ pramattavihārā yehi na samanvāhṛtaṁ evaṁ duṣkarakārakā bodhisatvā sarvasatvānāṁ anugrahapravṛttā ||",
    "san-lo-mvu97:4": "bhūtapūrvam atītaṁ bodhāya caranto vādipravaro |",
    "san-lo-mvu97:5": "otīrṇo lavaṇajalaṁ timimakaranisevitaṁ ramyaṁ ||",
    "san-lo-mvu97:6": "atha matsyena makareṇa bhagnaṁ pātraṁ jale samudrasmiṁ |",
    "san-lo-mvu97:7": "so vāṇijo visārtho pariplavati sāgare dhīro ||",
    "san-lo-mvu97:8": "atrāṇāṁ anabhisarāṁ duḥkhārditāṁ vāṇījā viditvāna |",
    "san-lo-mvu97:9": "saṁcintayati upāyaṁ kathaṁ duḥkhitāṁ sukhaye satvā ||",
    "san-lo-mvu97:10": "tasyāsi parivitarko śrutaṁ mayā sāgaro mṛtakuṇapena |",
    "san-lo-mvu97:11": "na saṁvasati lavaṇasalilo timimakaraniṣevito rajanīṁ ||",
    "san-lo-mvu97:12": "tyajeyam ātmānaṁ mā vāṇijakā sāgare vinasyante |",
    "san-lo-mvu97:13": "iti dṛḍhamatisya buddhī cittacaritapāramigatasya ||",
    "san-lo-mvu97:14": "yā eṣa mahākaruṇā + + + hiteṣī sarvasatveṣu |",
    "san-lo-mvu97:15": "samupacitā dīrgharātraṁ sāsya bhajahe cittasaṁtānaṁ ||",
    "san-lo-mvu97:16": "so avaca vāṇijagaṇaṁ ātmaṁ tyajiṣyāmi śliṣyatha mamāṁge |",
    "san-lo-mvu97:17": "na hi lavaṇasaliladevatā dhareti rajanīṁ mṛtaśarīraṁ ||",
    "san-lo-mvu97:18": "tīkṣṇaṁ grahetva śastraṁ nivartaye ātmano + + + śarīraṁ |",
    "san-lo-mvu97:19": "kṣipraṁ samudratīraṁ vāṇijakā sarve upanītā ||",
    "san-lo-mvu97:20": "atipracalitā giridharā sanagaranigamā saśailavanaṣaṇḍā |",
    "san-lo-mvu97:21": "sāgara sadānavapurā sabhujagabhavanā ca saṁkṣubhitā ||",
    "san-lo-mvu97:22": "kim idaṁ ti jano parvatavanadevatā bhujaṁgā kathayensuḥ |",
    "san-lo-mvu97:23": "+ + + pratibhaṇe lavaṇasaliladevatā duḥkhitā ||",
    "san-lo-mvu97:24": "eṣo gajasatvasāro bodhāya caranto vādipravaro |",
    "san-lo-mvu97:25": "uttīrṇo lavaṇasalilaṁ mamedaṁ na viditaṁ pramattāye ||",
    "san-lo-mvu97:26": "so bhinnayānapātro paripūrati sāgare narapravaro |",
    "san-lo-mvu97:27": "ātmaṁ priyaṁ parityaji parajanaparimocanārthāya ||",
    "san-lo-mvu97:28": "tasyaivaṁ anubhāvā pracalitā vasuṁdharā sasāgarameru |",
    "san-lo-mvu97:29": "guhyaka sadānavapurā sabhujagabhavanā ca saṁkṣubhitā ||",
    "san-lo-mvu97:30": "kathaṁ nāma sarvasatvā śaktā pratikartuṁ satvasārāṇāṁ |",
    "san-lo-mvu97:31": "bodhāya carantānāṁ prāg eva sarvajñabhūtānāṁ ||",
    "san-lo-mvu97:32": "yas tu jinaśāsanasmiṁ pratipanno bhavati sarvabhāvena |",
    "san-lo-mvu97:33": "etāvatā pratikṛtaṁ bhavati hi gajasatvasārasya ||",
    "san-lo-mvu97:34": "bhagavān āha || syāt khalu punar bhikṣavo yuṣmākam evam asyād anyaḥ sa tena kālena tena samayena sārthavāho abhūṣi | naitad evaṁ draṣṭavyaṁ | tat kasya hetor ahaṁ sa bhikṣavaḥ sārthavāho abhūṣi || nānye te paṁca vāṇijakāḥ | ete te paṁcakā bhadravargikāstadāpi te ete mayā ātmaparityāgaṁ kṛtvā mahāsamudrāto svastinā sthale pratiṣṭhāpitā etarahiṁ pi mayā ātmaparityāgaṁ kṛtvā saṁsārāto tāritā nirvāṇe pratiṣṭhāpitāḥ ||",
    "san-lo-mvu97:35": "samāptaṁ paṁcakānāṁ bhadravargikānāṁ jātakaṁ ||"
}