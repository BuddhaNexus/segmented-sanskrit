{
    "divy21:0": "",
    "divy21:1": "",
    "divy21:2": "",
    "divy21:3": "Divyāvadānam",
    "divy21:4": "",
    "divy21:5": "21. sahasodgatāvadānam",
    "divy21:6": "",
    "divy21:7": "buddho bhagavān rājagṛhe viharati veṇuvane kalandakanivāpe |",
    "divy21:8": "ācaritamāyuṣmato mahāmaudgalyāyanasya kālena kālaṁ narakacārikāṁ carituṁ tiryakcārikāṁ carituṁ pretacārikāṁ devacārikāṁ manuṣyacārikāṁ caritum |",
    "divy21:9": "sa yāni tāni nārakāṇāṁ sattvānāmutpāṭānupāṭanacchedanabhedanādīni duḥkhāni, tiraścāmanyonyabhakṣaṇādīni, pretānāṁ kṣuttṛṣādīni, devānāṁ cyavanapatanavikiraṇavidhvaṁsanādīni, manuṣyāṇāṁ paryeṣṭicyasanādīni duḥkhāni, tāni dṛṣṭvā jambudvīpamāgatya catasṛṇāṁ parṣadāmārocayati |",
    "divy21:10": "yasya kasyacit sārdhaṁvihārī antevāsī vā anabhirato brahmacaryaṁ carati, sa tamādāya yenāyuṣmān mahāmaudgalyāyanastenopasaṁkrāmati, āyuṣmān mahāmaudgalyāyana enaṁ samyagavavadiṣyati, anuśāsiṣyatīti |",
    "divy21:11": "tamāyuṣmān mahāmaudgalyāyanaḥ samyagavavadati samyaganuśāsti |",
    "divy21:12": "evamaparamaparaṁ te āyuṣmatā mahāmaudgalyāyanena samyagavavāditāḥ samyaganuśiṣṭā abhiratā brahmacaryaṁ caranti, uttare ca viśeṣamadhigacchanti |",
    "divy21:13": "tena khalu samayenāuṣmān mahāmaudgalyāyanaścatasṛbhiḥ parṣadbhirākīrṇo viharati bhikṣubhirbhikṣuṇībhirupāsakairupāsikābhiśca |",
    "divy21:14": "jānakāḥ pṛcchakā buddhā bhagavantaḥ |",
    "divy21:15": "pṛcchati buddho bhagavānāyuṣmantamānandam |",
    "divy21:16": "sa kathayati—ācaritaṁ bhadanta āyuṣmato mahāmaudgalyāyanasya kālena kālaṁ narakacārikāṁ carituṁ tiryakcarikāṁ pretacārikāṁ devacārikāṁ manuṣyacārikāṁ caritum |",
    "divy21:17": "sa yāni tāni nārakāṇāṁ sattvānāmutpāṭānupāṭanacchedanabhedanādīni duḥkhāni, tiryaścāmanyonyabhakṣaṇādīni, pretānāṁ kṣuttṛṣādīni, devānāṁ cyavanapatanavikiraṇavidhvaṁsanādīni, manuṣyāṇāṁ paryeṣṭivyasanādīni duḥkhāni, tāni dṛṣṭvā jambudvīpamāgatya catasṛṇāṁ parṣadāmārocayati |",
    "divy21:18": "yasya kasyacit sārdhaṁvihārī antevāsī vā anabhirato brahmacaryaṁ carati, sa tamādāya yenāyuṣmān mahāmaudgalyāyanastenopasaṁkrāmati, āyuṣmān mahāmaudgalyāyana eva samyagavavadiṣyati samyaganuśāsiṣyatīti, tamāyuṣmān mahāmaudgalyāyanaḥ samyagavavadati samyaganuśāsti |",
    "divy21:19": "evamaparamaparaṁ te āyuṣmatā mahāmaudgalyāyanena samyagavavāditāḥ samyagavuśiṣṭā abhiratā brahmacaryaṁ caranti, uttare ca viśeṣamadhigacchanti |",
    "divy21:20": "ayaṁ bhadanta heturayaṁ pratyayo yenāyuṣmān mahāmaudgalyāyanaścatasṛbhiḥ parṣadbhirākīrṇo viharati bhikṣubhikṣuṇyupāsakopāsikābhiḥ |",
    "divy21:21": "na sarvatra ānanda maudgalyāyano bhikṣurbhaviṣyati maudgalyāyanasadṛśo vā |",
    "divy21:22": "tasmād dvārakoṣṭhake pañcagaṇḍakaṁ cakraṁ kārayitavyam |",
    "divy21:23": "uktaṁ bhagavatā dvārakoṣṭhake pañcagaṇḍakaṁ cakraṁ kārayitavyamiti |",
    "divy21:24": "bhikṣavo na jānate kīdṛśaṁ kārayitavyamiti |",
    "divy21:25": "bhagavānāha—pañca gatayaḥ kartavyā narakāstiryañcaḥ pretā devā manuṣyāśca |",
    "divy21:26": "tatrādhastāt narakāḥ kartavyāḥ, tiryañcaḥ pretāśca, upariṣṭāt devā manuṣyāśca |",
    "divy21:27": "catvāro dvīpāḥ kartavyāḥ pūrvavideho ’paragodānīya uttarakururjambudvīpaśca |",
    "divy21:28": "madhye rāgadveṣamohāḥ kartavyāḥ, rāgaḥ pārāvatākāreṇa, dveṣo bhujaṅgākāreṇa, mohaḥ sūkarākāreṇa |",
    "divy21:29": "buddhapratimāścaitannirvāṇamaṇḍalamupadarśayantyaḥ kartavyāḥ |",
    "divy21:30": "anupapādukāḥ sattvā ghaṭīyantraprayogeṇa cyavamānā upapadyamānāśca kartavyāḥ |",
    "divy21:31": "sāmantakena dvādaśāṅgaḥ pratītyasamutpādo ’nulomapratilomaḥ kartavyaḥ |",
    "divy21:32": "sarvamanityatayā grastaṁ kartavyam, gāthādvayaṁ ca lekhayitavyam— ārabhadhvaṁ niṣkrāmata yujyadhvaṁ buddhaśāsane |",
    "divy21:33": "dhunīta mṛtyunaḥ sainyaṁ naḍāgāramiva kuñjaraḥ (1)|",
    "divy21:34": "yo hyasmin dharmavinaye apramattaścariṣyati |",
    "divy21:35": "prahāya jātisaṁsāraṁ duḥkhasyāntaṁ kariṣyati (2)|",
    "divy21:36": "iti |",
    "divy21:37": "uktaṁ bhagavatā dvārakoṣṭhake pañcagaṇḍakaṁ cakraṁ kārayitavyamiti bhikṣubhiḥ kāritam |",
    "divy21:38": "brāhmaṇagṛhapataya āgatya pṛcchanti—ārya, kimidaṁ likhitamiti? te kathayanti—bhadramukhāḥ, vayamapi na jānīma iti |",
    "divy21:39": "bhagavānāha—dvārakoṣṭhake bhikṣuruddeṣṭavyo ya āgatāgatānāṁ brāhmaṇagṛhapatīnāṁ darśayati |",
    "divy21:40": "uktaṁ bhagavatā bhikṣuruddeṣṭavya iti |",
    "divy21:41": "te aviśeṣeṇoddiśanti bālānapi mūḍhānapi avyaktānapi akuśalānapi |",
    "divy21:42": "te ātmanā na jānate, kutaḥ punarāgatānāṁ brāhmaṇagṛhapatīnāṁ darśayiṣyanti? bhagavānāha—pratibalo bhikṣuruddeṣṭavya iti |",
    "divy21:43": "|",
    "divy21:44": "rājagṛhe ’nyatamo gṛhapatiḥ prativasati |",
    "divy21:45": "tena sadṛśāt kulāt kalatramānītam |",
    "divy21:46": "sa tayā sārdhaṁ krīḍati ramate paricārayati |",
    "divy21:47": "tasya krīḍato ramamāṇasya paricārayataḥ putro jātaḥ |",
    "divy21:48": "tasya trīṇi saptakānyekaviṁśatidivasān vistareṇa jātasya jātimahaṁ kṛtvā kulasadṛśaṁ nāmadheyaṁ vyavasthāpitam |",
    "divy21:49": "sa patnīmāmantrayate—bhadre, jāto ’smākam ṛṇaharo dhanaharaḥ |",
    "divy21:50": "tadgacchāmi, paṇyamādāya mahāsamudramavatarāmīti |",
    "divy21:51": "sā kathayati—āryaputra, evaṁ kuruṣveti |",
    "divy21:52": "sa suhṛtsambandhibāndhavānāmantrayitvā antarjanaṁ ca samāśvāsya mahāsamudragamanīyaṁ paṇyamādāya divasatithimuhūrtena mahāsamudramavatīrṇaḥ |",
    "divy21:53": "tatraiva ca nidhanamupayātaḥ |",
    "divy21:54": "tasya patnyā sa dārako jñātibalena hastabalena pālitaḥ poṣitaḥ saṁvardhito lipyāmupanyasto lipyakṣareṣu ca kṛtāvī saṁvṛttaḥ |",
    "divy21:55": "sa vayaskareṇa sārdhaṁ veṇuvanaṁ gato vihāraṁ praviṣṭaḥ paśyati dvārakoṣṭhake pañcagaṇḍakaṁ cakramabhilikhitam |",
    "divy21:56": "sa pṛcchati—ārya, kimidamabhilikhitamiti? bhikṣuḥ kathayati—bhadramukha, etāḥ pañca gatayo narakāstiryañcaḥ pretā devā manuṣyāśca |",
    "divy21:57": "ārya, kimebhiḥ karma kṛtam yenaivaṁvidhāni duḥkhāni praryanubhavantīti? sa kathayati—ete prāṇātipātikā adattādāyikāḥ kāmamithyācārikā mṛṣāvādikāḥ paiśunikāḥ pāruṣikāḥ saṁbhinnapralāpikā abhidhyālavo vyāpannacittā mithyādṛṣṭikāḥ |",
    "divy21:58": "tadebhirete daśākuśalāḥ karmapathā atyarthamāsevitā bhāvitā bahulīkṛtāḥ, yena evaṁvidhāni duḥkhānyutpāṭānupāṭacchedanabhedanādīni pratyanubhavanti |",
    "divy21:59": "ārya, gatametat |",
    "divy21:60": "ebhiranyaiḥ kiṁ karma kṛtam yena evaṁvidhāni duḥkhāni pratyanubhavanti? duḥkhānyanyonyabhakṣaṇādīni pratyanubhavanti |",
    "divy21:61": "ārya, etadapi gatam |",
    "divy21:62": "ebhiranyaiḥ kiṁ karma kṛtam yena evaṁvidhāni duḥkhāni pratyanubhavanti? bhadramukha, ete ’pi matsariṇa āsan kuṭukuñcakā āgṛhītapariṣkārāḥ |",
    "divy21:63": "tattena mātsaryeṇāsevitena bhāvitena bahulīkṛtena evaṁvidhāni duḥkhāni kṣuttṛṣādīni duḥkhāni pratyanubhavanti |",
    "divy21:64": "ārya, etadapi gatam |",
    "divy21:65": "ebhiranyaiḥ kiṁ karma kṛtam yena evaṁvidhāni sukhāni pratyanubhavanti? bhadramukha, ete prāṇātipātāt prativiratā adattādānāt kāmamithyācārānmṛṣāvādāt paiśunyāt pāruṣyāt saṁbhinnapralāpādanabhidhyāpannacittāḥ samyagdṛṣṭayaḥ |",
    "divy21:66": "tadebhirete daśa kuśalāḥ karmapathā atyarthamāsevitā bhāvitā bahulīkṛtāḥ, yena evaṁvidhāni divyastrīlalitavimānodyānasukhāni pratyanubhavanti |",
    "divy21:67": "ārya, etadapi gatam |",
    "divy21:68": "ebhiranyaiḥ kiṁ karma kṛtam yena sukhāni pratyanubhavanti? bhadramukha, ebhirapi daśa kuśalāḥ karmapathāstanutarā mṛdutarāścāsevitā bhāvitā bahulīkṛtāḥ, yena evaṁvidhāni hastyaśvarathānnapānaśayanāsanastrīlalitodyānasukhāni pratyanubhavanti |",
    "divy21:69": "ārya, āsāṁ pañcānāṁ gatīnām yā etāstisro gatayo narakāstiryañcaḥ pretāśca, etā mahyaṁ na rocante |",
    "divy21:70": "ye tu ete devā manuṣyāśca ete rocete |",
    "divy21:71": "tatkathamete daśa kuśalāḥ karmapathāḥ samādāya vartayitavyāh? bhadramukha, svākhyāte dharmavinaye pravrajya saced dṛṣṭa eva dharme ājñāmārāgayiṣyasi, eṣa eva te ’nto duḥkhasya |",
    "divy21:72": "atha sāvaśeṣasamyojanaḥ kālaṁ kariṣyasi, deveṣūpapatsyase |",
    "divy21:73": "uktaṁ hi bhagavatā—pañcānuśaṁsān samanupaśyatā piṇḍatenālameva pravrajyādhimuktena bhavitum |",
    "divy21:74": "katamāni pañca? āveṇikā ime svārthā anuprāpto bhaviṣyāmīti saṁpaśyatā piṇḍatenālameva pravrajyādhimuktena bhavitum |",
    "divy21:75": "yeṣāmahaṁ dāsaḥ preṣyo nirdeśyo bhujiṣyo nayena kāmaṁgamaḥ, teṣāṁ pūjyaśca bhaviṣyāmi praśaṁsyaśceti saṁpaśyatā piṇḍatena alameva pravrajyādhimuktena bhavitum |",
    "divy21:76": "anuttaram yogakṣemaṁ nirvāṇamanuprāpsyāmīti saṁpaśyatā piṇḍatena alameva pravrajyādhimuktena bhavitum |",
    "divy21:77": "anuttaraṁ vā yogakṣemaṁ nirvāṇamanuprāpnuvato ’nāpattikasya sato deeveṣūpapattirbhaviṣyatīti saṁpaśyatā piṇḍatena alameva pravrajyādhimuktena bhavitum |",
    "divy21:78": "anekaparyāyeṇa pravrajyā varṇitā buddhaiśca buddhaśrāvakaiśca |",
    "divy21:79": "ārya, śobhanam |",
    "divy21:80": "kiṁ tatra pravrajyāyāṁ kriyate? bhadramukha, yāvajjīvaṁ brahmacaryaṁ caryate |",
    "divy21:81": "ārya, na śakyametat |",
    "divy21:82": "anyo ’sti upāyah? bhadramukha, asti, upāsako bhava |",
    "divy21:83": "ārya, kiṁ tatra kriyate? bhadraṁkha, yāvajjīvaṁ prāṇātipātāt prativiratiḥ saṁrakṣyā, adattādānāt kāmamithyācārāt surāmaireyamadyapramādasthānāt prativiratiḥ saṁrakṣyā |",
    "divy21:84": "ārya, etadapi na śakyate |",
    "divy21:85": "anyamupāyaṁ kathayeti |",
    "divy21:86": "bhadramukha, buddhapramukhaṁ bhikṣusaṁghaṁ bhojaya |",
    "divy21:87": "ārya, kiyadbhiḥ kārṣāpaṇairbuddhapramukho bhikṣusaṁgho bhojyate? bhadramukha, pañcabhiḥ kārṣāpaṇaśataiḥ |",
    "divy21:88": "ārya, śakyametat |",
    "divy21:89": "sa tasya pādabhivandanaṁ kṛtvā prakrāntaḥ |",
    "divy21:90": "yena svaṁ niveśanaṁ tenopasaṁkrāntaḥ |",
    "divy21:91": "upasaṁkramya mātaramidamavocat—amba, adyāhaṁ veṇuvanaṁ gataḥ |",
    "divy21:92": "tatra mayā dvārakoṣṭhake pañcagaṇḍakaṁ cakramabhilikhitaṁ dṛṣṭam |",
    "divy21:93": "tatra pañca gatayo narakāstiryañcaḥ pretā devā manuṣyāśca |",
    "divy21:94": "tatra nārakā utpāṭanupāṭanacchedabhedanādīni duḥkhāni pratyanubhavanti |",
    "divy21:95": "tiryañcaścānyonyabhakṣaṇādīni |",
    "divy21:96": "pretāḥ kṣuttṛṣādīni |",
    "divy21:97": "devā divyastrīlalitodyānavimānasukhāni pratyanubhavanti |",
    "divy21:98": "manuṣyā hastyaśvarathānnapānaśayanāsanastrīlalitodyānāni pratyanubhavanti |",
    "divy21:99": "āsāṁ mama tisro gatayo nābhipretāḥ, dve abhiprete |",
    "divy21:100": "tatkimicchasi tvaṁ māṁ deveṣūpapadyamānam? putra, sarvasattvānicchāmi deveṣūpapadyamānān prāgeva tvām |",
    "divy21:101": "amba, yadyevam, prayaccha pañca kārṣāpaṇaśatāni |",
    "divy21:102": "buddhapramukhaṁ bhikṣusaṁghaṁ bhojayāmi |",
    "divy21:103": "putra, mayā tvaṁ jñātibalena hastabalena cāpyāyitaḥ poṣitaḥ saṁvardhitaḥ |",
    "divy21:104": "kuto me pañcānāṁ kārṣāpaṇaśatānāṁ vibhavah? amba, yadi nāsti, bhṛtikayā karma karomi |",
    "divy21:105": "putra, tvaṁ sukumāraḥ |",
    "divy21:106": "na śakyasi bhṛtikayā karma kartum |",
    "divy21:107": "amba gacchāmi, śakyāmi |",
    "divy21:108": "putra, yadi śakyo ’si, gaccha |",
    "divy21:109": "sa tayā anujñāto bhṛtakavīthīṁ gatvā avasthitaḥ |",
    "divy21:110": "brāhmaṇagṛhapatayo ’nyān bhṛtakapuruṣān gṛhṇanti, taṁ na kaścit pṛcchati |",
    "divy21:111": "sa tatra divasamatināmya vikāle gṛhaṁ gataḥ |",
    "divy21:112": "sa mātrā pṛṣṭah—putra, kṛtaṁ te bhṛtikayā karma? amba, kiṁ karomi? na māṁ kaścit pṛcchati |",
    "divy21:113": "putra, na evaṁvidhā bhṛtakapuruṣā bhavanti |",
    "divy21:114": "putra, sphaṭitaparuṣā rūkṣakeśā malinavastranivasanāḥ |",
    "divy21:115": "yadyavaśyaṁ tvayā bhṛtikayā karma kartavyam, īdṛśaṁ veṣamāsthāya bhṛtakavīthīṁ gatvā tiṣṭha |",
    "divy21:116": "amba, śobhanam |",
    "divy21:117": "evaṁ karomi |",
    "divy21:118": "so ’parasmin divase tādṛśaṁ veṣamāsthāya bhṛtakavīthīṁ gatvā avasthitaḥ |",
    "divy21:119": "yāvadanyatarasya gṛhapatergṛhamuttiṣṭhate |",
    "divy21:120": "sa bhṛtakānāmarthe vīthīṁ gataḥ |",
    "divy21:121": "tena taṁ pratyākhyāya anye bhṛtakapuruṣā gṛhītāḥ |",
    "divy21:122": "sa kathayati—gṛhapate, ahamapi bhṛtikayā karma karomīti |",
    "divy21:123": "gṛhapatiḥ kathayati—putra, tvaṁ sukumāraḥ, na śakṣyasi bhṛtikayā karma kartum |",
    "divy21:124": "tāt, kiṁ tvaṁ pūrvaṁ bhṛtiṁ dadāsi, āhosvit paścāt? |",
    "divy21:125": "tāt, adya tātvat karma karomi |",
    "divy21:126": "yadi toṣayiṣyāmi, dāsyasi bhṛtimiti |",
    "divy21:127": "sa saṁlakṣayati—śobhanameṣa kathayati |",
    "divy21:128": "adya tāvat jijñāsyāmi yadi śakṣyati karma kartum, dāsyāmi |",
    "divy21:129": "na śakṣyati, na dāsyāmīti viditvā kathayati—putra āgaccha, gacchāma iti |",
    "divy21:130": "sa tena gṛhaṁ nītaḥ |",
    "divy21:131": "te ’nyabhṛtakāḥ śāṭhyena karma kurvanti |",
    "divy21:132": "sa tvaritatvaritaṁ karma karoti |",
    "divy21:133": "tāṁśca bhṛtakān samanuśāsti |",
    "divy21:134": "vayaṁ tāvat pūrvakeṇa duścaritena daridragṛheṣūpapannāḥ |",
    "divy21:135": "tadyadi śāṭhyena karma kariṣyāmaḥ, itaścyutānāṁ kā gatibhaviṣyati? te kathayanti—bhāgineya, tvaṁ navadāntaḥ |",
    "divy21:136": "sthānametadvidyate yadasmākaṁ pṛṣṭhato gamiṣyasi |",
    "divy21:137": "āgaccha paśyāmaḥ |",
    "divy21:138": "sa lokākhyāyikāyāṁ kuśalaḥ |",
    "divy21:139": "teṁs teṣāṁ tādṛśī lokākhyānakathā prastutā, yāṁ śrutvā te bhṛtakapuruṣā ākṣiptāḥ |",
    "divy21:140": "tasyātisvareṇa gacchato ’nupadaṁ gacchanti, mā lokākhyāyikāṁ na śroṣyāma iti |",
    "divy21:141": "tasmin divase tairbhṛtakapuruṣaistaddviguṇaṁ karma kṛtam |",
    "divy21:142": "so ’dhiṣṭhāyakapuruṣaṁ pṛcchati—bhoḥ puruṣa, kiṁ tvayā apare bhṛtakā gṛhītāh? ārya, na gṛhītāḥ |",
    "divy21:143": "atha kasmādadya dviguṇaṁ karma kṛtam? tena yathāvṛttamārocitam |",
    "divy21:144": "śrutvā gṛhapatistasya dārakasya dviguṇāṁ bhṛtiṁ dātumārabdhaḥ |",
    "divy21:145": "sa kathayati—tāt, kiṁ dvidaivasikāṁ bhṛtiṁ dadāsīti? sa kathayati—putra, na dvidaivasikāṁ dadāmi, api tu prasanno ’haṁ prasannādhikāraṁ karomīti |",
    "divy21:146": "sa kathayati—tāt, yadi tvaṁ mamābhiprasannaḥ, yāvat tava gṛhe karma kartavyaṁ tāvat tavaiva haste tiṣṭhatu |",
    "divy21:147": "putra evaṁ bhavatu |",
    "divy21:148": "yadā tasya gṛhapatestadgṛhaṁ parisamāptam, tadā asau dārako bhṛtiṁ gaṇayitumārabdho yāvat pañca kārṣāpaṇaśatāni na paripūryante |",
    "divy21:149": "sa roditumārabdhaḥ |",
    "divy21:150": "sa gṛhapatiḥ kathayati—putra, kiṁ rodiṣi? māsi mayā kiṁcit vyaṁsitaḥ |",
    "divy21:151": "tāt, mahātmā tvam, kiṁ māṁ vyaṁsayiṣyasi? api tu ahameva mandabhāgyaḥ |",
    "divy21:152": "mayā pañcānāṁ kārṣāpaṇaśatānāmarthāya bhṛtikayā karma prārabdhaṁ buddhapramukhaṁ bhikṣusaṁghaṁ bhojayiṣyāmi, tato deveṣūpapatsyāmīti |",
    "divy21:153": "tāni na paripūrṇāni |",
    "divy21:154": "punarapi mayā anyatra bhṛtikayā karma kartavyamiti |",
    "divy21:155": "sa gṛhapatirbhūyasā mātrayā atiprasannaḥ |",
    "divy21:156": "sa kathayati—putra, yadyevam, ahaṁ pūrayāmi |",
    "divy21:157": "tāt, mā deveṣūpapatsye |",
    "divy21:158": "putra, abhiśraddadhāsi tvaṁ bhagavatah? tāt abhiśraddadhe |",
    "divy21:159": "putra gaccha, bhagavantaṁ pṛccha |",
    "divy21:160": "yena bhagavāṁstenopasaṁkrāntaḥ |",
    "divy21:161": "upasaṁkramya bhagavataḥ pādau śirasā vanditvā ekānte niṣaṇṇaḥ |",
    "divy21:162": "sa gṛhapatiputro bhagavantamidamavocat—bhagavan, mayā pañcānāṁ kārṣāpaṇaśatānāmarthāya bhagavantaṁ saśrāvakasaṁghaṁ bhojayiṣyāmītyamukasya gṛhapaterbhṛtikayā karma kṛtam |",
    "divy21:163": "tāni mama na paripūrṇāni |",
    "divy21:164": "sa gṛhapatiḥ paripūrayati |",
    "divy21:165": "bhagavan kim? āha—vatsa gṛhāṇa, śrāddhaḥ sa gṛhapatiḥ |",
    "divy21:166": "bhagavan, mā deveṣu nopapatsye? vatsa upapatsyase, gṛhāṇa |",
    "divy21:167": "sa parituṣṭo bhagavataḥ pādau śirasā vanditvā bhagavato ’ntikāt prakrānto yena sa gṛhapatistenopasaṁkrāntaḥ |",
    "divy21:168": "upasaṁkramya gṛhapaterantikāt pañca kārṣāpaṇaśatāni gṛhītvā mātuḥ sakāśaṁ gataḥ |",
    "divy21:169": "kathayati—amba, etāni pañca kārṣāpaṇaśatāni |",
    "divy21:170": "bhaktaṁ sajjīkuru |",
    "divy21:171": "buddhapramukhaṁ bhikṣusaṁghaṁ bhojayiṣyāmīti |",
    "divy21:172": "sā kathayati—putra, na mama bhāṇḍopaskaro na śayanāsanam |",
    "divy21:173": "sa eva gṛhapatirvistīrṇabhāṇḍopaskaraḥ śrāddhaśca |",
    "divy21:174": "tameva gatvā prārthaya |",
    "divy21:175": "śaknotyasau saṁpādayitumiti |",
    "divy21:176": "sa tasya sakāśaṁ gataḥ śiraḥpraṇāmaṁ kṛtvā kathayati—tvayaiva etāni pañca kārṣāpaṇaśatāni dattāani |",
    "divy21:177": "asmākaṁ gṛhe na bhāṇḍopaskaro nāpi śayanāsanam |",
    "divy21:178": "tadarhasi mamānukampayā bhaktaṁ sajjīkartum |",
    "divy21:179": "ahamāgatya svahastena buddhapramukhaṁ bhikṣusaṁghaṁ bhojayiṣyāmīti |",
    "divy21:180": "gṛhapatiḥ saṁlakṣayati—mamedaṁ gṛhamacirotthitaṁ buddhapramukhena bhikṣusaṁghena paribhuktaṁ bhaviṣyati, pratijāgarmi |",
    "divy21:181": "iti viditvā kathayati—putra, śobhanam |",
    "divy21:182": "sthāpayitvā kārṣāpaṇān gaccha, śvo buddhapramukhaṁ bhikṣusaṁghamupanimantraya |",
    "divy21:183": "ahamāhāraṁ sajjīkaromīti |",
    "divy21:184": "sa saṁjātasaumanasyaḥ śiraḥpraṇāmaṁ kṛtvā prakrānto yena bhagavāṁstenopasaṁkrāntaḥ |",
    "divy21:185": "upasaṁkramya vṛddhānte sthitvā kathayati—so ’haṁ buddhapramukhaṁ bhikṣusaṁghamupanimantrayāmīti |",
    "divy21:186": "adhivāsayati bhagavāṁstasya gṛhapatiputrasya tūṣṇībhāvena |",
    "divy21:187": "atha sa gṛhapatiputro bhagavatastūṣṇībhāvenādhivāsanāṁ viditvā bhagavato ’ntikāt prakrāntaḥ |",
    "divy21:188": "|",
    "divy21:189": "tenāpi gṛhapatinā tāmeva rātriṁ śuciṁ praṇītaṁ khādanīyaṁ bhojanīyaṁ samudānīya kālyamevotthāya gṛhaṁ saṁmārjitam |",
    "divy21:190": "sukumārī gomayakārṣī dattā, āsanaprajñaptiḥ kāritā, udakamaṇayaḥ pratiṣṭhāpitāḥ |",
    "divy21:191": "tenāpi gṛhapatiputreṇa gatvā bhagavata ārocitam—samayo bhadanta, sajjaṁ bhaktam yasyedānīṁ bhagavān kālaṁ manyate iti |",
    "divy21:192": "atha bhagavān pūrvāhṇe nivāsya pātracīvaramādāya bhikṣugaṇaparivṛto bhikṣusaṁghapuraskṛto yena tasya gṛhapater niveśanaṁ tenopasaṁkrāntaḥ |",
    "divy21:193": "ṣaḍvargīyāḥ pṛcchanti—kenāayaṁ buddhapramukho bhikṣusaṁgha upanimantrita iti? apare kathayanti—amukena gṛhapatiputreṇeti |",
    "divy21:194": "te parasparaṁ saṁjalpaṁ kurvanti—nandopananda, bhṛtakapuruṣaḥ saḥ |",
    "divy21:195": "kimasau dāsyati? gacchāma kulopakagṛheṣu gatvā purobhaktakāṁ karma iti |",
    "divy21:196": "te kulopakagṛhāṇyupasaṁkrāntāḥ |",
    "divy21:197": "tairuktāh—ārya, purobhaktakāṁ kuruteti |",
    "divy21:198": "te kathayanti—evaṁ kurma iti |",
    "divy21:199": "taiḥ purobhaktakā kṛtā |",
    "divy21:200": "bhagavāṁstasya gṛhapater niveśane purastādbhikṣusaṁghasya prajñapta evāsane niṣaṇṇaḥ |",
    "divy21:201": "ṣaḍvargīyā api purobhaktakāṁ kṛtvā saṁghamadhye niṣaṇṇaḥ |",
    "divy21:202": "atha sa gṛhapatipurtaḥ sukhopaniṣaṇṇaṁ buddhapramukhaṁ bhikṣusaṁghaṁ viditvā śucinā praṇītena khādanīyabhijanīyena svahastaṁ saṁtarpayati saṁpravārayati |",
    "divy21:203": "satatapariveṣaṇaṁ kurvāṇaḥ paśyti ṣaḍvargīyān na satkṛtya parimuñjānān |",
    "divy21:204": "dṛṣṭvā ca punarbhagavantaṁ viditvā dhautahastamapanītapātraṁ bhagavataḥ purastāt sthitvā kathayati—bhagavan, kaiścidatrāryakair na satkṛtya paribhuktamāhāram |",
    "divy21:205": "deveṣu nopapatsye iti? bhagavānāha—vatsa, śayanāsanaparibhogena tāvat tvaṁ deveṣūpapadyethāḥ prāgevānnapānaparibhogeneti |",
    "divy21:206": "atha bhagavāṁstaṁ gṛhapatiputraṁ ca dharmyayā kathayā saṁdarśya samādāpya samuttejya saṁpraharṣyotthāyāsanāt prakrāntaḥ |",
    "divy21:207": "|",
    "divy21:208": "atrāntare pañcamātrāṇi vaṇikśatāni mahāsamudrāt saṁsiddhayānapātrāṇni rājagṛhamanuprāptāni |",
    "divy21:209": "rājagṛhe ca parva pratyupasthitamiti na kiṁcit krayeṇāpi labhyate |",
    "divy21:210": "tatraiko vaṇigbhikṣugocarikaḥ |",
    "divy21:211": "sa kathayati—bhavantaḥ, āgamayata kasyādya gṛhe buddhapramukhena bhikṣusaṁghena bhaktam, tatrāvaśyaṁ kiṁcidutsadanadharmakaṁ bhavatīti |",
    "divy21:212": "te śravaṇaparamparayā cānveṣamāṇāstasya gṛhapateḥ sakāśamupasaṁkrāntāḥ |",
    "divy21:213": "kathayanti—gṛhapate, tavādya buddhapramukhena bhikṣusaṁghena bhukte iha parva pratyupasthitamiti na kiṁcit krayeṇāpi labhyate |",
    "divy21:214": "yadi kiṁcidutsadanadharmakamasti, mūlyena dīyatāmiti |",
    "divy21:215": "na mamaitadbhaktam, api tu tasyaitadgṛhapatiputrasya bhaktam |",
    "divy21:216": "enam yācadhvamiti |",
    "divy21:217": "te tasya sakāśamupasaṁkramya kathayanti—gṛhapatiputra, dīyatāmasmākaṁ bhuktaśeṣam yadasti |",
    "divy21:218": "mūlyaṁ prayacchāma iti |",
    "divy21:219": "sa kathayati—nāhaṁ mūlyenānuprayacchāmi |",
    "divy21:220": "api tu evameva prayacchāmīti |",
    "divy21:221": "te tenānnapānena saṁtarpitā gṛhapatergatvā kathayanti—tasya te gṛhapate lābhāḥ sulabdhā yasya te niveśane buddhapramukho bhikṣusaṁgho ’nnapānena saṁtarpitaḥ, imāni ca pañca vaṇikśatānīti |",
    "divy21:222": "sa kathayati—anena gṛhapatiputreṇa lābhāḥ sulabdhāḥ |",
    "divy21:223": "anena buddhapramukho bhikṣusaṁgho ’nnapānena saṁtarpito na mayeti |",
    "divy21:224": "te pṛcchanti—katarasyāyaṁ gṛhapateḥ putrah? amukasya sārthavāhasya |",
    "divy21:225": "sārthavāhaḥ kathayati—bhavantaḥ, mamaiṣa vayasyaputro bhavati |",
    "divy21:226": "tasya pitā mahāsamudramavatīrṇo ’nayena vyasanamāpannaḥ |",
    "divy21:227": "śakyaṁ bahubhirekaḥ samuddhartum, na tveva ekena bahavaḥ |",
    "divy21:228": "tadayaṁ paṭakaṁ prajñapto yena vo yat parityaktam, so ’smin paṭake ’nuprayacchatviti |",
    "divy21:229": "te pūrvamevābhiprasannāḥ sārthavāhena ca protsāhitā iti tairyathāsambhāvyena maṇimuktādīni ratnāni dattāni |",
    "divy21:230": "mahān rāśiḥ saṁpannaḥ |",
    "divy21:231": "sārthavāhaḥ kathayati—putra, gṛhāṇeti |",
    "divy21:232": "sa kathayati—tāt, na mayā mūlyena dattamiti |",
    "divy21:233": "sārthavāhaḥ kathayati—putra, na vayaṁ tava mūlyaṁ prayachāmaḥ |",
    "divy21:234": "yadi ca mūlyaṁ gaṇyate, ekena ratnenedṛśānāṁ bhaktānāmanekāni śatāni saṁvidyante |",
    "divy21:235": "kiṁ tu vayaṁ tavābhiprasannāḥ prasannādhikāraṁ kurmaḥ, gṛhāṇeti |",
    "divy21:236": "sa kathayati—tāt, mayā buddhapramukho bhikṣusaṁgho bhojito deveṣūpapatsye iti |",
    "divy21:237": "tasmādavaśiṣṭam yuṣmabhyaṁ dattam |",
    "divy21:238": "yadi grahīṣyāmi, sthānametadvidyate yaddeveṣu nopapatsye? sārthavāhah—putra, abhiśraddadhāsi tvaṁ bhagavatah? tāt, abhiśraddadhe |",
    "divy21:239": "gaccha, bhagavantaṁ pṛccha |",
    "divy21:240": "sa yena bhagavāṁstenopasaṁkrāntaḥ |",
    "divy21:241": "upasaṁkramya bhagavataḥ pādau śirasā vanditvā ekānte niṣaṇṇaḥ |",
    "divy21:242": "sa gṛhapatiputro bhagavantamidamavocat—bhagavan, mayā buddhapramukhaṁ bhikṣusaṁghaṁ bhojayitvā yadannapānamavaśiṣṭam tadviṇijāṁ dattam |",
    "divy21:243": "te mama prasannaḥ prasannādhikāraṁ kurvanti |",
    "divy21:244": "kiṁ kalpate tanmama grahītumāhosvinna kalpata iti? bhagavānāha—yadi prasannāḥ prasannādhikāraṁ kurvanti, gṛhāṇa |",
    "divy21:245": "bhagavan, mā deveṣu notpapatsye? bhagavānāha—vatsa, puṣpametat, phalamanyadbhaviṣyati |",
    "divy21:246": "tena bhagavadvacanābhisampratyayāt parituṣṭena gatvā ratnāni gṛhītāni |",
    "divy21:247": "|",
    "divy21:248": "atrāntare rājagṛhe ’putraḥ śreṣṭhī kālagataḥ |",
    "divy21:249": "tato rājagṛhanivāsinaḥ paurāḥ saṁnipatya saṁjalpaṁ kurvanti—bhavantaḥ, śreṣṭhī kālagataḥ |",
    "divy21:250": "kaṁ śreṣṭhinamabhiṣañcāma iti? tatraike kathayanti—yaḥ puṇyamaheśākhya iti |",
    "divy21:251": "apare kathayanti—kathamasmābhirjñātavyamiti? te kathayanti—nānāvarṇāni bījāni pakkakumbhe prakṣipāmaḥ, ya ekavarṇānyuddhariṣyati, taṁ śreṣṭhinamabhiṣiñcāma iti |",
    "divy21:252": "tair nānāvarṇāni bījāni pakkakumbhe prakṣiptāni |",
    "divy21:253": "ārocitaṁ ca—bhavantaḥ, ya ekavarṇāni bījāni etasmāt kumbhāduddharet, sa śreṣṭhyabhiṣicyate |",
    "divy21:254": "yasya vaḥ śreṣṭhitvamabhipretaṁ ca, uddharatu iti |",
    "divy21:255": "ta uddhartumārabdhāḥ |",
    "divy21:256": "sarvair nānāvarṇānyuddhṛtāni |",
    "divy21:257": "tena tu gṛhapatiputreṇaikavarṇānyuddhṛtāni\\ paurajānapadāḥ kathayanti—bhavantaḥ, ayaṁ puṇyamaheśākhyaḥ |",
    "divy21:258": "sarva enaṁ śreṣṭhinamabhiṣiñcāmaḥ |",
    "divy21:259": "tatraike kathayanti— bhavantaḥ, ayaṁ bhṛtakapuruṣaḥ |",
    "divy21:260": "kathamenaṁ śreṣṭhinamabhiṣiñcāma iti? apare kathayanti—punarapi tāvat jijñāsāmaḥ |",
    "divy21:261": "tena yāvat trirapyekavarṇānyuddhṛtāni |",
    "divy21:262": "te kathayanti—bhavantaḥ, manuṣyakā apyasya sākṣepamanuprayacchanti |",
    "divy21:263": "āgacchata, enamevābhiṣiñcāma iti |",
    "divy21:264": "sa taiḥ śreṣṭhī abhiṣiktaḥ |",
    "divy21:265": "sa gṛhapatiḥ saṁlakṣayati—yadapyanena mama bhṛtikayā karma kṛtam, tathāpyayaṁ puṇyamaheśākhyaḥ sattvaḥ |",
    "divy21:266": "saṁgrahosya kartavya iti |",
    "divy21:267": "tena tasya sarvālaṁkāravibhūṣitā duhitā bhāryārthaṁ dattā |",
    "divy21:268": "tacca gṛham, prabhūtaṁ svāpateyam |",
    "divy21:269": "sahasaivaṁ bhogairabhyudgata iti tasya sahasodgato gṛhapatiḥ sahasodgato gṛhapatiriti saṁjñā saṁvṛttā |",
    "divy21:270": "|",
    "divy21:271": "sa saṁlakṣayati—yā kācidasmākaṁ śrīsaubhāgyasampat, sarvāsau buddhaṁ bhagavantamāgamya |",
    "divy21:272": "yannvahaṁ punarapi buddhapramukhaṁ bhikṣusaṁghamantargṛhe upanimantrya bhojayeyam |",
    "divy21:273": "iti viditvā yena bhagavāṁstenopasaṁkrāntaḥ |",
    "divy21:274": "upasaṁkramya bhagavataḥ pādau śirasā vanditvā ekānte niṣaṇṇaḥ |",
    "divy21:275": "ekāntaniṣaṇṇaṁ sahasodgataṁ gṛhapatiṁ bhagavān dharmyayā kathayā saṁdarśayati samādāpayati samuttejayati saṁpraharṣayati |",
    "divy21:276": "anekaparyāyeṇa dharmyayā kathayā saṁdarśya samādāpya samuttejya saṁpraharṣya tūṣṇīm |",
    "divy21:277": "atha sahasodgato gṛhapatirutthāyāsanādekāṁsamuttarāsaṅgaṁ kṛtvā yena bhagavāṁstenāñjaliṁ praṇamya bhagavantamidamavocat—adhivāsayatu bhagavāñ śvo ’ntargṛhe bhaktena sārdhaṁ bhikṣusaṁgheneti |",
    "divy21:278": "adhivāsayati bhagavān sahasodgatasya gṛhapatestūṣṇībhāvena |",
    "divy21:279": "atha sahasodgato gṛhapatirbhagavatastūṣṇībhāvenādhivāsanāṁ viditvā bhagavataḥ pādau śirasā vanditvā bhagavato ’ntikāt prakrāntaḥ |",
    "divy21:280": "atha sahasodgato gṛhapatistāmeva rātriṁ śuciṁ praṇītaṁ khādanīyaṁ bhojanīyaṁ samudānīya kālyamevotthāya āsanāni prajñapyodakamaṇīn pratiṣṭhāpya bhagavato dūtena kālamārocayati—samayo bhadanta, sajjaṁ bhaktam yasyedānīṁ bhagavān kālaṁ manyata iti |",
    "divy21:281": "atha bhagavān pūrvāhṇe nivāsya pātracīvaramādāya bhikṣugaṇaparivṛto yena sahasodgatasya gṛhapater niveśanaṁ tenopasaṁkrāntaḥ |",
    "divy21:282": "upasaṁkramya purastādbhikṣusaṁghasya prajñapta evāsane niṣaṇṇaḥ |",
    "divy21:283": "atha sahasodgato gṛhapatiḥ sukhopaniṣaṇṇaṁ buddhapramukhaṁ bhikṣusaṁghaṁ viditvā śucinā praṇītena khādanīyena bhojanīyena svahastaṁ saṁtarpayati saṁpravārayati |",
    "divy21:284": "anekaparyāyeṇa śucinā praṇītena khādanīyena bhojanīyena svahastaṁ saṁtarpya saṁpravārya bhagavantaṁ bhuktavantaṁ viditvā dhautahastamapanītapātraṁ nīcataramāsanaṁ gṛhītvā bhagavataḥ purastāt niṣaṇṇo dharmaśravaṇāya |",
    "divy21:285": "tasya bhagavatā āśayānuśayaṁ dhātuṁ prakṛtiṁ ca jñātvā tādṛśī caturāyasatyasamprativedhikī dharmadeśanā kṛtā, yāṁ śrutvā sahasodgatena gṛhapatinā viṁśatiśikharasamudgataṁ satkāyadṛṣṭiśailaṁ jñānavajreṇa bhittvā srotāpattiphalaṁ sākṣātkṛtam |",
    "divy21:286": "sa dṛṣṭasatyastrirudānamudānayati—idamasmākaṁ bhadanta na mātrā kṛtaṁ na pitrā neṣṭena na svajanabandhuvargeṇa na rājñā na devatābhir na pūrvapretair na śramaṇabrāhmaṇairyadbhagavatā asmākaṁ kṛtam |",
    "divy21:287": "ucchoṣitā rudhirāśrasamudrāḥ, laṅghitā asthiparvatāḥ, pihitānyapāyadvārāṇi, vivṛtāni svargamokṣadvārāṇi, pratiṣṭhāpitāḥ, smo devamanuṣyeṣu |",
    "divy21:288": "abhikrānto ’haṁ bhadanta abhikrāntaḥ |",
    "divy21:289": "eṣo ’haṁ buddhaṁ bhagavantaṁ śaraṇaṁ gacchāmi dharmaṁ ca bhikṣusaṁghaṁ ca |",
    "divy21:290": "upāsakaṁ ca māṁ dhāraya adyāgreṇa yāvajjīvaṁ prāṇopetamabhiprasannamiti |",
    "divy21:291": "atha bhagavān sahasodgataṁ gṛhapatiṁ dharmyayā kathayā saṁdarśya samādāpya samuttejya saṁpraharṣyotthāyāsanāt prakrāntaḥ |",
    "divy21:292": "|",
    "divy21:293": "bhikṣavaḥ saṁśayajātāaḥ sarvasaṁśayacchettāraṁ buddhaṁ bhagavantaṁ papracchuh—kiṁ bhadanta sahasodgatena gṛhapatinā karma kṛtam yena bhṛtikayā karma kṛtam, yena sahasā bhogairabhivṛddhaḥ, satyadarśanaṁ ca kṛtamiti? bhagavānāha—sahasodgatenaiva bhikṣavo gṛhapatinā karmāṇi kṛtānyupacitāni labdhasambhārāṇi pariṇatapratyayāni oghavatpratyupasthitānyavaśyabhāvīni |",
    "divy21:294": "sahasodgatena gṛhapatinā karmāṇi kṛtānyupacitāni |",
    "divy21:295": "ko ’nyaḥ pratyanubhaviṣyati? na bhikṣavaḥ karmāṇi kṛtānyupacitāni bāhye pṛthivīdhātau vipaṣyante, nābdhātau, na tejodhātau, na vāyudhātau, api tu upātteṣveva skandhadhātvāyataneṣu karmāṇi kṛtānyupacitāni vipacyante śubhānyaśubhāni ca |",
    "divy21:296": "na praṇaśyanti karmāṇi kalpakoṭiśatairapi |",
    "divy21:297": "sāmagrīṁ prāpya kālaṁ ca phalanti khalu dehinām (3)|",
    "divy21:298": "bhūtapūrvaṁ bhikṣavo ’nyatarasmin karvaṭake gṛhapatiḥ prativasati āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī |",
    "divy21:299": "tena sadṛśāt kulāt kalatramānītam |",
    "divy21:300": "sa tayā sārdhaṁ krīḍati ramate paricārayati |",
    "divy21:301": "tasya krīḍato ramamāṇasya paricārayataḥ patnī āpannasattvā saṁvṛttā |",
    "divy21:302": "sā aṣṭānāṁ vā navānāṁ vā māsānāmatyayāt prasūtā |",
    "divy21:303": "dārako jātaḥ |",
    "divy21:304": "tasya trīṇi saptakānyekaviṁśatidivasāni vistareṇa jātasya jātimahaṁ kṛtvā kulasadṛśaṁ nāmadheyaṁ vyavasthāpitam |",
    "divy21:305": "sa unnīto vardhito mahān saṁvṛttaḥ |",
    "divy21:306": "yāvadapareṇa samayena sa gṛhapatiḥ saṁprāpte vasantakālasamaye saṁpuṣpiteṣu pādapeṣu haṁsakrauñcamayūraśukaśārikākokilajīvaṁjīvakonnāditam vanakhaṇḍamantarjanasahāya udyānabhūmiṁ nirgataḥ |",
    "divy21:307": "asati buddhānāmutpāde pratyekabuddhā loka utpadyante hīnadīnānukampakāḥ prāntaśayanāsanabhaktā ekadakṣiṇīyā lokasyā |",
    "divy21:308": "yāvadanyatamaḥ pratyekabuddho janapadacārikāṁ caraṁstaṁ karvaṭakamanuprāptaḥ |",
    "divy21:309": "prāntaśayanāsanasevinaste na |",
    "divy21:310": "so ’praviśyaiva karvaṭakam yena tadudyānaṁ tenopasaṁkrāntaḥ |",
    "divy21:311": "adrākṣīt sa gṛhapatistaṁ pratyekabuddhaṁ kāyaprāsādikaṁ ca śānteneryāpathenodyānaṁ praviśantam |",
    "divy21:312": "dṛṣṭvā ca punaḥ prītiprāmodyajātastvaritatvaritaṁ pratyudgataḥ |",
    "divy21:313": "pratyekabuddhaḥ saṁlakṣayati—ākīrṇamidamudyānam |",
    "divy21:314": "anyatra gacche |",
    "divy21:315": "iti viditvā pratinivartitumārabdhaḥ |",
    "divy21:316": "sa gṛhapatiḥ pādayor nipatya kathayati—ārya, kiṁ nivartase tvam? piṇḍakenārthī |",
    "divy21:317": "ahamapi puṇyena |",
    "divy21:318": "asminnevodyāne vihara, piṇḍakenāvighātaṁ karomīti |",
    "divy21:319": "parānugrahapravṛttāste mahātmānaḥ |",
    "divy21:320": "sa tasyānukampācittamupasthāpya tasminnevodyāne vihartumārabdhaḥ |",
    "divy21:321": "so ’pi tasya piṇḍakena yogodvahanaṁ kartuṁ pravṛttaḥ |",
    "divy21:322": "yāvadapareṇa samayena tasya gṛhapateranyatarakarvaṭake kiṁcit karaṇīyamutpannam |",
    "divy21:323": "sa patnīmāmantrayate—bhadre, mamāmuṣmin karvaṭake kiṁcit karaṇīyamutpannam |",
    "divy21:324": "tatrāhaṁ gacchāmi |",
    "divy21:325": "tvayā tasya mahātmanaḥ pravrajitasyānnapānenāvighātaḥ kartavyaḥ |",
    "divy21:326": "ityuktvā prakrāntaḥ |",
    "divy21:327": "aparasmin divase sā gṛhapatnī kālyamevotthāya tadarthamannapānaṁ sādhayitumārabdhā |",
    "divy21:328": "sā putreṇocyate—amba, kasyārthe ’nnapānaṁ sādhyata iti? sā kathayati—putra, yo ’sau udyāne śāntātma pravrajitastiṣṭhati, tasyārthe sādhyata iti |",
    "divy21:329": "sa ruṣitaḥ kathayati—amba, kimarthaṁ bhṛtikayā karma kṛtvā na bhuṅkta iti? sā kathayati—putra, mā evaṁ vocaḥ |",
    "divy21:330": "aniṣṭo ’sya karmaṇo vipāka iti |",
    "divy21:331": "sa nivāryamāṇo ’pi nāvatiṣṭhate |",
    "divy21:332": "yāvadasau gṛhapatirāgataḥ |",
    "divy21:333": "patnīmāmantrayate—bhadre, kṛtaste tasya piṇḍakenāvighātah? āryaputra kṛtaḥ |",
    "divy21:334": "kiṁ tu anena dārakeṇa tasyāntike kharāvāgniścāritā |",
    "divy21:335": "sa kathayati—bhadre, kiṁ kathayati? tayā vistareṇa samākhyātam |",
    "divy21:336": "sa saṁlakṣayati—kṣamo ’yaṁ tapasvī |",
    "divy21:337": "gacchāmi, taṁ mahātmānaṁ kṣamāpayāmi—mā atyantameva kṣato bhaviṣyati |",
    "divy21:338": "iti viditvā taṁ dārakamādāya yena pratyekabuddhastenopasaṁkrāntaḥ |",
    "divy21:339": "adrākṣīt sa pratyekabuddhastaṁ gṛhapatimātmanā dvitīyamāgacchantam |",
    "divy21:340": "sa saṁlakṣayati—na kadācidayaṁ gṛhapatirātmanā dvitīyamāgacchati |",
    "divy21:341": "tat kimatra kāraṇamiti? asamanvāhṛtya śrāvakapratyekabuddhānāṁ jñānadarśanaṁ na pravartate |",
    "divy21:342": "sa samanvāhartuṁ pravṛttaḥ |",
    "divy21:343": "ten samanvāhṛtya vijñātam |",
    "divy21:344": "kāyikī teṣāṁ mahātmanāṁ dharmadeśanā na vācikī |",
    "divy21:345": "sa tasyānukampārthaṁ vitatapakṣa hava haṁsarāja uparivihāyasamabhyudgamya jvalanatapanavarṣaṇavidyotanaprātihāryāṇi kartumārabdhaḥ |",
    "divy21:346": "āśu pṛthagjanasya ṛddhirāvarjanakarī |",
    "divy21:347": "sa mūlanikṛtta iva drumaḥ saputraḥ pādayor nipatitaḥ |",
    "divy21:348": "tataḥ sa dāraka āhṛṣṭaromakūpaḥ kathayati—avatara avatara sadbhūtadakṣiṇīya, mama kāmapaṅkanimagnasya hastoddhāramanuprayaccheti |",
    "divy21:349": "sa tasyānukampārthamavatīrṇaḥ |",
    "divy21:350": "sa gṛhapatiputrastīvreṇāśayena pādayor nipatya praṇidhānaṁ kartumārabdhah—yanmayā evaṁvidhe sadbhūtadakṣiṇīye kharā vāgniścāritā, mā tasya karmaṇo bhāgī syām |",
    "divy21:351": "yattu idānīṁ cittamabhiprasāditam, anenāhaṁ kuśalamūlenāḍhye mahādhane mahābhoge kule jāyeyam, evaṁvidhānāṁ ca dharmāṇāṁ lābhī syām, prativiśiṣṭataraṁ cātaḥ śāstāramārāgayeyaṁ mā virāgayeyamiti |",
    "divy21:352": "|",
    "divy21:353": "kiṁ manyadhve bhikṣavah? yo ’sau gṛhapatiputraḥ, eṣa evāsau sahasodgato gṛhapatiḥ |",
    "divy21:354": "yadanena pratyekabuddhasyāntike kharā vāgniścāritā, tena pañca janmaśatāni bhṛtakapuruṣo jātaḥ |",
    "divy21:355": "yāvadetarhyapi bhṛtikayā karma kṛtam |",
    "divy21:356": "yat punastasyaivāntike cittamabhiprasādya praṇidhānaṁ kṛtam, tena sahasaiva bhogairabhivṛddhaḥ |",
    "divy21:357": "mamāntike satyadarśanaṁ kṛtam |",
    "divy21:358": "ahaṁ cānena pratyekabuddhakoṭiśatasahasrebhyaḥ prativiśiṣṭataraḥ śāstā ārāgito na virāgitaḥ |",
    "divy21:359": "iti hi bhikṣava ekāntakṛṣṇānāṁ karmaṇāmekāntakṛṣṇo vipākaḥ, ekāntaśuklānāmekāntaśuklaḥ, vyatimiśrāṇāṁ vyatimiśraḥ |",
    "divy21:360": "tasmāttarhi ekāntakṛṣṇāni karmāṇyapāsya vyatimiśrāṇi ca, ekāntaśukleṣveva karmasvābhogaḥ karaṇīyaḥ |",
    "divy21:361": "ityevaṁ vo bhikavaḥ śikṣitavyam |",
    "divy21:362": "|",
    "divy21:363": "(iyaṁ tāvadutpattir na tāvat buddho bhagavāñ śrāvakāṇāṁ vinaye śikṣāpadam |",
    "divy21:364": "?) idamavocadbhagavān |",
    "divy21:365": "āttamanasaste bhikṣavo bhagavato bhāṣitamabhyanandan |",
    "divy21:366": "|",
    "divy21:367": "sahasodgatasya prakaraṇāvadānamekaviṁśatimam |",
    "divy21:368": "|"
}