{
    "sf156:0": "",
    "sf156:1": "",
    "sf156:2": "Markatasūtra",
    "sf156:3": "",
    "sf156:4": "bālo bhikṣavo ’śrutavān pṛthagjanaś caturmahābhautikāt kāyān nirvidyeta virajyeta vimucyeta |",
    "sf156:5": "tat kasmād dhetoḥ | dṛśyate bhikṣavo ’sya caturmahābhautikasya kāyasya ācayo ’py apacayo ’py ādānam api nikṣepaṇam api |",
    "sf156:6": "yat punar idam ucyate cittam iti vā mama iti vā vijñānam iti vā tato nālaṁ bālenāśrutavatā pṛthagjanena nirvettuṁ vā viraktuṁ vā vimoktuṁ vā |",
    "sf156:7": "tat kasmād dhetoḥ | dīrgharātram etad bālenāśrutavatā pṛthagjanena kelāyitaṁ gopāyitaṁ mamāyitam upagatam upādattam etan mama | eṣo ’ham asmi | eṣa me ātmeti |",
    "sf156:8": "tasmāt tato nālaṁ bālenāśrutavatā pṛthagjanena nirvettuṁ vā viraktuṁ vā vimoktuṁ vā |",
    "sf156:9": "varaṁ bhikṣavo bālenāśrutavatā pṛthagjanenāyam eva caturmahābhautikaḥ kāyaḥ ātmata upagato na tv eva vijñānam |",
    "sf156:10": "tat kasmād dhetoḥ | dṛśyate caturmahābhautikaḥ kāyo daśāpi varṣāṇi tiṣṭhamāno viṁśati triṁśac catvāriṁśat pañcāśad varṣaśatam kiñcid vā bhūyo ’pi tiṣṭhamānaḥ parihriyamāṇaḥ |",
    "sf156:11": "yat punar idam ucyate cittam iti vā mama iti vā vijñānam iti vā tat teṣāṁ teṣāṁ rātridivasānām atyayāt kṣaṇalavamuhūrtānām atyayāt pravartate bahunānāprakāram |",
    "sf156:12": "anyad evotpadyamānam utpadyate anyad eva nirudhyamānaṁ nirudhyate |",
    "sf156:13": "tadyathā markaṭo vṛkṣasya śākhām ālaṁbeta | tām utsṛjyānyām ālaṁbeta | evam eva yat punar idam ucyate cittam iti vā mana iti vā vijñānam iti vā tat teṣāṁ teṣāṁ rātridivasānām atyayāt pūrvavad yāvan nirudhyamānaṁ nirudhyate |",
    "sf156:14": "tatra śrutavān āryāśrāvakaḥ pratītyasamutpādam eva sādhu ca suṣṭhu ca yoniśaḥ pratyavekṣate |",
    "sf156:15": "yad uta sukhavedanīyaṁ sparśaṁ pratītyotpadyate sukhā vedanā | sa sukhaṁ vedayānaḥ sukhāṁ vedanāṁ vedayāmīti yathābhūtaṁ prajānāti | asyaiva sukhavedanīyasya sparśasya nirodhād yā tajjā sukhavedanīyaṁ sparśaṁ pratītyotpannā sukhā vedanā sā niruddhā sā vyupaśāntā sā śītībhūtā sā astaṁgatā |",
    "sf156:16": "evam eva duḥkhavedanīyaṁ saumanasyavedanīyaṁ daurmanasyavedanīyam |",
    "sf156:17": "upekṣāvedanīyaṁ sparśaṁ pratītyotpadyate upekṣā | sa upekṣakaḥ samāno upekṣāṁ vedayāmīti yathābhūtaṁ prajānāti | asyaiva upekṣāvedanīyasya sparśasya nirodhād yā tajjā upekṣāvedanīyaṁ sparśaṁ pratītyotpannā upekṣā sā niruddhā sā vyupaśāntā sā śītībhūtā sā astaṁgatā |",
    "sf156:18": "tasyaivaṁ bhavati | itīmā vedanāḥ sparśajāḥ sparśasamudayāḥ sparśajātīyāḥ sparśaprabhavāḥ | tasya tasya sparśasya samudayāt tās tā vedanāḥ samudayanti | tasya tasya sparśasya nirodhāt tās tā vedanā nirudhyante vyupaśamanti śītībhavanty astaṁgacchanti |",
    "sf156:19": "evaṁ paśyan śrutavān āryaśrāvako rūpād api nirvidyate vedanāyāḥ saṁjñāyāḥ saṁskārebhyo vijñanād api nirvidyate | nirviṇṇo virajyate | virakto vimucyate | vimuktasya vimukto ’smīti jñānadarśanaṁ bhavati | kṣīṇā me jātir uṣitaṁ brahmacaryaṁ kṛtaṁ karaṇīyaṁ nāparam asmād bhavaṁ prajānāmi ||"
}