{
    "avs84:0": "",
    "avs84:1": "",
    "avs84:2": "",
    "avs84:3": "Avadānaśatakam |",
    "avs84:4": "navamo vargaḥ |",
    "avs84:5": "",
    "avs84:6": "84. tripiṭakaḥ",
    "avs84:7": "",
    "avs84:8": "buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | tena khalu samayena śrāvastyāṁ rājā prasenajit kauśalo rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca praśāntakalikalahaḍimbaḍamaraṁ taskararogāpagataṁ śālīkṣugomahiṣīsaṁpannam | priyam ivaikaputrakaṁ rājyaṁ pālayati | yāvad asau devyā saha krīḍati ramate paricārayati | tasya krīḍato ramamāṇasya paricārayataḥ patnī āpannasatvā saṁvṛttā | sā aṣṭānāṁ vā navānāṁ vā māsānām atyayāt prasūtā | dārako jātaḥ kāṣāyavastraṁ prāvṛtya śramaṇaveṣadhārī jātismaraś ca | sa jātamātraḥ pṛcchati: kiṁ bhagavān ihaiva śrāvastyāṁ śāriputramaudgalyāyanakāśyapānandaprabhṛtayo vā mahāśrāvakā iti | tato ’sya mātā vismayaharṣapūrṇā kathayati: putraka bhagavān ihaiva śrāvastyāṁ mahāśrāvakāś ceti | yāvad eṣo ’rtho rājñaḥ prasenajito niveditaḥ: putras te jātaḥ | kāṣāyavastraṁ prāvṛtya śramaṇaveṣadhārī jātismaraś ca | sa bhagavato mahāśrāvakāṇāṁ ca pravṛttim anveṣata iti | tato rājñā prasenajitā tasyānugrahāryaṁ bhagavān saśrāvakasaṁgho bhaktenopanimantritaḥ | atha bhagavān bhikṣugaṇaparivṛto bhikṣusaṁghapuraskṛto yena rājñaḥ prasenajito bhaktābhisāras tenopasaṁkrāntaḥ | upasaṁkramya purastād bhikṣusaṁghasya prajñapta evāsane niṣaṇṇaḥ | tato rājā prasenajit kauśalaḥ putram utsaṅge kṛtvā bhagavato darśayati: ayaṁ me bhagavan putro jātamātra eṣa  bhagavantaṁ smarati, mahāśrāvakāṁś ceti | tato bhagavāṁs taṁ kumāram āmantrayate: ārogyaṁ te tripiṭeti | sa kathayati: vande tathāgatam arhantaṁ samyaksaṁbuddham iti | tato rājā prasenajit param vismayam āpannaḥ ||",
    "avs84:9": "yadā saptavarṣo jātas tadā bhagavacchāsane pravrajitas tair eva kāṣāyaiḥ prāvṛtaḥ | tena yujyamānena ghaṭamānena vyāyacchamānena idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam | arhan saṁvṛttaḥ traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṁvitprāpto bhavalābhalobhasatkāraparāṅmukhaḥ | sendropendrāṇāṁ devānāṁ pūjyo mānyo ’bhivādyaś ca saṁvṛttaḥ ||",
    "avs84:10": "bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta tripiṭena karmāṇi kṛtāni, yena kāṣāyavastraprāvṛto jātaḥ śramaṇaveṣadhārī jātismaraḥ | pravrajya cārhatvaṁ sākṣātkṛtam iti | bhagavān āha: tripiṭenaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | tripiṭena karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:",
    "avs84:11": "",
    "avs84:12": "na praṇaśyanti karmāṇi kalpakoṭiśatair api",
    "avs84:13": "sāmagrīṁ prāpya kālaṁ ca phalanti khalu dehinām ||",
    "avs84:14": "",
    "avs84:15": "bhūtapūrvaṁ bhikṣavo ’tīte ’dhvany asminn eva bhadrake kalpe viṁśativarṣasahasrāyuṣi prajāyāṁ kāśyapo nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa vārāṇasīṁ nagarīm upaniśritya viharati ṛṣipatane mṛgadāve | yāvad rājñaḥ kṛkiṇaḥ putra ṛṣipatanaṁ gataḥ | athāsau dadarśa buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtam aśītyā cānuvyañjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | sahadarśanāc cāsya prasādo jātaḥ | sa prasādajāto bhagavataḥ pādābhivandanaṁ kṛtvā purastān niṣaṇṇo dharmaśravaṇāya | tasya bhagavatā āśayānuśayaṁ dhātuṁ prakṛtiṁ ca jñātvā tādṛśī saṁsāravairāgyikī dharmadeśanā kṛtā, yāṁ śrutvā saṁsāre doṣadarśī nirvāṇe guṇadarśī bhūtvā rājānaṁ vijñāpayāmāsa: anujānīhi māṁ tāta, bhagavacchāsane pravrajiṣyāmīti | rājovāca: na śakyam etan mayā kartum | yasmāt te yuvarājābhiṣeko nacireṇa bhaviṣyatīti | kumāraḥ kathayati: alaṁ me rājyena bahudoṣaduṣṭadharmasaṁpannena | avaśyam evāhaṁ bhagavacchāsane pravrajiṣyāmīti | sa pitrā nānujñātaḥ | tenaiko bhaktacchedaḥ kṛtaḥ, dvau trayo vā yāvat ṣaḍ bhaktacchedāḥ kṛtāḥ | tato ’sya vayasyakai rājā vijñaptaḥ | deva anujānīhi kumāraṁ pravrajitum | mā haiva kālaṁ kariṣyatīti | tato rājñā putraḥ pratijñāṁ",
    "avs84:16": "karitaḥ: tāvat te ’smākaṁ darśanaṁ na deyam, yāvat trayaḥ piṭakā adhītā iti | yāvad asau pitaram anujñāpya bhagavacchāsane pravrajitaḥ |",
    "avs84:17": "tena yujyamānena ghaṭamānena vyāyacchamānena nacireṇa trayaḥ piṭakā adhītāḥ | yuktam uktapratibhānī dhārmakathikaḥ saṁvṛttaḥ | tasyaitad abhavat: yanv ahaṁ pūrvikāṁ pratijñāṁ niryātayeyam iti | sa pituḥ sakāśaṁ gataḥ | sa pṛṣṭaś ca: kiṁ putra asti kiṁcid adhītam iti? tenoktam: trayaḥ piṭakā iti | tatas tena pitus tādṛśī dharmadeśanā kṛtā, yāṁ śrutvā rājā āttamanāḥ saṁvṛttaḥ | tataḥ prasādajātaḥ kathayati: putra kena te prayojanam iti | tenoktam: icchāmy ahaṁ bhagavantaṁ saśrāvakasaṁgham upanimantrya ṣaḍbhiḥ pariṣkārair ācchādayitum iti | rājā kathayati: yatheṣṭaṁ kuruṣva, vistīrṇaṁ rājakulam iti | tatas tripiṭena bhagavān viṁśatisahasraparivāraḥ praṇītenāhāreṇa saṁtarpitaḥ | ekaikaś ca bhikṣuḥ ṣaḍbhiḥ pariṣkārair ācchāditaḥ | tataḥ pādayor nipatya praṇidhānaṁ kṛtam: yan mayā idānīṁ kṛcchreṇa pravrajyā pratilabdhā, tathāgate ca saśrāvakasaṁghe kārāḥ kṛtāḥ, anenāhaṁ kuśalamūlena cittotpādena deyadharmaparityāgena ca yatra yatra jāyeya tatra tatra kāṣāyavastraprāvṛta eva śramaṇaveṣadhārī jātismaraś ca syām iti ||",
    "avs84:18": "bhagavān āha: kiṁ manyadhve bhikṣavo yo ’sau tena kālena tena samayena kṛkiṇaḥ putraḥ, ayaṁ tripiṭaḥ | tenaiva hetunā āḍhye rājakule putro jāto ’bhirūpo darśanīyaḥ prāsādiko jātismaraś ca saṁvṛttaḥ | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||",
    "avs84:19": "idam avocad bhagavān | āttamanasas te bhikṣavo bhagavato bhāṣitam abhyanandan ||"
}