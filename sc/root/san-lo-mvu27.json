{
    "san-lo-mvu27:0": "Mahāvastu",
    "san-lo-mvu27:1": "27. The Three Birds",
    "san-lo-mvu27:2": "bhūtapūrvaṁ vāsiṣṭhāho atītam adhvāne nagare vārāṇasī kāśijanapade brahmadatto nāma rājā rājyaṁ kārayati kṛtapuṇyo maheśākhyo mahābalo mahākośo mahāvāhano | tasya ca rājyaṁ ṛddhaṁ ca sphītaṁ ca kṣemaṁ ca subhikṣaṁ ca ākīrṇajanamanuṣyaṁ ca bahujanamanuṣyākīrṇaṁ  ca sukhitajanamanuṣyaṁ ca praśāntadaṇḍaḍamaraṁ sunigṛhītataskaraṁ vyavahārasampannaṁ || vistīrṇo ca antaḥpuro aputro ca || tasya rājño bhavati || kathaṁ me putro bhaveyā || sa śṛṇoti amātyānāṁ || anuhimavante āśrame ṛṣayo mahānubhāvā prativasanti paṁcābhijñā caturdhyānalābhino te pṛcchitavyā kathaṁ putro bhaveya || te mahānubhāvā ṛṣayo ācikṣiṣyanti yathā devasya putro bhaviṣyati || so dāni rājā sāntaḥpuro sakumārāmātyo sabalavāhano yena teṣām ṛṣīṇām āśramas tena saṁprasthito || antaramārge vāsam upagato rājā sabalavāhano sāntaḥpuro || tena tahiṁ dṛṣṭā sāmbalīkoṭarāto trayo pakṣiyo niryāntāyo ulūkī śārikā śukī || tasya dāni rājño dṛṣṭvā kautūhalaṁ saṁjātaṁ || tena puruṣo āṇatto gaccha jānāhi kim atra koṭare || so āruhya nidhyāyati paśyati trīṇi aṇḍakāni || so āha || deva trīṇi aṇḍakāni || rājā āha || pṛthak pṛthak puṭake bandhiya otārehi yathā na vipadyante || tena puruṣeṇa puṭakasmiṁ pṛthak pṛthag bandhiya otāritā avipannāḥ || amātyā pṛcchīyanti || kasyemāni aṇḍakāni || amātyā āhuḥ || eteṣāṁ khu śākuntikā pṛcchīyanti| eteṣām atra viṣayo || śākuntikā śabdāpitā || śākuntikā rājñā pṛcchīyanti || rājā āha || bho bhaṇe jānātha kasya imāny aṇḍakāni || te tatra caritā śākuntikāḥ sarveṣāṁ pakṣījātīnāṁ aṇḍakānāṁ vidhijñā pakṣiṇāṁ pi vidhijñā yo yādṛśo pakṣīti || te āhansu || mahārāja imāni trīṇy aṇḍakāni ekam ulūkīye dvitīyaṁ śārikāye tṛtīye śukīye || rājā āha || kiṁ bhavyāny etāni aṇḍakāni abhinirbhedāya || te āhansuḥ || bhavyāni mahārāja otāritāni  avipannāni || rājā pṛcchati || ko eteṣām aṇḍakānām upacāro yathaite upacīrṇā vidyensuḥ svastinā ca abhinirbhedaṁ gacchanti || śākuntikā āhansuḥ || mahārāja vihataṁ kārpāsaṁ ubhayatrāśraye saṁstaritavyaṁ || tatra etāni aṇḍakāni madhusarpiṣā mrakṣitvā nikṣiptavyāni upari vihataṁ kārpāsaṁ tam ete mātṛkārthaṁ poṣiṣyati || yathā tehi śākuntikehi āṇattaṁ tathā tāni aṇḍakāni nikṣiptāni || rājā taṁ ṛṣīṇām āśramam anupūrveṇānuprāpto || ekāntena balavāhanaṁ sthāpayitvā sāntaḥpuro ṛṣīṇām āśramam upasaṁkrānto || ṛṣayo rājānaṁ dṛṣṭvā pratyudgatāḥ yathā ṛṣīṇāṁ samudācāro || svāgataṁ mahārāja anurāgataṁ mahārāja niṣīdatu mahārājā imāny āsanāni || rājā sāntaḥpuro ṛṣīṇāṁ pādā vanditvā niṣaṇṇo || ṛṣīṇāṁ mahattarako kulapatī || so taṁ rājānaṁ pratisaṁmodetvā pṛcchati || kiṁ mahārāja ātmano prayojanaṁ ṛṣīṇāṁ sakāśāto || rājā āha || mama vistīrṇo antaḥpuro na kasyācit putro aputro smi yaṁ icchāmi saṁdiśyatu yathā me putro bhaveya || ṛṣīṇāṁ mahattarako āha || mahārāja yāni tāni trīṇi aṇḍakāni amukāto śāmbalīkoṭarato otāritāni tāni veṣṭāvehi tato te putrā bhaviṣyanti || rājā vismito || mahābhāgā ime ṛṣayo yan taṁ nāma yaṁ imāni amukāto śāmbalīkoṭarāto trīṇi aṇḍakāni otārāpitāni imeṣām iha āśrame prativasantānāṁ viditaṁ || mahābhāgā ime ṛṣayo || so ṛṣīṇāṁ pādā vanditvā bhūyo vārāṇasīṁ saṁprasthito | anupūrveṇa vārāṇasīṁ praviṣṭo || tāni aṇḍakāni kālena samayena sarvāṇi trīṇi prabhinnāni ||",
    "san-lo-mvu27:3": "ekato ulūkapotako jāto dvitīyāto śārikapotako jāto tṛtīyāto śukapotako jāto || rājāṇattīye unnīyanti vardhīyanti || yatra velāye saṁvṛddhā sarve trayo paṇḍitā meghāvino manuṣyālāpino manujāye vācāye ālāpasaṁlāpaṁ karonti parasparaṁ || so dāni rājā brahmadatto teṣāṁ buddhibalaṁ jñātvā pṛthak pṛthak* rājadharmaṁ pṛcchati || te ca jñātvā vyākaronti || teṣāṁ vyākaraṇaṁ śrutvā sarveṣāṁ trayāṇāṁ rājā brahmadatto prīto saṁvṛtto ||",
    "san-lo-mvu27:4": "vārāṇasyām abhūd rājā brahmadatto pratāpavān* |",
    "san-lo-mvu27:5": "tasya rājño abhūt putrā sakunā trīṇi paṇḍitāḥ ||",
    "san-lo-mvu27:6": "prathamo kauśiko āsi dvitīyo āsi śāriko |",
    "san-lo-mvu27:7": "tṛtīyo ca śuko āsi sarve paṇḍitajātikāḥ ||",
    "san-lo-mvu27:8": "teṣāṁ buddhibalaṁ jñātvā tuṣṭo rājā janādhipaḥ |",
    "san-lo-mvu27:9": "rājadharmāṇi pṛccheyaṁ sarvāṁ pratyekaśo rahe ||",
    "san-lo-mvu27:10": "kauśikaṁ tāva pṛcchāmi śakunta bhadram astu te |",
    "san-lo-mvu27:11": "rājyaṁ praśāsamānasya kiṁ kṛtyaṁ putra manyase ||",
    "san-lo-mvu27:12": "kauśiko āha ||",
    "san-lo-mvu27:13": "cirasya vata māṁ tāto rājadharmāṇi pṛcchati |",
    "san-lo-mvu27:14": "hanta te haṁ pravakṣyāmi ekāgramanaso śṛṇu ||",
    "san-lo-mvu27:15": "na krodhasya vasaṁ gacche sa tu krodhaṁ nivārayet* |",
    "san-lo-mvu27:16": "na hi kruddhasya artho vā dharmo vākramati pārthiva ||",
    "san-lo-mvu27:17": "akruddhasya hi rājasya artho dharmo janādhipa |",
    "san-lo-mvu27:18": "prajñākramati sarvatra tasmā krodhaṁ nivārayet* ||",
    "san-lo-mvu27:19": "tato vivāde utpanne ubhau pakṣau samāhitaḥ |",
    "san-lo-mvu27:20": "ubhābhyāṁ vacanaṁ śrutvā yathādharmaṁ samācaret* ||",
    "san-lo-mvu27:21": "mā ca cchandā ca doṣā ca bhayā mohā ca pārthiva |",
    "san-lo-mvu27:22": "ubhābhyāṁ vacanaṁ śrutvā yathādharmaṁ samācaret* ||",
    "san-lo-mvu27:23": "na ca gacchati so hāniṁ paṇḍito hi arthakāraṇāt* |",
    "san-lo-mvu27:24": "yaśakīrtiñ ca rakṣanto svargaṁ mārgeti pārthiva ||",
    "san-lo-mvu27:25": "tato adharmaṁ varjetvā rājadharmehi pārthiva |",
    "san-lo-mvu27:26": "anuśāsa mahīpāla evaṁ tatra gamiṣyasi ||",
    "san-lo-mvu27:27": "rañjanīyeṣu kāmeṣu mātivelaṁ pramodyahi |",
    "san-lo-mvu27:28": "pramattasya hi kāmehi paraśatru balīyati ||",
    "san-lo-mvu27:29": "tato nagaravṛttāni sarvāṇi anuvartaye |",
    "san-lo-mvu27:30": "atha jānapadavṛttaṁ dharmeṇa anuvartayet* ||",
    "san-lo-mvu27:31": "paurajānapadaṁ rāṣṭraṁ guṇehi abhidhārayet* |",
    "san-lo-mvu27:32": "bhogadravyapradānena kṛtyānāṁ karaṇena ca ||",
    "san-lo-mvu27:33": "tataḥ parijanaṁ sarvaṁ vaṭṭena abhidhārayet* |",
    "san-lo-mvu27:34": "bhogadravyapradānena abhedyapuruṣo bhave ||",
    "san-lo-mvu27:35": "anuraktaṁ viraktaṁ ca sarvaṁ jānesi pārthiva |",
    "san-lo-mvu27:36": "balāgre upajīviṣu paurajānapadeṣu ca ||",
    "san-lo-mvu27:37": "pratyavekṣitvā karmāntā bhūtāṁ harṣāṇi dāpayet* |",
    "san-lo-mvu27:38": "sarveṣu hiṁsāṁ varjetvā dharmeṇa phalam ādiśet* ||",
    "san-lo-mvu27:39": "yathā pūrvakehi rājehi āgatāṁ janatāṁ bahuṁ |",
    "san-lo-mvu27:40": "yathā rāṣṭraṁ niveśeya tathā kuruhi pārthiva ||",
    "san-lo-mvu27:41": "anugrahaṁ ca dīnānāṁ āḍhyānāṁ paripālanaṁ |",
    "san-lo-mvu27:42": "sadā vijitavāsīnāṁ karohi manujādhipa ||",
    "san-lo-mvu27:43": "dhanakrīḍārato rājā paradāraniratas sadā |",
    "san-lo-mvu27:44": "rāṣṭrasya apriyo bhavati kṣipraṁ jahati jīvitaṁ ||",
    "san-lo-mvu27:45": "alubdho punar medhāvī paradāravirataḥ sadā |",
    "san-lo-mvu27:46": "rāṣṭrasya priyo bhavati suciraṁ tāta jīvati ||",
    "san-lo-mvu27:47": "vairabandhaṁ ca mā kuryā pāṭirājehi pārthiva |",
    "san-lo-mvu27:48": "yo vairī hi mahīpāla vairam arpenti vairiṇaḥ ||",
    "san-lo-mvu27:49": "mitrabandhaṁ ca kuryāsi pāṭirājehi pārthiva |",
    "san-lo-mvu27:50": "dṛḍhamitrāṁ hi rājāno pūjenti aparā prajā ||",
    "san-lo-mvu27:51": "prakīrṇoccāraṇo māsi sarvārthehi janādhipa |",
    "san-lo-mvu27:52": "hetukāraṇasaṁyuktaṁ mantraṁ kālena vyāhare ||",
    "san-lo-mvu27:53": "guhyam arthaṁ ca dhārehi sadā vārehi pārthiva |",
    "san-lo-mvu27:54": "bhinnamantrā hi rājendrā anubhonti vyasanaṁ bahuṁ ||",
    "san-lo-mvu27:55": "guhyam arthaṁ dhārayitvā labhate vipulāṁ śiriṁ |",
    "san-lo-mvu27:56": "na cāmitravasam eti paścāc ca nānutapyati ||",
    "san-lo-mvu27:57": "ye ’muḍhamantrā avikīrṇavācā",
    "san-lo-mvu27:58": "yuktāś ca kāryārthe janā narendra |",
    "san-lo-mvu27:59": "na teṣu śatrū janayanti krodhaṁ",
    "san-lo-mvu27:60": "maṇiviṣāṇāṁ yathā śataghnīyo ||",
    "san-lo-mvu27:61": "guhyakam arthasaṁbandhaṁ saṁdhārayati yo naraḥ |",
    "san-lo-mvu27:62": "satru bhedabhayāt tasya dāsabhūto ca vartati ||",
    "san-lo-mvu27:63": "dharmasthiteṣu ārakṣāṁ sadā kuryāsi pārthiva |",
    "san-lo-mvu27:64": "balacakraṁ hi niśrāya dharmacakraṁ pravartate ||",
    "san-lo-mvu27:65": "dharmasthitānāṁ tejena sarvā śāmyanti ītayo |",
    "san-lo-mvu27:66": "samayena varṣanti devā śasyaṁ nivartate tahiṁ ||",
    "san-lo-mvu27:67": "dṛṣṭadharme hitārthaṁ ca saṁparāye sukhāni ca |",
    "san-lo-mvu27:68": "evaṁ bhoti mahārāja guṇavanteṣu yat kṛtaṁ ||",
    "san-lo-mvu27:69": "tasmāt taṁ parirakṣeyā rājā dharmeṇa pārthiva |",
    "san-lo-mvu27:70": "taṁ hi rāja hitaṁ tuhyaṁ rāṣṭrasyāpi ca taṁ hitaṁ ||",
    "san-lo-mvu27:71": "samīkṣākārī asyā hi sarvārthehi janādhipa |",
    "san-lo-mvu27:72": "koṣṭhāgāre ca koṣṭhe ca apramattaś ca saṁbhava ||",
    "san-lo-mvu27:73": "etāvatī arthavatī eṣā mahyānuśāsanī |",
    "san-lo-mvu27:74": "taṁ sarvam ogṛhītvāna evaṁ kuruhi pārthiva ||",
    "san-lo-mvu27:75": "evaṁ te pratipannasya yaśo kīrtiś ca bheṣyati |",
    "san-lo-mvu27:76": "kṣemaṁ bhaviṣyate rāṣṭraṁ ṛddhaṁ sphītaṁ janākulaṁ ||",
    "san-lo-mvu27:77": "kauśikasya śrutvā vākyaṁ śreṣṭhaṁ dharmārthasaṁhitaṁ |",
    "san-lo-mvu27:78": "tathā śārikaṁ pṛcchāmi rājadharmā bravīhi me ||",
    "san-lo-mvu27:79": "sārikapoto āha ||",
    "san-lo-mvu27:80": "cirasya vata māṁ tāta rājadharmāṇi pṛcchasi |",
    "san-lo-mvu27:81": "hanta te haṁ pravakṣyāmi ekāgramanaso śṛṇu ||",
    "san-lo-mvu27:82": "dvibhis tu pādakais tāta atra lokaḥ pratiṣṭhitaḥ |",
    "san-lo-mvu27:83": "alabdhalābho arthasya labdhasya parirakṣaṇaṁ ||",
    "san-lo-mvu27:84": "tasmād arthasya lābhārthaṁ labdhasya parirakṣaṇe |",
    "san-lo-mvu27:85": "dṛḍhaṁ kuryāsi vyāyāmaṁ dharmeṇa manujādhipa ||",
    "san-lo-mvu27:86": "yo vai bhūmipatir deva adharmeṇānuśāsati |",
    "san-lo-mvu27:87": "rāṣṭraṁ sya dubbalaṁ bhoti cchidrabhūtaṁ samantataḥ ||",
    "san-lo-mvu27:88": "yo ca bhūmipatir deva dharmeṇānuśāsati |",
    "san-lo-mvu27:89": "rāṣṭraṁ sya sthāvaraṁ bhavati ṛddhaṁ sphītaṁ janākulaṁ ||",
    "san-lo-mvu27:90": "nigṛhṇe nigṛhītavyaṁ pragrahārhāṁ ca pragṛhṇe |",
    "san-lo-mvu27:91": "saṁgṛhṇe saṁgṛhītavyāṁ anugraharucir bhava ||",
    "san-lo-mvu27:92": "yo nigrahaṁ na jānāti pragrahaṁ vā janādhipaḥ |",
    "san-lo-mvu27:93": "saṁgrahānugrahaṁ cāpi so arthā parihāyati ||",
    "san-lo-mvu27:94": "putrāṁś ca bhrātarāṁ cāpi śurāṁ sāhasikāṁ chavāṁ |",
    "san-lo-mvu27:95": "mā tvan te īśvarāṁ kāsi grāme janapadeṣu vā ||",
    "san-lo-mvu27:96": "anugrahaṁ kuryā bhūpo mātāpitārthaṁ pārthiva |",
    "san-lo-mvu27:97": "vimānitā hi dāyadyā udbhrāntā bhonti śatravaḥ ||",
    "san-lo-mvu27:98": "paṁca rāṣṭrā bhave rājyaṁ kuṭilaśatrusevitaṁ |",
    "san-lo-mvu27:99": "mā tāṁ ca viśvase tatra mā ca pratipadye utpathe ||",
    "san-lo-mvu27:100": "utpathe ca pratipanno kṣatriyo ca vasānugo |",
    "san-lo-mvu27:101": "amitrāṇāṁ vasam eti paścāc ca anutapyati ||",
    "san-lo-mvu27:102": "ātmanā balalābhārthaṁ amitrāṇāṁ pi nigrahe |",
    "san-lo-mvu27:103": "rāṣṭrasya anukampārthaṁ saṁtulehi janādhipa ||",
    "san-lo-mvu27:104": "samīkṣiyāna kathaya rātrau vā yadi vā divā |",
    "san-lo-mvu27:105": "upaśrotā hi tiṣṭhanti te śrutvā vikarensu te ||",
    "san-lo-mvu27:106": "śūro vyāvartyate kṣipraṁ āḍhyaḥ saṁgṛhṇate balaṁ |",
    "san-lo-mvu27:107": "arthavaśī mantrabalī kupito kare ’rthaṁ na te ||",
    "san-lo-mvu27:108": "tasmād arthavasaṁ vipraṁ saputradāraṁ pravāsayet* |",
    "san-lo-mvu27:109": "āḍhyaṁ mantravaraṁ vaiśyaṁ tanuṁ vāpi śaṭhaṁśaṭhaṁ ||",
    "san-lo-mvu27:110": "amātyaṁ deva kuryāsi paṇḍitam arthacintakaṁ |",
    "san-lo-mvu27:111": "alubdham anuraktaṁ ca rāṣṭrasya pariṇāyakaṁ ||",
    "san-lo-mvu27:112": "duṣprajñānām amātyānāṁ prajñāvikalpakāriṇāṁ |",
    "san-lo-mvu27:113": "rāṣṭrāṇi duḥkham edhanti rāṣṭrādhipatinā saha ||",
    "san-lo-mvu27:114": "paṇḍitānām amātyānāṁ prajñātejena pārthiva |",
    "san-lo-mvu27:115": "rāṣṭrāṇi sukham edhanti rāṣṭrādhipatinā saha ||",
    "san-lo-mvu27:116": "lubdho ca alpabuddhī ca amātyo manujādhipa |",
    "san-lo-mvu27:117": "naiva rājño hito bhoti rāṣṭrasyāpi na so hitaḥ ||",
    "san-lo-mvu27:118": "tasmād alubdhamedhāviṁ amātyaṁ manujādhipa |",
    "san-lo-mvu27:119": "mantrasyānuyuktaṁ kuryā rāṣṭrasya pariṇāyakaṁ ||",
    "san-lo-mvu27:120": "nāsti cārasamaṁ cakṣuḥ nāsti cārasamo nāyo |",
    "san-lo-mvu27:121": "tasmāc cāraṁ prayojeyyā sarvārtheṣu janādhipaḥ ||",
    "san-lo-mvu27:122": "sarvaṁ parijanaṁ rāṣṭraṁ saṁparigṛhṇa pārthiva |",
    "san-lo-mvu27:123": "balāgram upajīviñ ca kṛtyākṛtyehi pārthiva ||",
    "san-lo-mvu27:124": "tasmād dhīraṁ pratīhāraṁ pratipadyāsi pārthiva |",
    "san-lo-mvu27:125": "apramādaṁ sa kuryā ca tavam etat sukhāvahaṁ ||",
    "san-lo-mvu27:126": "etāvatī arthavatī eṣā mahyānuśāsanī |",
    "san-lo-mvu27:127": "taṁ sarvam ograhetvāna evaṁ kuruhi pārthiva ||",
    "san-lo-mvu27:128": "evan te pratipannasya yaśo kīrtiś ca bheṣyati |",
    "san-lo-mvu27:129": "kṣemaṁ bhaviṣyati rāṣṭraṁ ṛddhaṁ sphītaṁ janākulaṁ ||",
    "san-lo-mvu27:130": "kauśiko cāpi pṛcchito te pṛṣṭā vyākarensu me |",
    "san-lo-mvu27:131": "rājadharmaṁ yathātathā tvaṁ dāni śuka pṛcchasi ||",
    "san-lo-mvu27:132": "balaṁ katividhaṁ rājño paṇḍita arthacintaka |",
    "san-lo-mvu27:133": "rājadharmaṁ yathātathā icchitavyaṁ bravīhi me ||",
    "san-lo-mvu27:134": "śuko āha ||",
    "san-lo-mvu27:135": "balaṁ paṁcavidhaṁ rājñaḥ icchitavyaṁ narādhipa |",
    "san-lo-mvu27:136": "ekāgramanaso bhūtvā śṛṇohi vacanaṁ mama ||",
    "san-lo-mvu27:137": "prathamaṁ balaṁ sahajaṁ dvitīyaṁ putrabalaṁ tathā |",
    "san-lo-mvu27:138": "jñātimitrabalaṁ cāpi tṛtīyaṁ manujādhipa ||",
    "san-lo-mvu27:139": "caturaṁgabalaṁ cāpi caturthaṁ bhavati pārthiva |",
    "san-lo-mvu27:140": "paṁcamaṁ ca balaṁ kruhi prajñābalam anuttaraṁ ||",
    "san-lo-mvu27:141": "etaṁ balaṁ paṁcavidhaṁ yasya cāpi janādhipa |",
    "san-lo-mvu27:142": "rāṣṭro ’sya sthāvaro bhoti ṛddhaṁ sphītaṁ janākulo ||",
    "san-lo-mvu27:143": "balavaṁ punar eteṣāṁ prajñābalam anuttama |",
    "san-lo-mvu27:144": "prajñābalena saṁgrahe kṛtyākṛtyaṁ janādhipa ||",
    "san-lo-mvu27:145": "akṛtyaṁ parivarjeti kṛtyaṁ ca anutiṣṭhati |",
    "san-lo-mvu27:146": "ātmano jñātimitrāṇāṁ rāṣṭrasya ca sukhāvahaṁ ||",
    "san-lo-mvu27:147": "kulīno ’pi hi duṣprajño rājārthe manujādhipa |",
    "san-lo-mvu27:148": "naiva rājño hito bhoti rāṣṭrasyāpi na so priyaḥ ||",
    "san-lo-mvu27:149": "kṣipraṁ tu naśyate rājyaṁ pratirājehi pārthiva |",
    "san-lo-mvu27:150": "viraktā prakṛtiyo ca anyaṁ mārganti svāmikaṁ ||",
    "san-lo-mvu27:151": "atīva satkṛto bhavati paṇḍito arthacintakaḥ |",
    "san-lo-mvu27:152": "varānyo ca sthāpayati śūrāṁ vīrāṁ vicakṣaṇāṁ ||",
    "san-lo-mvu27:153": "yaśaṁ ca iha lokasmiṁ saṁparāye ca svargati |",
    "san-lo-mvu27:154": "adharmaṁ parivarjetvā dharmam ācarate sadā ||",
    "san-lo-mvu27:155": "dharmaṁ cara mahārāja mātāpitṛṣu pārthiva |",
    "san-lo-mvu27:156": "iha dharmaṁ caritvāna rājā svargaṁ gamiṣyati ||",
    "san-lo-mvu27:157": "dharmaṁ cara mahārāja putradāre janādhipa |",
    "san-lo-mvu27:158": "iha dharmaṁ caritvāna rājā svargaṁ gamiṣyati ||",
    "san-lo-mvu27:159": "dharmaṁ cara mahārāja mitrāmātye janādhipa |",
    "san-lo-mvu27:160": "iha dharmaṁ caritvāna rājā svargaṁ gamiṣyati ||",
    "san-lo-mvu27:161": "dharmaṁ cara mahārāja śramaṇe brāhmaṇe tathā |",
    "san-lo-mvu27:162": "iha dharmaṁ caritvāna rājā svargaṁ gamiṣyati |",
    "san-lo-mvu27:163": "dharmaṁ cara mahārāja pure jānapadeṣu ca ||",
    "san-lo-mvu27:164": "iha dharmaṁ caritvāna rājā svargaṁ gamiṣyati ||",
    "san-lo-mvu27:165": "dharmaṁ cara mahārāja asmiṁ loke paratra ca |",
    "san-lo-mvu27:166": "iha dharmaṁ caritvāna rājā svargaṁ gamiṣyati ||",
    "san-lo-mvu27:167": "etāvatī arthavatī eṣā mahyānuśāsanī |",
    "san-lo-mvu27:168": "taṁ sarvam ograhītvāna evaṁ kuruhi pārthiva ||",
    "san-lo-mvu27:169": "evan te pratipannasya yaśo kīrti ca bheṣyati |",
    "san-lo-mvu27:170": "kṣemaṁ bhaviṣyate rāṣṭraṁ ṛddhaṁ sphītaṁ janākulaṁ ||",
    "san-lo-mvu27:171": "tān evam uvāca rājā brahmadatto pratāpavān* |",
    "san-lo-mvu27:172": "samantapaṇḍitā putrā nipuṇā arthacintakā ||",
    "san-lo-mvu27:173": "sarveṣāṁ vo kariṣyāmi vacanam anuśāsanīṁ |",
    "san-lo-mvu27:174": "dṛṣṭo dhārmikathayā vo artho yaṁ sāṁparāyikaḥ ||",
    "san-lo-mvu27:175": "pūrvenivāsaṁ bhagavāṁ pūrvejātim anusmaran* |",
    "san-lo-mvu27:176": "jātakam idam ākhyāsi śāstā bhikṣūṇam antike ||",
    "san-lo-mvu27:177": "anavarāgrasmiṁ saṁsāre yatra me uṣitaṁ purā |",
    "san-lo-mvu27:178": "śuko ahaṁ tada āsi śāriputro ca sāriko ||",
    "san-lo-mvu27:179": "ānando kauśiko āsi brahmadatto śuddhodano |",
    "san-lo-mvu27:180": "evam idam aparimitaṁ bahuduḥkhaṁ",
    "san-lo-mvu27:181": "uccanīcaṁ caritaṁ purāṇaṁ |",
    "san-lo-mvu27:182": "vigatajvaro vigatabhayo aśoko svajātakaṁ",
    "san-lo-mvu27:183": "bhagavāṁ bhāṣati bhikṣusaṁghamadhye ||",
    "san-lo-mvu27:184": "iti śrīmahāvastu-avadāne triśakunīyaṁ nāma jātakaṁ samāptaṁ ||",
    "san-lo-mvu27:185": "atha bodhisatvas taṁ śukabhavaṁ jahitvā kumāro saṁvṛttaḥ daśakuśalāṁ karmapathāṁ deśeti ||",
    "san-lo-mvu27:186": "daśa vaśitā ākhyātā buddhenādityabandhunā |",
    "san-lo-mvu27:187": "bodhisatvāna śurāṇāṁ bhāṣato taṁ śṛṇotha me ||",
    "san-lo-mvu27:188": "vaśī āyuṣmanto dhīro pratibhāne tathaiva ca |",
    "san-lo-mvu27:189": "upapattiyā ca karme ca cinte ca vaśitāṁ gato ||",
    "san-lo-mvu27:190": "dharme ca ṛddhivaśitā abhiprāyavaśis tathā |",
    "san-lo-mvu27:191": "kāladeśe vaśī dhīro ity ete vaśitā daśa ||",
    "san-lo-mvu27:192": "vaśitādaśasu etāsu pratiṣṭhāya viśāradāḥ |",
    "san-lo-mvu27:193": "satvakoṭisahasrāṇi paripācenti nararṣabhāḥ ||",
    "san-lo-mvu27:194": "buddhakṣetraṁ viśodhenti bodhisatvā ca nāyakā |",
    "san-lo-mvu27:195": "bodhisatvā dyutimanto mahākāruṇalābhino ||",
    "san-lo-mvu27:196": "jātakaparyavasāne tahiṁ ca paripācitā |",
    "san-lo-mvu27:197": "caturaśītihi prāṇisahasrehi dharmo abhisaṁmato ||"
}