{
    "san-lo-mvu101:0": "Mahāvastu",
    "san-lo-mvu101:1": "101. The Story of Pūrṇa Maitrāyaṇīputra",
    "san-lo-mvu101:2": "bhagavāṁ vārāṇasyāṁ viharati śāstā devānāṁ ca manuṣyāṇāṁ ca vistareṇa nidānaṁ kṛtvā apare dāni triṁśa janā ṛṣivadanasya nātidūreṇa mārgeṇa gacchanti | bhagavāṁ dāni teṣām anugrahārthāya mārgasya samīpe niṣaṇṇo | te dāni bhagavantaṁ dṛṣṭvā bhagavataḥ pādavandā upasaṁkrāntā bhagavatā ca sarve balavaśībhāvena vinītā ehibhikṣukāye ca pravrājitā upasaṁpāditā | eṣā āyuṣmatāṁ triṁśānāṁ janānāṁ pravrajyā upasaṁpadā bhikṣubhāvo ||",
    "san-lo-mvu101:3": "bhagavāṁ vārāṇasyāṁ viharati ṛṣivadane mṛgadāve śāstā devānāṁ ca manuṣyāṇāṁ ca vistareṇa nidānaṁ kṛtvā kośaleṣu droṇavastukaṁ nāma grāmaṁ tahiṁ aparo brāhmaṇamahāśālo āḍhyo mahādhano mahābhogo prabhūtabhogo prabhūtasvāpateyo prabhūtadhanadhānyakośakoṣṭhāgāro prabhūtajātarūparajatavittopakaraṇo prabhūtadāsīdāsakarmakarapauruṣeyo prabhūtahastyaśvājagaveḍako | tasya dāni brāhmaṇamahāśālasya maitrāyaṇī nāma brāhmaṇī bhāryā prāsādikā darśanīyā akṣudrāvakāśā paramāye śubhavarṇapuṣkalatayā samanvāgatā || tasyā dāni maitrāyaṇīye pūrṇo nāma māṇavo putro prāsādiko darśanīyo taruṇābhirūpo kṛtapuṇyo maheśākhyo kṛtādhikāro purimakehi samyaksaṁbuddhehi cchinnabandhano ājñātabhūto āryadharmāṇāṁ caramabhaviko || so śṛṇoti | rājño śuddhodanasya sarvārthasiddho nāma kumāro dvātriṁśatīhi mahāpuruṣalakṣaṇehi samanvāgato yehi dvātriṁśatīhi mahāpuruṣalakṣaṇehi mahāpuruṣasya dve gatīyo bhavanti na tṛtīyā | saced agāram adhyāvasati rājā bhavati cakravartī caturdvīpeśvaro vijitāvī dhārmiko dharmarājā saptaratnasamanvāgato | tasya imāni sapta ratnāni bhavanti tadyathā cakraratnaṁ hastiratnaṁ aśvaratnaṁ maṇiratnaṁ gṛhapatiratnaṁ strīratnaṁ pariṇāyakaratnaṁ saptamaṁ pūraṁ cāsya bhavati sahasraṁ putrāṇāṁ śūrāṇāṁ vīrāṇāṁ varāṁgarūpaṇāṁ  parasainyaprarmadakānāṁ | so imāni catvāri mahādvīpāni adhyāvasati tadyathā jaṁbudvīpaṁ pūrvavidehaṁ aparagodānikaṁ uttarakuruṁ imāṁ mahāpṛthivīṁ sāgaragiriparyantām akhilām akaṇṭakām adaṇḍenāśastreṇānutpīḍena dharmeṇaivābhinirjitvā adhyāvasati | sacet punaḥ agārato anagāriyaṁ pravrajati tathāgato bhavati arhaṁ samyaksaṁbuddho vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca vighuṣṭaśabdo vighuṣṭakīrtirekho ananyaneyo abhibhū anabhibhūto ājñārthadarśī vaśī vaśavartī so ca ṛṣiṇā maharddhikena mahānubhāvena caturhi kāraṇehi ekāṁśena vyākṛto buddho loke bhaviṣyatīti athānyehi pi naimittikehi || yadā bhagavān abhiniṣkrānto so pi tadaho yeva abhiniṣkrānto anuhimavantaṁ āśramaṁ gatvā ṛṣipravrajyāṁ pravrajito caturdhyānalābhī paṁcābhijño maharddhiko mahānubhāvo ṛṣi saṁvṛtto ||",
    "san-lo-mvu101:4": "tasya dāni ekūnatriṁśa ṛṣikumārā śiṣyā sarve ṣaḍaṁgavedapāragāś caturdhyānalābhinaḥ paṁcābhijñā maharddhikā mahānubhāvā || so teṣāṁ śiṣyāṇām āha || buddho loke samutpanno vārāṇasyāṁ viharati ṛṣivadane mṛgadāve manuṣyāṇāṁ dharmaṁ deśayati ādau kalyāṇaṁ madhye kalyāṇaṁ paryavasāne kalyāṇa svarthaṁ suvyaṁjanaṁ kevalaparipūrṇaṁ pariśuddhaṁ paryavadātaṁ brahmacaryaṁ saṁprakāśayati ||",
    "san-lo-mvu101:5": "sarve aśaraṇā skaṁdhāḥ abhitaptā mahābhayā |",
    "san-lo-mvu101:6": "aviśvāsikā ca asārā ca iti bhāṣati gautamo ||",
    "san-lo-mvu101:7": "yaṁ nūnaṁ vayaṁ māṇavakāho yena vārāṇasīm ṛṣivadanaṁ mṛgadāvaṁ tenopasaṁkrameyāma  taṁ bhagavantaṁ gautamaṁ darśanāya | sādhu khalu punar bhavati tathārūpāṇāṁ tathāgatānāṁ arhantānāṁ samyaksaṁbuddhānāṁ darśanāya upasaṁkramaṇaṁ paryupāsanā ca || sādhūpādhyāya tti te māṇavakā pūrṇasya + + + + + + + + + brahmacaryaṁ saṁprakāśayantaṁ dvātriṁśatīhi mahāpuruṣalakṣaṇehi samanvāgataṁ aśītihi anuvyaṁjanehi upaśobhitaśarīraṁ aṣṭādaśehi āveṇikehi buddhadharmehi samanvāgataṁ daśahi tathāgatabalehi balavāṁ caturhi vaiśāradyehi suviśārado śāntendriyo śāntamānaso uttamadamaśamathapāramiprāpto paramadamaśamathapāramiprāptaḥ antargatehi indriyehi avahirgatena mānasena sthitena dharmatāprāptena hradam ivāccho anāvilo viprasanno ratanayūpam ivābhyudgato suvarṇayūpaṁ vā prabhāsamānaṁ tejasā śriyāye jvalamānaṁ asecanakaṁ apratikūlaṁ darśanāye | dṛṣṭvā ca punar asya atiriva manaṁ prasīde || prasannacitto ca punar yena bhagavāṁs tenopasaṁkramitvā bhagavataḥ pādau śirasā vaṁditvā bhagavantam etad uvāca || pravrajehi māṁ bhagavaṁ upasaṁpādehi māṁ sugata || atha khalu bhagavāṁ pūrṇaṁ ṛṣiṁ maitrāyaṇīputraṁ ātmatriṁśaṁ ehibhikṣukāye abhibhāṣe || etha bhikṣavaś caratha tathāgate brahmacaryaṁ || teṣāṁ dāni bhagavatā ehibhikṣukāye ābhāṣṭānāṁ yat kiṁcid ṛṣiliṁgaṁ ṛṣigupti ṛṣidhvajaṁ ṛṣikalpaṁ sarvaṁ samantarahitaṁ tricīvaraṁ ca prādurbhūtaṁ suṁbhakā ca pātrā prakṛtisvabhāvasaṁsthitā keśā īryāpatho ca sānaṁ saṁsthihe sayyathāpi nāma varṣaśatopasaṁpannānāṁ bhikṣūṇāṁ | eṣā āyuṣmataḥ pūrṇasya maitrāyaṇīputrasya ātmatriṁśasya pravrajyā upasaṁpadā bhikṣubhāvo ||",
    "san-lo-mvu101:8": "so dāni ātmatriṁśo bhagavatā balavaśībhāve vinīto | so dāni balavaśībhāvaprāpto bhagavantaṁ sammukhaṁ imāhi sārūpyāhi gāthāhi abhistave ||",
    "san-lo-mvu101:9": "yaṁ tuṣitabhavane santo himaśikharanibho gajo bhavitvāna |",
    "san-lo-mvu101:10": "antimam upesi garbhaṁ daśaśatarasmisagotra taṁ priyaṁ me ||",
    "san-lo-mvu101:11": "yaṁ ca ubhayato upetarūpā tava jananī ca pitā loke |",
    "san-lo-mvu101:12": "mahipatikulasaṁbhavo abhū daśaśatarasmisagotra taṁ priyaṁ me ||",
    "san-lo-mvu101:13": "yaṁ pratimukhasanto paricyavasi jagaṁ na kasya ci spṛśyanto |",
    "san-lo-mvu101:14": "pittarudhiraśleṣmaṇā alipto daśaśatarasmisagotra taṁ priyaṁ me ||",
    "san-lo-mvu101:15": "yaṁ ca kanakavarṇaṁ paśyamānā paramaprītaṁ mano anujanenti |",
    "san-lo-mvu101:16": "phaṇikā anugatā va raktasūtraṁ daśaśatarasmisagotra taṁ priyaṁ me ||",
    "san-lo-mvu101:17": "yaṁ ca prakampayanto vasudhāṁ jāyesi bahujanahitāya |",
    "san-lo-mvu101:18": "jāto pādāni sapta kramesi daśaśatarasmisagotra taṁ priyaṁ me ||",
    "san-lo-mvu101:19": "yaṁ pi ca jātasya mune chatraṁ dhārayensu guhyakādhipatī |",
    "san-lo-mvu101:20": "ubhayato ca vījanīyo daśaśatarasmisagotra taṁ priyaṁ me ||",
    "san-lo-mvu101:21": "yaṁ pi ca te jātamātra udupānā udgame udakadhārā |",
    "san-lo-mvu101:22": "uṣṇā ca śītalā ca daśaśatarasmisagotra taṁ priyaṁ me ||",
    "san-lo-mvu101:23": "yaṁ pravrajesi prahāya kāmaguṇāṁ yeva sapta ca ratanā |",
    "san-lo-mvu101:24": "caturo ca mahādvīpāṁ daśaśatarasmisagotra taṁ priyaṁ me ||",
    "san-lo-mvu101:25": "avahāya mahīṁ ca jñātayo atha ratnāni mahāya sapta varā |",
    "san-lo-mvu101:26": "jātīmaraṇasya kāsi antaṁ daśaśatarasmisagotra taṁ priyaṁ me ||",
    "san-lo-mvu101:27": "vīra mahā-ābhā udgamāsi bhagavato citte tadā vimucyamāne |",
    "san-lo-mvu101:28": "ekāntasukho bhavensu daśaśatarasmisagotra taṁ priyaṁ me ||",
    "san-lo-mvu101:29": "adya suvinītā jinena śāstā paramaprītamanā āryā pariṣā |",
    "san-lo-mvu101:30": "śatrudamane upesi kālaṁ daśaśatarasmisagotra taṁ priyaṁ me ||",
    "san-lo-mvu101:31": "yathā tava praṇidhī abhūt purastād yatha samudāgato asi lokanātha |",
    "san-lo-mvu101:32": "praṇidhī āgamo ca te samṛddho daśaśatarasmisagotra taṁ priyaṁ me ||",
    "san-lo-mvu101:33": "tava daśadiśatāṁ gato praṇādo janaviṣayeṣu ca nāsti koci tulyo |",
    "san-lo-mvu101:34": "paramagatigato si dharmatāye daśaśatarasagotra taṁ priyaṁ me ||",
    "san-lo-mvu101:35": "diṣṭyā bhagavān sukhī arogī diṣṭyā kāryaṁ idaṁ tava samṛddhaṁ |",
    "san-lo-mvu101:36": "diṣṭyā namuci hato tvayā sasainyo diṣṭyā te viditam imaṁ ca paraṁ ca ||",
    "san-lo-mvu101:37": "diṣṭyā te sahaṁpati yācesi diṣṭyā cāsya pratiśṛṇoṣi vīra |",
    "san-lo-mvu101:38": "diṣṭyā dharmeṇa dharmacakraṁ diṣṭyā pravartaye dvādaśāṁgupetaṁ ||",
    "san-lo-mvu101:39": "diṣṭyā nadito te siṁhanādo diṣṭyā te prativādo nāsti kvacit* |",
    "san-lo-mvu101:40": "diṣṭyā yaṁ jinena dharme prāpte diṣṭyā te mātsaryaṁ nāsti vara ||",
    "san-lo-mvu101:41": "diṣṭyā me abhūṣi divyacakṣuḥ diṣṭyā śrotram amānuṣam abhūṣi me ||",
    "san-lo-mvu101:42": "dṛṣṭvā himavante mṛtyuṁ vā diṣṭyā te samitī dṛṣṭā ||",
    "san-lo-mvu101:43": "iha me abhūṣi paṁcābhijñā diṣṭyā śiṣyāṇa vidheyatā abhū |",
    "san-lo-mvu101:44": "diṣṭyā mo na pāpasaṁgatā sma diṣṭyā anubhomo dharmarājānaṁ ||",
    "san-lo-mvu101:45": "diṣṭyā śaraṇaṁ upagatā sma diṣṭyā abhisamita catasro satyā |",
    "san-lo-mvu101:46": "diṣṭyā suvisāradā te dharme diṣṭyā sma vaśībhāvam anuprāptā ||",
    "san-lo-mvu101:47": "evaṁ khu tadā jinasya purato āyuṣmāṁ pūrṇo kathitamārgo |",
    "san-lo-mvu101:48": "vārāṇasyāṁ mṛgadāvasmiṁ āttamano anumode dharmaprāpto ||",
    "san-lo-mvu101:49": "āyuṣmato pūrṇasya maitrāyaṇīputrasya vastu samāptaṁ ||"
}