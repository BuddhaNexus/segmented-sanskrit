{
    "sf163:0": "",
    "sf163:1": "",
    "sf163:2": "Pratītyasūtra",
    "sf163:3": "",
    "sf163:4": "pratītyasamutpādaṁ vo bhikṣavo deśayiṣye pratītyasamutpannāṁś ca dharmān | tāñ chṛṇuta sādhu ca suṣṭhu ca manasi kuruta bhāṣiṣye |",
    "sf163:5": "pratītyasamutpādaḥ katamaḥ | yadutāsmin satīdaṁ bhavaty asyotpādād idam utpadyate | yadutāvidyāpratyayāḥ saṁskārā yāvat samudayo bhavati |",
    "sf163:6": "avidyāpratyayāḥ saṁskārā ity utpādād vā tathāgatānām anutpādād vā sthitā eveyaṁ dharmatā dharmasthitaye dhātuḥ | taṁ tathāgataḥ svayam abhijñāyābhisaṁbuddhyākhyāti prajñapayati prasthāpayati vibhajati vivaraty uttānīkaroti deśayati saṁprakāśayati yadutāvidyāpratyayāḥ saṁskārāḥ |",
    "sf163:7": "yāvajjātipratyayaṁ jarāmaraṇam ity utpādād vā tathāgatānām anutpādād vā sthitā eveyaṁ dharmatā dharmasthitaye dhātuḥ | taṁ tathāgataḥ svayam abhijñāyābhisaṁbuddhyākhyāti prajñapayati prasthāpayati vibhajati vivaraty uttānīkaroti deśayati saṁprakāśayati yaduta jātipratyayaṁ jarāmaraṇam |",
    "sf163:8": "iti yātra dharmatā dharmasthititā dharmaniyāmatā dharmayathātathā avitathatā ananyathā bhūtaṁ satyatā tattvatā yāthātathā aviparītatā aviparyastatā idaṁpratyayatā pratītyasamutpādānulomatā ayam ucyate pratītyasamutpādaḥ |",
    "sf163:9": "pratītyasamutpannā dharmāḥ katame | avidyā saṁskārā vijñānaṁ nāmarūpaṁ ṣaḍāyatanaṁ sparśo vedanā tṛṣṇā upādānaṁ bhavo jātir jarāmaraṇaṁ | ima ucyante pratītyasamutpannā dharmāḥ |",
    "sf163:10": "yataś ca śrutavatāryaśrāvakeṇa pratītyasamutpādaś ca pratītyasamutpannāś ca dharmā yathābhūtaṁ samyakprajñayā sudṛṣṭā bhavanti |",
    "sf163:11": "sa na pūrvāntaṁ pratisarati | kin nv aham abhūvam atīte ’dhvani | aho svin nāham atīte ’dhvani | ko nv aham abhūvam atīte ’dhvani | kathaṁ nv aham abhūvam atīte ’dhvani |",
    "sf163:12": "aparāntaṁ vā na pratisarati | kin nu bhaviṣyāmy anāgate ’dhvani | aho svin na bhaviṣyāmy anāgate ’dhvani | ko nu bhaviṣyāmy anāgate ’dhvani | kathaṁ nu bhaviṣyāmy anāgate ’dhvani |",
    "sf163:13": "adhyātmaṁ vākathaṁkathībhavati | kiṁ svid idam | kathaṁ svid idam | ke santaḥ ke bhaviṣyāmaḥ | ayaṁ satvaḥ kuta āgataḥ | sa itaś cyutaḥ kutragāmī bhaviṣyati |",
    "sf163:14": "yāni tāny ekatyānāṁ śramaṇabrāhmaṇānāṁ pṛthalloke dṛṣṭigatāni tadyathā ātmavādapratisaṁyuktāni satvavādapratisaṁyuktāni jīvavādapratisaṁyuktāni kotūhalamaṅgalavādapratisaṁyuktani tāny asya tasmin samaye prahīṇāni bhavanti parijñātāny ucchinnamūlāni tālamastakavad anābhavagatikāny āyatyām anutpādadharmāṇi |",
    "sf163:15": "tat kasmād dhetoḥ | tathā hi śrutavatāryaśrāvakeṇa pratītyasamutpādaś ca pratītyasamutpannāś ca dharmā yathābhūtaṁ samyakprajñayā sudṛṣṭāḥ sujuṣṭāḥ suviditāḥ supratividdhāḥ ||"
}