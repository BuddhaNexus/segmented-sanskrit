{
    "divy3:0": "",
    "divy3:1": "",
    "divy3:2": "",
    "divy3:3": "Divyāvadānam",
    "divy3:4": "",
    "divy3:5": "3. maitreyāvadānam",
    "divy3:6": "",
    "divy3:7": "yadā rājñā bhāgadhena ajātaśatruṇā vaidehīputreṇa naukramo mātāpitrormāpitastadā vaiśālakairlicchavibhirbhagavato ’rthe naukramo māpitaḥ |",
    "divy3:8": "nāgāḥ saṁlakṣayanti—vayaṁ vinipatitaśarīrā yannu vayaṁ phaṇasaṁkrameṇa bhagavantaṁ nadīdīm gaṅgāmuttārayema iti |",
    "divy3:9": "taiḥ phaṇasaṁkramo māpitaḥ |",
    "divy3:10": "tatra bhagavān bhikṣūnāmantrayate sma—rājagṛhāt śrāvastīṁ gantum yo yuṣmākaṁ bhikṣava utsahate rājño māgadhasyājātaśatrorvaidehīputrasya nausaṁkrameṇa nadīgaṅgāmuttartum, sa tena taratu, yo vā bhikṣavo vaiśālakānāṁ licchavīnāṁ nausaṁkrameṇa, so ’pi tenottararu |",
    "divy3:11": "ahamapi āyuṣmatā ānandena bhikṣuṇā sārdhaṁ nāgānāṁ phaṇasaṁkrameṇa nadīṁ gaṅgāmuttariṣyāmi |",
    "divy3:12": "tatra kecit rājño māgadhasyājātaśatrorvaidehīputrasya nausaṁkrameṇottīrṇāḥ, kecit vaiśālikānāṁ licchavīnāṁ nausaṁkrameṇa |",
    "divy3:13": "bhagavānapi āyuṣmatā ānandena sārdhaṁ nāgānāṁ phaṇasaṁkrameṇottīrṇaḥ |",
    "divy3:14": "athānyatamopāsakastasyāṁ velāyāṁ gāthāṁ bhāṣate— ye tarantyarṇavaṁ saraḥ setuṁ kṛtvā visṛjya palvalāni |",
    "divy3:15": "kolaṁ hi janāḥ prabandhitā uttīrṇā medhāvino janāḥ (1)|",
    "divy3:16": "uttīrṇo bhagavān buddho brāhmaṇastiṣṭhati sthale |",
    "divy3:17": "bhikṣavo ’tra parisnānti kolaṁ badhnanti śrāvakāḥ (2)|",
    "divy3:18": "kiṁ kuryādudapānena āpaścet sarvato yadi |",
    "divy3:19": "chittveha mūlaṁ tṛṣṇāyāḥ kasya paryeṣaṇāṁ caret (3)|",
    "divy3:20": "iti |",
    "divy3:21": "|",
    "divy3:22": "adrākṣīdbhagavānanyatamasmin bhūbhāge unnatonnataṁ pṛthivīpradeśam |",
    "divy3:23": "dṛṣṭvā ca punarāyuṣmantamāmantrayate—icchasi tvamānanda yo ’sau yūya ūrdhvaṁ vyāmasahasraṁ tiryak ṣoḍaśapravedho nānāratnavicitro vitaḥ, taṁ draṣṭum? etasya bhagavan kālaḥ, etasya sugatasamayaḥ, yo ’yaṁ bhagavān yūpamucchrāpayet, bhikṣavaḥ paśyeyuḥ |",
    "divy3:24": "tato bhagavatā cakrasvatikanandyāvartena jālāvanaddhenānekapuṇyaśatanirjātena bhītānāmāśvāsanakareṇa pṛthivī parāmṛṣṭā |",
    "divy3:25": "nāgāḥ saṁlakṣayanti—kimarthaṁ bhagavatā pṛthivī parāmṛṣṭeti? yāvat paśyanti yūyaṁ draṣṭukāmāḥ |",
    "divy3:26": "tatastairucchrāpitaḥ |",
    "divy3:27": "bhikṣavo yūpaṁ draṣṭumārabdhāḥ |",
    "divy3:28": "āyuṣmānapi bhaddālī alpotsukaḥ pāṁsukūlaṁ sīvyati |",
    "divy3:29": "tatra bhagavān bhikṣūnāmantrayate sma—ārohapariṇāhaṁ nimittaṁ bhikṣavo yūpasya gṛhṇīta, antardhāsyatīti |",
    "divy3:30": "antarhitaḥ |",
    "divy3:31": "bhikṣavo buddhaṁ bhagavantaṁ papracchuh—paśya bhadanta bhikṣavo yūpaṁ paśyanti |",
    "divy3:32": "āyuṣmānapi bhaddālī alpotsukaḥ pāṁsukūlaṁ sīvyati |",
    "divy3:33": "kiṁ tāvat vītararāgatvādāhosvit paryupāsitapūrvatvāt? tadyadi tāvad vītarāgatvāt, santyanye ’pi vītarāgāḥ |",
    "divy3:34": "atha paryupāsitapūrvatvāt? kutra kena paryupāsitamiti |",
    "divy3:35": "bhagavānāha—api bhikṣavo vītarāgatvādapi paryupāsitapūrvatvāt |",
    "divy3:36": "kutrānena paryupāsitam?",
    "divy3:37": "bhūtapūrvaṁ bhikṣavo rājābhūta praṇādo nāma śakrasya devendrasya vayasyakaḥ |",
    "divy3:38": "so ’putraḥ putrābhinandī kare kapolaṁ dattvā cintāparo vyavasthitah—anekadhanasamudito ’hamaputraśca |",
    "divy3:39": "mamātyayād rājavaṁśasamucchedo bhaviṣyatīti |",
    "divy3:40": "tataḥ śakreṇa dṛṣṭaḥ pṛṣṭaśca—mārṣa, kasmāt tvaṁ kare kapolaṁ dattvā cintāparastiṣṭhasīti? sa kathayati—kauśila, anekadhanasamudito ’hamaputraśca |",
    "divy3:41": "mamātyayād rājavaṁśasyocchedo bhaviṣyati |",
    "divy3:42": "śakraḥ kathayati—mārṣa, mā tvaṁ cintāparastiṣṭha |",
    "divy3:43": "yadi kaścit cyavanadharmā devaputro bhaviṣyati, tatte putratve samādāpayiṣyāmīti |",
    "divy3:44": "dharmatā khalu cyavanadharmaṇo devaputrasya pañca pūrvanimittāni prādurbhavanti—akliṣṭāni vāsāṁsi saṁkliśyanti, amlānāni mālyāni mlāyante, daurgandhaṁ mukhānniścarati, ubhābhyāṁ kakṣābhyāṁ svedaḥ pragharati, sve cāsane dhṛtiṁ na labhate |",
    "divy3:45": "yāvadanyatamasya devaputrasya pañca pūrvanimittāni prādurbhūtāni |",
    "divy3:46": "sa śakreṇa devendreṇoktah—mārṣa, praṇādasya rājño ’grāmahiṣyāḥ kukṣau pratisaṁdhiṁ gṛhāṇeti |",
    "divy3:47": "sa kathayati—pramādasthānaṁ kauśikam |",
    "divy3:48": "bahukilbiṣkāriṇo hi kauśika rājānaḥ |",
    "divy3:49": "mā adharmeṇa rājyaṁ kṛtvā narakaparāyaṇo bhaviṣyāmīti |",
    "divy3:50": "śakraḥ kathayati—mārṣa, ahaṁ te smārayiṣyāmi |",
    "divy3:51": "pramattāḥ kauśalika devā ratibahulāḥ |",
    "divy3:52": "evametanmārṣa |",
    "divy3:53": "tathāpi tvahaṁ bhavantaṁ smārayāmi |",
    "divy3:54": "tena praṇādasya rājño ’gramahiṣyāḥ kukṣau pratisaṁdhirgṛhītā |",
    "divy3:55": "yasminneva divase pratisaṁdhirgṛhītā, tasmin divase mahājanakāyena praṇādo muktaḥ |",
    "divy3:56": "sā aṣṭānāṁ vā navānāṁ vā māsānāmatyayāt prasūtā |",
    "divy3:57": "dārako jāto ’bhirūpo darśanīyaḥ prāsādiko gauraḥ kanakavarṇaśchatrākāraśirāḥ pralambabāhurvistīrṇalalāṭaḥ saṁgatabhrūstuṅganāsaḥ |",
    "divy3:58": "tasya jñātayaḥ saṁgamya samāgamya nāmadheyaṁ vyavasthāpayanti—kiṁ bhavatu dārakasya nāmeti |",
    "divy3:59": "jñātaya ūcuh—yasminneva divase ’yaṁ dārako mātuḥ kukṣimavakrāntaḥ, tasminneva divase mahājanakāyena nādo muktaḥ |",
    "divy3:60": "yasminneva divase jātastasminneva divase mahājanakāyena nādo muktaḥ |",
    "divy3:61": "tasmāt bhavatu dārakasya mahāpraṇāda iti nāma |",
    "divy3:62": "tasya mahāpraṇāda iti nāmadheyaṁ vyavasthāpitam |",
    "divy3:63": "mahāpraṇādo dārako ’ṣṭābhyo dhātrībhyo ’nupradatto dvābhyāṁsaṁdhātrībhyāṁ dvāghyāṁ maladhātrībhyāṁ dvābhyāṁ kṣīradhātrībhyāṁ dvābhyāṁ krīḍanikābhyām |",
    "divy3:64": "so ’ṣṭābhirdhātrībhirunnīyate vardhyate kṣīreṇa dadhnā navanītena sarṇpiṣā sarpimaṇḍenānyaiścottaptottaptairupakaraṇaviśeṣaiḥ |",
    "divy3:65": "āśu vardhate hradasthāmiva paṅkajam |",
    "divy3:66": "yadā mahān saṁvṛttastadā lipyāmupanyastaḥ |",
    "divy3:67": "saṁkhyāyāṁ gaṇanāyāṁ mudrāyāmuddhāre nyāse nikṣepe vastuparīkṣāyāṁ dāruparīkṣāyāṁ ratnaparīkṣāyāṁ hastiparīkṣāyāmaśvaparīkṣāyāṁ kumāraparīkṣāyāṁ kumārīparīkṣāyām |",
    "divy3:68": "so ’ṣṭāsu parīkṣāsūdghaṭṭako vācakaḥ paṭupracāraḥ paṇḍitaḥ saṁvṛttaḥ |",
    "divy3:69": "sa yāni tāni rāajñāṁ kṣatriyāṇāṁ mūrdhnābhiṣiktānāṁ janapadaiśvaryasthāmavīryamanuprāptānāṁ mahāntaṁ pṛthivīmaṇḍalamabhinirjityādhyāsatāṁ pṛthag bhavanti śilpasthānakarmasthānāni, tadyathā—hastiśikṣāyāmaśvapṛṣṭhe rathe śare dhanuṣi prayāṇe niryāṇe ’ṅkuśagrahe pāśagrahe tomaragrahe yaṣṭibandhe padabandhe śikhābandhe dūravedhe marmavedhe ’kṣuṇṇavedhe dṛḍhaprahāritāyāṁ pañcasu sthāneṣu kṛtāvī saṁvṛttaḥ |",
    "divy3:70": "|",
    "divy3:71": "dharmatā khalu na tāvat putrasya nāma prajñāyate yāvat tāto jīvati |",
    "divy3:72": "apareṇa samayena praṇādo rājā kālagataḥ |",
    "divy3:73": "mahāpraṇādo rājye pratiṣṭhitaḥ |",
    "divy3:74": "sa yāvattāvad dharmeṇa rājyaṁ kārayitvā adharmeṇa kārayituṁ pravṛttaḥ |",
    "divy3:75": "tataḥ śakreṇa devendreṇoktah—mārṣa, mayā tvaṁ praṇādasya rājñaḥ samādāpitaḥ |",
    "divy3:76": "mā adharmeṇa rājyaṁ kāraya, mā narakaparāyaṇo bhaviṣyasīti |",
    "divy3:77": "sa yāvattāvad dharmeṇa rājyaṁ kārayitvā punarapi adharmeṇa rājyaṁ kārayituṁ pravṛttaḥ |",
    "divy3:78": "dvirapi śakreṇoktah—mārṣa, mayā tvaṁ praṇādasya rājñaḥ putratve samādāpitaḥ |",
    "divy3:79": "mā adharmeṇa rājyaṁ kāraya, mā narakaparāyaṇo bhaviṣyasīti |",
    "divy3:80": "sa kathayati—kauśika, vayaṁ rājānaḥ pramattā iti ratibahulāḥ kṣaṇād vismarāmaḥ |",
    "divy3:81": "kiṁcittvamasmākaṁ cihnaṁ sthāpaya, yaṁ dṛṣṭvā dānāni dāsyāmaḥ, puṇyāni kārayiṣyāma iti |",
    "divy3:82": "na ca śakyate vinā nimittena puṇyaṁ kartum |",
    "divy3:83": "tataḥ śakreṇa devendreṇa viśvakarmaṇo devaputrasyājñā dattā—gaccha tvaṁ viśvakarman rājño mahāpraṇādasya niveśane |",
    "divy3:84": "divyaṁ maṇḍalavāṭaṁ nirmiṇu, yūpaṁ cocchrāpaya |",
    "divy3:85": "ūrdhvaṁ vyāmasahasreṇa tiryak ṣoḍaśapravedhaṁ nānāratnavicitraṁ sarvasauvarṇamiti |",
    "divy3:86": "tato viśvakarmaṇā devaputreṇa mahāpraṇādasya rājño niveśane divyo maṇḍalavāṭo nirmito yūpaścocchritaḥ |",
    "divy3:87": "ūrdhvaṁ vyāmasahasraṁ nānāratnavicitro divyaḥ sarvasauvarṇaḥ |",
    "divy3:88": "tato mahāpraṇādena rājñā dānaśālā māpitā |",
    "divy3:89": "tasya mātulo ’śoko nāma yūpasya paricārako vyavasthitaḥ |",
    "divy3:90": "tato yūpadarśanodyuktaḥ sarva eva jambudvīpanivāsī janakāya āgatya bhuktvā yūpaṁ paśyati, svakarmānuṣṭhānaṁ na karoti |",
    "divy3:91": "tataḥ kṛṣikarmāntāḥ samucchinnāḥ |",
    "divy3:92": "rājñaḥ karapratyāyā nottiṣṭhante |",
    "divy3:93": "amātyaiḥ stokāḥ karapratyāyā upanītāḥ |",
    "divy3:94": "mahāpraṇādo rājā pṛcchati—bhavantaḥ, kasmāt stokāḥ karapratyāyā upanītāh? deva, jambudvīpanivāsī janakāya āgatya bhuktvā yūpaṁ paśyati, svakarmānuṣṭhānaṁ na karoti |",
    "divy3:95": "kṛṣikarmāntāḥ samucchinnāḥ |",
    "divy3:96": "rājñaḥ karapratyāyā nottiṣṭhanta iti |",
    "divy3:97": "rājā kathayati—samucchidyatāṁ dānaśāleti |",
    "divy3:98": "taiḥ samucchinnā |",
    "divy3:99": "tato ’pyasau janakāyaḥ svapathyadanamādāya bhuktvā yūpaṁ nirīkṣamāṇastiṣṭhati, svakarmānuṣṭhānaṁ na karoti |",
    "divy3:100": "kṛṣikarmāntāḥ samucchinnāḥ |",
    "divy3:101": "tathāpi karapratyāyā nottiṣṭhante |",
    "divy3:102": "rājā pṛcchati—bhavantaḥ, dānaśalāḥ samucchinnāḥ |",
    "divy3:103": "idānīṁ karapratyāyā nottiṣṭhanta iti |",
    "divy3:104": "amātyāḥ kathayanti—deva, janakāyaḥ svapathyadanamādāya bhuktvā yūpaṁ nīrīkṣamāṇastiṣṭhati, svakarmānuṣṭhānaṁ na karoti |",
    "divy3:105": "kṛṣikarmāntāḥ samucchinnāḥ, yataḥ karapratyāyā nottiṣṭhante |",
    "divy3:106": "tato rājñā mahāpraṇādena dānāni dattvā puṇyāni kṛtvā sa yūpo nadyāṁ gaṅgāyāmāplāvitaḥ |",
    "divy3:107": "kiṁ manyadhve bhikṣavo yo ’sau māpraṇādasyāśoko nāma mātulaḥ, eṣa evāsau bhaddālī bhikṣuḥ |",
    "divy3:108": "tatrānena paryupāsitapūrvaḥ |",
    "divy3:109": "|",
    "divy3:110": "kutra bhadanta asau yūpo vilayaṁ gamiṣyati? bhaviṣyanti bhikṣavo ’nāgate ’dhvani aśītivarṣasahasrāyuṣo manuṣyāḥ |",
    "divy3:111": "aśītivarṣasahasrāyuṣāṁ manuṣyāṇāṁ śaṅkho nāma rājā bhaviṣyati samyamanī cakravartī caturantavijetā dhārmiko dharmarājā saptaratnasamanvāgataḥ |",
    "divy3:112": "tasyemānyevaṁ rūpāṇi sapta ratnāni bhaviṣyanti |",
    "divy3:113": "tadyathā—cakraratnaṁ hastiratnamaśvaratnaṁ maṇiratnaṁ strīratnaṁ gṛhapatiratnaṁ pariṇāyakaratnameva saptamam |",
    "divy3:114": "pūrṇaṁ cāsya bhaviṣyati sahasraṁ putrāṇāṁ śūrāṇāṁ vīrāṇāṁ varāṅgarūpiṇāṁ parasainyapramardakānām |",
    "divy3:115": "sa imāmeva samudraparyantāṁ pṛthivīmakhilāmakaṇaṭakāmanutpīḍāmadaṇḍenāśasreṇa dharmeṇa samayena abhinirjityādhyāvasiṣyati |",
    "divy3:116": "śaṅkhasya rājño brahmāyur nāma brāhmaṇaḥ purohito bhaviṣyati |",
    "divy3:117": "tasya brahmavatī nāma patnī bhaviṣyati |",
    "divy3:118": "sā maitreyāṁśena sphuritvā putraṁ janayiṣyati maitreyaṁ nāma |",
    "divy3:119": "brahmāyurmāṇavo ’śītimāṇavakaśatāni brāhmaṇakān mantrān vācayiṣyati |",
    "divy3:120": "sa tān māṇavakān maitreyāya anupradāsyati |",
    "divy3:121": "maitreyo māṇavo ’śītimāṇavakasahasrāṇi brāhmaṇakān mantrān vācayiṣyati |",
    "divy3:122": "atha catvāro mahārājāścaturmahānidhisthāh— piṅgalaśca kaliṅgeṣu mithilāyāṁ ca pāṇḍukaḥ |",
    "divy3:123": "elāpatraśca gāndhāre śaṅkho vārāṇasīpure (4)|",
    "divy3:124": "enaṁ ca yūpamādāya śaṅkhasya rājña upanāmayiṣyanti |",
    "divy3:125": "śaṅkho ’pi rājā brahmāyuṣe brāhmaṇāyānupradāsyati |",
    "divy3:126": "brahmāyurapi brāhmaṇo maitreyāya māṇavāyānupradāsyati |",
    "divy3:127": "maitreyo ’pi māṇavasteṣāṁ māṇavakānāmanupradāsyati |",
    "divy3:128": "tataste māṇavakāstam yūpaṁ khaṇḍaṁ khaṇḍaṁ chittvā bhājayiṣyanti |",
    "divy3:129": "tato maitreyo māṇavakastasya yūpasyānityatāṁ dṛṣṭvā tenaiva saṁvegena vanaṁ saṁśrayiṣyati |",
    "divy3:130": "yasminneva divase vanaṁ saṁśrayiṣyati, tasminneva divase maitreyāṁśena sphuritvā anuttaraṁ jñānamadhigamiṣyati |",
    "divy3:131": "tasya maitreyaḥ samyaksambuddha iti saṁjñā bhaviṣyati |",
    "divy3:132": "yasminneva divase maitreyaḥ samyaksambuddho ’nuttarajñānamadhigamiṣyati, tasminneva divase śaṅkhasya rājñaḥ saptaratnānyantardhāsyante |",
    "divy3:133": "śaṅkho ’pi rājā aśītikoṭṭarājasahasraparivāro maitreyaṁ samyaksambuddhaṁ pravrajitamanupravrajiṣyati |",
    "divy3:134": "yadapyasya strīratnaṁ viśākhā nāma, sāpi aśītistrīsahasraparivārā maitreyaṁ samyaksambuddhaṁ pravrajitamanupravrajiṣyati |",
    "divy3:135": "tato maitreyaḥ samyaksambuddho ’śītibhikṣukoṭiparivāro yena gurupādakaḥ parvatastenopasaṁkramiṣyati, yatra kāśyapasya bhikṣorasthasaṁghāto ’vikopitastiṣṭhati |",
    "divy3:136": "gurupādakaparvato maitreyāya samyaksambuddhāya vivaramanupradāsyati |",
    "divy3:137": "yato maitreyaḥ samyaksambuddhaḥ kāśyapasya bhikṣoravikopitamasthisaṁghātaṁ dakṣiṇena pāṇinā gṛhītvā vāme pāṇau pratiṣṭhāpya evaṁ śrāvakāṇāṁ dharmaṁ deśayiṣyati—yo ’sau bhikṣavo varṣaśatāyuṣi prajāyāṁ śākyamunir nāma śāstā loka utpannastasyāyaṁ śrāvakaḥ kāśyapo nāṁnā alpecchānāṁ saṁtuṣṭānāṁ dhūtaguṇavādināmagro, nirdiṣṭaḥ |",
    "divy3:138": "śākyamuneḥ parinirvṛtasyānena śāsanasaṁgītiḥ kṛtā iti |",
    "divy3:139": "te dṛṣṭvā saṁvegamāpatsyante—kathamidānīmīdṛśenātmabhāvenedṛśā guṇagaṇā adhigatā iti |",
    "divy3:140": "te tenaiva saṁvegenārhattvaṁ sākṣātkariṣyanti |",
    "divy3:141": "ṣaṇṇavatikoṭyo ’rhatāṁ bhaviṣyanti dhūtaguṇasākṣātkṛtāḥ |",
    "divy3:142": "yaṁ ca saṁvegamāpatsyante, tatrāsau yūpo vilayaṁ gamiṣyati |",
    "divy3:143": "|",
    "divy3:144": "ko bhadanta hetuḥ kaḥ pratyayo dvayo ratnayoryugapalloke prādurbhāvāya? bhagavānāha—praṇidhānavaśāt |",
    "divy3:145": "kutra bhagavan praṇidhānaṁ kṛtam? bhūtapūrvaṁ bhikṣavo ’tīte ’dhvani madhyadeśe vāsavo nāma rājā rājyaṁ kārayati ṛddhaṁ sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca |",
    "divy3:146": "tasya sadāpuṣpaphalā vṛkṣāḥ |",
    "divy3:147": "devaḥ kālena kālaṁ samyagvāridhārāmanuprayacchati |",
    "divy3:148": "atīva śasyasampattirbhavati |",
    "divy3:149": "uttarāpathe dhanasaṁmato nāma rājā rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca |",
    "divy3:150": "tasyāpi sadāpuṣpaphalā vṛkṣāḥ |",
    "divy3:151": "devaḥ kālena kālaṁ samyagvāridhārāmanuprayacchatīti |",
    "divy3:152": "atīva śasyasampattirbhavati |",
    "divy3:153": "yāvadapareṇa samayena vāsavasya rājñaḥ putro jāto ratnapratyuptayā śikhayā |",
    "divy3:154": "tasya vistareṇa jātimahaṁ kṛtvā ratnaśikhīti nāmadheyaṁ vyavasthāpitam |",
    "divy3:155": "so ’pareṇa samayena jīrṇāturamṛtaṁsaṁdarśanādudvigno vanaṁ saṁśritaḥ |",
    "divy3:156": "yasminneva divase vanaṁ saṁśritastasminneva divase ’nuttaraṁ jñānamadhigatam |",
    "divy3:157": "tasya ratnaśikhī samyaksambuddha iti saṁjñodapādi |",
    "divy3:158": "athāpareṇa samayena dhanasaṁmato rājā upariprāsādatalagato ’mātyagaṇaparivṛtastiṣṭhati |",
    "divy3:159": "so ’mātyānāmantrayate—bhavataḥ, kasyacidanyasyāpi rājño rājyamevamṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca |",
    "divy3:160": "sadāpuṣpaphalā vṛkṣāḥ |",
    "divy3:161": "devaḥ kālena kālaṁ samyagvāridhārāmanuprayacchatīti |",
    "divy3:162": "atīva śasyasampattirbhavati yathā asmākamiti? madhyadeśād vaṇijaḥ paṇyamādāyottarāpathaṁ gatāḥ |",
    "divy3:163": "te kathayanti—asti deva madhyadeśe vāsavo nāma rājā iti |",
    "divy3:164": "sahaśravaṇādeva dhanasaṁmatasya rājño ’marṣa utpannaḥ |",
    "divy3:165": "sa saṁjātāmarṣo ’mātyānāmantrayate—saṁnāhayantu bhavantaścatruaṅgaṁ balakāyam |",
    "divy3:166": "rāṣṭrāpamardanamasya kariṣyāma iti |",
    "divy3:167": "tato dhanasaṁmato rājā caturaṅgaṁ balakāyaṁ saṁnāhya hastikāyamaśvakāyaṁ rathakāyaṁ pattikāyaṁ madhyadeśamāgatya gaṅgāyā dakṣiṇe kūle ’vasthitaḥ |",
    "divy3:168": "aśrauṣīdvāsavo rājā—dhanasaṁmato rājā catruaṅgaṁ balakāyaṁ saṁnāhya hastikāyamaśvakāyaṁ rathakāyaṁ pattikāyaṁ madhyadeśamāgatya gaṅgāyā dakṣiṇe kūle ’vasthita iti |",
    "divy3:169": "śrutvā ca punaḥ so ’pi caturaṅgaṁ balakāyaṁ saṁnāhya hastikāyamaśvakāyaṁ rathakāyaṁ patikāyaṁ gaṅgāyā uttare kūle ’vasthitaḥ |",
    "divy3:170": "atha ratnaśikhī samyaksambuddhastayorvinayakālaṁ jñātvā nadyā gaṅgāyāstīre rātriṁ vāsamupagataḥ |",
    "divy3:171": "ratnaśikhinā samyaksambuddhena laukikaṁ cittamutpāditam |",
    "divy3:172": "dharmatā khalu yadā buddhā bhagavanto laukikaṁ cittamutpādayanti, tasmin samaye śakrabrahmādayo devā bhagavataścetasā cittamājānanti |",
    "divy3:173": "atha śakrabrahmādayo devā yena ratnaśikhī samyaksambuddhastenopasaṁkrāntāḥ |",
    "divy3:174": "upasaṁkramya ratnaśikhinaḥ samyaksambuddhasya pādau śirasā vanditvaikānte niṣaṇṇāḥ |",
    "divy3:175": "teṣāṁ varṇānubhāvena mahānudārāvabhāsaḥ saṁvṛttaḥ |",
    "divy3:176": "dhanasaṁmatena rājñā dṛṣṭaḥ |",
    "divy3:177": "dṛṣṭvā ca punaramātyān pṛcchati—kimayaṁ bhavanto vāsavasya rājño vijite mahānudārāvabhāsah? te kathayanti—deva, vāsavasya rājño vijite mahānudārāvabhāsah? te kathayanti—deva, vāsavasya rājño vijite ratnaśikhī nāma samyaksambuddhah utpannaḥ |",
    "divy3:178": "tasya śakrabrahmādayo devā darśanāyopasaṁkramanti |",
    "divy3:179": "tenaivodārāvabhāsaḥ saṁvṛttaḥ |",
    "divy3:180": "maharddhiko ’sau mahānubhāvaḥ |",
    "divy3:181": "tasyāyamanubhāva iti |",
    "divy3:182": "dhanasaṁmato rājā kathayati—bhavantaḥ, yasya vijite īdṛśaṁ dvipādakaṁ puṇyakṣetramutpannam, yaṁ śakrabrahmādayo ’pi devā darśanāyopasaṁkrāmanti, tasyāhaṁ kīdṛśamanarthaṁ kariṣyāmi? tena tasya dūto ’nupreṣitaḥ |",
    "divy3:183": "vayasya, āgaccha |",
    "divy3:184": "na te ’haṁ kiṁcit kāriṣyāmi iti |",
    "divy3:185": "puṇyamaheśākhyastvam, yasya vijite dvipādakaṁ puṇyakṣetraṁ ratnaśikhī samyaksambuddho ’yam |",
    "divy3:186": "śakrabrahmādayo devā darśanāyopasaṁkrāmanti |",
    "divy3:187": "kiṁ tu kaṇṭhāśleṣaṁ te datvā gamiṣyāmi |",
    "divy3:188": "evamāvayoḥ parasparaṁ cittasaumanasyaṁ bhavatīti |",
    "divy3:189": "vāsavo rājā viśvāsaṁ na gacchati |",
    "divy3:190": "sa yena ratnaśikhī samyaksambuddhastenopasaṁkrāntaḥ |",
    "divy3:191": "upasaṁkramya ratnaśikhinaḥ samyaksambuddhasya pādau śirasā vanditvā ekānte niṣaṇṇaḥ |",
    "divy3:192": "ekāntaniṣaṇṇo vāsavo rājā ratnaśikhinaṁ samyaksambuddhamidamavocat—mama bhadanta dhanasaṁmatena rājñā saṁdiṣṭam—priyavayasaya āgaccha, na te ’haṁ kiṁcit kariṣyāmi |",
    "divy3:193": "kaṇḍhā kaṇḍhāśleṣaṁ śleṣaṁ datva agamiṣyāmi |",
    "divy3:194": "evamāvayoḥ parasparaṁ cittasaumanasyaṁ bhavatīti |",
    "divy3:195": "tatra mayā kathaṁ pratipattavyam? ratnaśikhī samyaksambuddhaḥ kathayati—gaccha mahārāja, śobhanaṁ bhaviṣyati |",
    "divy3:196": "bhagavan, kiṁ mayā tasya pādayor nipatitavyam? mahārāja, balaśreṣṭhā hi rājānaḥ |",
    "divy3:197": "nipatitavyam |",
    "divy3:198": "atha vāsavo rājā ratnaśikhinaḥ samyaksambuddhasya pādau śirasā vanditvā utthāyāsanāt prakrāntaḥ |",
    "divy3:199": "yena dhanasaṁmato rājā tenopasaṁkrāntaḥ |",
    "divy3:200": "upasaṁkramya dhanasaṁmatasya rājñaḥ pādayor nipatitaḥ |",
    "divy3:201": "tato dhanasaṁmatena rājñā kaṇḍhe śleṣaṁ dattvā viśvāsamutpādya preṣitaḥ |",
    "divy3:202": "|",
    "divy3:203": "atha vāsavo rājā yena ratnaśikhī samyaksambuddhastenopasaṁkrāntaḥ |",
    "divy3:204": "upasaṁkramya ratnaśikhinaḥ samyaksambuddhasya pādau śirasā vanditvā ekānte niṣaṇṇaḥ |",
    "divy3:205": "ekāntaniṣaṇṇo vāsavo rājā ratnaśikhinaṁ samyaksambuddhamidamavocat—kasya bhadanta sarve rājānaḥ pādayor nipatanti? rājño mahārāja cakravartinaḥ |",
    "divy3:206": "atha vāsavo rājā utthāyāsanādekāṁsamuttarāsaṅgaṁ kṛtvā yena ratnaśikhī tathāgataḥ samyaksambuddhastenāñjaliṁ praṇamya ratnaśikhinaṁ samyaksambuddhamidamavocat—adhivāsayatu me bhagavāñ śvo ’ntargṛhe bhaktena sārdhaṁ bhikṣusaṁghena |",
    "divy3:207": "atha vāsavo rājā tāmeva rātriṁ śuci praṇītaṁ khādanīyaṁ bhojanīyaṁ samudānīya kālyamevotthāya āsanāni prajñāpya udakamaṇīn pratiṣṭhāpya ratnaśikhinaḥ samyaksambuddhasya dūtena kālamārocayati—samayo bhadanta, sajjaṁ bhaktam, yasyedānīṁ bhagavān kālaṁ manyate iti |",
    "divy3:208": "atha ratnaśikhī samyaksambuddhaḥ pūrvāhṇe nivāsya pātracīvaramādāya bhikṣusaṁghaparivṛto bhikṣusaṁghapuraskṛto yena rājño vāsavasya bhaktabhisārastenopasaṁkrāntaḥ |",
    "divy3:209": "upasaṁkramya purastādbhikṣusaṁghasya prajñapta evāsane niṣaṇṇaḥ |",
    "divy3:210": "atha rājā vāsavo ratnaśikhinaṁ samyaksambuddhaṁ sukhopaniṣaṇṇaṁ viditvā śucinā praṇītena khādanīyena bhojanīyena svahastaṁ saṁtarpayati saṁpravārayati |",
    "divy3:211": "anekaparyāyeṇa śucinā khādanīyena bhojanīyena svahastaṁ samatarpya saṁpravārya bhagavantaṁ ratnaśikhinaṁ samyaksambuddhaṁ bhuktavantaṁ viditvā dhautahastamapanītapātraṁ pādayor nipatya praṇidhānaṁ kartumārabdhah—anenāhaṁ bhadanta kuśalamūlena rājā syāṁ cakravartīti |",
    "divy3:212": "tatsamanantaraṁ ca śaṅkha āpūritaḥ |",
    "divy3:213": "tato ratnaśikhī samyaksambuddho vāsavaṁ rājānamidamavocat—bhaviṣyasi mahārāja aśītivarṣasahasrāyuṣi prajāyāṁ śaṅkho nāma rājā cakravartīti |",
    "divy3:214": "tata uccaśabdo mahāśabdo jātaḥ |",
    "divy3:215": "dhanasaṁmato rājā kolāhalaśabdaṁ śrutvā amātyān pṛcchati—kimeṣa bhavanto vāsavasya rājño vijite kolāhalaśabdaḥ śrūyate iti? tairāgamya niveditam—deva, ratnaśikhinā samyaksambuddhena vāsavo rājā cakravartirājye vyākṛta iti janakāyo hṛṣṭatuṣṭapramuditaḥ |",
    "divy3:216": "tena kolāhalaśabdo jāta iti |",
    "divy3:217": "atha dhanasaṁmato rājā yena ratnaśikhī samyaksambuddhastenopasaṁkrāntaḥ |",
    "divy3:218": "upasaṁkramya ratnaśikhinaḥ samyaksambuddhasya pādau śirasā vanditvā ekānte niṣaṇṇaḥ |",
    "divy3:219": "ekāntaniṣaṇṇo dhanasaṁmato rājā ratnaśikhinaṁ samyaksambuddhamidamavocat—kasya bhadanta sarve cakravartinaḥ pādayor nipatanti? tathāgatasya mahārāja arhataḥ samyaksambuddhasya |",
    "divy3:220": "atha dhanasaṁmato rājā utthāyāsanādekāṁsamuttarāsaṅgaṁ kṛtvā yena ratnaśikhī samyaksambuddhastenāñjalim praṇamya ratnaśikhinaṁ samyaksambuddhamidamavocat—adhivāsayatu me bhagavāñ śvo ’ntargṛhe bhaktena sārdhaṁ bhikṣusaṁghena |",
    "divy3:221": "adhivāsayati ratnaśikhī samyaksambuddho dhanasaṁmatasya rājño ’pi tūṣṇībhāvena |",
    "divy3:222": "atha dhanasaṁmato rājā ratnaśikhinaḥ samyaksambuddhasya tūṣṇībhāvenādhivāsanaṁ viditvā ratnaśikhinaḥ samyaksambuddhasya pādau śirasā vanditvā ratnaśikhinaḥ samyaksambuddhasyāntikāt prakrāntaḥ |",
    "divy3:223": "|",
    "divy3:224": "atha dhanasaṁmato rājā tāmeva rātriṁ śuci praṇītaṁ khādanīyaṁ bhojanīyaṁ samudānīya kālyamevotthāya āsanāni prajñapya udakamaṇīn pratiṣṭhāpya ratnaśikhinaḥ samyaksambuddhasya dūtena kālamārocayati—samayo bhadanta, sajjaṁ bhaktam, yasyedānīṁ bhagavān kālaṁ manyate iti |",
    "divy3:225": "atha ratnaśikhī samyaksambuddhaḥ pūrvāhṇe nivāsya pātracīvaramādāya bhikṣugaṇaparivṛto bhikṣusaṁghapuraskṛto yena dhanasaṁmatasya rājño bhaktābhisārastenopasaṁkrāntaḥ |",
    "divy3:226": "upasaṁkramya purastādbhikṣusaṁghasya prajñapta evāsane niṣaṇṇaḥ |",
    "divy3:227": "atha dhanasaṁmato rājā sukhopaniṣaṇṇaṁ ratnaśikhinaṁ samyaksambuddhaṁ tatpramukhaṁ bhikṣusaṁghaṁ viditvā śucinā praṇītena khādanīyena bhojanīyena svahastena saṁtarpayati saṁpravārayati |",
    "divy3:228": "anekaparyāyeṇa śucinā praṇītena khādanīyena bhojanīyena svahastena saṁtarpya saṁpravārya ratnaśikhinaṁ samyaksambuddhaṁ bhuktavantaṁ viditvā dhautahastamapanītapātraṁ pādayor nipatya sarvamimaṁ lokaṁ maitreṇāṁśena sphuritvā praṇidhānaṁ kartumarabdhah—anenāhaṁ kuśalamūlena śāstā loke bhaveyaṁ tathāgato ’rhan samyaksambuddha iti |",
    "divy3:229": "ratnaśikhī samyaksambuddhaḥ kathayati—bhaviṣyasi tvaṁ mahārāja aśītivarṣasahasrāyuṣi prajāyāṁ maitreyo nāma tathāgato ’rhan samyakasmbuddha iti |",
    "divy3:230": "tatpraṇidhānavaśād dvayo ratnayorloke prādurbhāvo bhaviṣyati |",
    "divy3:231": "|",
    "divy3:232": "idamavocadbhagavān |",
    "divy3:233": "āttamanasaste bhikṣavo bhagavato bhāṣitamabhyanandan |",
    "divy3:234": "|",
    "divy3:235": "iti śrīdivyāvadāne maitreyāvadānaṁ tṛtīyam |",
    "divy3:236": "|"
}