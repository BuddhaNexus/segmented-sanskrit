{
    "sf81:0": "",
    "sf81:1": "",
    "sf81:2": "Dīrghanakhasūtra",
    "sf81:3": "",
    "sf81:4": "|| bhagavāṁ rājagṛhe viharati veṇuvane kalandakanivāpe. atha dīrghanakhaḥ parivrājako yena bhagavāṁs tenopajagāma. upetya bhagavatā sārdhaṁ saṁmukhaṁ saṁmodanīṁ saṁraṁjanīṁ kathāṁ vividhām upasaṁhṛtya, ekānte nyaṣīdad. ekāntaniṣaṇṇo dīrghanakhaḥ parivrājako bhagavantam idam avocat.",
    "sf81:5": "sarvaṁ me bho gautama na kṣamati. eṣāpi te, agnivaiśyāyana dṛṣṭir na kṣamati yeyaṁ dṛṣṭiḥ sarvaṁ me na kṣamati, eṣāpi me dṛṣṭir na kṣamati, yeyaṁ me dṛṣṭiḥ sarvaṁ me na kṣamati.",
    "sf81:6": "api nu te agnivaiśyāyana, evaṁ jānata evaṁ paśyato ’syāś ca dṛṣṭeḥ prahāṇaṁ bhaviṣyati pratiniḥsargo vyantibhāvaḥ, anyasyāś ca dṛṣṭer apratisandhir anupādānam aprādurbhāvaḥ. api me bho gautama, evaṁ jānata evaṁ paśyato ’syāś ca dṛṣṭeḥ prahāṇaṁ bhaviṣyati pratiniḥsargo vyantibhāvaḥ, anyasyāś ca dṛṣṭer apratisandhir anupādānam aprādurbhāvaḥ.",
    "sf81:7": "bahujanena te, agnivaiśyāyana saṁsyadiṣyati, bahujano ’pi evaṁdṛṣṭir bhavati, evaṁvādī. tvam api syāt tādṛśa eva ye kecid agnivaiśyāyana śramaṇā vā brāhmaṇā vā imāṁ ca dṛṣṭiṁ pratiniḥsṛjanty anyāṁ ca dṛṣṭiṁ nopādante. ima ucyante śramaṇā vā brāhmaṇā vā tanubhyas tanutarā loke.",
    "sf81:8": "traya ime, agnivaiśyāyana dṛṣṭisaṁniśrayāḥ. katame trayaḥ. ihāgnivaiśyāyana, eka evaṁdṛṣṭir bhavati. evaṁvādī. sarvaṁ me kṣamati. punar aparam ihaika evaṁdṛṣṭir bhavati, evaṁvādī. sarvaṁ me na kṣamati. punar aparam ihaika evaṁdṛṣṭir bhavati, evaṁvādī. ekatyaṁ me kṣamati. ekatyaṁ me na kṣamati.",
    "sf81:9": "tatrāgnivaiśyāyana yeyaṁ dṛṣṭiḥ sarvaṁ me kṣamati. iyaṁ dṛṣṭiḥ saṁrāgāya saṁvartate nāsaṁrāgāya saṁdveṣāya nāsaṁdveṣāya saṁmohāya nāsaṁmohāya saṁyogāya nāsaṁyogāya saṁkleśāya na vyavadānāya saṁcayāya nāpacayāya, abhinandanāyopādānāya, adhyavasānāya saṁvartate.",
    "sf81:10": "yeyaṁ dṛṣṭiḥ sarvaṁ me na kṣamati. iyaṁ dṛṣṭir asaṁrāgāya saṁvartate na saṁrāgāya. asaṁdveṣāya na saṁdveṣāya, asaṁmohāya na saṁmohāya, asaṁyogāya na saṁyogāya, vyavadānāya na saṁkleśāya, asaṁcayāya na saṁcayāya. anabhinandanāyānupādānāya, anadhyavasānāya saṁvartate.",
    "sf81:11": "tatrāgnivaiśyāyana yeyaṁ dṛṣṭiḥ ekatyaṁ me kṣamati. ekatyaṁ me na kṣamati yat tāvad asya kṣamati tat saṁrāgāya saṁvartate nāsaṁrāgāya pūrvavad yāvad adhyavasānāya saṁvartate yad asya na kṣamati tad asaṁrāgāya saṁvartate na saṁrāgāya pūrvavad yāvad anadhyavasānāya saṁvartate.",
    "sf81:12": "tatra śrutavān āryaśrāvaka itaḥ pratisaṁśikṣati. ahaṁ ced evaṁdṛṣṭiḥ syām evaṁvādī sarvaṁ me kṣamati, dvābhyāṁ me sārdhaṁ syād vigrahaḥ syād vivādaḥ. yaś caivaṁdṛṣṭir evaṁvādī sarvaṁ me na kṣamati. yaś caivaṁdṛṣṭir evaṁvādī, ekatyaṁ me kṣamati, ekatyaṁ na me kṣamati, vigrahe sati vivādo vivāde sati vihiṁsā. iti sa vigrahaṁ ca vivādaṁ ca vhiṁsāñ ca samanupaśyann imāṁ ca dṛṣṭiṁ pratinisṛjaty anyāṁ ca dṛṣṭiṁ nopādatte. evam asyāś ca dṛṣṭer prahāṇaṁ bhavati pratiniḥsargo vyantibhāva anyasyāś ca dṛṣṭer apratisandhir anupādānam aprādurbhāvaḥ.",
    "sf81:13": "tatra śrutavān āryaśrāvaka itaḥ pratisaṁśikṣati, ahaṁ ced evaṁdṛṣṭiḥ syām evaṁvādī sarvaṁ me na kṣamati, dvābhyāṁ me sārdhaṁ syād vigrahaḥ syād vivādaḥ. yaś caivaṁdṛṣṭir evaṁvādī sarvaṁ me kṣamati. yaś caivaṁdṛṣṭir evaṁvādī. ekatyaṁ me kṣamati. ekatyaṁ me na kṣamati. vigrahe sati vivādo vivāde sati vihiṁsā pūrvavad yāvad apratisandhir anupādānam aprādurbhāvaḥ.",
    "sf81:14": "tatra śrutavān āryaśrāvaka itaḥ pratisaṁśikṣati, ahaṁ ced evaṁdṛṣṭiḥ syām evaṁvādī, ekatyaṁ me kṣamati, ekatyaṁ me na kamati, dvābhyāṁ me sārdhaṁ syād vigrahaḥ syād vivādo yaś caivaṁdṛṣṭir evaṁvādī sarvaṁ me kṣamati yaś caivaṁdṛṣṭir evaṁvādī sarvaṁ me na kṣamati. vigrahe sati vivādaḥ pūrvavad yāvad apratisandhir anupādānam aprādurbhāvaḥ.",
    "sf81:15": "ayaṁ khalv agnivaiśyāyana kāyo rūpī audārikaś cāturmahābhūtika āryaśrāvakeṇa, abhīkṣaṇam anityānupaśyinā vihartavyam vyayānupaśyinā virāgānupaśyinā nirodhānupaśyinā pratiniḥsargānupaśyinā vihartavyam. yatrāryaśrāvakasyānityānupaśyino viharato vyayānupaśyino virāgānupaśyino nirodhānupaśyinaḥ pratiniḥsargānupaśyino viharato yo ’sya bhavati kāye kāyacchandaḥ kāyasnehaḥ kāyapremā kāyālayaḥ kāyaviṣaktiḥ kāyādhyavasānaṁ tac cāsya cittaṁ na paryādāya tiṣṭhati.",
    "sf81:16": "tisra imā agnivaiśyāyana vedanāḥ. katamās tisraḥ. sukhā vedanā duḥkhā vedanā, aduḥkhāsukhā vedanā ca. itīmās tisro vedanāḥ kiṁnidānāḥ kiṁsamudayāḥ kiṁjātīyāḥ kiṁprabhavāḥ. itīmā vedanā sparśanidānāḥ sparśasamudayāḥ sparśajātīyāḥ sparśaprabhavās tasya tasya sparśasya samudayāt tās tā vedanāḥ samudayanti. tasya tasya sparśasya nirodhāt tās tā vedanā nirudhyante vyupaśamanti śītībhavanti astaṁgacchanti.",
    "sf81:17": "sa yāṁ kāṁcid vedanāṁ vedayati sukhāṁ vā duḥkhāṁ vā, aduḥkhāsukhāṁ vā tāsāṁ vedanānāṁ samudayaṁ cāstaṁgamaṁ cāsvādaṁ cādīnavaṁ ca niḥsaraṇaṁ ca yathābhūtaṁ prajānāmīti. sa tāsāṁ vedanānāṁ samudayam cāstaṁgamaṁ cāsvādaṁ cādīnavaṁ ca niḥsaraṇaṁ ca yathābhūtaṁ prajānaṁ tāsu utpannāsu vedanāsv anityānupaśyī viharati vyayānupaśyī virāgānupaśyī nirodhānupaśyī pratiniḥsargānupaśyī viharati.",
    "sf81:18": "sa kāyaparyantikāṁ vedanāṁ vedayānaḥ kāyaparyantikāṁ vedanāṁ vedayāmīti yathābhūtaṁ prajānāti. jīvitaparyantikāṁ vedanāṁ vedayāno jīvitaparyantikāṁ vedanāṁ vedayāmīti yathābhūtaṁ prajānāti. bhedāc ca kāyasyordhvaṁ jīvitaparyādānād ihaivāsya sarvāṇi vedayitāny apariśeṣaṁ nirudhyante. apariśeṣam adhyastaṁ parikṣayaṁ paryādānaṁ gacchanti.",
    "sf81:19": "tasyaivaṁ bhavati sukhām api vedanāṁ vedayāno bhedāt kāyasya bhaviṣyati, eṣa evānto duḥkhasya. duḥkhām apy aduḥkhāsukhām api vedanāṁ vedayāno bhedāt kāyasya bhaviṣyati, eṣaivānto duḥkhasya. sa sukhām api vedanāṁ vedayati visaṁyukto vedayati na saṁyuktaḥ. duḥkhām apy aduḥkhāsukhām api vedanāṁ vedayati visaṁyukto vedayati na saṁyuktaḥ. kena visaṁyuktaḥ. visaṁyukto rāgeṇa dveṣeṇa mohena visaṁyukto jātijarāvyādhimaraṇaśokaparidevaduḥkhadaurmanasyopāyāsebhyo visaṁyukto duḥkhād iti vadāmi.",
    "sf81:20": "tena khalu samayenāyuṣmāñ chāriputro ’rdhamāsopasaṁpanno bhagavataḥ pṛṣṭhataḥ sthito ’bhūd vyajanaṁ gṛhītvā bhagavantaṁ vījayan. athāyuṣmataḥ śāriputrasyaitad abhavat. bhagavāṁs teṣāṁ dharmāṇāṁ prahāṇam eva varṇayati virāgam eva nirodham eva pratiniḥsargam eva varṇayati. athāyuṣmataḥ śāriputrasyaiṣāṁ dharmāṇām anityatānupaśyinaḥ viharato vyayānupaśyino virāgānupaśyino nirodhānupaśyinaḥ pratiniḥsargānupaśyino viharataḥ. anupādāyāsravebhaś cittaṁ vimuktaṁ.",
    "sf81:21": "dīrghanakhasya ca parivrājakasya virajo vigatamalaṁ dharmeṣu dharmacakṣur utpannam. atha dīrghanakhaḥ parivrājako dṛṣṭadharmā prāptadharmā viditadharmā paryavagāḍhadharmā tīrṇakāṁkṣas tīrṇavicikitso ’parapratyayo ’nanyaneyaḥ śāstuḥ śāsane dharmeṣu vaiśāradyaprāpta utthāyāsanād ekāṁsam uttarāsaṅgaṁ kṛtvā yena bhagavāṁs tenāñjaliṁ praṇamya bhagavantam idam avocat*.",
    "sf81:22": "labheyāhaṁ bhadanta svākhyāte dharmavinaye pravrajyām upasaṁpadaṁ bhikṣubhāvam. careyam ahaṁ bhagavato ’ntike brahmacaryaṁ. labdhavāṁ dīrghanakhaḥ parivrājakaḥ svākhyāte dharmavinaye pravrajyām upasaṁpadaṁ bhikṣubhāvam. evaṁ pravrajitaḥ sa āyuṣmāṁ yasyārthe kulaputrāḥ keśaśmaśrūṇy avatārya kāṣāyāṇi vastrāṇy ācchādya samyag eva śraddhayāgārād anagārikāṁ pravrajanti. pūrvavad yāvad arhan babhūva suvimuktacittaḥ.",
    "sf81:23": "… api nu tava jānato …",
    "sf81:24": "… yogaḥ śāriputreṇa …"
}