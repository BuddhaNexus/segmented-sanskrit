{
    "divy8:0": "Divyāvadānam",
    "divy8:1": "8. supiryāvadāna",
    "divy8:2": "buddho bhavāñ śrāvastyāṁ viharati jetavane anāthapiṇḍadasyārāme satkṛto gurukṛto mānitaḥ pūjito rājabhī rājamātrairdhanibhiḥ paurairbrāhmaṇairgṛhapatibhiḥ śreṣṭhibhiḥ sārthavāhairdevair nāgairyakṣairasurairgaruḍaiḥ kinnarairmahoragairiti devanāgayakṣāsuragaruḍakinnaramahoragābhyarcito buddho bhagavāṁl lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ |",
    "divy8:3": "tatra khalu varṣāvāsaṁ bhagavānupagto jetavane anāthapiṇḍadasyārāme |",
    "divy8:4": "atha tadaiva pravāraṇāyāṁ pratyupasthitāyāṁ saṁbahulāḥ śrtāvastīnivāsino vaṇijo yena bhagavāṁstenopasaṁkrāntāḥ |",
    "divy8:5": "upasaṁkramya bhagavataḥ pādau śirasā vanditvā ekānto niṣaṇṇāh ekāntaniṣaṇṇān saṁbahulāñ śrāvastīnivāsino vaṇijo bhagavān dharmyayā kathayā saṁdarśayati samādāpayati samuttejayati saṁpraharṣayati |",
    "divy8:6": "anekaparyāyeṇa dharmyayā kathayā saṁdarśya samādāpya samuttejya saṁpraharṣya tūṣṇīm |",
    "divy8:7": "atha saṁbahulāḥ |",
    "divy8:8": "śrāvastīnivāsino vaṇijo bhagavato bhāṣitamabhinandyānumodya bhagavataḥ pādau śirasā vanditvā bhagavato ’ntikāt prakāntāḥ, yenāyuṣmānānandastenopasaṁkrāntāḥ |",
    "divy8:9": "upasaṁkramyāyuṣmata ānandasya pādau śirasā vanditvā ekānte niṣaṇṇāḥ |",
    "divy8:10": "saṁbahulāñ śrāvastīnivāsino vaṇija āyuṣmānānando dharmyayā kathayā saṁdarśayati samādāpayati samuttejayati saṁpraharṣayati |",
    "divy8:11": "anekaparyāyeṇa dharmyayā kathayā saṁdarśya samādāpya samuttejya saṁpraharṣya tūṣṇīm |",
    "divy8:12": "atha te vaṇija utthāyāsanebhyah ekāṁsamuttarāsaṅgaṁ kṛtvā yenāyuṣmānānandastenānñjaliṁ praṇamya āyuṣmantamānandamidamavocan—kiṁcitte āryānanda śrutaṁ varṣoṣito bhagavān katameṣu janapadeṣu cārikāṁ cariṣyatīti, yadvayaṁ tadyātrikaṁ bhāṇḍaṁ samudānīmahe ? dharmatā caiṣā ṣaṇmahānagaranivāsino vaṇijo yasyāṁ diśi buddhā bhagavanto gantukāmā bhavanti, tadyātrikabhāṇḍaṁ samudānayanti |",
    "divy8:13": "sa kathayati—buddhaṁ bhagavantaṁ kiṁ na pṛcchatha ? durāsadā hi buddhā bhagavanto duṣprasahāḥ |",
    "divy8:14": "na śaknumo vayaṁ bhagavantaṁ praṣṭum |",
    "divy8:15": "mamāpi bhavanto durāsadā hi buddhā bhagavanto duṣprasahāḥ |",
    "divy8:16": "ahamapi na śaknomi bhagavantaṁ praṣṭum |",
    "divy8:17": "yadi bhadantānandasyāpi durāsadā buddhā bhagavanto duṣprasahāḥ, kathaṁ bhadantānando jānīte ’mukāṁ diśaṁ bhagavān gamiṣyatīti ? nimittena vā bhavantaḥ parikathayā vā |",
    "divy8:18": "kathaṁ nimittena ? yāṁ diśaṁ bhagavān gantukāmastato ’bhimukho niṣīdati, evaṁ nimittena |",
    "divy8:19": "kathaṁ parikathayā ? teṣāṁ janapadānāṁ varṇaṁ bhāṣate, evaṁ parikathayā |",
    "divy8:20": "kutomukho bhadantānanda bhagavān niṣīdati, katameṣāṁ ca janapadānāṁ varṇaṁ bhāṣate ? magadhābhimukho bhavanto bhagavān niṣīdati, māgadhakānāṁ janapadānāṁ varṇaṁ bhāṣate |",
    "divy8:21": "api tu bhavanto ’ṣṭādaśānuśaṁsā buddhacārikāyām |",
    "divy8:22": "katame ’ṣṭādaśa ? nāgnibhyaṁ nodakabhyaṁ na siṁhabhyaṁ na vyāghrabhyaṁ na dvīpitarakṣuparacakrabhyaṁ na caurabhayaṁ na gulmatarapaṇyātiyātrābhyaṁ na manuṣyāmanuṣyabhayam |",
    "divy8:23": "kālena ca kālaṁ divyāni rūpāṇi dṛśyante, divyāḥ śabdāḥ śrūyante, udārāś cāvabhāsāḥ prajñnyāyante, ātmavyākaraṇāni ca śrūyante, dharmasambhoga āmiṣasambhogo’ |",
    "divy8:24": "pābādhā ca buddhacandrikā |",
    "divy8:25": "|",
    "divy8:26": "atha saṁbahulāḥ śrāvastīnivāsino vaṇijah āyuṣmatah ānandasya bhāṣitamabhinandyānumodya āyuṣmata ānandasya pādau śirasā vanditvā utthāyāsanāt prakrāntāḥ |",
    "divy8:27": "dhartā khalu buddhā bhagavanto jīvanto dhriyanto yāpayanto mahākaruṇayā saṁcodyamānāḥ parānugrahapravṛttāḥ kālena kālamaraṇyacārikāṁ caranti, nadīcārikāṁ parvatacārikāṁ śmaśānacārikāṁ janapada cārikāṁ caranti |",
    "divy8:28": "asmiṁstvarthe buddho bhagavān magadheṣu janapadacārikāṁ cartukāmastadeva pravāraṇāṁ pravārayitvā āyuṣmantamānadāmāmantrayate sma—gaccha ānanda, bhikṣūṇāmārocaya itaḥ saptame divase tathāgato magadheṣu janapadeṣu cārikāṁ cāriṣyati |",
    "divy8:29": "yo yuṣmākam utsahate tathāgatena sārdhaṁ janapadacārikāṁ cartum, sa cīvarakarma karotu |",
    "divy8:30": "evaṁ bhadantetyāyuṣmānānando bhagavataḥ pratiśrutya bhikṣūṇāmārocayati—bhagavānāyuṣyanta itaḥ saptame divase magadheṣu janapadeṣu cārikāṁ cariṣyati |",
    "divy8:31": "yo yuṣmākamutsahate bhagavatā sārdhaṁ magadheṣu janapadeṣu cārikāṁ cartum, sa cīvarakarma karotu |",
    "divy8:32": "atha bhagavān bhikṣugaṇaparivṛto bhikṣusaṁghapuraskṛtaḥ saṁbahulaiśca śrāvastīnivāsibhirvaṇigbrāhmaṇagṛhapatibhiḥ sārdhaṁ magadheṣu janapadeṣu cārikāṁ prakrāntaḥ |",
    "divy8:33": "|",
    "divy8:34": "atha saṁbahulāśca śrāvastīnivāsino vaṇijo yena bhagavāṁstenopasaṁkrāntāḥ |",
    "divy8:35": "upasaṁkramya bhagavataḥ pādau śirasā vanditvā bhagavantamidamavocan—adhivāsayatvasmākaṁ bhagavān yāvacca śrāvastī yāvacca rājagṛham, atrāntarā cīvarapiṇḍapātaśayanāsanaglānapratyayabhaiṣajyapariṣkāraiḥ sārdhaṁ bhikṣusaṁghena |",
    "divy8:36": "adhivāsayati bhagavān saṁbahulānāṁ śrāvastīnivāsināṁ vaṇijāṁ tūṣṇībhāvena |",
    "divy8:37": "atha saṁbahulāḥ śrāvastīnivāsino vaṇijo bhagavatastūṣṇībhāvenādhivāsanāṁ viditvā bhagavato ’ntikāt prakrāntāḥ |",
    "divy8:38": "|",
    "divy8:39": "atha saṁprasthite buddhe bhagavati antarā ca śrāvastīmantarā ca rājagṛham, atrāntarānmahāṭavyāṁ caurasahasraṁ prativasati |",
    "divy8:40": "adrākṣīttaccaurasahasraṁ bhagavantaṁ sārthaparivṛtaṁ bhikṣusaṁghapuraskṛtam |",
    "divy8:41": "dṛṣṭvā ca punaḥ parasparaṁ kathayanti—gaccatu bhagavān saśrāvakasaṁghaḥ |",
    "divy8:42": "śeṣaṁ sārthaṁ muṣi ṣyāmaḥ |",
    "divy8:43": "ityanuvicintya sarve javena prasṛtā yena sārthaḥ |",
    "divy8:44": "bhagavatā abhihitah—kimetadbhavantaḥ samārabdham ? caurāḥ kathayanti—vayaṁ smo bhadanta caurā aṭavīcarāḥ |",
    "divy8:45": "nāsamākaṁ kṛṣir na vāṇijyā na gaurakṣyam |",
    "divy8:46": "anenopakrameṇa jīvikāṁ kalpayāmaḥ |",
    "divy8:47": "gacchatu bhagavān saśrāvakasaṁghaḥ |",
    "divy8:48": "śeṣaṁ sārthaṁ muṣiṣyāmaḥ |",
    "divy8:49": "bhagavānāha—mamaiṣa sārthaḥ saṁniśritaḥ |",
    "divy8:50": "api tu sakalasya sārthasya parigaṇayya suvarṇaṁ gṛhṇīdhvam |",
    "divy8:51": "tathā bhavatviti caurasahasreṇa pratijñnātam |",
    "divy8:52": "asmin sārthe ye upāsakā viṇijastaiḥ kṛtsnasya sārthasya mūlyaṁ gaṇayya caurāṇāṁ niveditam iyanti śatāni sahasrāṇi ceti |",
    "divy8:53": "tatasteṣāṁ caurāṇāṁ sārthaniṣkrayārthaṁ bhagavatā nidhānaṁ darśitam |",
    "divy8:54": "tatastena caurasahasreṇa sārthamūlyapramāṇaṁ suvarṇaṁ gṛhītam, avaśiṣṭaṁ tatraivāntarhitam |",
    "divy8:55": "evaṁ bhagavatā sārthaścaurasahasrāt pratimokṣitaḥ |",
    "divy8:56": "|",
    "divy8:57": "anupūrveṇa bhagavān rājagṛhamanuprāptaḥ |",
    "divy8:58": "punarapi bhagavān sārthaparivṛto bhikṣusaṁgha puraskṛto rājagṛhāt śrāvastīṁ saṁprasthitaḥ |",
    "divy8:59": "tathaiva caurasahasrasakāśāt sārtho niṣkrītaḥ |",
    "divy8:60": "evaṁ dvitricatuṣpanñcaṣaḍvārāṁśca cairasahasrasakāśādāgamanagamanena sārthaḥ paritrāto mūlyaṁ cānupradattam |",
    "divy8:61": "saptaṁ tu cāraṁ bhagavān sārtharahito bhikṣusaṁghapuraskṛtaḥ śāvastyā rājagṛhaṁ saṁprasthitaḥ |",
    "divy8:62": "adrākṣīccaurasahasraṁ buddhaṁ bhagavantaṁ sārthavirahitaṁ bhikṣusaṁghaparivṛtam |",
    "divy8:63": "dṛṣṭvā ca punaḥ parasparaṁ saṁlapanti—bhagavān gacchatu, bhikṣusaṁghaṁ muṣiṣyāṁḥ |",
    "divy8:64": "tatkasya hetoh ? eṣo hi bhagavān suvarṇapradaḥ |",
    "divy8:65": "ityuktvā sarvajavena pradhāvitā bhikṣūn muṣitumārabdhāḥ |",
    "divy8:66": "bhagavatā cābhihitāh—vatsāḥ, mama ete śrāvakāḥ |",
    "divy8:67": "caurāḥ kathayanti—jānāsyeva bhagavān—vayaṁ caurā aṭavīcarāḥ |",
    "divy8:68": "nāsmākaṁ kṛṣir na vaṇijyā na gaurakṣyam |",
    "divy8:69": "anena vayaṁ jīvikāṁ kalpayāmaḥ |",
    "divy8:70": "tato bhagavatā caurāṇāṁ mahānidhānaṁ darśitam, evaṁ coktāh—vatsāḥ, yāvadāptaṁ dhanaṁ gṛhṇītheti |",
    "divy8:71": "tatastena caurasahasreṇa tasmānmahānidhānādyāvadāptaṁ suvarṇamādattam, avaśiṣṭaṁ tatraivāntarhitam |",
    "divy8:72": "atha bhagavāṁstaccaurasahasram yāvadāptaṁ dhanena saṁtarpayitvā tato ’nupūrveṇa rājagṛhamanuprāptaḥ |",
    "divy8:73": "tatasteṣāṁ caurāṇāṁ buddhirutpannā—yā kācidasmākaṁ śrīsaubhāgyasampat, sarvāsau buddhaṁ bhagavantamāgamya |",
    "divy8:74": "yannu vayaṁ bhagavantaṁ saśrāvakasaṁghamasmin pradeśe bhojayema iti |",
    "divy8:75": "atrāntare nāsti kiṁcidbuddhānāṁ bhagavatāṁ mahākāruṇikānāmekarakṣāṇāmekavīrāṇāmadvayavādināṁ śamathavipaśyanāvihāriṇāṁ trividhadamathavastukuśalānāṁ caturṛddhipādacaraṇatalasupritiṣṭhitānāṁ caturoghottīrṇānāṁ caturṣu saṁgrahavastuṣu dīrgharātrakṛtaparicayānāṁ daśabalabalināṁ caturvaiśāradyaviśāradānāmudārārṣabhasamyaksiṁhanādanādināṁ panñcāṅgaviprahīṇānāṁ panñcaskandha vimocakānāṁ panñcagatisamatikrāntānāṁ ṣaḍāyatanabhedakānāṁ saṁghātavihāriṇāṁ ṣaṭpāramitāparipūrṇayaśasāṁ saptabodhyaṅgakusumāḍhyānāṁ saptasamādhipariṣkāradāyakānāmāryāṣṭāṅgamārgadeśikānāmāryamārgapudgalanāyakānāṁ navānupūrvasamāpattikuśalānāṁ navasamyojanavisamyojanakānāṁ daśadikparipūrṇayaśasāṁ daśaśatavaśavartiprativiśiṣtānāṁ trīrātrestrirdivasasya ṣaṭkṛtvo rātriṁdivasena buddhacakṣuṣā lokam vyavalokayantikasyānavaropitāni kuśalamūlānyavaropayāmi, kasyāvaropitāni vivardhayāmi, kaḥ kṛcchraprāptaḥ, kaḥ saṁkaṭaprāptaḥ, kaḥ saṁbādhaprāptaḥ, kaḥ kṛcchrasaṁkaṭasambādhaprāptaḥ, kaṁ kṛcchrasaṁkaṭasambādhāt parimocayāmi, ko ’pāyaniṁnaḥ, ko ’pāyapravaṇaḥ, ko ’pāyaprāgbhāraḥ, kamahamapāyād vyutthāpya svarge mokṣaphale ca pratiṣṭhāpayāmi, kasya kāmapaṅkanimagnasya hastoddhāramanuprayacchāmi, kasya buddhotpādavibhūṣitaṁ lokaṁ saphalīkaromi, kamāryadhanavirahitamāryadhanaiśvaryādhipatye pratiṣṭāpayeyam, ko hīyate ko vardhate |",
    "divy8:76": "apyevātikramedvelāṁ sāgaro makarālayaḥ |",
    "divy8:77": "na tu vaineyavatsānāṁ buddho velāmatikramet (1)|",
    "divy8:78": "yathā hi mātā priyamekaputrakaṁ hyavekṣate rakṣati cāsya jīvitam |",
    "divy8:79": "tathaiva vaineyajanaṁ tathagato hyavekṣate rakṣati cāsya saṁtatim (2)|",
    "divy8:80": "sarvajñnasaṁtānanivāsinī hi kāruṇyadhenurmṛgayatyakhinnā |",
    "divy8:81": "vaineyavatsān bhavaduḥkhanaṣṭān vatsān praṇaṣṭaniva vatsalā gauḥ (3)|",
    "divy8:82": "tato bhagavāṁsteṣāṁ caurāṇāṁ vaineyakālamapekṣya rājagṛhādanupūrveṇa bhikṣugaṇaparivṛto bhikṣugaṇapuraskṛto dānto dāntaparivāraḥ śāntaḥ śāntaparivāraścandanaścandanaparivāro mukto muktaparivāra āśvasta āśvastaparivāraḥ pūrvavat yāvanmahākaruṇayā samanvāgatas tāṁ sālāṭavīmanuprāptaḥ |",
    "divy8:83": "adrākṣīttaccaurasahasraṁ buddhaṁ bhagavantaṁ saśrāvakasaṁghaṁ dūrādevāgacchantam |",
    "divy8:84": "dṛṣṭvā ca punaścittānyabhiprasādya yena bhagavāṁstenopasaṁkrāntaḥ |",
    "divy8:85": "upasaṁkramya bhagavataḥ pādayor nipatya bhagavantamidamavodcan—adhivāsayatu asmākaṁ bhagavāñ śvo ’ntargṛhe bhaktena sārdhaṁ bhikṣusaṁghena |",
    "divy8:86": "adhivāsayati bhagavāṁstasya caurasasrasya tūṣṇībhāvena |",
    "divy8:87": "atha caurasahasraṁ bhagavatastūṣṇībhāvenādhivāsanāṁ viditvā bhagavato’ntikān prakrāntam |",
    "divy8:88": "|",
    "divy8:89": "atha taccaurasahasraṁ tāmeva rātriṁ śuci praṇītaṁ khādanīyabhojanīyaṁ samudānīya kālyamevotthāya āsanāni prajñnapya udakamaṇīn pratiṣṭhāpya, bhagavato dūtena kālamārocayati—samayo bhadanta, sajjaṁ bhaktam yasyedānīṁ bhagavān kālaṁ manyase |",
    "divy8:90": "atha bhagavān pūrvāhṇe nivāsya pātracīvaramādāya bhikṣugaṇaparivṛto bhikṣusaṁghapuraskṛto yena tasya caurasahasrasya bhaktābhisārastenopasaṁkrāntaḥ |",
    "divy8:91": "atha taccaurasahasraṁ buddhapramukhasya bhikṣusaṁghasya candanodakena pādau prakṣālayāmāsa |",
    "divy8:92": "atha bhagavān prakṣālitapāṇipādaḥ purastādbhikṣusaṁghasya prajñnapta evāsane niṣaṇṇaḥ |",
    "divy8:93": "niṣaṇṇaṁ buddhapramukhaṁ bhikṣusaṁghaṁ viditvā śucinā praṇītena khādanīyabhojanīyena svahastaṁ saṁtarpya saṁpravārya bhagavantaṁ bhuktavantaṁ viditvā dhautahastamapanītapātraṁ nīcatarāṇyāsanāni gṛhītvā bhagavataḥ purastānniṣaṇṇā dharmaśravaṇāya |",
    "divy8:94": "atha bhagavatā teṣāmāśayānuśayaṁ viditvā dhātuṁ prakṛtiṁ ca jñnātvā tādṛśī dharmadeśanā kṛtā, yāṁ śrutvā tena caurasahasreṇa tasminnevāsane niṣaṇṇena viṁśatiśikharasamudgataṁ satkāyadṛṣṭiśailaṁ jñnānavajreṇa bhittvā srotāpattiphalaṁ sākṣātkṛtam |",
    "divy8:95": "dṛṣṭasatyāśca kathayanti—idamasmākaṁ bhadanta na mātrā kṛtaṁ na pitrā kṛtaṁ na rājñnā na devatābhir na pūrvapretair na śramaṇabrāhmaṇair neṣṭair na svajanabandhuvargeṇa yadasmābhirbhagavantaṁ kalyāṇamitramāgamya |",
    "divy8:96": "uddhṛto narakatiryakpretebhyaḥ pādaḥ, pratiṣṭhāpitā devamanuṣyeṣu, paryantīkṛtaḥ saṁsāraḥ, ucchoṣitā rudhirāśrusamudrāḥ, uttīrṇā aśrusāgarāḥ, laṅghitā asthiparvatāḥ |",
    "divy8:97": "labhema vayaṁ bhadanta svākhyāte dharmavinaye pravrajyāmupasampadaṁ bhikṣubhāvam |",
    "divy8:98": "carema vayaṁ bhagavato ’ntike brahmacaryam |",
    "divy8:99": "tato bhagavatā brahmeṇa svareṇābhihitāh—eta vatsāḥ, carata brahmacaryam |",
    "divy8:100": "vācāvasāne bhagavato muṇḍāḥ saṁvṛttastraidhātukavītarāgāḥ samaloṣṭakānñcanā ākāśapāṇitalasamacittā vāsīcandanakalpā vidyāvidāritāṇḍakośā vidyābhijñnāpratisaṁvitprāptā bhavalābhalobhasatkāraparānmukhāḥ |",
    "divy8:101": "sendropendrāṇāṁ devānāṁ pūjyā mānyā abhivādyāśca saṁvṛttāḥ |",
    "divy8:102": "|",
    "divy8:103": "bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuh—paśya bhadanta bhagavatā idaṁ caurasahasraṁ saptavāraṁ dhanena saṁtarpayitvā atyantaniṣṭhe ’nuttare yogakṣeme nirvāṇe pratiṣṭhāpitam |",
    "divy8:104": "bhagavānāha—na bhikṣava etarhi, yathā atīte ’pyadhvani mayā asyaiva caurasahasrasya sakāśādanekabhāṇḍasahasraḥ sārtho niṣkrītaḥ, na ca śakitāḥ saṁtarpayitum |",
    "divy8:105": "tato mayā anekairduṣkaraśatasahasrairdevamanuṣyaduṣprāpyāṁ śakrabrahmādyairapi duradhigamāṁ badaradvīpayātrāṁ varṣaśatena sādhayitvā etadeva caurasahasramārabhya kṛtsno jāmbudvīpaḥ suvarṇarajatavaiḍūryasphaṭikādyai ratnaviśeṣairmanorathepsitaiścopakaraṇaviśeṣaiḥ saṁtarpayitvā daśabhiḥ kuśalaiḥ karmapathaiḥ pratiṣṭhāpitaḥ |",
    "divy8:106": "tacchruṇuta—bhūtapūrvaṁ bhikṣavo ’tīte ’dhvani asminneva jambudvīpe vārāṇasyāṁ nagaryāṁ brahmadatto nāma rājā rājyaṁ kārayati sma ṛddhaṁ ca kṣemaṁ ca subhikṣaṁ ca ākīrṇabahujanamanuṣyaṁ ca praśāntakalikalahaḍimbaḍamarataskaradurbhikṣarogāpagatam |",
    "divy8:107": "priyamivaikaputrakamiva rājyaṁ kārayati |",
    "divy8:108": "tena khalu samayena vārāṇasyāṁ priyaseno nāma sārthavāhaḥ prativasati āḍhyo mahādhano mahābhogo vaiśravaṇadhanapratispardhī |",
    "divy8:109": "tena sadṛśāt kulāt kalatramānītam |",
    "divy8:110": "sa tayā sārdhaṁ krīḍate ramate paricārayati |",
    "divy8:111": "atha anyatama udārapuṇyamaheśākhyaḥ sattvo ’nyatamasmāt praṇītāddevanikāyāccayutvā tasyāḥ prajāpatyāḥ kukṣimavakrāntaḥ |",
    "divy8:112": "panñcāveṇīyā dharmā ihaikatye paṇḍitajātīye mātṛgrāme |",
    "divy8:113": "katame panñca? raktaṁ puruṣaṁ jānāti, kālaṁ jānāti ṛtuṁ jānāti, garbhamavakrāntaṁ jānāti, yasyāḥ sakāśādgarbho ’vakrāmati taṁ jānāti, dārakaṁ jānāti dārikāṁ jānāti |",
    "divy8:114": "saceddārako bhavati, dakṣiṇaṁ kukṣiṁ niśritya tiṣṭhati |",
    "divy8:115": "saceddārikā bhavati, vāmaṁ kukṣiṁniśritya tiṣṭhati |",
    "divy8:116": "sā āttamanāḥ svāmina ārocayati—diṣṭyā āryaputra vardhasva, āpannasattvāsmi saṁvṛttā |",
    "divy8:117": "yathā ca me dakṣiṇaṁ kukṣiṁ niśritya tiṣṭhati, niyataṁ dārako bhaviṣyati |",
    "divy8:118": "so ’pyāttamanāttamanā udānamudānayati—apyevāhaṁ cirakālābhilaṣitaṁ putramukhaṁ paśyeyam |",
    "divy8:119": "jāto me syānnāvajātaḥ |",
    "divy8:120": "kṛtyāni me kuryāt |",
    "divy8:121": "bhṛtaḥ pratibharet |",
    "divy8:122": "dāyādyaṁ pratipadyeta |",
    "divy8:123": "kulavaṁśo me ciraṣṭhitikaḥ syāt |",
    "divy8:124": "asmākaṁ cāpyatītakālagatānāmuddiśya dānāni datvā puṇyāni kṛtvā nāṁnā dakṣiṇāmādiśet—idaṁ tayoryatratatropapannayorgacchatoranugacchatviti |",
    "divy8:125": "āpannasattvāṁ caināṁ viditvā upariprāsādatalagatāmayantritāṁ dhārayati—uṣṇa uṣṇopakaraṇaiḥ śīte śītopakaraṇairvaidyaprajñnaptairāhārair nātiśītair nātyuṣṇair nātitiktair nātyamlair nātilavaṇair nātimadhurair nātikaṭukair nātikaṣāyaistiktāmlalavaṇamadhurakaṭukakaṣāyavivarjitairāhāraiḥ |",
    "divy8:126": "hārārdhahāravibhūṣitagātrīmapsarasamiva nandanavanacāriṇīṁ manñcānmanñcaṁ pīṭhātpīṭhamanavatarantīmadharimāṁ bhūmim |",
    "divy8:127": "na cāsyākiṁcidamanojñnaśabdaśravaṇam yāvadeva garbhasya paripākāya |",
    "divy8:128": "sā aṣṭānāṁ vā navānāṁ vā māsānāmatyayāt prasūtā |",
    "divy8:129": "dārako jāto ’bhirūpo darśanīyaḥ prāsādiko gauraḥ kanakavarṇaśchatrākāraśirāḥ pralambabāhurvistīrṇalalāṭaḥ saṁgatabhrūstuṅganāso dṛḍhakaṭhinaśarīro mahānagnabalaḥ |",
    "divy8:130": "tasya jñnātayaḥ saṁgamya samāgamya trīṇi saptakānyekaviṁśatirātriṁdivasāni tasya jātasya jāto mahaṁ kṛtvā nāmadheyaṁ vyavasthāpayanti—kiṁ bhavatu dārakasya nāma? ayaṁ dārakaḥ priyasenasya sarthavāhasya putraḥ |",
    "divy8:131": "tadbhavatu dārakasya nāma supriya iti |",
    "divy8:132": "supriyo dārako ’ṣṭābhyo dhātrībhya upanyasto dvābhyāṁ kṣīradhātrībhyāṁ dvābhyāmaṁsadhātrībhyāṁ dvābhyāṁ maladhātrībhyāṁ krīḍanikābhyāṁ dhātrībhyām |",
    "divy8:133": "so ’ṣṭābhirdhātrībhurunnīyate vardhyate kṣīreṇa dadhnā navanītena sarpiṣā sarpimaṇḍena anyaiṣcottaptottapairupakaraṇaviśeṣaiḥ |",
    "divy8:134": "āśu vardhate hradasthamiva paṅkajam |",
    "divy8:135": "|",
    "divy8:136": "yadā mahān saṁvṛttastadā lipyāmupanyastaḥ |",
    "divy8:137": "saṁkhyāyāṁ gaṇanāyāṁ mudrāyāmuddhāre nyāse nikṣepe hastiparīkṣāyāmaśvaparīkṣāyāṁ ratnaparīkṣāyāṁ dāruparīkṣāyāṁ vastraparīkṣāyāṁ puruṣaparīkṣāyāṁ strīparīkṣāyām |",
    "divy8:138": "nānāpaṇyaparīkṣāsu paryavadātaḥ sarvaśāstrajñnaḥ saravakalābhijñnaḥ sarvaśilpajñnaḥ sarvabhūtarutajñnaḥ sarvagatigatijñnah uddhaṭṭako vācakaḥ paṇḍitaḥ paṭupracāraḥ paramatīkṣṇaniśitabuddhiḥ saṁvṛtto ’gnikalpa iva jñnānena |",
    "divy8:139": "sa yāni tāni rājñnāṁ kṣatriyāṇāṁ mūrdhnābhiṣiktānāṁ janapadaiśvaryasthāmavīryamanuprāptānāṁ mahāntaṁ pṛthivīmaṇḍalamabhinirjityādhyāvasatāṁ pṛthagbhavanti śilpasthānakarmasthānāni, tadyathā hastigrīvāyām aśvapṛṣṭhe rathe tsarudhanuḥṣu upayāne niryāṇe ’ṅkuśagrahe tomaragrahe chedye bhedye muṣṭibandhe padabandhe dūravedhe śabdavedhe’kṣuṇṇavedhe marmavedhe dṛḍHaprahāritāyām |",
    "divy8:140": "panñcasu sthāneṣu kṛtāvī saṁvṛttaḥ |",
    "divy8:141": "dharmatā caiṣā—na tāvat putrasya nāma nirgacchati yāvat pitā dhriyate |",
    "divy8:142": "athāpareṇa samayena priyasenaḥ sārthavāho glānībhūtaḥ |",
    "divy8:143": "sa mūlagaṇḍaputrapuṣpaphalabhaiṣajyairupasthīyamāno hīyata eva |",
    "divy8:144": "sarve kṣayāntā nicayāḥ patanāntāḥ samucchrayāḥ |",
    "divy8:145": "samyogā viprayogāntā maraṇāntaṁ ca jīvitam (4)|",
    "divy8:146": "iti sa kāladharmeṇa samyuktaḥ |",
    "divy8:147": "kālagate priyasene sārthavāhe brahmadattena kāśirājñnā supriyo mahāsārthavāhatve ’bhiṣiktaḥ |",
    "divy8:148": "tena sārthavāhabhūtena iyamevamrūpā mahāpratijñnā kṛtā—sarvattvā mayā dhanena saṁtarpayitavyāḥ |",
    "divy8:149": "alpaṁ ca deyaṁ bahavaśca yācakāḥ |",
    "divy8:150": "tato ’lpairahobhistaddhanaṁ parikṣayaṁ paryādānaṁ gatam |",
    "divy8:151": "atha supriyo mahāsārthavāhaḥ saṁlakṣayati—alpaṁ ca deyaṁ bahavaśca yācakāḥ |",
    "divy8:152": "tato ’lpairahobhistaddhanaṁ parikṣayaṁ paryādānaṁ gatam |",
    "divy8:153": "yannvahaṁ sāmudram yānapātraṁ samudānīya mahāsamudramavatareyaṁ dhanahārikaḥ |",
    "divy8:154": "tataḥ supriyo mahāsārthavāhaḥ sāmudrayānapātraṁ samudānīya pañcamātrairvaṇikśataiḥ sārdhaṁ mahāsamudramavatīrṇaḥ |",
    "divy8:155": "tato ’nupūrveṇa ratnadvīpaṁ gatvā ratnasaṁgrahaṁ kṛtvā svastikṣemābhyāṁ mahāsamudrāduttīrya sthalajairvahitrairbhāṇḍamāropya vārāṇasyabhimukhaḥ saṁprasthitaḥ |",
    "divy8:156": "aṭavīkāntāramadhyagataścaurasahasreṇāsāditaḥ |",
    "divy8:157": "tataste caurā muṣitukāmāḥ sarvajavena prasṛtāḥ |",
    "divy8:158": "supriyeṇa ca sarvāhenāvalokyābhihitāh—kimetadbhavantaḥ samārabdham? caurāḥ kathayanti—sārthavāha, tvamekaḥ svastikṣemābhyāṁ gaccha, avaśiṣṭaṁ sārthaṁ bhuṣiṣyāmaḥ |",
    "divy8:159": "sārthavāhaḥ kathayati mamaiṣa bhavantaḥ sārthaḥ saṁniśritaḥ |",
    "divy8:160": "nārhanti bhavanto muṣitum |",
    "divy8:161": "evamuktāścaurāḥ kathayanti—vayaṁ smaḥ sārthavāhacaurā aṭavīcarāḥ |",
    "divy8:162": "nāsmākaṁ kṛṣir na vāṇijyā na gaurakṣyam |",
    "divy8:163": "anena vayaṁ jīvikāṁ kalpayāmaḥ |",
    "divy8:164": "teṣāṁ supriyaḥ sārthavāhaḥ kathayati—sārthasya mūlyaṁ bhavanto gaṇyatām |",
    "divy8:165": "ahameṣāmarthe mūlyaṁ dāsyāmīti |",
    "divy8:166": "tataste vaṇijaḥ parasparaṁ mūlyaṁ gaṇayitvā caurāṇāṁ nivedayanti—iyanti śatāni sahasrāṇi ceti |",
    "divy8:167": "tataḥ supriyeṇa sārthavāhena bhāṇḍaniṣkrayārthe svaṁ dravyamanupradattam |",
    "divy8:168": "caurasakāśāt sārthaḥ paritrātaḥ |",
    "divy8:169": "evaṁ dvistriścatuḥpanñcaṣaḍvārāṁs tasyaiva caurasahasrasya sakāśāt supriyeṇa sārthavāhena sārthaḥ paritrāto mūlyaṁ cānupradattam |",
    "divy8:170": "yāvat saptaṁ tu vāraṁ supriyaḥ sārthavāho mahāsamudramavatīrṇaḥ |",
    "divy8:171": "tataḥ saṁsiddhayānapātro ’bhyāgato ’ṭavīkāntāramadhyagatastenaiva caurasahasreṇāsāditaḥ |",
    "divy8:172": "tataste caurā muṣitukāmāḥ sarvajavena prasṛtāḥ |",
    "divy8:173": "supriyeṇa ca sārthavāhenāvalokyābhihitāh—supriyo ’haṁ bhavantaḥ sārthavāhaḥ |",
    "divy8:174": "caurāḥ kathayanti—jānāsyeva mahāsārthavāha vayaṁ caurā aṭavīcarāḥ |",
    "divy8:175": "nāsmākaṁ kṛṣir na vāṇijyaṁ na gaurakṣyam |",
    "divy8:176": "anena vayaṁ jīvikāṁ kalpayāmaḥ |",
    "divy8:177": "tataḥ supriyeṇa sārthavāhena pūrvikāṁ pratijñnāmanusmṛtya dṛḍhapratijñnena tasya caurasahasrasya bhāṇḍamanupradattam |",
    "divy8:178": "supriyo mahāsārthavāhaḥ saṁlakṣayati—ime caurā labdhaṁ labdhamarthajātasaṁnicayaṁ kurvanti |",
    "divy8:179": "mayā ca mahatī pratijñnā kṛtā sarvasattvā dhanena mayā saṁtarpayitavyā iti |",
    "divy8:180": "so ’hamimaṁ caurasahasraṁ na śaknomi dhanena saṁtarpayitum |",
    "divy8:181": "kathaṁ punaḥ sarvasattvān dhanena saṁtarpayiṣyāmīti cintāparo middhamavakrāntaḥ |",
    "divy8:182": "|",
    "divy8:183": "atha tasya mahātmana udārapuṇyamaheśākhyasyodāracetasopapannasya sarvasattvamanorathaparipūrakasya lokahitārthamabhyudgatasya anyatarā maheśākhyā devatā upasaṁkramya samāśvāsayati—mā tvaṁ sārthavāha khedamāpadyasva |",
    "divy8:184": "ṛddhiṣyati te praṇidhiriti |",
    "divy8:185": "asti khalu mahāsārthavāha asminneva jambudvīpe badaradvīpo nāma mahāpattano ’manuṣyāvacarito maheśākhyamanuṣyādhiṣṭhitaḥ |",
    "divy8:186": "santi tasmin badaradvīpe pradhānāni ratnāni sarvasattvavicitramanorathaparipūrakāṇi |",
    "divy8:187": "yadi mahāsārthavāho badaradvīpayātrāṁ sādhayet, evamimāṁ mahatīṁ pratijñnāṁ pratinistareta |",
    "divy8:188": "iyaṁ hi mahāpratijñnā śakrabrahmādīnāmapi dustarā, prageva manuṣyabhūtasya |",
    "divy8:189": "ityuktavā sā devatā tatraivāntarhitā |",
    "divy8:190": "na ca śakitā supriyeṇa mahāsārthavāhena sā devatā praṣṭum—katarasyāṁ diśi badaradvīipaḥ kathaṁ vā tatra gamyata iti |",
    "divy8:191": "atha supriyasya sātrthavāhasya suptapratibuddhasya etadabhavat—aho bata me sā devatā punarapi darśayet, diśaṁ copāyaṁ ca vyapadiśed badaradvīpamahāpattanasya gamanāyeti cintāparo middhamavakrāntaḥ |",
    "divy8:192": "atha sā devatā tasya mahātmana udārapuṇyamaheśākhyasya dṛḍhodārapratijñnasyodāravīryaparākramanāmanikṣiptotsāhatāṁ viditvā upasaṁkramya evamāha—mā tvaṁ sārthavāha khedamāpadyasva |",
    "divy8:193": "asti khalu mahāsārthavāha paścime digbhāge panñcāntaradvīpaśatāni samatikramya sapta mahāparvatāḥ, uccaiśca pragṛhītāśca sapta ca mahānadyaḥ |",
    "divy8:194": "tān vīryabalena laṅghayitvā antaroddānamanulomapratilomadvayamāvartaḥ śaṅkhanābhaḥ śaṅkhanābhī ca nīlodastārakākṣaśca parvatau nīlagrīva eva ca vairambhā tāmrāṭavī vemṇugulmaḥ sapta parvatāḥ sakaṇṭakāḥ kṣāranadī triśaṅkuh ayaskilamaṣṭādaśavakro nadīślakṣṇa eva ca dhūmanetramudakaṁ saptaśīviṣaparvatā nadī bhavati paścimā |",
    "divy8:195": "anulomo pratilomo nāma mahāsamudraḥ |",
    "divy8:196": "anulomapratilome mahāsamudre manuṣyānavacarite anulomapratilomā vāyavo vānti |",
    "divy8:197": "tatra yo ’sau puruṣo bhavati maheśākhyo maheśākhyadevatāparigṛhītaḥ, sa mahatā puṇyabalena vīryabalena cittabalena mahāntaṁ plavamāsthāya anulomapratilomamahāsamudramavatarati |",
    "divy8:198": "sa yanmāsena gacchati, tadekena divasena pratyāhriyate |",
    "divy8:199": "evaṁ dvis triḥ |",
    "divy8:200": "hriyamāṇaśca pratyāhriyamāṇaśca yadi madhyamāmudakadhārāṁ pratipadyate, evamasau maitrībalaparigṛhīto lokahitārthamabhyudgamyottarati, nistarati, abhiniṣkramati |",
    "divy8:201": "anulomapratilomaṁ mahāsamudraṁ samatikramya anulomapratilomo nāma parvataḥ |",
    "divy8:202": "anulomapratilome mahāparvate ’manuṣyāvacarite ’nulomapratilomā nāma vāyavo vānti, yaiḥ puruṣastimirīkṛtanetro naṣṭasaṁjñnaḥ saṁtiṣṭhate |",
    "divy8:203": "sa vīryabalenātmānaṁ saṁdhārya tasmādeva mahāparvatādamoghāṁ nāmauṣadhīṁ samanviṣya gṛhītvā netre anñjayitvā śirasi baddhvā samālabhya anulomapratilomaṁ nāma mahāparvatamabhiniṣkramitavyam |",
    "divy8:204": "sacedetaṁ vidhimanutiṣṭhate, nāsya saṁmoho bhavati, svastikṣemeṇātikramatyanulomapratilomaṁ mahāparvatam |",
    "divy8:205": "sacedevaṁ vidhiṁ vā nānutiṣṭhati auṣadhīṁ vā na labhate, labdhvā vā na gṛhṇāti, sa ṣaṇmāsān muhyati, unmādamapi prāpnoti, ucchritya vā kālaṁ karoti |",
    "divy8:206": "anulomapratilomaṁ mahāparvataṁ samatikramya āvarto nāma mahāsamudraḥ |",
    "divy8:207": "tatra vairambhakā vāyavo vānti yaistadudakaṁ bhrāmyate |",
    "divy8:208": "tatra yo ’sau puruṣo bhavatyudārapuṇyavipākamaheśākhyo devatāparigṛhītaḥ, sa mahatā puṇyabalena vīryabalena cittabalena kāyabalena mahāntaṁ plavamāsthāya āvartaṁ mahāsamudramavarati |",
    "divy8:209": "sa ekasminnāvarte saptakṛtvo bhrāmayitvā nirudhyate |",
    "divy8:210": "yojanaṁ gatvā dvitīye āvarte unmajjate |",
    "divy8:211": "sa tasminnapyāvarte saptakṛtvo bhrāmayitvā nirudhyate |",
    "divy8:212": "evaṁ dvitīye tṛtīye caturthe panñcame ṣaṣṭhe āvarte saptakṛtvo bhrāmayitvā nirudhyate, yojanaṁ gatvā unmajjate |",
    "divy8:213": "evamasau maitrībalaparigṛhīto lokahitārthamabhyudgata uttarati nistaratyabhiniṣkrāmati |",
    "divy8:214": "āvartaṁ mahāsamudramabhiniṣkramya āvarto nāma parvato ’manuṣyāvacaritaḥ |",
    "divy8:215": "tatra śaṅkho nāma rākṣasaḥ prativasati raudraḥ paraprāṇaharo mahābalo mahākāyaḥ |",
    "divy8:216": "tasyopariṣṭādyojanamātre śaṅkhanābhī nāmauṣadhī divā dhūmāyate rātrau prajvalati |",
    "divy8:217": "sā nāgaparigṛhītā tiṣṭhati |",
    "divy8:218": "sa khalu nāgo divā svapiti rātrau carati |",
    "divy8:219": "tatra tena puruṣeṇa divā sukhasuptasya nāgasya ātmānaṁ samanurakṣatā nāgaśarīramaviheṭhayatā auṣadhibalena mantrabalena puṇyabalena śaṅkhanābhī auṣadhī grahītavyā |",
    "divy8:220": "gṛhītvā netre anñjayitvā śirasi baddhvā samālabhya āvartaḥ parvato ’dhiroḍhavyaḥ |",
    "divy8:221": "sacedetāṁ vidhimanutiṣṭhati, svastikṣemeṇātikrāmati āvartaṁ parvatamaviheṭhitaḥ śaṅkhanābhena rākṣasena |",
    "divy8:222": "sacedetāṁ vidhiṁ nānutiṣṭhati, auṣadhīṁ vā na labhate, labdhāṁ vā na gṛhṇāti, tamenaṁ śaṅkhanābho rākṣasaḥ panñcatvamāpādayati |",
    "divy8:223": "āvartaṁ parvatamatikramya nīlodo nāma mahāsamudraḥ |",
    "divy8:224": "gambhīro ’yaṁ gambhīrāvabhāsaḥ |",
    "divy8:225": "nīlode mahāsamudre tārākṣo nāma rākṣasaḥ prativasati raktanetraḥ pradīptaśiroruho vikṛtacaraṇadaśananayanaḥ parvatāyatakukṣiḥ |",
    "divy8:226": "sacet svapiti, vivṛtānyasya netrāṇi bhavanti, tadyathā acirodito bhāskaraḥ |",
    "divy8:227": "audārikāścāsya āśvāsapraśvāsā gurugurukāḥ pravartante yathā meghasya garjato ’śanyāṁ ca sphūrjatyāṁ śabdaḥ |",
    "divy8:228": "yadā jāgarti, nimīlitānyasya bhavanti netrāṇi |",
    "divy8:229": "tatra tena puruṣeṇa tasmādeva samudrakūlānmahāmakarināmauṣadhīṁ samanviṣya gṛhya netre anñjayitvā śirasi baddhvā samālabhya mahānataṁ plavamāsthāya suptaṁ tārākṣaṁ dakarākṣasaṁ viditvā pūrvabuddhabhāṣitāmeraṇḍāṁ nāma mahāvidyāmuccārayatā mantrapadāṁ dakarākṣasasamīpena gantavyam  sacedetāṁ vidhiṁ nānutiṣṭhati, auṣadhīṁ vā na labhate, labdhāṁ vā na gṛhṇāti, tamenaṁ tārākṣo dakarākṣasa ojaṁ vā ghaṭṭayati, cittaṁ vā kṣipati, sarveṇa vā sarvaṁ jīvitādvyaparopayati |",
    "divy8:230": "nīlodaṁ mahāsamudraṁ samatikramya nīlodo nāma mahāparvataḥ |",
    "divy8:231": "tatra nīlagrīvo nāma rākṣasaḥ prativasati panñcaśataparivāra ugratejā raudraḥ paraprāṇaharaḥ |",
    "divy8:232": "nīlodo mahāparvata ekanīlo ’khaṇḍo ’cchidro ’suṣiraḥ saṁvṛta ekaghanaḥ |",
    "divy8:233": "apīdānīmanimiṣaṁ paśyato netrāṇi vyābādhayate, mūrcchāṁ ca saṁjanayati |",
    "divy8:234": "tasyopariṣṭādyojanamātre ’moghā nāmauṣadhī vicitrarūpā |",
    "divy8:235": "sā nāgaparigṛhītā tiṣṭhati |",
    "divy8:236": "sa khalu nāgo dṛṣṭiviṣo ’pi śvāsaviṣo ’pi sparśaviṣo ’pi daṁṣṭrāviṣo ’pi |",
    "divy8:237": "yadā svapiti, tadā dhūmāyate |",
    "divy8:238": "yaḥ khalu tena dhūmena mṛgo vā pakṣī vā spṛśyate, sa panñcatvamāpadyate |",
    "divy8:239": "tatra tena puruṣeṇa śiraḥsnātenopoṣitena maitrāyatā karuṇāyatā avyāpannena cittenātmānaṁ samanurakṣatā nāgaśarīramaviheṭhayatā auṣadhī grahītavyā |",
    "divy8:240": "netre anñjayitvā śirasi baddhvā samālabhya anena vidhinā jānatānuṣṭhitena nīlodaḥ parvato ’bhiroḍhavyaḥ |",
    "divy8:241": "timiraṁ na bhaviṣyati, mūrcchā ca na bhaviṣyati |",
    "divy8:242": "na cāsya guhyakāḥ śarīre prahariṣyanti |",
    "divy8:243": "sacedetāṁ vidhiṁ nānutiṣṭhati, auṣadhīṁ vā na labhate, labdhāṁ vā na gṛhṇāti, tamenaṁ nīlagrīvo rākṣasaḥ panñcatvamāpādayiṣyati |",
    "divy8:244": "nīlodaṁ parvataṁ samatikramya vairambho nāma mahāsamudraḥ |",
    "divy8:245": "vairambhe mahāsamudre vairambhā nāma vāyavo vānti yaistadudakaṁ kṣobhyate, yatrāgatirmakarakacchapavallakaśiśumārādīnāṁ pretapiśācakumbhāṇḍakaṭapūtanādīnāṁ kaḥ punarvādo manuṣyāṇām |",
    "divy8:246": "tamutsṛjya uttareṇa vairambhasya mahāsamudrasya mahatī tāmrāṭavī anekayojanāyāmavistārā |",
    "divy8:247": "tasyāstāmrāṭavyā madhye mahat sālavanaṁ mahaccodapānam |",
    "divy8:248": "tatra tāmrākṣo nāma ajagaraḥ prativasati raudraḥ paraprāṇaharaḥ paramadurgandhaḥ panñcayojanāyāmaḥ |",
    "divy8:249": "sa ṣaṇmāsān svapiti |",
    "divy8:250": "yadā svapiti, tadā asya yojanaṁ sāmantakena lālāsya spharitvā |",
    "divy8:251": "tiṣṭhati, yadā jāgarti, alpāsya lālā bhavati |",
    "divy8:252": "tasyopariṣṭānmahān veṇugulmaḥ |",
    "divy8:253": "tasmin veṇugulme mahatyaśmaśilā |",
    "divy8:254": "tāṁ viryabalena utpāṭya guhā |",
    "divy8:255": "tasyāṁ guhāyāṁ saṁmohanī nāmauṣadhī |",
    "divy8:256": "sā rātriṁdivasaṁ prajvalati |",
    "divy8:257": "tāṁ gṛhītvā netre anñjayitvā śirasi baddhvā samālabhya suptaṁ tāmrākṣamajagaraṁ viditvā auṣadhībalena mantrabalena vā ajagarabhavanasamīpena gantavyam |",
    "divy8:258": "sacedetāṁ vidhimanutiṣṭhati, svastikṣemābhyāmatikramya aviheṭhitastāmrākṣeṇājagareṇa tataḥ paścānmūlaphalāni bhakṣayatā gantavyam |",
    "divy8:259": "mahatīṁ tāmrāṭavīmatikramya sapta parvatāḥ kaṇṭakaveṇupraticchannāḥ |",
    "divy8:260": "tatra tena puruṣeṇa tāmrapaṭṭaiḥ pādau baddhvā tān parvatān vīryabalena laṅghayitvā sapta kṣāranadyaḥ |",
    "divy8:261": "tāsāṁ tīre mahāśālmalīvanam |",
    "divy8:262": "tataḥ śālmalīphalakaiḥ plavaṁ baddhvā abhiruhyātikramitavyā aspṛśatā pānīyam |",
    "divy8:263": "sacet spṛśet, tadaṅgaṁ śīryate |",
    "divy8:264": "sapta kṣāranadīḥ samatikramya triśaṅkur nāma parvataḥ |",
    "divy8:265": "triśaṅkau parvate triśaṅkavo nāma kaṇṭakāstīkṣṇāḥ sutīkṣṇāḥ |",
    "divy8:266": "tatastena puruṣeṇa tāmrapaṭṭairvetrapāśaiḥ pādau baddhvā atikaramitavyam |",
    "divy8:267": "triśaṅkuparvatamatikramya triśaṅkur nāma nadī |",
    "divy8:268": "triśaṅkavo nāma kaṇṭakāstīkṣṇā aṣṭādaśāṅgulā udake ’ntargatāstiṣṭhanti |",
    "divy8:269": "tatra tena puruṣeṇa śālmalīphalakaiḥ plavaṁ baddhvā atikramitavyamaspṛśatā pānīyam |",
    "divy8:270": "sacet patati, tatraivānayena vyasanamāpadyate |",
    "divy8:271": "yathā triśaṅkuḥ parvataḥ, evaṁ triśaṅkukā nāma nadī |",
    "divy8:272": "evamayaskilaḥ parvato ’yaskilā nāma nadī |",
    "divy8:273": "ayaskilānadīmatikarmya aṣṭādaśavakro nāma parvataḥ |",
    "divy8:274": "ucchritaśca sarvataḥ saṁvṛto ’dvārakaśca |",
    "divy8:275": "asya na kiṁcit nistaraṇamanyatra vṛkṣāgrād vṛkṣamadhiruhya gantavyam |",
    "divy8:276": "aṣṭādaśavakraṁ parvatamatikramya aṣṭādaśavakrikā nāma nādī grāhamakarākulā saṁvṛtā ca |",
    "divy8:277": "tatra vetrapāśaṁ baddhvā atikramitavyam |",
    "divy8:278": "sacet patati, anayena vyasanamāpadyate |",
    "divy8:279": "aṣṭādaśavakrikāṁ nadīmatikramya ślakṣṇo nāma parvataḥ |",
    "divy8:280": "ślakṣṇaḥ parvato mṛdurucchrito ’dvārakaśca |",
    "divy8:281": "na cāsya kiṁcinnistaraṇam |",
    "divy8:282": "tatrāyaskīlānāṁ koṭyātikramitavyam |",
    "divy8:283": "ślakṣṇaṁ parvatamatikramya ślakṣṇā nāma nadī grāhamakarākulā |",
    "divy8:284": "saṁvṛtā ca sā nadī |",
    "divy8:285": "tatra vetrapāśān baddhvā atikaramitavyam |",
    "divy8:286": "sacet patati, anayena vyasanamāpadyate |",
    "divy8:287": "ślakṣṇāṁ nadīmatikramya dhūmanetro nāma parvato dhūmāyate saṁdhūmāyate |",
    "divy8:288": "yena khalu tena dhūmena mṛgā vā pakṣiṇo vā spṛśyante, panñcatvamāpadyante |",
    "divy8:289": "dhūmanetraḥ parvata ucchrito mahāprapāto ’dvārakaśca |",
    "divy8:290": "tatra tena puruṣeṇa guhā paryeṣitavyā |",
    "divy8:291": "guhāṁ samanviṣya tenātra guhādvāramauṣadhibalena mantrabalena ca moktavyam |",
    "divy8:292": "sā ca khalu guhā āśīviṣaparipūrṇā tiṣṭhati |",
    "divy8:293": "te khalu āśīviṣā dṛṣṭiviṣā api, sparśaviṣā api |",
    "divy8:294": "dhūmanetrasya parvatasyopariṣṭānmahadudakapalvalam |",
    "divy8:295": "tasminnudakapalvale mahatyaśmaśilā |",
    "divy8:296": "tāṁ vīryabalenaotpāṭya guhā |",
    "divy8:297": "tasyāṁ guhāyāṁ saṁjīvanī nāmauṣadhī jyotīrasaśca maṇirdīpaprabhāsaḥ |",
    "divy8:298": "tāmauṣadhīṁ gṛhītvā saśīrṣapādaṁ samālabhya tāṁ cauṣadhīṁ gṛhītvā guhā praveṣṭavyā |",
    "divy8:299": "auṣadhībalena mantrabalena auṣadhīprabhāvāccāśīviṣāḥ kāye na kramiṣyanti |",
    "divy8:300": "evaṁ hi tasmāt parvatānnistaraṇaṁ bhaviṣyati |",
    "divy8:301": "dhūmanetraparvatamatikramya saptāśīviṣaparvatāḥ |",
    "divy8:302": "auṣadhībalena mantrabalena ca saptāśīviṣaparvatā atikramitavyāḥ |",
    "divy8:303": "saptāśīviṣaparvatānatikramya saptaśīviṣanadyaḥ |",
    "divy8:304": "tīkṣṇagandhā nāma tatrāśīviṣāḥ |",
    "divy8:305": "tatra tena puruṣeṇa māṁsapeśyanveṣitavyā |",
    "divy8:306": "tāsāmāśīviṣanadīnāṁ tīre śālmalīvanam |",
    "divy8:307": "tataḥ śālmalīphalakaiḥ plavaṁ baddhvā māṁsapeśyā ātmānamācchādya adhiroḍhavyam |",
    "divy8:308": "tatastā āśīviṣā māṁsagandhena pārāt pāraṁ gamiṣyanti |",
    "divy8:309": "saptāśīviṣamatikramya mahān sudhāvadātaḥ parvataḥ, uccaśca pragṛhītaśca |",
    "divy8:310": "so ’dhiroḍhavyas tatra drakṣyasi mahāntaṁ sauvarṇabhūmiṁ pṛthivīpradeśaṁ puṣpaphalacchāyāvṛkṣopaśobhitam |",
    "divy8:311": "rohitakāñ janapadān ṛddhāṁśca kṣemāṁśca subhikṣāṁśca ākīrṇabahujanamanuṣyāṁśca |",
    "divy8:312": "rohitakaṁ ca mahānagaraṁ dvādaśayojanāyāmaṁ saptayojanavistṛtaṁ saptaprākāraparikṣiptaṁ dvāṣaṣṭidvāropaśobhitaṁ bhavanaśatasahasravirājitaṁ suviviktarathyāvīthicatvaraśṛṅgāṭakāntarāpaṇam |",
    "divy8:313": "vīṇā vallikā mahatī sughoṣakaiḥ śrotrābhirāmaiśca gītadhvanibhiranuparataprayogaṁ nānāpaṇyasaṁvṛddhaṁ nityapramuditajanaughasaṁkulaṁ tridaśendropendrasadṛśodyānasabhāpuṣkariṇīsampannaṁ kādambahaṁsakāraṇḍavacakravākopaśobhitataḍāgaṁ rohitakaṁ mahārājādhyuṣitaṁ mahāpuruṣavaṇignisevitam |",
    "divy8:314": "yatra maghaḥ sārthavāhaḥ prativasati abhirūpo darśanīyaḥ prāsādikaḥ paṇḍito vyakto medhāvī āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī dvīpāntaradvīpagamanavidhijñno mahāsamudrayānapātrayāyī |",
    "divy8:315": "sa te badaradvīpamahāpattanasya pravṛttimākhyāsyati, nimittāni, ca darśayiṣyati |",
    "divy8:316": "yathoktaṁ ca vidhimanuṣṭhāsyasi, na ca khedamāpatsyase |",
    "divy8:317": "evaṁ mahāsārthavāha paramaduṣkarakāraka imāṁ sumerumalayamandarasadṛśīṁ dṛḍhāṁ pratijñnāṁ nistariṣyasi |",
    "divy8:318": "iyaṁ ca mahāpratijñnā śakrabrahmādīnāmapi duṣkarā, prāgeva manuṣyabhūtānām |",
    "divy8:319": "|",
    "divy8:320": "ityuktvā sā devatā tatraivāntarhitā |",
    "divy8:321": "atha supriyaḥ sārthavāhaḥ suptapratibuddho devatāvacanaṁ śrutvā paramavismayamāpannaścintayati—nūnamanayā devatayā anekairevaṁvidhaiḥ paramaduṣkaraśatasahasrairbadaradvīpayātrā sādhitapūrvā bhaviṣyati |",
    "divy8:322": "yadi tāvat sādhitā, duṣkarakārikā iyaṁ devatā |",
    "divy8:323": "atha sādhyamānā, dṛṣṭāḥ paramaduṣkarakārakāste manuṣyāḥ, yairanekairduṣkaraśatasahasrairbadaradvīpayātrā sādhitā |",
    "divy8:324": "atiduṣkaraṁ caitadasmābhiḥ karaṇīyam |",
    "divy8:325": "athavā yadyapyahaṁ lokahitārthe pratipadyeyam, saphalo me pariśramaḥ syāt |",
    "divy8:326": "yathā anekairduṣkaraśatasahasrairbadaradvīpamahāpattanayātrāṁ sadhayiṣyāmi, paraṁ lokānugrahaṁ kariṣyāmi |",
    "divy8:327": "te ’pi manuṣyāḥ, yairanekairduṣkaraśatasahasrairbadaradvīpayātrā sādhitapūrvā |",
    "divy8:328": "ahamapi manuṣyaḥ |",
    "divy8:329": "taiḥ sādhitā |",
    "divy8:330": "kasmādahaṁ na sādhayiṣyāmītyanuvicintya supriyo mahāsārthavāho dṛḍhapratijñno dṛḍhavīryaparākramo ’nikṣiptotsāha udārapuṇyavipākamaheśākhyo |",
    "divy8:331": "lokahitārthamabhyudgato yathopadiṣṭoddeśasmṛtiparigṛhīto dṛḍhapratijñnāṁ samanusmṛtya mahatā vīryabalena ekākī advitīyavyavasāyo yathopadiṣṭāni panñcāntaradvīpaśatāni samatikrāmati |",
    "divy8:332": "sapta mahāparvatān, sapta mahānadyo vistareṇa sarvāṇi saṁkaṭāni yathoktena vidhinā mūlakandaphalāhāro guṇavati phalake baddhvā paripūrṇairdvādaśabhirvarṣai rohitakaṁ mahānagaramanuprāptaḥ |",
    "divy8:333": "udyāne sthitvā anyatamaṁ puruṣamāmantrayate—kaścidbhoḥ puruṣa asmin rohitake mahānagare magho nāma sārthavāhaḥ prarivasati? sa evamāha—asti bhoḥ puruṣa |",
    "divy8:334": "kiṁ tarhi mahāvyādhinā grastaḥ |",
    "divy8:335": "sthānametadvidyate yattenaivābādhena kālaṁ kariṣyatīti |",
    "divy8:336": "atha supriyasya mahāsārthavāhasyaitadabhavat—mā haiva magho mahāsārthavāho ’dṛṣṭa eva kālaṁ kuryāt |",
    "divy8:337": "ko me vyapadeśaṁ kariṣyati tasya badaradvīpamahāpattanasya gamanāyeti viditvā tvaritatvaritam yena maghasya sārthavāhasya niveśanaṁ tenopasaṁkrāntaḥ |",
    "divy8:338": "sa dvāre nivāryate, na labhate praveśaṁ mahāsārthavāhadarśanāya |",
    "divy8:339": "dharmatā khalu kuśalā bodhisattvāsteṣu teṣu śilpasthānakarmasthāneṣu |",
    "divy8:340": "tato vaidyasaṁjñnāṁ ghoṣayitvā praviṣṭaḥ |",
    "divy8:341": "adrakṣīt supriyo mahāsārthavāho ’riṣṭādhyāyeṣu viditavṛttāntah—maghaḥ sārthavāhaḥ ṣaḍbhirmāsaiḥ kālaṁ kariṣyatīti viditvā supriyo mahāsārtahvāho ’dhītya vaidyamatāni svayameva mūlagaṇḍapatrapuṣpaphalabhaiṣajyānyānulomikāni vyapadiśati sma vyādhivyupaśamārtham |",
    "divy8:342": "paraṁ cainaṁ toṣayati citrākṣaravyanñjanapadābhidhānaiḥ, śāstrabaddhābhiḥ, kathābhiḥ, nānāśrutimanorathākhyāyikābhiḥ saṁranñjayati |",
    "divy8:343": "dākṣyadākṣiṇyacāturyamādhuryopetamupasthānakarmaṇi satputra iva pitaraṁ bhaktyā gauraveṇa śuśrūṣate |",
    "divy8:344": "tato maghasya sārthavāhasya kṣemaṇīyataraṁ cābhūdyāpanīyataraṁ ca |",
    "divy8:345": "saṁjñnā anena pratilabdhā |",
    "divy8:346": "atha magho mahāsārthavāhaḥ pratilabdhasaṁjñnaḥ supriyaṁ mahāsārthavāhamidamavocat—kuto bhavāñ jñnānavijñnānasampanno ’bhirūpo darśanīyaḥ prāsādikaḥ paṇḍito vyakto medhāvī paṭupracāraḥ sarvaśāstrajñnaḥ sarvaśāstraviśāradaḥ sarvakalābhijñnaḥ sarvabhūtarutajñna iṅgitajñna? kiṁ jātyā bhavān? kiṁgotrah? kena vā kāraṇena amanuṣyāvacaritaṁ deśamabhyāgatah? evamūktaḥ supriyaḥ sārthavāhaḥ kathayati—sādhu sādhu mahāsārthavāha |",
    "divy8:347": "kāle ’smi mahāsarthavāhena jātikulagotrāgamanaprayojanaṁ pṛṣṭaḥ |",
    "divy8:348": "atha supriyo mahāsārthavāho maghāya sārthavāhāya jātikulagotrāgamanaprayojanaṁ vistareṇārocayati sma, paraṁ cainaṁ vijñnāpayati—sārvāhānubhāvādahaṁ badaradvīpamahāpattanaṁ paśyeyam |",
    "divy8:349": "evamahaṁ syāt paripūrṇamanoratho nistīrṇadṛḍhapratijñnaḥ sarvasattvamanorathaparipūrakaḥ |",
    "divy8:350": "atha magho mahāsārthavāhaḥ supriyasya mahāsārthavāhasyāśrutapūrvāṁ parahitārthamabhyudyatāṁ dṛḍhapratijñnāṁ śrutvā paramavismayajāto ’nimiṣadṛṣṭiḥ suciraṁ nirīkṣya supriyaṁ mahāsārthavāhamidamavocat—taruṇaśca bhavān dharmakāmaśca |",
    "divy8:351": "āścaryamamānuṣaparākramaṁ te paśyāmi, yo nāma bhavāñ jambudvīpādamanuṣyāvacaritaṁ parvatasamudranadyottaraṇaṁ kṛtvā ihāgataḥ, yatrāmanuṣyāḥ pralayaṁ gacchanti, prāgeva manuṣyāḥ |",
    "divy8:352": "devaṁ tadbhavantaṁ paśyāmi devānyatamaṁ vā manuṣyaveṣadhāriṇam |",
    "divy8:353": "na te kiṁciddustaramasādhyaṁ vā |",
    "divy8:354": "api tu ahaṁ mahāvyādhinā grasto mumūrṣuḥ |",
    "divy8:355": "bhavāṁścāyātaḥ |",
    "divy8:356": "api tu ko bhavato ’rthe parahitārthe ’bhyudyatasyātmaparityāgamapi na kuryāt? tena hi vatsa kṣipraṁ maṅgalapotaṁ samudānaya, saṁvaraṁ cāropaya, yadāvayoryātrāyanaṁ bhaviṣyatīti |",
    "divy8:357": "evaṁ sārthavāheti supriyo mahāsārthavāho maghāya mahāsārthavāhāya pratiśrutya maṅgalapotaṁ samudānīya saṁvaraṁ cāropya yena magho mahāsārthavāhastenaopasaṁkrāntaḥ |",
    "divy8:358": "upasaṁkramya maghaṁ sārthavāhamidamavocat—deva samudānīto maṅgalapotaḥ, saṁvaraṁ cāropitam, yasyedānīṁ mahāsārthavāhaḥ kālaṁ manyate |",
    "divy8:359": "atha magho mahāsārthavāho vadaradvīpamahāpattanagamanakṛtabuddhiḥ svajanabandhuvargaputradāramitrāmātyajñnātisālohitaiḥ sabhṛtyavargeṇa ca rohitakarājñnā ca nivāryamāṇo ’pi guṇavati phalake baddhvā āśu supriyasārthavāhasahāyo maṅgalapotamabhiruhya mahāsamudramavatīrṇaḥ |",
    "divy8:360": "atha magho mahāsārthavāhaḥ supriyasya mahāsārthavāhasya kathayati—ahaṁ bāḍhaglāno na śakyāmi sthiyo gantum |",
    "divy8:361": "tadarhasi śayyāṁ kalpayitum yatrāhamapāśrito gamiṣyāmīti |",
    "divy8:362": "api tu asmin mahāsamudre yāvadevaṁvidhāni nimittāni bhavanti udakasya varṇasaṁsthānāni ca mama nivedayitavyāni |",
    "divy8:363": "yathā anekāni yojanaśatāni gatvā adrākṣīt supriyo mahāsārthavāha ekapāṇḍaraṁ pānīyam |",
    "divy8:364": "dṛṣṭvā punarmaghāya sārthavahāyārocayati—yatkhalu mahāsārthavāha jānīyāḥ, ekapāṇḍaraṁ pānīyaṁ paśyāmi |",
    "divy8:365": "evamukte maghaḥ sārthavāhaḥ kathayati—naitanmahāsārthavāha ekapāṇḍaraṁ pānīyam |",
    "divy8:366": "api tu paśyasi tvaṁ dakṣiṇakena mahatsudhāparvatam yadidaṁ tasyaitadanubhāvena pānīyaṁ ranñjitam |",
    "divy8:367": "yatraikaviṁśatidhātugotrāṇi, yaṁ paktvā suvarṇarūpyavaiḍūryānyabhinirvartante, yadeke jāmbudvīpakā manuṣyā ratnānyādāya pratinivartante |",
    "divy8:368": "idaṁ badaradvīpamahāpattanasya prathamanimittam |",
    "divy8:369": "punarapi gacchan paśyati supriyo mahāsārthavāhaḥ śastravarṇaṁ pānīyam |",
    "divy8:370": "dṛṣṭvā ca punarmaghāya sārthavāhāyārocayati—yat khalu mahāsārthavāha jānīyāh—śastravarṇaṁ pānīyaṁ dṛśyate |",
    "divy8:371": "maghaḥ sārthavāhaḥ kathayati—naitacchastravaṇa pānīyam |",
    "divy8:372": "paśyasi tvaṁ dakṣiṇakeṇa mahacchastraparvatam |",
    "divy8:373": "tasyaitadanubhāvena pānīyaṁ ranñjitam |",
    "divy8:374": "atrāpyanekāni dhātugotrāṇi, yaṁ paktvā suvarṇarūpyavaidūryasphaṭikānyabhinirvartante, yadeke jāmbudvīpakā manuṣyā ratnānyādāya pratinivartante |",
    "divy8:375": "idaṁ badaradvīpamahāpattanasya dvitīyaṁ nimittam |",
    "divy8:376": "evaṁ lohaparvatāstāmraparvatā rūpyaparvatāḥ suvarṇaparvatāḥ sphaṭikaparvatā vaidūryaparvatāḥ |",
    "divy8:377": "adrākṣīt supriyo mahāsārthavāho nīlapītalohitāvadātaṁ pānīyam, antarjale ca dīpārciṣaḥ paśyati dīpyamānāḥ |",
    "divy8:378": "dṛṣṭvā ca punarmaghāya sārthavāhāyārocayati—yatkhalu mahāsārthavāha jānīyāh—nīlapītalohitāvadātaṁ pānīyaṁ dṛśyate, antarjale ca dīpārciṣo dīpyamānāḥ |",
    "divy8:379": "evemukte magho mahāsārthavāhaḥ kathayati—naitanmahāsārthavāha nīlapītalohitāvadātaṁ pānīyam, nāpyete dīpā iva dīpyante |",
    "divy8:380": "paśyasi tvaṁ dakṣiṇakena catūratnamayaṁ parvatam |",
    "divy8:381": "tasyaitadanubhāvena pānīyaṁ ranñjitam |",
    "divy8:382": "ye ’pyete dīpā iva dīpyante, ete ’ntargatā auṣadhyo dīpyante |",
    "divy8:383": "atrāpyanekāni dhātugotrāṇi, yaṁ paktvā suvarṇarūpyavaidūryasphaṭikānyabhinirvartante, yatraike jāmbudvīpakā manuṣyā ratnānyādāya pratinivartante |",
    "divy8:384": "idaṁ badaradvīpamahāpattanasya daśamaṁ nimittam |",
    "divy8:385": "api tu mahāsārthavāha iyantyevāhaṁ badaradvīpamahāpattanasya daśa nimittāni jāne gamanaṁ prati, ataḥ pareṇa na jāne |",
    "divy8:386": "evamukte supriyo mahāsārthavāhaḥ kathayati—kadā badaradvīpamahāpattanasya gamanāyānto bhaviṣyati? evamukte maghaḥ sārthavāhaḥ kathayati—mayāpi supriya badaradvīpamahāpattanaṁ kārtsyena na dṛṣṭam |",
    "divy8:387": "api tu mayā śrutaṁ paurāṇānāṁ mahāsārthavāhānāmantikājjīrṇānāṁ vṛddhānāṁ mahallakānām—ito jalamapahāya paścimāṁ diśaṁ sthalena gamyate |",
    "divy8:388": "tena caivamabhihitam, maraṇāntikāścāsya vedanāḥ prādurbhūtāḥ |",
    "divy8:389": "tataḥ supriyāya mahāsārthavāhāya kathayati—maraṇāntikā me vedanāḥ prādurbhūtāḥ |",
    "divy8:390": "etattvaṁ maṅgalapotaṁ tīramupanīya vetrapāśaṁ baddhvā maccharīre śarīrapūjāṁ kuruṣva |",
    "divy8:391": "tataḥ supriyo mahāsārthavāhastaṁ maṅgalapotaṁ tīramupanīya vetrapāśaṁ badhnāti |",
    "divy8:392": "atrāntare magho mahāsārthavāhaḥ kālagataḥ |",
    "divy8:393": "atha supriyo mahāsārthavāho maghaṁ sārthavāhaṁ kālagataṁ viditvā sthale utthāpya śarīre śarīrapūjaṁ kṛtvā cintayati—maṅgalapotamāruhya yāsyāmīti |",
    "divy8:394": "sa ca poto vāyunā vetrapāśaṁ chittvā apahṛtaḥ |",
    "divy8:395": "tataḥ supriyo mahāsārthavāhaścatūratnamayasya parvatasya dakṣiṇena pārśvenāṭavyāṁ sthalena saṁprasthito mūlaphalāni bhakṣayamāṇaḥ |",
    "divy8:396": "anekāni yojanāni gatvā adrākṣīt ślakṣṇaṁ parvatamanupūrvapravaṇamanupūrvaprāgbhāram |",
    "divy8:397": "na śakyate ’bhiroḍhum |",
    "divy8:398": "tataḥ supriyo mahāsārthavāho madhunā pādau pralipyābhirūḍhaśca, avatīrṇaśca, anekāni yojanāni gatvā mūlaphalāhāro gataḥ |",
    "divy8:399": "sa tatra paśyati mahāntaṁ parvatamuccaṁ ca pragṛhītaṁ ca |",
    "divy8:400": "niḥsaraṇaṁ paryeṣamāṇo na labhate, na cāsya kaścinniḥsaraṇavyapadeṣṭā |",
    "divy8:401": "tataścintāparaḥ śayitaḥ |",
    "divy8:402": "tatra ca parvate nīlādo nāma yakṣaḥ prativasati |",
    "divy8:403": "sa saṁlakṣayati—ayaṁ bodhisattvo lokahitārthamudyataḥ parikliśyate, yannvahamasya sāhāyyaṁ kalpayeyam |",
    "divy8:404": "idamanucintya supriyaṁ mahāsārthavāhamidamavocat—ito mahāsārthavāha pūrveṇa yojanaṁ gatvā trīṇi parvataśṛṅgāṇyanupūrvaniṁnānyanupūrvapravaṇānyanupūrvaprāgbhārāṇi |",
    "divy8:405": "tatra tvayā vetraśiṭām(?) baddhvā atikramitavyam |",
    "divy8:406": "atha supriyo mahāsārthavāhaḥ suptaprabuddho vetraśiṭām baddhvā tāni parvataśṛṅgāṇyatikrāntaḥ |",
    "divy8:407": "bhūyaḥ saṁprasthito ’drākṣīt supriyo mahāsāthavāhaḥ sphaṭikaparvataṁ ślakṣṇaṁ nirālambamagamyaṁ manuṣyamātrasya |",
    "divy8:408": "na cāsyopāyaṁ paśyati taṁ parvatamabhirohaṇāyeti viditvā cintāparo ’horātramavasthitaḥ |",
    "divy8:409": "tasmiṁśca parvate candraprabho nāma yakṣaḥ prativasati |",
    "divy8:410": "sa cintāparaṁ sārthavāhaṁ viditvā lokahitārthamabhyudyataṁ mahāyānasamprasthitaṁ prasannacittaṁ copetyāśvāsayati—na khalu mahāsārthavahena viṣādaḥ karaṇīya iti |",
    "divy8:411": "pūrveṇa krośamātraṁ gatvā mahaccandanavanam |",
    "divy8:412": "tasmiṁśca candanavane mahatyaśmaśilā |",
    "divy8:413": "tāṁ vīryabalenotpāṭya guhāṁ drakṣyasi |",
    "divy8:414": "tasyāṁ guhāyāṁ prabhāsvarā nāmauṣadhī panñcaguṇopetā |",
    "divy8:415": "tayā gṛhītayā nāsya kāye śastraṁ kramiṣyati, amanuṣyāścāvatāraṁ na lapsyante, balaṁ ca vīryaṁ ca saṁjanayati, ālokaṁ ca karoti |",
    "divy8:416": "tenālokena drakṣyasi catūratnamayaṁ sopānam |",
    "divy8:417": "tena sopānena sphaṭikaparvatamatikramitavyam |",
    "divy8:418": "sphaṭikaparvatamatikrāntasya te prabhāsvarā auṣadhyantardhāsyati |",
    "divy8:419": "tatra te na śocitavyaṁ na kranditavyaṁ na paridevitavyam |",
    "divy8:420": "atha candraprabho yakṣaḥ supriyaṁ mahāsārthavāhaṁ samanuśāsya tatraivāntarhitaḥ |",
    "divy8:421": "atha supriyo mahāsārthavāhaścandraprabheṇa mahāyakṣeṇa samāśvāsya ādeśitamārgo yathoktena vidhinā sphaṭikaparvatamatikrāntaḥ |",
    "divy8:422": "atikrāntasya cāsya prabhāsvarā auṣadhyantarhitā |",
    "divy8:423": "bhūyaḥ saṁprasthito ’drākṣīt supriyo mahāsārthavāhaḥ sauvarṇaṁ mahānagaramārāmasampannaṁ puṣkariṇīsampannam |",
    "divy8:424": "tataḥ supriyo mahāsārthavāho nagaradvāraṁ gataḥ |",
    "divy8:425": "yāvadbaddhaṁ nagaraṁ paśyati |",
    "divy8:426": "dṛṣṭvā ca punarudyānaṁ gatvā cintayati—yadyapyahaṁ nagaramadrākṣam, tadapi śūnyam |",
    "divy8:427": "kadā badaradvīpasya mahāpattanasyāgamanāyādhvā bhaviṣyatīti viditvā śayitaḥ |",
    "divy8:428": "atha sā pūrvadevatā supriyaṁ mahāsārthavāhaṁ durmanasaṁ viditvā rātryāḥ pratyūṣasamaya uṣasaṁkramya samāśvāsya utkarṣayati—sādhu sādhu mahāsārthavāha, nistīrṇāni te mahāsamudraparvatanadīkāntārāṇi manuṣyāmanuṣyāgamyāni |",
    "divy8:429": "saṁprāpto ’si badaradvīpamahāpattanaṁ manuṣyāmanuṣyānavacaritaṁ maheśākhya puruṣādhyuṣitam |",
    "divy8:430": "kiṁ tarhi na sāmpratamapramādaḥ karaṇīyaḥ |",
    "divy8:431": "indriyāṇi ca gopayitavyāni cakṣurādīni, kāyagatā smṛtirbhāvayitavyā |",
    "divy8:432": "śvobhūte nagaradvāraṁ trikoṭayitavyam |",
    "divy8:433": "tataścatasraḥ kinnarakanyā nirgamiṣyanti abhirūpā darśanīyāḥ prasādikāścāturyamādhuryasampannāḥ sārvāṅgapratyaṅgopetāḥ paramarūpābhijātāḥ sarvālaṁkāravibhūṣitā hasitaramitaparicāritanṛttagītavāditrakalāsvabhijñnāḥ |",
    "divy8:434": "tāstvāmatyarthamupalālayanti, evaṁ ca vakṣyanti—etu mahāsārthavāhaḥ |",
    "divy8:435": "svāgataṁ mahāsārthavāha, asmākamasvāminīnāṁ svāmī bhava, apatikānāṁ patiralayanānāṁ layano ’dvīpānāṁ dvīpo ’trāṇānāṁ trāṇo ’śaraṇānāṁ śaraṇamaparāyaṇānāṁ parāyaṇaḥ |",
    "divy8:436": "imāni ca te ’nnagṛhāṇi pānagṛhāṇi vastragṛhāṇi śayanagṛhāṇyārāmaramaṇīyāni, prabhūtāni ca jāmbudvīpakāni ratnāni, tadyathā—maṇayo muktā vaidūryaśaṅkhaśilāpravālarajatajātarūpamaśmagarbhamusāragalvo lohitikā dakṣiṇāvartāḥ |",
    "divy8:437": "etāni ca te ratnāni |",
    "divy8:438": "tvaṁ cāsmābhiḥ sārdhaṁ krīḍasva ramasva paricārayasva |",
    "divy8:439": "tatra te tāsu mātṛsaṁjñnā upasthāpayitavyā, bhaginīsaṁjñnā duhitṛsaṁjñnā upasthāpayitavyā |",
    "divy8:440": "daśākuśalāḥ karmapathā vigarhitavyāḥ, daśa kuśalāḥ karmapathāḥ saṁvarṇayitavyāḥ |",
    "divy8:441": "subahvapi te pralobhyamānena rāgasaṁjñnā notpādayitavyā |",
    "divy8:442": "sacedutpādayiṣyasi tatraivānayena vyasanamāpatsyase |",
    "divy8:443": "sūpasthitasmṛtestava saphalaḥ śramo bhaviṣyati |",
    "divy8:444": "yadyapi te subhāṣitasyārghamaṇiṁ prayaccheyuḥ, tatastvayā nipuṇaṁ praṣṭavyāh—asya ratnasya bhaginyaḥ ko ’nubhāva iti |",
    "divy8:445": "evaṁ dvitīyaṁ kinnaranagaramanuprāptasyāṣṭau kinnarakanyā nirgamiṣyanti, tāsāṁ pūrvikānāmantikādabhirūpatarāśca |",
    "divy8:446": "tatrāpi te eṣānupūrvī karaṇīyā |",
    "divy8:447": "yāvaccaturthakinnaranagaraprāptasya te dvātriṁśat kinnarakanyā nirgamiṣyanti tāsāṁ pūrvikānāmantikādabhirūpatarāśca darśanīyatarāśca prāsādikatarāścāpsarasah—pratispardhinyaḥ |",
    "divy8:448": "śatasahasraśobhitā bhaviṣyanti |",
    "divy8:449": "tatrāpi te eṣaivānupūrvī karaṇīyā |",
    "divy8:450": "ityuktvā sā devatā tatraivāntarhitā |",
    "divy8:451": "|",
    "divy8:452": "atha supriyo mahāsārthavāhaḥ pramuditamanāḥ sukhapratibuddhaḥ kālyamevo ’tthāya sauvarṇaṁ kinnaranagaramanuprāptaḥ |",
    "divy8:453": "dvāramūlamupasaṁkramya trikoṭayati |",
    "divy8:454": "tataḥ supriyeṇa mahāsārthavāhena trikoṭite dvāre catasraḥ kinnarakanyā nirgatā abhirūpā darśanīyāḥ prāsādikāścāturyamādhuryasampannāḥ sarvāṅgapratyaṅgopetāḥ paramarūpābhijātā hasitaramitaparicāritanṛttagītavāditrakalāsvabhijñnāḥ |",
    "divy8:455": "tā evamāhuh—etu mahāsārthavāhaḥ |",
    "divy8:456": "svāgataṁ mahāsārthavāha |",
    "divy8:457": "asmākamasvāminīnāṁ svāmī bhava, apatīnāṁ patiralayanānāṁ layano ’dvīpānāṁ dvīpo ’śaraṇānāṁ śaraṇo ’trāṇānāṁ trāṇo ’parāyaṇānāṁ parāyaṇaḥ |",
    "divy8:458": "imāni ca te ’nnagṛhāṇi pānagṛhāṇi vastragṛhāṇi śayanagṛhāṇyārāmaramaṇīyāni vanaramaṇīyāni puṣkariṇīramaṇīyāni ca |",
    "divy8:459": "jāmbudvīpakāni ratnāni, tadyathāmaṇayo muktā vaidūryaśaṅkhaśilāpravālarajatajātarūpamaśmagarbho musāragalvo lohitikā dakṣiṇāvartāh etāni ca |",
    "divy8:460": "tvaṁ cāsmābhiḥ sārdhaṁ krīḍasva ramasva paricārayasva |",
    "divy8:461": "atha supriyaṁ mahāsārthavāhaṁ sūpasthitasmṛtiṁ tāḥ kinnarakanyāḥ sarvāṅgairanuparigṛhya sauvarṇaṁ kinnaranagaraṁ praveśya prāsādamabhiropya prajñnapta evāsane niṣādayanti |",
    "divy8:462": "niṣaṇṇaḥ supriyo mahāsārthavāho daśākuśalān karmapathān vigarhati, daśa kuśalān karmapathān saṁvarṇayati, subahvapi pralobhyamāno na śakyate skhalayitum |",
    "divy8:463": "tuṣṭāśca tāḥ kinnarakanyāḥ kathayanti—āścaryam yatredānīṁ daharaśca bhavān dharmakāmaśca |",
    "divy8:464": "na ca kāmeṣu sajjase vā badhyase vā |",
    "divy8:465": "prabhūtaiśca ratnaiśca pravārayanti |",
    "divy8:466": "dharmadeśanāvarjitāśca ekaṁ saubhāsinikaṁ ratnamanuprayacchanti |",
    "divy8:467": "tataḥ supriyo mahāsārthavāhastasya ratnasya prabhāvānveṣī kathayati—asya ratnasya bhaginyaḥ ko ’nubhāva iti |",
    "divy8:468": "tāḥ kathayanti—yatkhalu sārthavāha jānīyāh—tadeva poṣadhe panñcadaśyāṁ śiraḥsnāta upoṣadhoṣita idaṁ maṇiratnaṁ dhvajāgre āropya yojanasahasraṁ sāmantakena yo yenārthī bhavati hiraṇyena vā suvarṇena vā annena vā vastreṇa vā pānena vā alaṁkāraviśeṣeṇa vā dvipādena vā catuṣpādena vā yānena vā vāhanena vā dhanena vā dhānyena vā, sa cittamutpādayatu, vācaṁ ca niścārayatu |",
    "divy8:469": "sahacittotpādād vāgniścāraṇena yathepsitāścopakaraṇaviśeṣā ākāśādavatariṣyanti |",
    "divy8:470": "ayamasya ratnasyānubhāvaḥ |",
    "divy8:471": "atha supriyo mahāsārthavāhastāḥ kinnarakanyā dharmyayā kathayā saṁdarśya samādāpya samuttejya saṁpraharṣya mātṛbhaginīduhitṛvat pratisaṁmodya sauvarṇāt kinnaranagarāt pratiniṣkrāntaḥ |",
    "divy8:472": "adrākṣīt supriyo mahāsārthavāho rūpyamayaṁ kinnaranagaramārāmasampannaṁ vanasampannaṁ puṣkariṇīsampannam |",
    "divy8:473": "tatrāpi supriyeṇa sārthavāhena trikoṭite dvāre’ṣṭau kinnarakanyā nirgatāḥ |",
    "divy8:474": "tā apyevamāhuh—etu mahāsārthavāhaḥ |",
    "divy8:475": "svāgataṁ mahāsārthavāhāya |",
    "divy8:476": "asmākamasvāmikānāṁ svāmī bhava, pūrvadyāvattābhirapi dharmadeśanāvarjitābhistadviśiṣṭataraṁ dvisāhasrayojanavarṣakaṁ maṇiratnamanupradattam |",
    "divy8:477": "tatrāpi supriyo mahāsārthavāhastāḥ kinnarakanyā dharmyayā kthayā saṁdarśya samādāpya samuttejya saṁpraharṣya mātṛbhaginīduhitṛvat pratisaṁmodya rūpyamayāt kinnaranagarāt pratiniṣkrānto yāvat tṛtīyaṁ vaiḍūryamayaṁ kinnaranagaramanuprāptaḥ |",
    "divy8:478": "tatrāpi supriyeṇa sārthavāhena trikoṭite dvāre ṣoḍaśa kinnarakanyā nirgatāḥ, tāsāṁ pūrvikānāmantikādabhirūpatarāśca prāsādikatarāśca |",
    "divy8:479": "tā api dharmadeśanāvarjitāstata eva viśiṣṭataraṁ saubhāsinikaṁ trisāhasrayojanikaṁ ratnamanuprayacchanti |",
    "divy8:480": "tataḥ supriyo mahāsārthavāhastasya ratnasya prabhāvānveṣī kathayati—asya ratnasya bhaginyaḥ ko’nubhāva iti? kinnarakanyāḥ kathayanti—pūrvavat |",
    "divy8:481": "supriyo mahāsārthavāhastāḥ kinnarakanyā dharmyayā kathayā saṁdarśya samādāpya samuttejya saṁpraharṣya mātṛbhaginīduhitṛvat pratisaṁmodya tṛtīyāt kinnaranagarāt pratiniṣkrāntaḥ |",
    "divy8:482": "adrākṣīt supriyo mahāsārthavāhaścaturthaṁ catūratnamayaṁ kinnaranagaramārāmodyānaprāsādadevakulapuṣkariṇītaḍāgasuvibhaktarathyāvīthīcatvaraśṛṅgāṭakāntarāpaṇasuracitagandhojjvalaṁ nānāgītavāditayuvatimadhurasvaravajravaiḍūryaśātakumbhamayaprākāratoraṇopaśobhitam |",
    "divy8:483": "dvāraṁ trirākoṭayati |",
    "divy8:484": "tataḥ supriyeṇa sārthavāhena trirākoṭite dvāre dvātriṁśat kinnarakanyā nirgatāḥ, tāsāṁ pūrvikāṇāmantikādabhirūpatarāśca darśanīyatarāścāpsarasaḥpratispardhinyaḥ śatasahasraśobhitāḥ |",
    "divy8:485": "tā apyevamāhuh—etu mahāsārthavāhaḥ |",
    "divy8:486": "svāgataṁ mahāsārthavāhāya |",
    "divy8:487": "asamākamasvāmikānāṁ svāmī bhava, apatīnāṁ patiralayanānāṁ layano ’dvīpānāṁ dvīpo ’śaraṇānāṁ śaraṇo ’trāṇānāṁ traṇo ’parāyaṇānāṁ parāyaṇaḥ |",
    "divy8:488": "imāni ca te ’nnagṛhāṇi pānagṛhāṇi vastragṛhāṇi śayanagṛhāṇyārāmaramaṇīyāni vanaramaṇīyāni puṣkariṇīramaṇīyāni |",
    "divy8:489": "prabhūtāni ca jāmbudvīpakāni ratnāni, tadyathā—maṇayo muktā vaiḍūryaśaṅkhaśilāpravālarajataṁ jātarūpamaśmagarbho musāragalvo lohitikā dakṣiṇāvartāḥ |",
    "divy8:490": "etāni ca te vayaṁ ca |",
    "divy8:491": "asmābhiḥ sārdhaṁ krīḍasva ramasva paricārayasva |",
    "divy8:492": "tatrāpi supriyo mahāsārthavāhaḥ sūpasthitasmṛtistāḥ kinnarakanyā vividhairdharmapadavyanñjanaiḥ paritoṣayāmāsa |",
    "divy8:493": "tuṣṭāśca tāḥ kinnarakanyāḥ supriyaṁ mahāsārthavāhaṁ sarvāṅgairanuparigṛhya catūratnamayaṁ kinnaranagaramanupraveśya prāsādamabhiropya prajñnapta evāsane niṣādayanti |",
    "divy8:494": "niṣaṇṇaḥ supriyo mahāsārthavāho daśākuśalān karmapathān vigarhati, daśa kuśalān karmapathān saṁvarṇayati, subahvapi pralobhyamāno na śakyate skhalayitum |",
    "divy8:495": "tuṣṭāśca tāḥ kinnarakanyāḥ kathayanti—āścaryam yatredānīṁ daharaśca bhavān dharmakāmaśca |",
    "divy8:496": "na ca kāmeṣu sajjase vā badhyase vā |",
    "divy8:497": "prabhūtaiśca ratnaiḥ pravārayanti |",
    "divy8:498": "tā api dharmadeśanāvarjitāḥ saubhāsinikaṁ jāmbudvīpapradhānamanarghyeyamūlyamanantaguṇaprabhāvaṁ badaradvīpamāpattane sarvasvabhūtaṁ ratnamanuprayacchanti |",
    "divy8:499": "evaṁ ca kathayanti—idamasmākaṁ mahāsārthavāha maṇiratnaṁ badareṇa bhrātrā kinnararājñnā anupradattam, asmin badaradvīpamahāpattane cihnabhūtamālakṣyabhūtaṁ maṇḍanabhūtaṁ ca |",
    "divy8:500": "tataḥ supriyo mahāsārthavāhaḥ kathayati—asya ratnasya ko ’nubhāva iti? tāḥ kathayanti—yatkhalu mahāsārthavāha jānīyāh—idaṁ maṇiratnaṁ tadeva poṣadhoṣito dhvajāgre baddhvā āropya kṛtsne jambudvīpe ghaṇṭāvaghoṣaṇaṁ karaṇīyam—śṛṇvantu bhavanto jambudvīpanivāsinaḥ stīmanuṣyāḥ, yuṣmākam yo yenarthī upakaraṇaviśeṣeṇa hiraṇyena vā subarṇena vā ratnena vā annena vā pānena vā vastreṇa vā bhojanena vā alaṁkāraviśeṣeṇa vā dvipadena vā catuṣpadena vā vāhanena vā yānena vā dhanena vā dhānyena vā sa cittamutpādayatu, vacanaṁ ca niścārayatu |",
    "divy8:501": "sahacittotpādādvāgniścāraṇena ca yathepsitāścopakaraṇaviśeṣa asya ratnasyānubhāvādākāśādavatariṣyanti |",
    "divy8:502": "ayaṁ tu prativiśeṣah—yāni cāsya lokasya bhavanti mahābhayāni, tadyathā—rājato vā cairato vā agnito vā udako vā manuṣyato vā amiṣyato vā siṁhato vā vyāghrato vā dvīpatarakṣuto vā yakṣyarākṣasapretapiśācakumbhāṇḍapūtanakaṭapūtanato vā, ītayopadravo vā, upasargo vā, anāvṛṣṭirvā durbhikṣabhayāni vā, asminnucchrite ratnaviśeṣe ima īrayopadravā na bhaviṣyanti |",
    "divy8:503": "iryuktvā tāḥ kinnarakanyāḥ supriyaṁ mahāsārthavāhaṁ saṁrādhayāmāsuh—- sādhu sādhu mahāsārthavāha, nistīrṇāni mahāsamudraparvatanadīkāntārāṇi |",
    "divy8:504": "pūritā te dṛḍhasupratijñā |",
    "divy8:505": "saphalīkṛtā te śraddhā |",
    "divy8:506": "te gopitānīndriyāṇi |",
    "divy8:507": "sādhitā badaradvīpamahāpattanayātrā |",
    "divy8:508": "adhigataṁ te sarvajanamanorathasampādakaṁ jambudvīpapradhānaṁ ratnaviśeṣam |",
    "divy8:509": "api tu yena tvaṁ pathenāgataḥ, amanuṣyāstāvat, pralayaṁ gaccheyuḥ prāgeva manuṣyāḥ |",
    "divy8:510": "anyadeva vayaṁ sanmārgaṁ vyapadekṣyāmaḥ kṣipraṁ vārāṇasīgamanāya |",
    "divy8:511": "tacchṛṇu, manasi kuru, bhāṣiṣyāmah—itaḥ paścime digbhāge sapta pratānatikramya mahāparvata uccaḥ |",
    "divy8:512": "tasmin parvate lohitākṣo nāma rākṣasaḥ prativasati raudraḥ paraprāṇaharaḥ |",
    "divy8:513": "sa ca parvato ’manuṣyavacaritaḥ kṛṣṇamandhakāraṁ savisphuliṅgaṁ vāyuṁ mokṣayati |",
    "divy8:514": "tatra te etadeva ratnaṁ dhvajāgre ’varopayitvā gantavyam |",
    "divy8:515": "ratnaprabhāvācca te ītayo vilayaṁ gamiṣyanti |",
    "divy8:516": "mahāparvatamatikramya aparaparvataḥ |",
    "divy8:517": "tasmin parvate ’gnimukho nāgaḥ prativasati |",
    "divy8:518": "sa tava gandhamāghrāya sapta rātriṁdivasānyaśaniṁ pātayiṣyati |",
    "divy8:519": "tatra ratnaguhāṁ samanviṣya praveṣṭavyam |",
    "divy8:520": "saptarātrasya cātyayādduṣṭanāgaḥ svapiṣyati |",
    "divy8:521": "śayite diṣṭanāge parvatamadhiroḍhavyam |",
    "divy8:522": "tatra drakṣyasi samaṁ bhūmipradeśamakṛṣṭoptaṁ ca taṇḍulaphalaśālimakaṇakamatuṣaṁ śuciṁ niṣphuṭigandhikaṁ caturaṅgulaparyavanaddham |",
    "divy8:523": "yastamaṣṭamyāṁ panñcadaśyāṁ vā bālāho’śvarājaḥ paribhujya sukhī arogo balavān prīṇitendriyaḥ pūrvakāyamabhyunnamayyodānamudānayati—kaḥ pāragāmī, kaḥ pāragāmī, kaṁ pāraṁ nayāmi, svastikṣemābhyāṁ jambudvīpamanuprāpayāmi, sa tvayopasaṁkramya idaṁ syādvacanīyam—ahaṁ pāragāmī, māṁ pāraṁ naya, māṁ svastikṣemābhyāṁ vārāṇasīmanuprāpaya |",
    "divy8:524": "atha sa supriyo mahāsārthavāhastāḥ kinnarakanyā dharmyayā kathayā saṁdarśya samādāpya samuttejya saṁpraharṣya mātṛduhitṛvat pratisamodya yathoddiṣṭena mārgeṇa yathoktena vidhinā anupūrveṇa taṁ bhūmipradeśamanuprāptaḥ |",
    "divy8:525": "sa ca bālāho’śvarājaścarannevamāha—kaḥ pāragāmī, kaḥ pāragāmī, kaṁ pāraṁ nayāmi, svastikṣemābhyāṁ jambudvīpamanuprāpayāmi? tataḥ supriyo mahāsārthavāno yena bālāho ’śvarājastenopasaṁkrāntaḥ |",
    "divy8:526": "upasaṁkramya ekāṁsamuttarāsaṅgaṁ kṛtvā dakṣiṇaṁ jānumaṇḍalaṁ pṛthivyāṁ pratiṣṭhāpya yena bālāho ’śvarājastenānñjaliṁ praṇamya bālāhamaśvarājamidavocat—ahaṁ pāragāmī, ahaṁ pāragāmī, naya mām |",
    "divy8:527": "svastikṣemābhyāṁ vārāṇasīmanuprāpaya |",
    "divy8:528": "evamukte bālāho ’śvarājaḥ supriyaṁ mahāsārthavāhamidamavocat—na te mahāsārthavāha mama pṛṣṭhādhirūḍhena diśo nāvalokayitavyāḥ, nimīlitākṣeṇa te stheyam |",
    "divy8:529": "ityuktvā bālāho’śvarājaḥ pṛṣṭhamupanāmayati |",
    "divy8:530": "atha supriyo mahāsārthavāho bālāhasyāśvarājasya pṛṣṭhamadhiruhya yathānuśiṣṭo ’lpaiśca kṣaṇalavamuhūrtairvārāṇasīmanuprāptaḥ |",
    "divy8:531": "sva uyhāne ’vataritaḥ |",
    "divy8:532": "avatīrya supriyo mahāsārthavāho bālāhāśvarājapṛṣṭhādbālāhāśvarājaṁ tripradakṣiṇīkṛtya pādābhivandanaṁ karoti |",
    "divy8:533": "tato bālāho ’śvarājaḥ supriyaṁ mahāsārthavāhaṁ saṁrādhayāmāsa—sādhu sādhu mahāsārthavāha |",
    "divy8:534": "nistīrṇāni te mahāsamudraparvatanadīkāntārāṇi |",
    "divy8:535": "pūritā te dṛḍhapratijñnā |",
    "divy8:536": "saphalīkṛtaste ’dhvā |",
    "divy8:537": "gopitānīndrayāṇi |",
    "divy8:538": "sādhitā te badaradvīpamahāpattanayātrā |",
    "divy8:539": "adhigataste sarvajanamanorathasampādako jambudvīpasya pradhāno ratnaviśeṣaḥ |",
    "divy8:540": "evaṁ hi parahitārthamabhyudyatāḥ kurvanti sattvaviśeṣāḥ |",
    "divy8:541": "ityuktvā bālāho ’śvarājaḥ prakrāntaḥ |",
    "divy8:542": "athāciraprakrānte bālāhe ’śvarājani supriyo mahāsārthavāhaḥ svagṛhaṁ praviṣṭaḥ |",
    "divy8:543": "aśrauṣurvārāṇasīnivāsinaḥ paurā brahmadattaśca kāśirājah—supriyo mahāsārthavāhaḥ pūrṇena varṣaśatena saṁsiddhayātraḥ pūrṇamanorathaḥ svagṛhamanuprāpta iti |",
    "divy8:544": "śrutvā ca punarbrahmadattaḥ kāśirāja ānanditaḥ |",
    "divy8:545": "pauravargaḥ supriyaṁ sārthavāhaṁ saṁrādhayāmāsa |",
    "divy8:546": "aśrauṣīt tat pūrvakaṁ caurasahasramanyaśca jano dhanārthī—supriyo mahāsārthavāhaḥ saṁsiddhayātraḥ paripūrṇamanoratha āgata iti |",
    "divy8:547": "srutvā ca punarupasaṁkramya supriyaṁ mahāsārthavāhamidamavocan—parikṣīṇadhanāḥ sma iti |",
    "divy8:548": "evamukte mahāsārthavāhastān sarvān maitreṇa cakṣuṣā vyavalokya vijñnāpayati—gacchatu bhavantaḥ svakasvakeṣu vijiteṣu |",
    "divy8:549": "yo yenārthī upakaraṇaviśeṣeṇa bhavati, sa tasyārthe cittamutpādayatu, vācaṁ ca niścārayatu |",
    "divy8:550": "śrutvā ca punaḥ prakrāntaḥ |",
    "divy8:551": "atha supriyo mahāsārthavāhastadeva poṣadhe panñcadaśyāṁ śiraḥsnāta upoṣadhoṣito yattatprathamalabdhaṁ maṇiratnaṁ dhvajāgre āropya vācaṁ ca niścārayati, yojanasahasrasāmantakena yathepsitāni sattvānāmupakaraṇānyutpadyante, sahābhidhānacca yo yenārthī tasya tadvarṣaṁ bhavati |",
    "divy8:552": "tataḥ paripūrṇamanorathāste sattvāḥ |",
    "divy8:553": "taccaurasahasraṁ supriyeṇa mahāsārthavāhena daśasu kuśaleṣu karmapatheṣu pratiṣṭhāpitaḥ |",
    "divy8:554": "|",
    "divy8:555": "atrāntarāt kālagate brahmadatte kāśirājani paurāmātyaiḥ supriyo mahāsārthavāho rājābhiṣekeṇābhiṣiktaḥ |",
    "divy8:556": "mahābhiṣiktena supriyeṇa mahārājñnā dvitīyaṁ maṇiratnaṁ dhvajāgre āropya pūrvavidhinā dvīyojanasahasrasāmantakena yathepsitāni sattvānāmupakaraṇānyutpadyantāmiti sahābhidhānācca yo yenārthī tasya tadvarṣati |",
    "divy8:557": "tṛtīyena maṇiratnena yathoktena vidhinā dhvajāgrocchritena yathepsitopakaraṇaviśeṣavarṣaṇāni saṁpannāni |",
    "divy8:558": "evaṁ triyojanasahasrasāmantakenopakaraṇaiḥ strīmanuṣyāḥ saṁtarpitāḥ |",
    "divy8:559": "tato ’nupūrveṇa jambudvīpaiśvaryabhūtena supriyeṇa mahārājñnā tadeva poṣadhe panñcadaśyāṁ śiraḥsnātenopoṣadhoṣitena kṛtsne jambudvīpe ghaṇṭāvaghoṣaṇaṁ kṛtvā upakaraṇotpannābhilāṣiṇāṁ strīmanuṣyāṇāṁ jambudvīpanivāsinām yanmaṇiratnaṁ badaradvīpamahāpattanasarvasvabhūtam yathepsitam sarvopakaraṇavarṣiṇaṁ dhvajāgre āropayāmāsa |",
    "divy8:560": "samanantaraṁ dhvajāgrāvaropite tasmiñ jambudvīpapradhānamaṇiratne kṛtsno jambudvīpanivāsī mahājanakāyo yathepsitairupakaraṇaviśeṣaiḥ saṁtarpitaḥ |",
    "divy8:561": "upakaraṇasaṁtarpitaśca jambudvīpanivāsī janakāyaḥ supriyeṇa rājñnā daśasu kuśaleṣu karmapatheṣu pratiṣṭhāpitaḥ |",
    "divy8:562": "tato jyeṣṭhaṁ kumāraṁ rājyaiśvaryādhipatye partiṣṭhāpya rājarṣibrahmacaryaṁ caritvā caturo brahmān vihārān bhāvayitvā kāmeṣu kāmacchandaṁ prahāya tadbahulavihārī brahmalokasabhāgatāyāṁ copapanno mahābrahmā saṁvṛttaḥ |",
    "divy8:563": "|",
    "divy8:564": "bhagavanāha—kiṁ manyadhve bhikṣavo yo ’sau supriyo nāma mahāsārthavāhaḥ, ahameva tena kālena tena samayena bodhisattvacaryāyāṁ vartitavān |",
    "divy8:565": "yattaccaurasahasram, etadeva bhikṣasahasram |",
    "divy8:566": "yā sā pūrvadevatā, kāśyapaḥ samyaksambuddho bodhisattvabhūtaḥ sa tena kālena tena samayena |",
    "divy8:567": "yaścāsau magho mahāsārthavāhaḥ, eṣa eva śāriputro bhukṣuḥ sa tena kā lena tena samayena |",
    "divy8:568": "yaścāsau nīlādo nāma mahāyakṣaḥ, eṣa evānando bhikṣustena kālena tena samayena |",
    "divy8:569": "yaścāsau candraprabho yakṣaḥ, eṣa evāniruddho bhikṣuḥ sa tena kālena tena samayena |",
    "divy8:570": "yaścāsau lohitākṣo nāma mahāyakṣaḥ, sa eṣa eva devadattastena kalena tena samayena |",
    "divy8:571": "yaścāsau agnimukho nāma nāgaḥ, eṣa eva māraḥ pāpīyān sa tena kalena tena samayena |",
    "divy8:572": "yaścāsau bālāho ’śvarājaḥ, maitreyo boddhisattvastena kālena tena samayena |",
    "divy8:573": "tadā tāvanmayā bhikṣavo dṛḍhapratijñnena pratijñnāpūraṇārthaṁ saptavārāṁścaurasahasrāt sārthaḥ paritrātaḥ |",
    "divy8:574": "aparituṣṭāṁśca caurān viditvā dṛḍhapratijñnā kṛtā |",
    "divy8:575": "kṛtvā cānekairduṣkaraśatasahasrairbadaradvīpamahāpattanasya yātrāṁ sādhayitvā caurasahasrapramukhaṁ kṛtsnaṁ jambudvīpaṁ dhanena saṁtarpayitvā daśasu kuśaleṣu karmapatheṣu pratiṣṭhāpitaḥ |",
    "divy8:576": "idānīmapi mayā anekairduṣkaraśatasahasrairanuttaraṁ jñnānamadhigamya maitrāyatā karuṇayā saptakṛtvaścaurasahasrasakāśāt sārthaḥ paritrātaḥ |",
    "divy8:577": "aparituṣṭaṁ ca caurasahasraṁ viditvā yāvadāptaṁ dhanena saṁtarpayitvā atyantaniṣṭhe ’nuttare yogakṣeme nirvāṇe pratiṣṭhāpitāḥ |",
    "divy8:578": "anekāni ca devamanuṣyaśatasahasrāṇi yakṣarākṣasapretapiśācakumbhāṇḍapūtanakaṭapūtanakoṭiśatasahasrāṇi śaraṇagamanaśikṣāpadeṣu pratiṣṭhāpitāni |",
    "divy8:579": "|",
    "divy8:580": "idamavocadbhagavān |",
    "divy8:581": "āttamanasaste bhikṣavo bhagavato bhāṣitamabhyanandan |",
    "divy8:582": "|",
    "divy8:583": "iti śrīdivyāvadāne supriyāvadānamaṣṭamam |",
    "divy8:584": "|"
}