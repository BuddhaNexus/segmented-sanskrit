{
    "avs33:0": "Avadānaśatakam |",
    "avs33:1": "caturtho vargaḥ |",
    "avs33:2": "33. dharmapālaḥ",
    "avs33:3": "buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho rājagṛhe viharati veṇuvane kalandakanivāpe | yadā devadattena mohapuruṣeṇa bhagavato vadhārthena dhanapālako hastināga utsṛṣṭaḥ, udapāno viṣacūrṇena cāvakīrṇaḥ, vadhakapuruṣāś cotsṛṣṭāḥ | sa bhagavato dīrgharātraṁ vadhakaḥ pratyarthikaḥ pratyamitraḥ, bhagavāṁś cāsya maitracitto hitacitto ’nukampācittena na pratyupasthitaḥ | tadā bhikṣavo bhagavantaṁ papracchuḥ: paśya bhagavan yāvad ayaṁ devadatto bhagavato vadhāyodyataḥ, bhagavāṁś cāsya maitracitto hitacitto ’nukampacittenā pratyupasthita iti ||",
    "avs33:4": "bhagavān āha: kim atra bhikṣava āścaryaṁ yad idānīṁ tathāgato vigatarāgo vigatadveṣo vigatamohaḥ parimukto jātijarāvyādhimaraṇaśokaparidevaduḥkhadaurmanasyopāyāsebhyaḥ sarvajñaḥ sarvākārajñaḥ sarvajñānajñeyavaśiprāptaḥ | yat tu mayā atīte ’dhvani sarāgeṇa sadveṣeṇa samohena daharakavayasyavasthitena vadhāya parākrāntasyāsyāntike naivaṁ cittaṁ dūṣitam | tac chṛṇuta, sādhu ca suṣṭhu ca manasi kuruta, bhāṣiṣye ’ham ||",
    "avs33:5": "bhūtapūrvaṁ bhikṣavo ’tīte ’dhvani vārāṇasyāṁ nagaryāṁ brahmadatto nāma rājā rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca praśāntakalikalahaḍimbaḍamaraṁ taskararogāpagataṁ śālīkṣugomahiṣīsaṁpannam akhilam akaṇṭakam | ekaputram iva rājyaṁ pālayati | sa rājā śrāddho bhadraḥ kalyāṇāśaya ātmahitaparahitapratipannaḥ kāruṇiko mahātmā dharmakāmaḥ prajāvatsalaḥ sarvapradaḥ sarvaparityāgī niḥsaṅgaparityāgī ca mahatī tyāge vartate | tasya ca rājño durmatir nāma devī caṇḍā roṣaṇī sāhasikā | ekaputraś ca dharmapālo nāmnā tasyā eva durmatyāḥ sakāśāj jātaḥ | sa ca dharmapālo dayāvān śrāddho bhadraḥ kalyāṇāśaya  ātmahitaparahitapratipannaḥ kāruṇiko mahātmā dharmakāmaḥ prajāvatsalaḥ | sarveṣāṁ ca vārāṇaseyānāṁ brāhmaṇagṛhapatīnām iṣṭaḥ kāntaḥ priyo manāpo darśanena | sa copādhyāyasakāśaṁ gatvā dārakaiḥ saha lipiṁ paṭhati ||",
    "avs33:6": "yāvad rājā apareṇa samayena vasantakālasamaye saṁpuṣpiteṣu pādapeṣu haṁsakrauñcamayūraśukaśārikākokilajīvañjīvakanirghoṣite vanaṣaṇḍe devyā sahāntaḥpuraparivṛta udyānabhūmiṁ nirgataḥ | tatra ca rājña udyāne ’ntaḥpurajanena saha krīḍata īrṣyāroṣaparītā durmatir devī kupitā | rājñā cāsyā ardhaṁ pītakaṁ varjitam | tayā kupitayā rājcaḥ saṁdeśo visarjitaḥ: putrasyāhaṁ rudhiraṁ pibeyam, yady ahaṁ tavārdhaṁ pītakaṁ pibeyam iti | kāmān khalu pratisevamānasya nāsti kiṁcit pāpakaṁ karmākaraṇīyam iti | tato rājā brahmadatto dhārmiko ’pi san kāmarāgaparyavasānavigamād antaḥpurajanena sāntvyamāno ’pi krodhāgninā prajvalitaḥ | tatas tena saṁpravṛddhakrodhenājñā dattā: gacchata, dharmapālasya galaṁ chitvā rudhiraṁ pāyayatainām iti ||",
    "avs33:7": "tato dārakaśālāvasthito dharmapālaḥ kumāraḥ śrutvā rodituṁ pravṛttaḥ | evaṁ cāha: dhik satvasabhāgatāṁ saṁsāre, yatra nāma krodhavaśād aṅganiḥsṛtam api sutaṁ parityajantīti | tato dharmapālaḥ sarvālaṁkāravibhūṣitaḥ pituḥ pādayor nipatya kathayati: sādhu tāta prasīda | niraparādhaṁ mā māṁ parityākṣīḥ | iṣṭāś ca sarveṣāṁ pitṝṇāṁ putrā iti | rājā kathayati: putraka yadi te mātā kṣamate, aham api kṣame iti | tato dharmapālaḥ prarudan mātuḥ sakāśam upasaṁkrāntaḥ pādayor nipatya kṛtakarapuṭa uvāca: amba kṣamasva, mā māṁ jīvitād vyaparopayeti | sā evaṁ karuṇadīnavilambitair akṣarair ucyamānā na kṣamate | tato vadhyaghātais tīkṣṇena śastreṇa dharmapālasya kumārasya galaṁ chitvā durmatir devī rudhiraṁ pāyitā | na ca durmatyā vipratisāro jātaḥ | dharmapālo ’pi kumāro mātāpitṛvadhyaghāteṣu cittaṁ prasādya kālagataḥ ||",
    "avs33:8": "bhagavān āha: kiṁ manyadhve bhikṣavo yo ’sau tena kālena tena samayena dharmapālo nāma kumāro babhūva, ahaṁ saḥ | sā durmatir devī, eṣa devadattaḥ | tadāpi me vadhakahastagatenāsya maitraṁ cittam utpāditam | idānīm apy aham asya vadhāyodyatasya maitracitto hitacittaḥ anukampācittaḥ | tasmāt tarhi bhikṣava evaṁ śikṣitavyam: yat sarvasatveṣu maitraṁ cittaṁ bhāvayiṣyāmaḥ | ity evaṁ vo bhikṣavaḥ śikṣitavyam ||",
    "avs33:9": "idam avocad bhagavān | āttamanasas te bhikṣavo bhagavato bhāṣitam abhyanandan ||"
}