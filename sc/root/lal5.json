{
    "lal5:0": "",
    "lal5:1": "",
    "lal5:2": "",
    "lal5:3": "Lalitavistaraḥ |",
    "lal5:4": "",
    "lal5:5": "5: pracalaparivartaḥ pañcamaḥ",
    "lal5:6": "",
    "lal5:7": "iti hi bhikṣavo bodhisattvastāṁ mahatīṁ devaparṣadamanayā dharmyayā kathayā saṁdarśya samādāpya samuttejya saṁpraharṣya kṣamāpayitvā maṅgalyāṁ devaparṣadamāmantrayate sma—gamiṣyāmyahaṁ mārṣā jambudvīpam | mayā pūrvabodhisattvacaryāṁ caratā sattvāścaturbhiḥ saṁgrahavastubhirnimantritā dānena priyavadyenārthakriyayā samānārthatayā ca | tadayuktametanmārṣā mama bhavedakṛtajñatā ca, yadahamanuttarāyāṁ samyaksaṁbodhau nābhisaṁbuddheyam ||",
    "lal5:8": "atha te tuṣitakāyikā devaputrā rudanto bodhisattvasya caraṇau parigṛhyaivamāhuḥ—idaṁ khalu satpuruṣa tuṣitabhavanaṁ tvayā vihīnaṁ na bhrājiṣyate | atha bodhisattvastāṁ mahatī devaparṣadamevamāha—ayaṁ maitreyo bodhisattvo yuṣmākaṁ dharmaṁ deśayiṣyati | atha bodhisattvaḥ svakācchirasaḥ paṭṭamaulaṁ cāvatārya maitreyasya bodhisattvasya śirasi pratiṣṭhāpayāmāsa | evaṁ cāvocat—mamāntareṇa tvaṁ satpuruṣa anuttarāṁ samyaksaṁbodhimabhisaṁbhotsyase ||",
    "lal5:9": "atha bodhisattvo maitreyaṁ bodhisattvaṁ tuṣitabhavane ’bhiniṣadya punarapi tāṁ mahatīṁ devaparṣadamāmantrayate sma—kīdṛśenāhaṁ mārṣā rūpeṇa mātuḥ kukṣāvavakrāmeyam? tatra kecidāhuḥ—mārṣā mānavakarūpeṇa | kecidāhuḥ—śakrarūpeṇa | kecidāhuḥ—brahmarūpeṇa | kecidāhuḥ—mahārājikarūpeṇa | kecidāhuḥ—vaiśravaṇarūpeṇa | kecidāhuḥ—gandharvarūpeṇa | kecidāhuḥ—kinnararūpeṇa | kecidāhuḥ—mahoragarūpeṇa | kecidāhuḥ—maheśvararūpeṇa | kecidāhuḥ—candrarūpeṇa | kecidāhuḥ—sūryarūpeṇa | kecidāhuḥ—garuḍarūpeṇa | tatrogratejo nāma brahmakāyiko devaputraḥ pūrvarṣijanmacyuto ’vaivartiko ’nuttarāyāḥ samyaksaṁbodheḥ, sa evamāha—yathā brāhmaṇānāṁ mantravedaśāstrapāṭheṣvāgacchati, tādṛśenaiva rūpeṇa bodhisattvo mātuḥ kukṣāvavakrāmitavyaḥ | tatpunaḥ kīdṛśam? gajavaramahāpramāṇaḥ ṣaḍdanto hemajālasaṁkāśaḥ suruciraḥ suraktaśīrṣaḥ sphuṭitagalitarūpavān | etacchrutvā rūpaṁ brāhmaṇavedaśāstratattvajño vyākarṣitaśca | ito vai bhāvī dvātriṁśallakṣaṇopetaḥ ||",
    "lal5:10": "iti hi bhikṣavo bodhisattvo janmakālamavalokya tuṣitavarabhavanasthaḥ evaṁ rājñaḥ śuddhodanasya gṛhavare aṣṭau pūrvanimittānyupadarśayati sma | katamānyaṣṭau? tadyathā—vyapagatatṛṇakhāṇukaṇṭakaśarkarakaḍhalyanirmalaṁ suṣiktaṁ suśodhitamanākulavātatamorajovigatadaṁśakamakṣikāpataṅgasarīsṛpāpagatamavakīrṇakusumaṁ samaṁ pāṇitalajātaṁ tadgṛhaṁ saṁsthitamabhūt | idaṁ prathamaṁ pūrvanimittaṁ prādurabhūt ||",
    "lal5:11": "ye ca himavatparvatarājanivāsinaḥ patraguptaśukasārikākokilahaṁsakroñcamayūracakravākakuṇālakalaviṅkajīvaṁjīvakādayo vicitrarucirapakṣā manojñapriyabhāṣiṇaḥ śakunigaṇāḥ, te āgatya rājñaḥ  śuddhodanasya gṛhavare vitardiniryūhatoraṇagavākṣaharmyakūṭāgāraprāsādataleṣu sthitvā pramuditāḥ prītisaumanasyajātāḥ svakasvakāni rutānyudāharanti sma | iti dvitīyaṁ pūrvanimittaṁ prādurabhūt ||",
    "lal5:12": "ye ca rājñaḥ śuddhodanasyārāmaramaṇīyeṣu vanaramaṇīyeṣu codyānaramaṇīyeṣu nānāpuṣpaphalavṛkṣānānartukārikāḥ, te sarve saṁpuṣpitāḥ saṁkusumitā abhūvan | idaṁ tṛtīyaṁ pūrvanimittaṁ prādurabhūt ||",
    "lal5:13": "yāśca rājñaḥ śuddhodanasya puṣkariṇyo jalaparibhogyasthāḥ, tāḥ sarvāḥ śakaṭacakrapramāṇairanekakoṭīniyutaśatasahasrapatraiḥ padmaiḥ saṁchāditā abhūvan | idaṁ caturthaṁ pūrvanimittaṁ prādurabhūt ||",
    "lal5:14": "ye ca rājñaḥ śuddhodanasya gṛhavare bhājanaviṣaye sarpistailamadhuphāṇitaśarkarādyānāṁ te paribhujyamānāḥ kṣayaṁ na gacchanti sma | paripūrṇā eva saṁdṛśyante sma | idaṁ pañcamaṁ pūrvanimittaṁ prādūrabhūt ||",
    "lal5:15": "ye ca rājñaḥ śuddhodanasya gṛhavarapradhāne mahatyantaḥpure bherīmṛdaṅgapaṇavatūṇavavīṇāveṇuvallakīsaṁpatāḍaprabhṛtayastūryabhāṇḍāḥ, te sarve svayamaghaṭṭitā eva manojñaśabdaṁ muñcanti sma | idaṁ ṣaṣṭhaṁ pūrvanimittaṁ prādurabhūt ||",
    "lal5:16": "yāni ca rājñaḥ śuddhodanasya gṛhavarapradhāne suvarṇarūpyamaṇimuktāvaidūryaśaṅkhaśilāpravālādīnāṁ ratnānāṁ bhājanāni, tāni sarvāṇi niravaśeṣaṁ vivṛtavimalaviśuddhaparipūrṇānyevaṁ virocante sma | idaṁ saptamaṁ pūrvanimittaṁ prādurabhūt ||",
    "lal5:17": "vimalaviśuddhayā candrasūryajihmīkaraṇayā prabhayā kāyacittodbilyasaṁjananyā tadgṛhaṁ samantādavabhāsitamabhūt | idamaṣṭamaṁ pūrvanimittaṁ prādurabhūt ||",
    "lal5:18": "māyā ca devī snātānuliptagātrā vividhābharaṇaviṣkambhitabhujā suślakṣṇasulīlavastravaradhāriṇī prītiprāmodyaprasādapratilabdhā sārdhaṁ daśabhiḥ strīsahasraiḥ parivṛtā puraskṛtā rājñaḥ śuddhodanasya saṁgītiprāsāde sukhopaviṣṭasyāntikamupasaṁkramya dakṣiṇe pārśve ratnajālapratyupte bhadrāsane niṣadya smitamukhī vyapagatabhṛkuṭikā prahasitavadanā rājānaṁ śuddhodanamābhirgāthābhirabhāṣat—",
    "lal5:19": "",
    "lal5:20": "sādho śṛṇuṣva mama pārthiva bhūmipālā yācāmi te nṛpatiradya varaṁ prayaccha |",
    "lal5:21": "abhiprāyu mahya yatha cittamanaḥpraharṣaṁ tanme śṛṇuṣva bhava prītamanā udagraḥ ||",
    "lal5:22": "gṛhṇāmi deva vrataśīlavaropavāsaṁ aṣṭāṅgapoṣadhamahaṁ jagi maitracittā |",
    "lal5:23": "prāṇeṣu hiṁsaviratā sada śuddhabhāvā premaṁ yathātmani pareṣu tathā karomi ||",
    "lal5:24": "stainyādvivarjitamanā madalobhahīnā kāmeṣu mithya nṛpate na samācariṣye |",
    "lal5:25": "satye sthitā apiśunā paruṣaprahīṇā saṁdhipralāpamaśubhaṁ na samācariṣye ||",
    "lal5:26": "vyāpādadoṣakhilamohamadaprahīṇā sarvā abhidhya vigatā svadhanena tuṣṭā |",
    "lal5:27": "samyakprayukta akuhānilayā anirṣyu karmā yathā daśa ime kuśalā cariṣye ||",
    "lal5:28": "mā tvaṁ narendra mayi kāmatṛṣāṁ kuruṣva śīlavrateṣvabhiratāya susaṁvṛtāya |",
    "lal5:29": "mā te apuṇya nṛpate bhavi dīrgharātramanumodayā hi mama śīlavratopavāsam ||",
    "lal5:30": "chando mameṣa nṛpate praviśādya śīghraṁ prāsādaharmyaśikhare sthita dhārtarāṣṭre |",
    "lal5:31": "sakhibhiḥ sadā parivṛtā sukha modayeyaṁ puṣpābhikīrṇaśayane mṛduke sugandhe ||",
    "lal5:32": "na ca kāñcukīya puruṣā na pi dārakāśca na ca istri prākṛta mamā purataḥ sthiheyā |",
    "lal5:33": "no cāmanāpa mama rūpa na śabdagandhān nānyatra iṣṭamadhurā śṛṇuyā suśabdān ||",
    "lal5:34": "ye rodhabandhanagatāḥ parimuñca sarvān dravyāmbarāśca puruṣāndhaninaḥ kuruṣva |",
    "lal5:35": "vastrānnapāna rathayugya tathāśvayānaṁ dada saptarātrikamidaṁ jagataḥ sukhārtham ||",
    "lal5:36": "no co vivādakalahā na ca roṣavākyā cānyonyamaitramanaso hitasaumyacittā |",
    "lal5:37": "asmin pure puruṣa iṣṭika dārakāśca devāśca nandanagatā sahitā ramantām ||",
    "lal5:38": "na ca rājadaṇḍanabhaṭā na tathā kudaṇḍā notpīḍanā na pi ca tarjanatāḍanā vā |",
    "lal5:39": "sarvān prasannamanaso hitamaitracitta vīkṣasva deva janatāṁ yatha ekaputram ||",
    "lal5:40": "śrutvaiva rāja vacanaṁ paramaṁ udagraṁ prāhāstu sarvamidameva yathā tavecchā |",
    "lal5:41": "abhiprāyu tubhya manasā svanucintitāni yadyācase tava varaṁ tadahaṁ dadāmi ||",
    "lal5:42": "ājñāpyaḥ pārthivavaraḥ svakapāriṣadyāṁ prāsādaśreṣṭhaśikhare prakarotha ṛddhim |",
    "lal5:43": "puṣpābhikīrṇaruciraṁ varadhūpagandhaṁ chatrāpatākasamalaṁkṛtatālapaṁktim ||",
    "lal5:44": "viṁśatsahasra raṇaśoṇḍa vicitravarmāṁ nārācaśūlaśaraśaktigṛhītakhaṅgāḥ |",
    "lal5:45": "parivārayātha dhṛtarājyamanojñaghoṣaṁ devyā ’bhayārtha karuṇāsthita rakṣamāṇā ||",
    "lal5:46": "strībhistu sā parivṛtā yatha devakanyā snātānuliptapravarāmbarabhūṣitāṅgī |",
    "lal5:47": "tūryaiḥ sahasramanugītamanojñaghoṣaiḥ āruhya devyupaviveśa marutsnuṣeva ||",
    "lal5:48": "divyairmahārthasuvicitrasuratnapādaiḥ svāstīrṇapuṣpavividhaiḥ śayane manojñe |",
    "lal5:49": "śayane sthitā vigalitā maṇiratnacūḍā yatha miśrakāvanagatā khalu devakanyā ||",
    "lal5:50": "",
    "lal5:51": "atha khalu bhikṣavaścatvāro mahārājānaḥ śakraśca devānāmindraḥ suyāmaśca devaputraḥ saṁtuṣitaśca sunirmitaśca paranirmitavaśavartī ca sārthavāhaśca māraputrabrahmā ca sahāṁpatirbrahmottaraśca purohitaḥ subrahmā ca purohitaḥ prabhāvyūhābhāsvaraśca maheśvaraśca śuddhāvāsakāyikā niṣṭhāgataścākaniṣṭhaśca etāni cānyāni cānekāni devaśatasahasrāṇi saṁnipatya anyonyamevāhuḥ—ayuktametanmārṣā asmākaṁ syādakṛtajñatā ca, yadvayamekākinamadvitīyaṁ bodhisattvamutsṛjema | ko ’smākaṁ mārṣā utsahate  bodhisattvaṁ satatasamitamanubaddhumavakramaṇagarbhasthānajanmayauvanabhūmidārakakrīḍāntaḥpuranāṭakasaṁdarśanābhiniṣkramaṇaduṣkaracaryābodhimaṇḍopasaṁkramaṇamāradharṣaṇabodhyabhisaṁbodhanadharmacakrapravartanaṁ yāvanmahāparinirvāṇāddhitacittatayā snigdhacittatayā priyacittatayā maitracittatayā saumyacittatayā? tasyāṁ velāyāmimāṁ gāthāmabhāṣata—",
    "lal5:52": "",
    "lal5:53": "ko votsaheta vararūpadharam anubandhayituṁ satataṁ prītamanāḥ |",
    "lal5:54": "kaḥ puṇyateja yaśasā vacasā svayamātmanecchati vibaddhayitum ||",
    "lal5:55": "yasyepsitaṁ tridaśadevapure divyaiḥ sukhairhi ramituṁ satatam |",
    "lal5:56": "paramāpsarobhiriha kāmaguṇaiḥ anubaddhitāṁ vimalacandramukham ||",
    "lal5:57": "tatha miśrake vanavare rucire divyākare ramitu devapure |",
    "lal5:58": "puṣpotkare kanakacūrṇanime anubandhatāṁ vimalatejadharam ||",
    "lal5:59": "yasyepsitaṁ ramituḥ citrarathe tatha nandane suravadhūsahitaḥ |",
    "lal5:60": "māndāravaiḥ kusumapatracite anubandhatāmimu mahāpuruṣam ||",
    "lal5:61": "yāmādhipatyamatha vā tuṣitairatha vāpi prārthayati ceśvaratām |",
    "lal5:62": "pūjāraho bhavitu sarvajage anubandhatāmimu anantayaśam ||",
    "lal5:63": "yo icchati nirmitapure rucire vaśavartidevabhavane ramitum |",
    "lal5:64": "manasaiva sarvamanubhoktikriyā anubandhatāmimu guṇāgradharam ||",
    "lal5:65": "māreśvaro na ca praduṣṭamanā sarvavidhaiśvaryapāragataḥ |",
    "lal5:66": "kāmeśvaro vaśitapāragato gacchatvasau hitakareṇa saha ||",
    "lal5:67": "tatha kāmadhātu samatikramituṁ mati yasya brahmapuramāvasitum |",
    "lal5:68": "caturapramāṇaprabhatejadharaḥ so ’dyānubaddhatu mahāpuruṣam ||",
    "lal5:69": "atha vāpi yasya manujeṣu mati varacakravartiviṣaye vipule |",
    "lal5:70": "ratnākaramabhayasaukhyadadam anubandhatāṁ vipulapuṇyadharam ||",
    "lal5:71": "pṛthivīśvarastatha pi śreṣṭhisuto āḍhyo mahādhanu mahānicayaḥ |",
    "lal5:72": "parivāravānnihataśatrugaṇo gacchatvasau hitakareṇa saha ||",
    "lal5:73": "rūpaṁ ca bhogamapi ceśvaratā kīrtiryaśaśca balatā guṇavatī |",
    "lal5:74": "ādeyavākya bhavi grāhyaruto brahmeśvaraṁ samupayātu vidum ||",
    "lal5:75": "ye divya kāma tatha mānuṣakāṁ yo icchatī tribhavi sarvasukham |",
    "lal5:76": "dhyāne sukhaṁ ca pravivekasukhaṁ dharmeśvaraṁ samanubandhayatām ||",
    "lal5:77": "rāgaprahāṇu tatha doṣamapī yo icchate tatha kileśajaham |",
    "lal5:78": "śānta praśānta upaśāntamanā so dāntacittamanuyātu laghum ||",
    "lal5:79": "śaikṣā aśaikṣa tatha pratyekajinā sarvajñajñānamanuprāpuritum |",
    "lal5:80": "daśabhirbalairnaditu siṁha iva guṇasāgaraṁ samanuyātu vidum ||",
    "lal5:81": "pithituṁ apāyapatha yeṣa matir vivṛtuṁ ca ṣaṅgatipathaṁ hyamṛtam |",
    "lal5:82": "aṣṭāṅgamārgagamanena gatim anubandhatāṁ gatipathāntakaram ||",
    "lal5:83": "yo icchate sugata pūjayituṁ dharmaṁ ca teṣu śrutikāruṇike |",
    "lal5:84": "prāpto guṇānapi ca saṁghagatān guṇasāgaraṁ samanuyātu imam ||",
    "lal5:85": "jātijarāmaraṇaduḥkhakṣaye saṁsārabandhana vimokṣayitum |",
    "lal5:86": "carituṁ viśuddhagamanāntasamaṁ so śuddhasattvamanubandhayatām ||",
    "lal5:87": "iṣṭo manāpa priyu sarvajage varalakṣaṇo varaguṇopacitaḥ |",
    "lal5:88": "ātmā paraṁ ca tatha mocayituṁ priyadarśanaṁ samupayātu vidum ||",
    "lal5:89": "śīlaṁ samādhi tatha prajñamayī gambhīradurdaśaduropagamam |",
    "lal5:90": "yo icchate vidu vimukti labhe so vaidyarājamanuyātu laghum ||",
    "lal5:91": "ete ca anya guṇa naikavidhā upapatti saukhya tatha nirvṛtiye |",
    "lal5:92": "sarvairguṇebhi pratipūrṇa siddhaye siddhavrataṁ samanuyātu vidum ||",
    "lal5:93": "iti ||",
    "lal5:94": "",
    "lal5:95": "idaṁ khalu vacanaṁ śrutvā caturaśītisahasrāṇi cāturmahārājikānāṁ devānāṁ śatasahasraṁ trayatriṁśānāṁ śatasahasraṁ yāmānāṁ śatasahasraṁ tuṣitānāṁ śatasahasraṁ nirmāṇaratīnāṁ śatasahasraṁ paranirmitavaśavartīnāṁ devānāṁ ṣaṣṭisahasrāṇi mārakāyikānāṁ pūrvaśubhakarmaniryātānāṁ aṣṭaṣaṣṭisahasrāṇi brahmakāyikānāṁ bahūni śatasahasrāṇi yāvadakaniṣṭhānāṁ devānāṁ saṁnipatitānyabhūvan | anye ca  bhūyaḥ pūrvadakṣiṇapaścimottarebhyo digbhyo bahūni devaśatasahasrāṇi saṁnipatitānyabhūvan | tebhyo ye udāratamā devaputrāste tāṁ mahatīṁ devaparṣadaṁ gāthābhirabhyabhāṣantaḥ—",
    "lal5:96": "",
    "lal5:97": "hanta śṛṇotha vacanaṁ amareśvarāho asmin vidhānamati yādṛśatatvabhūtā |",
    "lal5:98": "tyaktārthikāmarati dhyānasukhaṁ praṇītam anubandhayāma imamuttamaśuddhasattvam ||",
    "lal5:99": "okrāntapāda tatha garbhasthitaṁ mahātmaṁ pūjārahaṁ atiśayamabhipūjayāmaḥ |",
    "lal5:100": "puṇyaiḥ surakṣitamṛṣiṁ parirakṣisanto yasyāvatāra labhate na manaḥ praduṣṭam ||",
    "lal5:101": "saṁgītitūryaracitaiśca suvādyakaiśca varṇāguṇāṁ kathayato guṇasāgarasya |",
    "lal5:102": "kurvāma devamanujāna praharṣaṇīyaṁ yaṁ śrutva bodhivaracitta jane janeryā ||",
    "lal5:103": "puṣpābhikīrṇa nṛpateśca karoma gehaṁ kālāgurūttamasudhūpitasaumyagandham |",
    "lal5:104": "yaṁ ghrātva devamanujāśca bhavantyudagrā vigatajvarāśca sukhinaśca bhavantyarogāḥ ||",
    "lal5:105": "māndāravaiśca kusumaistatha pārijātaiścandraiḥ sucandra tatha sthālavirocamānaiḥ |",
    "lal5:106": "puṣpābhikīrṇa kapilāhvaya taṁ karoma pūjārtha pūrvaśubhakarmasamudgatasya ||",
    "lal5:107": "yāvacca garbhi vasate trimalairalipto yāvajjarāmaraṇa cāntakaraḥ prasūtaḥ |",
    "lal5:108": "tāvatprasannamanaso anubandhayāma eṣā matirmatidharasya karoma pūjām ||",
    "lal5:109": "lābhā sulabdha vipulāḥ suramānuṣāṇāṁ drakṣyanti jānu imu saptapadāṁ kramantam |",
    "lal5:110": "śakraiśca brahmaṇakaraiḥ parigṛhyamānaṁ gandhodakaiḥ snapiyamāni suśuddhasattvam ||   ||",
    "lal5:111": "yāvacca loki anuvartanatāṁ karoti antaḥpure vasati kāmakileśaghātī |",
    "lal5:112": "yāvacca niṣkramati rājyamapāsya sarvaṁ tāvatprasannamanaso anubandhayāmaḥ ||",
    "lal5:113": "yāvadupaiti mahimaṇḍi tṛṇāṁ gṛhītvā yāvacca bodhi spṛśate vinihatya māram |",
    "lal5:114": "adhyeṣṭu brāhmaṇayutebhi pravarti cakraṁ tāvatkaroma vipulāṁ sugatasya pūjām ||",
    "lal5:115": "yada buddhakāryu kṛtu bheṣyati trisahasre sattvāna koṭinayutā amṛte vinītā |",
    "lal5:116": "nirvāṇamārgamupayāsyati śītibhāvaṁ tāvanmahāśayamṛṣiṁ na jahāma sarve ||",
    "lal5:117": "iti ||",
    "lal5:118": "",
    "lal5:119": "atha khalu bhikṣavaḥ kāmadhātvīśvarāṇāṁ devakanyānāṁ bodhisattvasya rūpakāyapariniṣpattiṁ dṛṣṭvā etadabhavat—kīdṛśī tvasau kanyā bhaviṣyati yā imaṁ varapravaraśuddhasattvaṁ dhārayiṣyati | tāḥ kautūhalajātā varapravarapuṣpadhūpadīpagandhamālyavilepanacūrṇacīvaraparigṛhītā divyamanomayātmabhāvapratilabdhāḥ puṇyavipākādhisthānādhisthitāḥ tasmin kṣaṇe ’marapurabhavanādantarhitāḥ kapilāhvaye mahāpuravare udyānaśatasahasraparimaṇḍite rājñaḥ śuddhodanasya gṛhe dhṛtarāṣṭre mahāprāsāde amarabhavanaprakāśe vigalitāmbaradhāriṇyaḥ śubhavimalatejapratimaṇḍitā divyābharaṇastambhitabhujāḥ śayanavaragatāṁ māyādevīmekāṅgulikayopadarśayantyo gaganatalagatāḥ parasparaṁ gāthābhirabhyabhāṣanta—",
    "lal5:120": "",
    "lal5:121": "amarapuragatāna apsarāṇāṁ rūpa manorama dṛṣṭva bodhisattve |",
    "lal5:122": "matiriyamabhavattadā hi tāsāṁ pramada nu kīdṛśa bodhisattvamātā ||",
    "lal5:123": "tāśca sahitapuṣpamālyahastā upagami veśma nṛpasya jātakāṅkṣā |",
    "lal5:124": "puṣpa tatha vilepanāṁ gṛhītvā daśanakhaañjalibhirnamasyamānāḥ ||",
    "lal5:125": "vigalitavasanāḥ salīlarūpāḥ karatala dakṣiṇi aṅgulīṁ praṇamya |",
    "lal5:126": "śayanagata vidarśi māyadevīṁ sādhu nirīkṣatha rūpa mānuṣīṇām ||",
    "lal5:127": "vayamiha abhimanyayāma anye paramamanorama surūpa apsarāṇām |",
    "lal5:128": "ima nṛpativadhūṁ nirīkṣamāṇā jihma vipaśyatha divya ātmabhāvām ||",
    "lal5:129": "ratiriva sadṛśī guṇānvitā ca jananiriyaṁ pravarāgrapudgalasya |",
    "lal5:130": "maṇiratana yathā subhājanastha tatha iva bhājana devi devadeve ||",
    "lal5:131": "karacaraṇatalebhi yāvadūrdhvaṁ aṅga mahorama divya ātirekāḥ |",
    "lal5:132": "prekṣatu nayanānna cāsti tṛptiṁ bhūya praharṣati citta mānasaṁ ca ||",
    "lal5:133": "śaśiriva gagane virājate ’syā vadanu varaṁ ca virāja gātrabhāsā |",
    "lal5:134": "raviriva vimalā śaśīva dīptā tatha prabha niścarate ’sya ātmabhāvāt ||",
    "lal5:135": "kanakamiva sujātajātarūpā varṇa virocati deviye tathaiva |",
    "lal5:136": "bhramaravaranikāśa kuntalānī mṛdukasugandhaśravāsya mūrdhajāni ||",
    "lal5:137": "kamaladalanibhe tathāsya netre daśanaviśuddha nabheva jyotiṣāṇi |",
    "lal5:138": "cāpa iva tanūdarī viśālā pārśva samudgata māṁsi nāsti saṁdhiḥ ||",
    "lal5:139": "gajabhujasadṛśe ’sya ūrujaṅghe jānu sujātvanupūrvamudgatāsya |",
    "lal5:140": "karatalacaraṇā samā suraktā vyaktamiyaṁ khalu devakanya nānyā ||",
    "lal5:141": "eva bahuvidhaṁ nirīkṣya devīṁ kusuma kṣipitva pradakṣiṇaṁ ca kṛtvā |",
    "lal5:142": "supiya yaśavatī jinasya mātā punarapi devapuraṁ gatā kṣaṇena ||",
    "lal5:143": "atha caturi caturdiśāsu pālāḥ śakra suyāma tathaiva nirmitāśca |",
    "lal5:144": "devagaṇa kumbhāṇḍa rākṣasāśca asura mahoraga kinnarāśca vocan ||",
    "lal5:145": "gacchata purato narottamasya puruṣavarasya karotha rakṣaguptim |",
    "lal5:146": "mā kuruta jage manaḥpradoṣaṁ mā ca karota viheṭha mānuṣāṇām ||",
    "lal5:147": "yatra gṛhavarasmi māyadevī tatra samagra sapāriṣadya sarve |",
    "lal5:148": "asidhanuśaraśaktikhaṅgahastā gaganatalasmi sthitā nirīkṣayātha ||",
    "lal5:149": "jñātva cyavanakāla devaputrā upagami māyasakāśa hṛṣṭacittā |",
    "lal5:150": "puṣpa tatha vilepanāṁ gṛhītvā daśanakhaañjalibhirnamasyamānāḥ ||",
    "lal5:151": "cyava cyava hi narendra śuddhasattvā ayu samayo bhavato ’dya vādisiṁha |",
    "lal5:152": "kṛpakaruṇa janitva sarvaloke asmi adhyeṣama dharmadānahetoḥ ||",
    "lal5:153": "iti ||",
    "lal5:154": "",
    "lal5:155": "atha khalu bhikṣavo bodhisattvasya cyavanakālasamaye pūrvasyā diśo bahūni bodhisattvaśatasahasrāṇi sarva ekajātipratibaddhāstuṣitavarabhavanavāsino yena bodhisattvastenopasaṁkrāman bodhisattvasya pūjākarmaṇe | evaṁ daśabhyo digbhyo ekaikasyā diśo bahūni bodhisattvaśatasahasrāṇi sarva ekajātipratibaddhāstuṣitavarabhavanavāsino yena bodhisattvastenopasaṁkrāman bodhisattvasya pūjākarmaṇe | cāturmahārājakāyikebhyo devebhyaścaturaśītyapsaraḥśatasahasrāṇyevaṁ trayatriṁśato yāmebhyastuṣitebhyo nirmāṇaratibhyaḥ paranirmitavaśavartibhyo devebhyaścaturaśītyapsaraḥ—śatasahasrāṇi nānātūryasaṁgītivāditena yena bodhisattvastenopasaṁkrāman bodhisattvasya pūjākarmaṇe ||",
    "lal5:156": "atha khalu bodhisattvaḥ śrīgarbhasiṁhāsane sarvapuṇyasamudgate sarvadevanāgasaṁdarśane mahākūṭāgāre niṣadya sārdhaṁ bodhisattvairdevanāgayakṣakoṭiniyutaśatasahasraiḥ parivṛtaḥ puraskṛtastuṣitavarabhavanāt  pracalati sma | pracalatā ca bhikṣavo bodhisattvena tathārūpā kāyāt prabhā muktābhūd yayā prabhayā ayaṁ trisāhasramahāsāhasro lokadhāturevaṁ vipulavistīrṇo mahatodāreṇa supracalitapūrveṇa divyaprabhāsamatikrāntenāvabhāsena parisphuṭo ’bhūt | yā api tā lokāntarikā aghā aghasphuṭā andhakārāstamisrā yatremau candrasūryāvevaṁ maharddhikāvevaṁ mahānubhāvāvevaṁ maheśākhyau ābhayā ābhāṁ varṇena varṇaṁ tejasā tejo nābhitapato nābhivirocataḥ, tatra ye sattvā upapannāste svakānapi bāhuprasāritānna paśyanti | tathāpi tasmin samaye mahata udārasyāvabhāsasya prādurbhāvo ’bhūt | ye ca tatra sattvā upapannāste tenaivāvabhāsena sphuṭāḥ samānā anyonyaṁ samyak paśyanti sma | anyonyaṁ saṁjānante sma | evaṁ cāhuḥ—anye ’pi kila bhoḥ sattvā ihopapannāḥ kila bho iti ||",
    "lal5:157": "ayaṁ ca trisāhasramahāsāhasro lokadhātuḥ ṣaḍvikāramaṣṭādaśamahānimittamabhūt | akampat prākampat saṁprākampat | avedhat prāvedhat saṁprāvedhat | acalat prācalat saṁprācalat | akṣubhyat prākṣubhyat saṁprākṣubhyat | araṇat prāraṇat saṁprāraṇat | agarjat prāgarjat saṁprāgarjat | ante ’vanamati sma, madhye unnamati sma | madhye ’vanamati sma, ante unnamati sma | pūrvasyāṁ diśyavanamati sma, paścimāyāṁ diśyunnamati sma | paścimāyāṁ diśyavanamati sma, pūrvasyāṁ diśyunnamati sma | dakṣiṇasyāṁ diśyavanamati sma, uttarasyāṁ diśyunnamati sma | uttarasyāṁ diśyavanamati sma, dakṣiṇasyāṁ diśyunnamati sma | tasmin samaye harṣaṇīyāstoṣaṇīyāḥ premaṇīyāḥ prasādanīyā avalokanīyāḥ prahlādanīyā nirvarṇanīyā asecanīyā apratikūlā anuttrāsakarāḥ śabdāḥ śrūyante sma | na ca kasyacit sattvasya tasmin kṣaṇe viheṭhā vā trāso vā bhayaṁ vā stambhitatvaṁ vābhūt | na ca bhūyaḥ sūryācandramasorna brahmaśakralokapālānāṁ tasmin kṣaṇe prabhā prajñāyate sma | sarvanarakatiryagyoniyamalokopapannāśca sattvāstasmin kṣaṇe vigataduḥkhā abhūvan sarvasukhasamarpitāḥ | na ca kasyacit sattvasya rāgo bādhate sma, dveṣo vā moho vā, īrṣyā vā mātsaryaṁ vā, māno vā mrakṣo vā, mado vā krodho vā, vyāpādo vā paridāho vā | sarvasattvāstasmin kṣaṇe maitracittā hitacittāḥ parasparaṁ mātāpitṛsaṅgino ’bhūvan | aghaṭṭitāni ca divyamānuṣyakāṇi tūryakoṭiniyutaśatasahasrāṇi manojñaghoṣamutsṛjanti sma | devakoṭīnayutaśatasahasrāṇi pāṇibhiraṁsaiḥ śirobhistaṁ mahāvimānaṁ vahanti sma | tāni cāpsaraḥśatasahasrāṇi svāṁ svāṁ saṁgītiṁ saṁprayujya purataḥ pṛṣṭhato vāmadakṣiṇena ca sthitvā bodhisattvaṁ saṁgītirutasvareṇābhistuvanti sma—",
    "lal5:158": "",
    "lal5:159": "pūrvakarmaśubhasaṁcitasya te dīrgharātrakuśaloditasya te |",
    "lal5:160": "satyadharmanayaśodhitasya te pūja adya vipulā pravartate ||",
    "lal5:161": "pūrvi tubhya bahukalpakoṭiyo dānu dattu priyaputradhītarā |",
    "lal5:162": "tasya dānacaritasya tatphalaṁ yena divya kusumāḥ pravarṣitāḥ ||",
    "lal5:163": "ātmamāṁsa tulayitva te vibho so ’bhidattu priyapakṣikāraṇāt |",
    "lal5:164": "tasya dānacaritasya tatphalaṁ pretaloki labhi pānabhojanam ||",
    "lal5:165": "pūrvi tubhya bahukalpakoṭiyo śīla rakṣitamakhaṇḍanavratam |",
    "lal5:166": "tasya śīlacaritasya tatphalaṁ yena akṣaṇa apāya śodhitāḥ ||",
    "lal5:167": "pūrvi tubhya bahukalpakoṭiyo kṣānti bhāvita nidānabodhaye |",
    "lal5:168": "tasya kṣānticaritasya tatphalaṁ maitracitta bhuta devamānuṣāḥ ||",
    "lal5:169": "pūrvi tubhya bahukalpakoṭiyo vīryu bhāvitamalīnamuttamam |",
    "lal5:170": "tasya vīryacaritasya tatphalaṁ yena kāyu yatha meru śobhate ||",
    "lal5:171": "pūrvi tubhya bahukalpakoṭiyo dhyāna dhyāyita kileśadhyeṣaṇāt |",
    "lal5:172": "tasya dhyānacaritasya tatphalaṁ yena kleśa jagato na bādhate ||",
    "lal5:173": "pūrvi tubhya bahukalpakoṭiyo prajña bhāvita kileśachedanī |",
    "lal5:174": "tasya prajñacaritasya tatphalaṁ yena ābha paramā virocate ||",
    "lal5:175": "maitravarmita kileśasūdanā sarvasattvakaruṇāya udgatā |",
    "lal5:176": "modiprāpta paramā upekṣakā brahmabhūta sugatā namo ’stu te ||",
    "lal5:177": "prajña ulkaprabha tejasodgatā sarvadoṣatamamohaśodhakā |",
    "lal5:178": "cakṣubhūta trisahasrināyakā mārgadeśika mune namo ’stu te ||",
    "lal5:179": "ṛddhipādavarabhijñakovidā satyadarśi paramārthi śikṣitā |",
    "lal5:180": "tīrṇa tārayasi anyaprāṇino dāśabhūta sugatā namo ’stu te ||",
    "lal5:181": "sarvopāyavarabhijñakovidā darśayasi cyutimacyuticyutim |",
    "lal5:182": "lokadharmabhavanābhivartase no ca loki kvaci opalipyase ||",
    "lal5:183": "lābha teṣa paramā acintiyā yeṣu darśana śravaṁ ca eṣyase |",
    "lal5:184": "kiṁ punaḥ śṛṇuya yo tidharmatāṁ śraddha prīti vipulā janeṣyase ||",
    "lal5:185": "jihma sarva tuṣitālayo bhuto jambudvīpi puri yo udāgataḥ |",
    "lal5:186": "prāṇikoṭinayutā acintiyāṁ bodhayiṣyasi prasupta kleśato ||",
    "lal5:187": "ṛddha sphīta puramadya bheṣyatī devakoṭinayutaiḥ samākulam |",
    "lal5:188": "apsarobhi turiyairnināditaṁ rājagehi madhuraṁ śruṇiṣyati ||",
    "lal5:189": "puṇyatejabharitā śubhakarmaṇā nāri sā paramarūpaupetā |",
    "lal5:190": "yasya putra ayameva samṛddhaḥ tisraloki abhibhāti śīriye ||",
    "lal5:191": "no bhuyo puravarasmi dehināṁ lobhadoṣakalahā vivādakā |",
    "lal5:192": "sarva maitramanasaḥ sagauravā bhāvino naravarasya tejasā ||",
    "lal5:193": "rājavaṁśa nṛpateḥ pravardhate cakravartikularājasaṁbhavaḥ |",
    "lal5:194": "bheṣyate kapilasāhvayaṁ puraṁ ratnakoṣabharitaṁ susamṛddham ||",
    "lal5:195": "yakṣarākṣasakumbhāṇḍaguhyakā devadānavagaṇāḥ saindrakāḥ |",
    "lal5:196": "ye sthitā naravarasya rakṣakāḥ teṣu mokṣa nacireṇa bheṣyate ||",
    "lal5:197": "puṇyupārjitu stavitva nāyakaṁ premagauravamupasthapisva nā |",
    "lal5:198": "sarva bodhi pariṇāmayāmahe kṣipra bhoma yatha tvaṁ narottama ||",
    "lal5:199": "iti ||",
    "lal5:200": "",
    "lal5:201": "iti śrīlalitavistare pracalaparivarto nāma pañcamo ’dhyāyaḥ ||"
}