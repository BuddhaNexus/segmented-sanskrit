{
    "divy30:0": "",
    "divy30:1": "",
    "divy30:2": "",
    "divy30:3": "Divyāvadānam",
    "divy30:4": "",
    "divy30:5": "30. sudhanakumārāvadānam",
    "divy30:6": "",
    "divy30:7": "punarapi mahārāja yanmayā anuttarasamyaksambodhiprāptaye dānāni dattāni, puṇyāni kṛtāni, vīryapāramitā ca pariripūtā, anuttarā samyaksambodhir nārādhitā, tacchrūyatām |",
    "divy30:8": "|",
    "divy30:9": "bhūtapūrvaṁ mahāraja pañcālaviṣaye rājanau babhūvatuḥ, uttarapāñcālo dakṣiṇapāñcālaśca |",
    "divy30:10": "tatrottarapāñcālo mahādhano nāṁnā dastināpure rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca śāntakalikalahaḍimbaḍmarataskaradurbhikṣarogāpagataṁ śalīkṣugomahiṣīsampannam |",
    "divy30:11": "dhārmiko dharmarājo dharmeṇa rājyaṁ kārayati |",
    "divy30:12": "tasmiṁśca nagare mahāhrada utpalakumudapuṇḍrīkasampanno haṁsakāraṇḍavacakravākopaśobhito ramaṇīyaḥ |",
    "divy30:13": "tatra ca hrade janmacitrako nāṁ nāgapotaḥ prativasati |",
    "divy30:14": "sa kālena kālaṁ samyagvāridhārāmanuprayacchati |",
    "divy30:15": "atīva śasyasampattirbhavati |",
    "divy30:16": "śasyavatī vasumatī |",
    "divy30:17": "subhikṣānnapāno deśaḥ |",
    "divy30:18": "dānamānasatkāravāṁśca lokaḥ śramaṇabrāhmaṇakṛpaṇavanīpakopabhojyaḥ |",
    "divy30:19": "dakṣiṇapāñcālastu rājā adharmabhūyiṣṭhaścaṇḍo rabhasaḥ karkaśo ’dharmeṇa rājyaṁ kārayati, nityaṁ daṇḍena ghātanadhāraṇabandhanahiḍinigaḍoparodhana rāṣṭranivāsināṁ trāsayati |",
    "divy30:20": "adharmabhūyiṣṭhatayā cāsya devo na kālena kālaṁ samyagvāridhāramutsṛjati |",
    "divy30:21": "tato ’sau mahājanakāyaḥ saṁtrastaḥ svatrastaḥ svajīvitāpekṣayā rāṣṭraparityāgaṁ kṛtvā uttarapāñcālasyaiva rājño viṣayaṁ gatvā prativasati |",
    "divy30:22": "yāvadapareṇa samayena dakṣiṇapāñcālo rājā mṛgayāvyapadeśena janapadān vyavalokanāya nirgataḥ |",
    "divy30:23": "yāvat paśyati grāmanagarāṇi śūnyāni, udyānadevakulāni bhinnaprabhagnāni |",
    "divy30:24": "sa janakāyaḥ kva gata iti kathayati |",
    "divy30:25": "amātyāḥ kathayatnti—deva, uttarapāñcālasya rājño viṣayaṁ gataḥ |",
    "divy30:26": "kimartham? deva, abhayaṁ prayaccha, kathayāmaḥ |",
    "divy30:27": "dattaṁ bhavatu |",
    "divy30:28": "tataste kathayanti—deva, uttarapāñcālo rājā dharmeṇa rājyaṁ kārayati |",
    "divy30:29": "tasya janapadā ṛddhāśca sphītāśca kṣemāśca subhikṣāśca ākīrṇabahujanamanuṣyāśca praśāntakalikalahaḍimbaḍamarataskaradurbhikṣarogāpagatāḥ śālīkṣugomahiṣīsampannāḥ |",
    "divy30:30": "dānamānasatkāravāṁśca lokaḥ śramaṇabrāhmaṇavanīpakopabhojyaḥ |",
    "divy30:31": "devastu caṇḍo rabhasaḥ karkaśo nityaṁ tāḍanaghātanadhāraṇabandhananigaḍoparodha(na) rāṣṭraṁ trāsayati |",
    "divy30:32": "yato ’sau janakāyaḥ saṁtrastaḥ saṁvegamāpanna uttarapāñcālasya rājño viṣayaṁ gataḥ |",
    "divy30:33": "dakṣiṇapāñcālo rājā kathayati—bhavantaḥ, ko ’sāvupāyaḥ syādenāsau janakāyaḥ punarāgatya eṣu grāmanagareṣu prativaset? amātyā āhuh—yadi deva uttarapāñcālavaddharmeṇa rājyaṁ kārayasi, maitracitto ’nukampācittaśca rāṣṭraṁ pālayasi, nacirādasau janakāyaḥ punarāgatya eṣu grāmanagareṣu prativaset |",
    "divy30:34": "dakṣiṇapāñcālo rājā kathayati—bhavantaḥ, yadyevam, ahamapyuttarapāñcālavaddharmeṇa rājyaṁ kārayāmi, maitracitto hitacitto ’nukampācittaśca rāṣṭraṁ pālayāmi |",
    "divy30:35": "yūyaṁ tathā kuruta, yathā asau janakāyaḥ punarāgatya eṣu grāmanagareṣu prativasatīti |",
    "divy30:36": "amātyā āhuh—deva, aparo ’pi tatrānuśaṁso ’sti |",
    "divy30:37": "tasmin nagare mahāgrada utpalakumudapuṇḍarīkasaṁchanno haṁsakāraṇḍavacakravākopaśobhitah |",
    "divy30:38": "tatra janmacitrako nāma nāgapotakaḥ prativasati |",
    "divy30:39": "sa kālena kālaṁ samyagvāridhāramanuprayacchati |",
    "divy30:40": "atīva śasyasampattirbhavati |",
    "divy30:41": "teṁs tasya śasyavatī vasumatī, subhikṣānnapānaśca deśaḥ |",
    "divy30:42": "rājā āha—ko ’sau upāyaḥ syādyenāsau nāgapota ihānīyeta? amātyā āhuh—deva, vidyāmantradhāriṇḥ, tānānayeti |",
    "divy30:43": "te samanviṣyantām |",
    "divy30:44": "tato rājñā suvarṇapiṭakaṁ dhvajāgre baddhvā svavijite ghaṇṭāvaghoṣaṇaṁ kāritam—ya uttarapāñcālarājaviṣayājjanmacitrakaṁ nāma nāgapotakamānayati, tasyemaṁ suvarṇapiṭakaṁ dāsyāmi, mahatā ca satkāreṇa satkariṣyāmīti |",
    "divy30:45": "yāvadanyatamo ’hituṇḍiko ’mātyānāṁ sakāśaṁ gatvā kathayati—mamedaṁ suvarṇapiṭakamanuprayacchata |",
    "divy30:46": "ahaṁ janmacitraṁ nāma nāgapitakamapahṛtyānayāmīti |",
    "divy30:47": "amātyāḥ kathayanti—eṣa gṛhāṇa |",
    "divy30:48": "sa kathayati—yo yuṣmākaṁ śraddhayitaḥ pratyayitaśca, tasya haste tiṣṭhatu |",
    "divy30:49": "ānīte janmacitre nāgapotake grahīṣyāmīti |",
    "divy30:50": "evaṁ kuruṣveti |",
    "divy30:51": "tato ’sau ahituṇḍikaḥ pratyayitasya puruṣasya haste suvarṇapiṭakaṁ sthāpayitvā hastināpuraṁ gataḥ |",
    "divy30:52": "tenāsau hradaḥ samantato vyavalokitaḥ |",
    "divy30:53": "nimittīkṛtah—asau jñmacitro nāgapotaka etasmin pradeśe tiṣṭhatīti |",
    "divy30:54": "tato balyupahāranimittaṁ punaḥ pratyāgataḥ |",
    "divy30:55": "amātyānāṁ kathayati—balyupahāramenaṁ prayacchata |",
    "divy30:56": "saptame divase taṁ nāgapotakamapahṛtya ānayāmīti |",
    "divy30:57": "sa cāhituṇḍikastena saṁlakṣitah—mamāsāvapaharaṇāyāgataḥ |",
    "divy30:58": "saptame divase māmapahariṣyati |",
    "divy30:59": "mātāpitṛviyogajaṁ me duḥkhaṁ bhaviṣyatīti |",
    "divy30:60": "kiṁ karomi, kiṁ śaraṇaṁ prapadyeyamiti |",
    "divy30:61": "tasya hradasya nātidūre dvau lubdhakau prativasataḥ, sārako halakaḥ |",
    "divy30:62": "tau hradamāśritya jīvikāṁ kalpayataḥ |",
    "divy30:63": "ye sthalagatāḥ prāṇino mṛgaśarabhasūkarādayastaṁ hradamupasarpanti, tān praghātayataḥ, ye ’pi jalagatā matsyakacchapamaṇḍūkādayaḥ |",
    "divy30:64": "tatra sārakaḥ kālagataḥ, halako jīvati |",
    "divy30:65": "janmacitro nāgapotaḥ saṁlakṣayati—ko ’nyo ’sti mama śaraṇamṛte halakāt lubdhakāt? tato manuṣyaveṣamāsthāya halakasya lubdhakasya sakāśaṁ gataḥ |",
    "divy30:66": "gatvā kathayati—bhoḥ puruṣa, kiṁ tvaṁ jānīṣe kasyānubhāvāddhanasya rājño janapadā ṛddhāśca sphītāśca subhikṣākīrṇabahujanamanuṣyāśca praśāntakalikalahaḍimbaḍamarataskaradurbhikṣarogāpagatāḥ śālīkṣugomahiṣīsampannā iti? sa kathayati—jāne sa rājā dhārmiko dharmeṇa rājyaṁ kārayati, maitracitto hitacitto ’nukmpācittaśca rāṣṭraṁ pālayatīti |",
    "divy30:67": "asmin pradeśe janmacitrako nāma nāgapitakaḥ prativasati |",
    "divy30:68": "sa kālena kālaṁ samyagvāridhārāmanuprayacchati |",
    "divy30:69": "atīva śasyasampattirbhavati |",
    "divy30:70": "śasyavatī vasumatī, subhikṣānnapānaśca deśa iti |",
    "divy30:71": "janmacitraḥ kathayati—taṁ nāgapotakamito viṣayādapaharet, tasya nāgapotakasya kiṁ syāt? na śobhanaṁ syāt, mātāpitṛviyogajaṁ duḥkhaṁ syādrājño rāṣṭrasya ca |",
    "divy30:72": "yo ’paharati, tasya kiṁ tvaṁ kuryāh? sa āha—jīvitādvyaparopayeyam |",
    "divy30:73": "jānīṣe tvaṁ kataro ’sau nāgapotaka iti? na jāne |",
    "divy30:74": "ahamevāsau nāgaḥ |",
    "divy30:75": "dakṣiṇapāñcālavaiṣayikenāhituṇḍikenāpahṛtya nīyeta |",
    "divy30:76": "sa balyupahāravidhānārthaṁ gataḥ |",
    "divy30:77": "saptame divase āgamiṣyati |",
    "divy30:78": "āgatya asya hradasya catasṛṣu dikṣu khadiraśalākānnikhanya nānāraṅgaiḥ sūtrairveṣṭayitvā mantrānāvartayiṣyati |",
    "divy30:79": "tatra tvayā pracchanne saṁnikṛṣṭe sthātavyam |",
    "divy30:80": "yadā tenāyamevamrūpaḥ prayogaḥ kṛto bhavati, tadā hradamadhyāt kvathamānaṁ pānīyamutthāsyati ahaṁ cotthāsyāmi |",
    "divy30:81": "tadā tvayāsau ahituṇḍikaḥ śareṇa marmaṇi tāḍayitavyaḥ, āśu copasaṁkramya vaktavyah—mantrānupasaṁhara |",
    "divy30:82": "mā te utkṛttamūlaṁ śiraḥ kṛtvā pṛthivyāṁ nipātayiṣyāmīti |",
    "divy30:83": "yadyasau mantrānanupasaṁhṛtya prāṇairviyokṣyate, mṛtaṁ te ’ham yāvajjīvaṁ mantrapāśabddhaḥ syāmiti |",
    "divy30:84": "lubdhakaḥ prāha—yadi tavaikasyaivaṁ guṇaḥ syāt, tathāpyahamevaṁ kuryām, prāgeva sarājakasya rāṣṭrasya |",
    "divy30:85": "gaccha, ahaṁ te trāteti |",
    "divy30:86": "tatastena nāgapotakena tasyaikapārśve guptasthānamupadarśitam |",
    "divy30:87": "yāvadasau lubdhakaḥ saptame divase pratigupte pradeśe ātmānaṁ gopayitvā avasthitaḥ |",
    "divy30:88": "sa cāhituṇḍika āgatya balyupahāraṁ kartumārabdhaḥ |",
    "divy30:89": "tena catasṛṣu dikṣu catvāraḥ khadirakīlakā nikhātāḥ |",
    "divy30:90": "nānāraṅgaiḥ sūtrairveṣṭayitvā mantrā āvartitāḥ |",
    "divy30:91": "285.0tatastasmāt pānīyaṁ kvathitumārabdham |",
    "divy30:92": "lubdhakena ca śareṇa marmaṇi tāḍitaḥ |",
    "divy30:93": "niṣkośaṁ cāsiṁ kṛtvā abhihitah—tvamasmadviṣayanivāsinaṁ nāgapotamapaharasi |",
    "divy30:94": "mā te utkṛttamūlaṁ śiraḥ kṛtvā pṛthivyāṁ nipātayāmīti |",
    "divy30:95": "tato ’hituṇḍikena duḥkhavedanābhibhūtena maraṇabhayabhītena mantrā vyāvartitāḥ |",
    "divy30:96": "tatsamanantaraṁ ca lubdhakena jīvitād vyaparopitaḥ |",
    "divy30:97": "tato nāgo mantrapāśavinirmukto hradādabhyudgamya lubdhakaṁ pariṣvaktavān, evaṁ cāha—tvaṁ me mātā, tvaṁ me pitā, yanmayā tvāmāgamya mātāpitṛviyogajaṁ duḥkhaṁ notpannam |",
    "divy30:98": "āgaccha, bhavanaṁ gacchāmaḥ |",
    "divy30:99": "tenāsau bhavanaṁ nītaḥ, nānāvidhena cānnapānena saṁtarpitaḥ, ratnāni copadarśitāni, mātāpitrośca niveditaḥ |",
    "divy30:100": "amba tāta—eṣa me suhṛccharaṇaṁ bāndhavaḥ |",
    "divy30:101": "asyānubhāvādyuṣmābhiḥ saha viyogo na jāta iti |",
    "divy30:102": "tābhyāmasau vareṇa pravārito vividhāni ca ratnāni dattāni |",
    "divy30:103": "sa tānyādāya tasmād hradād vyuthitaḥ |",
    "divy30:104": "tasya ca hradasya nātidūre puṣpaphalasalilasampanne nānāśakunikūjite ṛṣeragramāśramapadam |",
    "divy30:105": "tatra ca nāgapotakena sārdhaṁ vṛttakaṁ tatsarvaṁ vistareṇa samākhyātam |",
    "divy30:106": "tata ṛṣiḥ kathayati—kiṁ ratnaiḥ kiṁ vā te suvarṇena? tasya bhavane ’mogho nāṁ pāśastiṣṭhati, tam yācasva |",
    "divy30:107": "tato lubdhako ’moghapāśe saṁjātatṛṣṇah ṛṣivacanamupaśrutya punarapi nāgabhavanaṁ gataḥ |",
    "divy30:108": "yāvatpaśyati bhavanadvāre tamamoghapāśam |",
    "divy30:109": "tasyaitadabhavat—eṣa sa pāśo yo mayā prārthanīyaḥ |",
    "divy30:110": "iti viditvā nāgabhavanaṁ praviṣṭaḥ |",
    "divy30:111": "tato janmacitreṇa nāgapotakena anyaiśca nāgaiḥ sasambhramaiḥ pratisaṁmodito ratnaiśca pravāritaḥ |",
    "divy30:112": "sa kathayati—alaṁ mama ratnaiḥ |",
    "divy30:113": "kiṁ tu etamamoghapāśaṁ prayacchatheti |",
    "divy30:114": "sa nāga āha—tavānena kiṁ prayojanam? yadā garutmatopadrutā bhavāmaḥ, tadā anenātmānaṁ rakṣāmaḥ |",
    "divy30:115": "lubdhaka āha—yuṣmākameṣa kadācit karhicit garutmatopadrutānāmupayogaṁ gacchati |",
    "divy30:116": "mama tu anena satatameva prayojanam |",
    "divy30:117": "yadasti kṛtamupakṛtaṁ ca, anuprayaccheti |",
    "divy30:118": "janmacitrasya nāgapotakasyaitadabhavat—mamānena bahūpakṛtam |",
    "divy30:119": "mātāpitarau avalokya dadāmīti |",
    "divy30:120": "ten mātāpitarau avalokya sa pāśo dattaḥ |",
    "divy30:121": "tato ’sau lubdhakaḥ pṛthivīlabdhaprakhyena sukhasaumanasyenāpyāyitamanā amoghapāśamādāya nāgabhavanādabhyudgamya svagṛhaṁ gataḥ |",
    "divy30:122": "|",
    "divy30:123": "yāvadapareṇa samayena dhano rājā devyā sārdhaṁ krīḍati ramate paricārayati |",
    "divy30:124": "tasya krīḍato ramamāṇasya paricārayato na putro na duhitā |",
    "divy30:125": "sa kare kapolaṁ dattvā cintāparo vyavasthitah—anekadhanasamuditaṁ me gṛham |",
    "divy30:126": "na me putro na duhitā |",
    "divy30:127": "mamātyayātsvakulavaṁśacchede rāṣṭrāpahāraḥ sarvasantasvāpateyamaputramiti kṛtvā anyarājavidheyo bhaviṣyatīti |",
    "divy30:128": "sa śramaṇabrāhmaṇasuhṛtsambandhibāndhavairucyate—deva, kimasi cintāparah? sa etatprakaraṇaṁ vistareṇārocayati |",
    "divy30:129": "te kathayati—devatārādhanaṁ kuru, putraste bhaviṣyatīti |",
    "divy30:130": "so ’putraḥ putrābhinandī śivavaruṇakuberavāsavādīnanyāṁśca devatāviśeṣānāyācate, tadyathā—ārāmadevatā vanadevatā catvaradevatā śṛṅgāṭakadevatā balipratigrāhikāḥ |",
    "divy30:131": "sahajāḥ sahadharmikā nityāvubaddhā api devatā āyācate |",
    "divy30:132": "asti caiṣa loke pravādo yadāyācanahetoḥ putrā jāyante duhitaraśceti |",
    "divy30:133": "tacca neivam |",
    "divy30:134": "yadyevamabhaviṣyat, ekaikasya putrasahasramabhaviṣyat, tadyathā rājñaścakravartinaḥ |",
    "divy30:135": "api tu trayāṇāṁ sthānānāṁ saṁmukhībhāvātputrā jāyante duhitaraśca |",
    "divy30:136": "katameṣāṁ trayāṇām? mātāpitarau raktau bhavataḥ saṁnipatitau |",
    "divy30:137": "mātā cāsya kalyā bhavati ṛtumatī ca |",
    "divy30:138": "gandharvaḥ pratyupasthito bhavati |",
    "divy30:139": "eṣā trayāṇāṁ sthānānāṁ saṁmukhībhāvātputrā jāyante duhitaraśca |",
    "divy30:140": "sa caivamāyācanaparastiṣṭhati |",
    "divy30:141": "anyatamaśca bhadrakalpiko bodhisattvastasyāgramahiṣyā avakrāntaḥ |",
    "divy30:142": "pañcāveṇīyā dharmā ekatye paṇḍitajātīye mātṛgrāme |",
    "divy30:143": "katame pañca? raktaṁ puruṣaṁ jānāti viraktaṁ jānāti |",
    "divy30:144": "kālaṁ jānāti kratuṁ jānāti |",
    "divy30:145": "garbhamavakrāntaṁ jānāti |",
    "divy30:146": "yasya sakāśādgarbhamavakrāmati tamapi jānāti |",
    "divy30:147": "dārakaṁ jānāti, dārikāṁ jānāti |",
    "divy30:148": "saceddārako bhavati, dakṣiṇaṁ kukṣiṁ niśritya tiṣṭhati |",
    "divy30:149": "saceddārikā bhavati, vāmaṁ kukṣiṁ niśritya tiṣṭhati |",
    "divy30:150": "sā āttamanāḥ svāminn ārocayati—diṣṭyā vardhasva āryaputra |",
    "divy30:151": "āpannasattvāsmi saṁvṛttā |",
    "divy30:152": "yathā ca me dakṣiṇaṁ kukṣiṁ niśritya tiṣṭhati, niyataṁ dārako bhaviṣyatīti |",
    "divy30:153": "so ’pyāttamanāttamanāḥ pūrvaṁ kāyamunnamayya dakṣiṇaṁ bāhumabhiprasārya udānamudānayati—apyevāhaṁ cirakālābhilaṣitaṁ putramukhaṁ paśyeyam |",
    "divy30:154": "jāto me syānnāvajātaḥ |",
    "divy30:155": "kṛtyāni me kurvīt |",
    "divy30:156": "pratibharet |",
    "divy30:157": "dāyādyaṁ me pratipadyeta |",
    "divy30:158": "kulavaṁśo me cirasthitikaḥ syāt |",
    "divy30:159": "asmākaṁ cāpyatītakālagatānāmalpaṁ vā prabhūtaṁ vā dānāni datvā puṇyāni kṛtvā asmākaṁ nāṁnā dakṣiṇāmādekṣyati—idaṁ tayoryatratatropapannayorgacchatoranugacchatu iti |",
    "divy30:160": "āpannasattvāṁ viditvā upariprāsādatalagatāmayantritāṁ dhārayati tiktāmlalavaṇamadhurkaṭukaṣāyavivarjitairāhāraiḥ |",
    "divy30:161": "hārārdhahāravibhūṣitagātrīmapsarasamiva nandanavanacāriṇīṁ mañcānmañcaṁ pīṭhātpīṭhamanavatarantīmadharimāṁ bhūmim |",
    "divy30:162": "na cāsyāḥ kiṁcidamanojñaśabdaśravaṇam yāvadeva garbhasya paripākāya |",
    "divy30:163": "sā aṣṭānāṁ vā navānāṁ vā māsānāmatyayātprasūtā |",
    "divy30:164": "dārako jāto ’bhirūpo darśanīyaḥ prāsādiko gauraḥ kanakavarṇaśchatrākāraśirāḥ pralambabāhurvistīrṇalalāṭa uccaghoṇaḥ saṁgatabhrūstuṅganāsaḥ sarvāṅgapratyaṅgopetaḥ |",
    "divy30:165": "tasya jātau ānandabheryastāḍitāḥ |",
    "divy30:166": "śrutvā rājā kathayati—kimetaditi |",
    "divy30:167": "antaḥpurikābhī rājñe niveditam—deva, diṣṭyā vardhasva |",
    "divy30:168": "putraste jāta iti |",
    "divy30:169": "tato rājñā taṁ sarvaṁ nagaramapagatapāṣāṇaśarkarakaṭhallam vyavasthitam, candanavārisiktamucchratadhvajapatākaṁ surabhidhūpaghaṭikopanibuddhaṁ nānāpuṣpābhikīrṇaramaṇīyam |",
    "divy30:170": "ājñā ca dattā—śramaṇabrāhmaṇakṛpaṇavanīpakebhyo dānaṁ prayacchata, sarvabandhanamokṣaṁ ca kuruteti |",
    "divy30:171": "tasyaivaṁ trīṇi saptakānyekaviṁśatidivasān vistareṇa jātakarma karoti |",
    "divy30:172": "tasya jātimahaṁ kṛtvā nāmadheyaṁ vyavasthāpitumārabdham—kiṁ bhavatu dāraksya nāmeti? amātyāḥ kathayanti—ayaṁ dārako dhanasya rājñaḥ putraḥ, bhavatu dārakasya sudhano nāmeti |",
    "divy30:173": "tasya sudhana iti nāmadheyaṁ vyavashtāpitam |",
    "divy30:174": "sudhano dārako ’ṣṭābhyo dhātrībhyo ’nudatto dvābhyāmaṁsadhātrībhyāṁ kṣīradhātrībhyāṁ dvābhyāṁ maladhātrībhyāṁ dvābhyāṁ krīḍanikābhyāṁ dhātrībhyām |",
    "divy30:175": "so ’ṣṭābhirdhātrībhirunnīyate vardhyate kṣīreṇa dadhnā navatītena sarpiṣā sarpimaṇḍairvā anyaiścottaptottaptairupakaraṇaviśeṣaiḥ |",
    "divy30:176": "āśu vardhate hradasthamiva paṅkajam |",
    "divy30:177": "|",
    "divy30:178": "sa yadā mahān saṁvṛttastadā lipyāmupanyastaḥ saṁkhyāyāṁ gaṇanāyāṁ mudrāyāmuddhāre nyāse nikṣepe vastuparīkṣāyāṁ kumāraparīkṣāyāṁ kumārikāparīkṣāyāṁ dāruparīkṣāyāṁ ratnaparīkṣāyāṁ vastraparīkṣāyām |",
    "divy30:179": "so ’ṣṭāsu parīkṣāsu ghaṭako vācakaḥ paṇḍitaḥ paṭupracāraḥ saṁvṛttaḥ |",
    "divy30:180": "sa yāni tāni bhavanti rājñāṁ kṣatriyāṇāṁ mūrdhābhiṣiktānāṁ janapadaiśvaryamanuprāptānāṁ mahāntaṁ pṛthivīmaṇḍalamabhinirjityādhyāvasatāṁ pṛthagbhavanti śilpasthānakarmasthānāni, tasyathā—hastigrīvāyāmaśvapṛṣṭhe rathe tsarau dhanuṣi apayāne niryāṇe ’ṅkuśagrahe pāśagrahe chedye bhedye muṣṭibandhe padabandhe dūravedhe śabdavedhe marmavedhe ’kṣuṇṇavedhe dṛḍhaprahāritāyām |",
    "divy30:181": "pañcasthāneṣu kṛtāvī saṁvṛttaḥ |",
    "divy30:182": "tasya pitrā trīṇyantaḥpurāṇi vyavasthāpitāni jyeṣṭhaṁ madhyaṁ kanīyasam |",
    "divy30:183": "trīṇi vāsagṛhāṇi māpitāni, haimantikaṁ graiṣmikaṁ vārṣikam |",
    "divy30:184": "trīṇyudyānāni māpitāni, haimantikaṁ graiṣmikaṁ vārṣikam |",
    "divy30:185": "tataḥ sudhanakumāra upariprāsādatalagato niṣpuruṣeṇa tūryeṇa krīḍati ramate paricārayati |",
    "divy30:186": "|",
    "divy30:187": "yāvadapareṇa samayena halako lubdhako mṛgayāmanveṣamāṇastena tenānuvicarannanyatamaṁ parvatamanuprāptaḥ |",
    "divy30:188": "tasya ca parvatasyādhastādṛṣerāśramapadaṁ paśyati puṣpaphalasampannaṁ nānāpakṣigaṇavicāritam |",
    "divy30:189": "mahāntaṁ ca hradamutpalakumudapuṇḍarīkasaṁchannaṁ haṁsakāraṇḍavacakravākopaśobhitam |",
    "divy30:190": "sa tamāśramapadaṁ paribhramitumārabdhaḥ |",
    "divy30:191": "yāvattam ṛṣiṁ paśyati dīrghakeśaśmaśrunakharomāṇaṁ vātāpakarṣitaśarīraṁ cīvaravalkaladhāriṇamanyatamavṛkṣamūlāśrayatṛṇakuṭikākṛtanilayam |",
    "divy30:192": "dṛṣṭvā ca punaḥ pādābhivandanaṁ kṛtvā kṛtāñjalipuṭaḥ papraccha—bhagavan, kiyacciramasmin pradeśe tava prativasatah? catvāriṁśadvarṣāṇi |",
    "divy30:193": "asti tvayā iyatā kālenāsmin pradeśe kaścidāścaryādbhutadharmo dṛṣṭaḥ śruto vā? praśāntātmā ṛṣirmandaṁ mandamuvāca—bhadramukha, dṛṣṭaste ’yaṁ hradah? dṛṣṭo bhagavan |",
    "divy30:194": "eṣā brahmasabhā nāma puṣkiriṇī utpalapadmakumudapuṇḍarīkasaṁchannā nānāpakṣigaṇaniṣevitā himarajatatuṣāragaurāmbusampūrṇā surabhikusumapūrṇatoyā |",
    "divy30:195": "asyāṁ puṣkiriṇyāṁ pañcadaśamyāṁ manoharā nāma drumasya kinnararājasya duhitā pañcakinnarīśataparivārā nānāvidhasnānodvartanairāgatya snāti |",
    "divy30:196": "snānakāle cāsyā madhuragītavāditaśabdena mṛgapakṣiṇo ’vahriyante |",
    "divy30:197": "ahamapi taṁ śabdaṁ śrutvā mahatā prītisaumanasyena saptāhamatināmayāmi |",
    "divy30:198": "etadāścaryaṁ bhadramukha mayā dṛṣṭamiti |",
    "divy30:199": "atha halakasya lubdhakasyaitadabhavat—śobhano ’yaṁ mayā amoghaḥ pāśo nāgāllabdho manoharāyāḥ kinnaryāḥ kṣepsyāmīti |",
    "divy30:200": "so ’pareṇa samayena pūrṇapañcadaśyāmamoghaṁ pāśamādāya hradatīrasamīpe puṣpaphalaviṭapagahanamāśritya avadhānatatparo ’vashtitaḥ |",
    "divy30:201": "yāvanmanoharā kinnarī pañcaśataparivāritā tādṛśyaiva vibhūtyā brahmasabhāṁ puṣkiriṇīmavatīrṇā snātum |",
    "divy30:202": "tatsamantaraṁ ca halakena lubdhakena amoghaḥ pāśaḥ kṣiptaḥ, yena manoharā kinnarī baddhā |",
    "divy30:203": "tayā amoghapāśaśritayā hrade mahāhatanādaḥ kṛto bhīṣaṇaśca śabdo niścāritaḥ, yaṁ śrutvā pariśiṣṭaḥ kinnarigaṇa itaścāmutaśca saṁbhrānto manoharāṁ nirīkṣitumārabdhaḥ |",
    "divy30:204": "paśyanti baddhām |",
    "divy30:205": "dṛṣṭvā ca punarbhītā niṣpalāyitāḥ |",
    "divy30:206": "adrākṣītsa lubdhakastāṁ paramarūpadarśanīyām |",
    "divy30:207": "dṛṣṭvā ca punarupaśliṣṭo grahīṣyāmīti |",
    "divy30:208": "sā āha—hā hatāsmi, hā mandabhāgyā, mamodṛśīmavasthāmāptām |",
    "divy30:209": "mā naiṣīstvaṁ hi mā sprākṣīr naitattva suceṣṭitam |",
    "divy30:210": "rājabhogyā surūpāhaṁ na sādhu grahaṇaṁ tava (1)|",
    "divy30:211": "iti |",
    "divy30:212": "lubdhakaḥ prāha—yadi tvāṁ na gṛhṇāmi, niṣpalāyase |",
    "divy30:213": "sā kathayati—nāhaṁ niṣpalāye |",
    "divy30:214": "yadi na śraddadhāsi, imaṁ cūḍāmaṇiṁ gṛhāṇa |",
    "divy30:215": "asyānubhāvenāhamuparivihāyasā gacchāmīti |",
    "divy30:216": "lubdhakaḥ kathayati—kathaṁ jāne? tayā śirasthaścūḍāmaṇirdatta uktaśca—eṣa cūḍāmaṇiryasya haste, tasyāhaṁ vaśā bhavāmi |",
    "divy30:217": "tato lubdhakenāsau cūḍāmaṇirgṛhītaḥ, pāśabaddhāṁ caināṁ saṁprashtitaḥ |",
    "divy30:218": "|",
    "divy30:219": "tena khalu samayena sudhanarājakumāro mṛgayānirgataḥ |",
    "divy30:220": "adrākṣītsa lubdhakaḥ sudhanaṁ rājakumāramabhirūpaṁ darśanīyaṁ prāsādikam |",
    "divy30:221": "dṛṣṭvā ca punarasyaitadabhavat—ayaṁ ca rājakumāraḥ, iyaṁ ca paramadarśanīyā |",
    "divy30:222": "yadyenāṁ drakṣyati, balādgrahīṣyati |",
    "divy30:223": "yannvahamenāṁ prābhṛtanyāyena svayamevopanayeyam |",
    "divy30:224": "tatastāṁ pāśabddhāmādāya yena rājakumārastenopasaṁkrāntaḥ |",
    "divy30:225": "upasaṁkramya pādayor nipatya kathayati—idaṁ mama devasya strīratnaṁ prābhṛtamānītam, pratigṛhyatāmiti |",
    "divy30:226": "adrākṣītsudhanakumāro manoharāṁ kinnarīmabhirūpāṁ darśanīyāṁ prāsādikāṁ paramaśubhavarṇapuṣkalatayā samanvāgatāṁ sarvaguṇasamuditāmaṣṭādaśābhiḥ strīlakṣaṇaiḥ samalaṁkṛtāṁ janapadakalyāṇāṁ kāñcanakalaśakūrmapīnonnatakaṭhinasahitasujātavṛttapragalbhamānastanīmabhinīlaraktāṁśukavisṛtāyatanavakamalasadṛśanayanāṁ subhruvamāyatatuṅganāsāṁ vidrūmamaṇiratnaviṁvaphalasaṁsthānasadṛśādharoṣṭhīṁ sudṛḍhaparipūrṇagaṇḍapārśvāmatyartharatikarakapolatilakānupūrvacaritāṁ saṁgatabhruvāravindavikacasadṛśaparipūrṇavimalaśaśivapuṣaṁ pralambabāhuṁ gambhīrativalikasaṁtatamadhyāṁ stanabhārāvanāmyamānapūrvārdhāṁ rathāṅgasaṁsthitasujātajaghanāṁ kadalīgarbhasadṛśakarānupūrvāvasthitasujātakarabhoruṁ sunigūḍhasuracitasarvāṅgasundaraśirāṁ sahitamaṇipīḍāsamraktakaratalapraharṣanūpuravalayām hārardhahāranirghoṣavimalaśitagatimāyatanīlasūkṣmakeśīṁ sacīvaraprabhraṣṭakāñcīguṇāṁ nūpurāvacchāditapādāṁ kṣāmodarīm |",
    "divy30:227": "tāṁ pratikīrṇahārāmuttaptajāmbūnadacārupūrṇāṁ dṛṣṭvā kumāraḥ sahasā papāta viddho dṛḍharāgaśareṇa |",
    "divy30:228": "tatra sa rāgavarāhadavadahanapataṅgasadṛśena jalacandracañcalavimalojjvalasvabhāvena durgrāhyatareṇa nadītaraṅgajñaṣamakarasurabhigamanena garuḍapavanajavasamagatinā tūlaparivartanalaghutareṇa vānarāvasthitacapalodbhrāntatareṇa satatābhyāsakleśaniṣevaṇarāgasukhāsvādalobhena sarvakleśaviṣamadurgaprapātaniḥsaṅgena paramasalīlena cittena tadbhūtānugatayā ayoniśomanaskāradhanurvisṛtaiḥ samyogābhilaṣitaparamarahasyaśabdena kāmaśareṇa hṛdaye viddha |",
    "divy30:229": "āha ca— dṛṣṭvā ca tāṁ sudhana indusamānvaktrāṁ prāvṛḍaghanāntaraviniścariteva vidyuta |",
    "divy30:230": "tatsnehamanmathavilāsasamudbhavena sadyaḥ sa cetasi nu rāgaśareṇa viddhaḥ (2)|",
    "divy30:231": "sa tāmatimanoharāṁ gṛhītvā hastināpuraṁ gataḥ |",
    "divy30:232": "sa ca lubdhaḥ pañcagrāmavareṇācchāditaḥ |",
    "divy30:233": "tataḥ sudhano rājakumāro manoharayā rūpayauvanaguṇena sughanaḥ kumāronekaiścopacāraśataistathā apahṛto yathā muhūrtamapi tāṁ na jahāti |",
    "divy30:234": "yāvadapareṇa samayena jetavanāddvau brāhmaṇau abhyāgatau |",
    "divy30:235": "tatraiko rājānāṁ saṁśritaḥ, dvitīyaḥ sudhanaṁ kumāram |",
    "divy30:236": "yo rājānaṁ saṁśritaḥ, sa rājñā purohitaḥ sthāpito bhogaiśca saṁvibhaktaḥ |",
    "divy30:237": "yastu sudhanaṁ kumāram, sa bhogamātreṇa saṁvibhaktaḥ |",
    "divy30:238": "sa kathayati—yathā tava sahāyo brāhmaṇo mama pitrā paurohitye ’vasthāpitaḥ, evamahaṁ tvāmapi paurohitye sthāpayāmīti |",
    "divy30:239": "eṣa ca vṛttāntastena brāhmaṇena karṇaparamparayā śrutaḥ |",
    "divy30:240": "tasyaitadabhavat—ahaṁ tathā kariṣye, yathā kumāro rājyameva nāsādayiṣyati, kutastaṁ purohitaṁ sthāpayiṣyatīti? yāvadapareṇa samayena tasya rājño vijite ’nyatamaḥ kārvaṭikaḥ prativiruddhaḥ, tasya samucchittaye eko daṇḍaḥ preṣitaḥ |",
    "divy30:241": "sa hatavihatavidhvastaḥ pratyāgataḥ |",
    "divy30:242": "evam yāvatsapta, ye daṇḍāḥ preṣitāḥ, te ’pi hastavidhvastāḥ pratyāgatāḥ |",
    "divy30:243": "amātyai rājā vijñāpitaḥ sarvo ’sau āhūyatāmiti |",
    "divy30:244": "brāhmaṇa purohitaḥ saṁlakṣayati—ayaṁ sa kumārasya vadhopāyakāla iti |",
    "divy30:245": "tena rājā vijñaptah—deva, naivamasau śakyaḥ saṁnāmayitum |",
    "divy30:246": "rājā kathayati—kiṁ mayā svayaṁ gantavyam? purohitaḥ kathayati—kimarthaṁ devaḥ svayaṁ gacchati? ayaṁ sudhanaḥ kumāro yuvā baladarpayuktaḥ |",
    "divy30:247": "eṣa daṇḍasahāyaḥ preṣyatāmiti |",
    "divy30:248": "rājā kathayati—evamastviti |",
    "divy30:249": "tato rājā kumāramāhūya kathayati—gaccha kumāra, daṇḍasahāyaḥ kārvaṭikaṁ saṁnāmaya |",
    "divy30:250": "evaṁ deveti sudhanaḥ kumāro rājñaḥ pratiśrutya antaḥpuraṁ praviṣṭaḥ |",
    "divy30:251": "manoharādarśanāccāsya sarvaṁ vismṛtam |",
    "divy30:252": "punarapi rājñā abhihitah—punarapi taddarśanātsarvaṁ vismṛtam |",
    "divy30:253": "purohitena cābhihitah—deva, sudhanaḥ kumāro manoharayā atīva sakto na śakyate preṣayitum |",
    "divy30:254": "rājā kathayati—sādhanaṁ sajjaṁ kriyatām |",
    "divy30:255": "nirgataḥ kumāro ’ntaḥpurāt preṣayitavyo yathā manoharāyāḥ sakāśaṁ na prativasatīti |",
    "divy30:256": "evaṁ deveti amātyai rājñaḥ pratiśrutya balaugho hastyaśvarathapadātisampanno ’nakapraharaṇopakaraṇayuktaḥ sajjīkṛtaḥ |",
    "divy30:257": "tataḥ kumāro nirgatah uktah—gaccha kumāra, sajjo balaugha iti |",
    "divy30:258": "sa kathayati—deva, gamiṣyāmi manoharāṁ dṛṣṭvā |",
    "divy30:259": "rājā kathayati—kumāra na draṣṭavyā, kālo ’tivartate |",
    "divy30:260": "sa kathayati—tāvadyadi evam, mātaraṁ dṛṣṭvā gacchāmi |",
    "divy30:261": "gaccha kumāro avalokya jananīm |",
    "divy30:262": "sa manoharasantakaṁ cūḍāmaṇimādāya mātuḥsakāśamupasaṁkrāntaḥ |",
    "divy30:263": "pādayor nipatya kathayati—amba, ahaṁ kārvaṭikaṁ saṁnāmanāya gacchāmi |",
    "divy30:264": "duhitā śakrakalpasya kinnarendrasya māninī |",
    "divy30:265": "pālyā virahaśokārtā madvātsalyadhiyā (3)|",
    "divy30:266": "ayaṁ cūḍāmaṇi suguptaṁ sthāpayitavyaḥ |",
    "divy30:267": "na kadācinmanoharāyā dātavyo ’nyatra prāṇaviyogāditi |",
    "divy30:268": "sa evaṁ mātaraṁ pitaraṁ saṁdiśya abhivādya ca nānāyodhabalaughatūryanir nāditaiḥ saṁprasthitaḥ |",
    "divy30:269": "anupūrveṇa janapadānatikramya tasya kārvaṭikasya nātidūre ’nyataṁ vṛkṣamūlaṁ niśritya vāsamupagataḥ |",
    "divy30:270": "tena khalu samayena vaiśravaṇo mahārājo ’nekayakṣaparivāro ’nekayakṣaśatasahasraparivāraḥ |",
    "divy30:271": "tena yakṣāṇām yakṣasamitiṁ saṁprasthitaḥ |",
    "divy30:272": "tasya tena pathā gacchataḥ khagapathena yānamavasthitam |",
    "divy30:273": "tasyaitadabhavat—bahuśo ’hamanena pathā samatikrāntaḥ |",
    "divy30:274": "na ca me kadācidyānaṁ pratihatam |",
    "divy30:275": "ko ’tra heturyenedānīṁ pratihata iti? paśyati sudhanaṁ kumāram |",
    "divy30:276": "tasyaitadabhavat—ayaṁ bhadrakalpiko bodhisattvaḥ khedamāpatsyati yuddhāyābhiprasthitaḥ |",
    "divy30:277": "sāhāyyamasya karaṇīyam |",
    "divy30:278": "kārvaṭikaḥ saṁnāmayitavyaḥ |",
    "divy30:279": "na ca kasyacitprāṇinaḥ pīḍā karaṇīyeti viditvā pāñcikaṁ mahāyakṣasenāpatimāmantrayate—ehi tvaṁ pāñcika, sudhanasya kumārasya kārvaṭikamayuddhena saṁnāmaya |",
    "divy30:280": "na ca te kasyacitprāṇinaḥ pīḍā kartavyeti |",
    "divy30:281": "tatheti pāñcikena yakṣasenāpatinā vaiśravaṇasya mahārājasya pratiśrutya divyaścaturaṅgo balakāyo nirmitah—tālamātrapramāṇāḥ puruṣaḥ, parvatapramāṇā hastinaḥ, hastipramāṇā aśvāḥ |",
    "divy30:282": "tato nānāvidhakhaṅgamuśalatomarapāśacakraśaraparaśvadhādiśastraviśeṣeṇa nānāvāditrasaṁkṣobheṇa ca mahābhayamupadarśayan mahatā balaudhena pāñciko ’nuprāptaḥ |",
    "divy30:283": "hastyaśvarathanirghoṣānnānāvāditranidvanāt |",
    "divy30:284": "yakṣāṇāṁ svaprabhāvācca prākāraḥ prapapāta vai (4)|",
    "divy30:285": "tataste karvaṭanivāsinastaṁ balaughaṁ dṛṣṭvā tacca prākārapatanaṁ paraṁ viṣādamāpannāḥ papracchuh—kuta eṣa balaugha āgacchatīti? te kathayanti—śīghraṁ dvārāṇi muñcata |",
    "divy30:286": "eṣa pṛṣṭhataḥ kumāra āgacchati |",
    "divy30:287": "tasya ca balaugho yadi ciraṁ vidhārayiṣyatha, sarvathā na bhaviṣyatheti |",
    "divy30:288": "te kathayanti— vyutpannā na vayaṁ rājño na kumārasya dhīmataḥ |",
    "divy30:289": "nṛpapauruṣakebhyo sma bhītāḥ saṁtrāsamāgatāḥ (5)|",
    "divy30:290": "tairdvārāṇi muktāni |",
    "divy30:291": "tata ucchritadhvajapatākāpūrṇakalaśā nānāvidhatūryanir nāditaiḥ sudhanaṁ kumāraṁ pratyudgatāḥ |",
    "divy30:292": "tena ca samāśvāsitāḥ, tadabhiprāyaśca rājabhaṭaḥ sthāpitaḥ |",
    "divy30:293": "nipakāśca nigṛhītāḥ |",
    "divy30:294": "karapratyāyāśca nibaddhāḥ |",
    "divy30:295": "tatastaṁ karvaṭakaṁ sphītīkṛtya sudhanakumārah pratinivṛttaḥ |",
    "divy30:296": "dhanena ca rājñā tāmeva rātriṁ svapno dṛṣṭah—gṛdhreṇāgatya rājña udaraṁ sphoṭayitvā antrāṇyākṛṣya sarvaṁ tannagaramantrairveṣṭitam, sapta ratnāni gṛhaṁ praveśyamānāni dṛṣṭāni |",
    "divy30:297": "tato rājā bhītastrastaḥ saṁvigna āhṛṣṭaromakūpo laghukadhvevotthāya mahāśayane niṣadya kare kapokaṁ dattvā cintāparo vyavasthitah—mā haiva me atonidānaṁ rājyaccyutirbhaviṣyati, jīvitasya vā antarāya iti |",
    "divy30:298": "sa prabhātāyāṁ rajanyāṁ svapnaṁ brāhmaṇāya purohitāya nivedayāmāsa |",
    "divy30:299": "sa saṁlakṣayati—yādṛśo devena svapno dṛṣṭaḥ, niyataṁ kumāreṇa karvaṭako nirjitaḥ |",
    "divy30:300": "vitathanirdeśaḥ karaṇīyaḥ |",
    "divy30:301": "iti kṛtvā kathayati—deva, na śobhanaḥ svapnaḥ |",
    "divy30:302": "niyatamatonidānaṁ rājyāccyutirbhaviṣyati, jīvitasyāntarāya iti |",
    "divy30:303": "kevalaṁ tu atrāsti pratikāraḥ, sa ca brāhmaṇakamantreṣu dṛṣṭaḥ |",
    "divy30:304": "ko ’sau pratikārah? deva, udyāne puṣkariṇī puruṣapramāṇikā kartavyā |",
    "divy30:305": "tata sudhayā praleptavyā |",
    "divy30:306": "susaṁmṛṣṭāṁ kṛtvā kṣudramṛgāṇāṁ rudhireṇa pūrayitavyā |",
    "divy30:307": "tato devena snānaprayatena tāṁ puṣkariṇīmekena so ’ānenāvataritavyam, ekenāvatīrya dvitīyenottaritavyam, dvitīyenottīrya tṛtīyenāvataritavyam, tṛtīyenāvatīrya caturthenottaritavyam |",
    "divy30:308": "tataścaturbhirbrāhmaṇairvedavedāṅgapāragairdevasya pādayorjihvayā nirleḍhavyam, kinnaravasayā ca dhūpo deyaḥ |",
    "divy30:309": "evaṁ devo vidhūtapāpaściraṁ rājyaṁ pālayiṣyatīti |",
    "divy30:310": "rājā kathayati—sarvametacchakyam yadidaṁ kinnaramedamatīva durlabham |",
    "divy30:311": "purohitaḥ kathayati—deva, yadeva durlabhaṁ tadeva sulabham |",
    "divy30:312": "rājā kathayati—yathā katham? purohitaḥ kathayati—deva, nanviyaṁ manoharā kinnarī |",
    "divy30:313": "rājā kathayati—purohita, mā maivaṁ vada |",
    "divy30:314": "kumārasyātra prāṇāḥ pratiṣṭhitāḥ |",
    "divy30:315": "sa kathayati—nanu devena śrutam— tyajedekaṁ kulasyārthe grāmasyārthe kulaṁ tyajet |",
    "divy30:316": "grāmaṁ janapadasyārthe ātmārthe pṛthivīṁ tyajet (6)|",
    "divy30:317": "dṛḍhenāddhyātmanā(?) rājyaṁ kumārasyāsya dhīmataḥ |",
    "divy30:318": "śakṣyasi hyaparāṁ kartuṁ ghātayaināṁ manoharām (7)|",
    "divy30:319": "iti |",
    "divy30:320": "ātmābhinandino na kiṁcinna pratipadyanta iti tenādhivāsitam |",
    "divy30:321": "tato yathopadiṣṭaṁ purohitena kārayitumārabdham |",
    "divy30:322": "puṣkariṇī khātā sudhayopaliptā kṣudramṛgarudhiramupāvartāyitumārabdham |",
    "divy30:323": "sa ca prayogaḥ sudhanasyāntaḥpurajanenopalabdhaḥ |",
    "divy30:324": "tāḥ prītimanasaḥ saṁvṛttāh—vayaṁ rūpayauvanasampannāḥ |",
    "divy30:325": "idānīmasmākaṁ sudhanaḥ kumāraḥ paricārayiṣyatīti |",
    "divy30:326": "tāḥ pramuditā dṛṣṭvā manoharā pṛcchati—kim yūyamatīva praharṣitā iva? yāvadaparayā sa vṛttānto vistareṇa manoharāyā niveditaḥ |",
    "divy30:327": "tato manoharā saṁjātaduḥkhadaurmanasyā yena sudhanasya kumārasya jananī tenopasaṁkrāntā |",
    "divy30:328": "upasaṁkramya pādayor nipatya karuṇadīnavilambitairakṣarairetamarthaṁ nivedayāmāsa |",
    "divy30:329": "sā kathayati—yadyevaṁ svāgatamidaṁ kuru vicārayiṣyāmīti |",
    "divy30:330": "manoharayā āgamya punarapi samākhyātam |",
    "divy30:331": "tayā api vicāritam |",
    "divy30:332": "paśyati bhūtam |",
    "divy30:333": "tatastayā sa cūḍāmaṇirvastrāṇi ca manoharāyai dattāni, uktā ca—putrike, prāpte kāle āgantavyam |",
    "divy30:334": "evaṁ mamopālambho na bhavatīti |",
    "divy30:335": "tato rājā yathādiṣṭena krameṇa snānaprayato rudhirapūrṇāṁ puṣkiriṇimavatīryottīrṇah |",
    "divy30:336": "tato ’sya brāhmaṇairjihvayā pādau nilīḍhau, avasthitah—ānīyatāṁ kinnarīti ca samādiṣṭam |",
    "divy30:337": "tatsamanantarameva manoharā gaganatalamutplutya gāthāṁ bhāṣate— sparśasaṁgamanaṁ mahyaṁ ramitaṁ ca me |",
    "divy30:338": "nāgīva bandhanānmuktā eṣā gacchāmi sāmpratam (8)|",
    "divy30:339": "iti |",
    "divy30:340": "rājñā dṛṣṭā vāyupathena gacchantī |",
    "divy30:341": "sa bhītaḥ purohitamāmantrayate—yadarthaṁ kṛto yatnaḥ, sa na saṁpannaḥ, manoharā kinnarī niṣpalāyiteti |",
    "divy30:342": "purohitaḥ kathayati—deva, siddhārtho ’pagatapāpo devaḥ sāmpratamiti |",
    "divy30:343": "tato manoharāyāḥ khagapathena gacchantyā etadabhavat—yadahametāmavasthāṁ prāptā, tattasya ṛṣerbyapadeśāt |",
    "divy30:344": "yadi tena nākhyātamabhaviṣyat, nāhaṁ grahaṇa gatā abhaviṣyat |",
    "divy30:345": "tena hi yasyāmi tāvadasyaiva ṛṣeḥ sakāśāmiti |",
    "divy30:346": "sā tasyāśramapadaṁ gatā |",
    "divy30:347": "pādābhivandanaṁ kṛtvā tam ṛṣimuvāca—maharṣe, tava vyapadeśādahaṁ grahaṇaṁ gatā, manuṣyasya saṁsparśaśca saṁprāptaḥ |",
    "divy30:348": "jīvitāntarāyaścaitatsaṁvṛttaḥ |",
    "divy30:349": "tadvijñāpayāmi—yadi yadā kadācitsudhanaḥ kumāra āgacchati māṁ samanveṣamāṇaḥ, tasyemāmaṅgulimudrāṁ dāturmahasi |",
    "divy30:350": "evaṁ ca vaktavyam—kumāra, viṣamāḥ panthāno durgamāḥ, khedamāpatsyase, nirvatasveti |",
    "divy30:351": "yadi nirvāyamāṇo na riṣṭhet, tasya mārgaṁ vyapadeṣṭumarhasi—kumāra, manoharayā samākhyātam—uttare digbhāge trayaḥ kālaparvatāḥ, tānatikramya apare trayaḥ, tānapyatikramya apare trayaḥ, tānatikramya himavān parvatarājaḥ, tasyottareṇotkalakaparvataḥ, tata utkūlako jalapatha ekadhārako vajrakaḥ kāmarūpī |",
    "divy30:352": "tatra khadirake parvate guhā, praveśa ekadhārake tu kīlakāḥ, vajrake pakṣirājena praveśaḥ |",
    "divy30:353": "ebhirupāyaiste parvatā atikramaṇīyāḥ, yantrāṇi ca bhuṅktavyāni |",
    "divy30:354": "ajavaktrameṇḍhakaḥ puruṣo rākṣasarūpī piṅgalāguhāyāṁ lālāsrotasā mahānajagaro vegena pradhāvati |",
    "divy30:355": "sa te vikrameṇa hantavyaḥ |",
    "divy30:356": "arāntaragatāṁ nābhīm yatra paśyettatra kiṭibhakaśca |",
    "divy30:357": "ayaṁ bhuktena bāṇena hantavyo mama kāraṇāt |",
    "divy30:358": "yatra paśyeddvau meṣau saṁghaṭṭantau parasparam |",
    "divy30:359": "tayoḥ śṛṅgamekaṁ bhaṅktvā mārgaṁ pratilapsyase (9)|",
    "divy30:360": "āyasau puruśau dṛṣṭvā śastrapāṇī mahābhayau |",
    "divy30:361": "tayorekaṁ pādayitvā mārgaṁ pratilapsyase (10)|",
    "divy30:362": "saṁkocayantīṁ prasārayantīṁ rākṣasīmāyasaṁ mukham |",
    "divy30:363": "yadā paśyettatra kīlakaṁ lalāṭe tasyā nikhānayet (11)|",
    "divy30:364": "śūlāvartastadā kūpo vilaṅghyaste ṣaṣṭihastakaḥ |",
    "divy30:365": "haripiṅgalakeśākṣo dāruṇo yatra rākṣasaḥ (12)|",
    "divy30:366": "kārmukaṁ maṇḍalaṁ kṛtvā hantavyaśca durāsadaḥ |",
    "divy30:367": "nadyaśca bahavastāryā nakragrahasamākulāḥ (13)|",
    "divy30:368": "raṅgā pataṅgā tapanī citrā rudantī hasantī āśīviṣā vetranadī ca |",
    "divy30:369": "raṅgāyāṁ rākṣasīkopaḥ pataṅgāyāmamanuṣyakāḥ |",
    "divy30:370": "tapantyāṁ grāhabahulatvaṁ citrāyāṁ kāmarūpiṇaḥ (14)|",
    "divy30:371": "rudantyāṁ kinnarīceṭyo hasantyāṁ kinnarasnuṣā |",
    "divy30:372": "āśīviṣāyāṁ nānāvidhāḥ sarpā vetranadyāṁ tu śālmaliḥ (15)|",
    "divy30:373": "raṅgāyāṁ dhairyakaraṇaṁ pataṅgāyāṁ parākramaḥ |",
    "divy30:374": "tapantyāṁ grāhamukhabandhaṁ citrāyāṁ vividhagītam (16)|",
    "divy30:375": "rudantyāṁ saumanasye samuttāram, hasantyāṁ tūṣṇībhāvayogena, aśīviṣāyāṁ sarpaviṣamantrayogena, vetranadyāṁ tīkṣṇaśastrasampātayogena samuttāraḥ |",
    "divy30:376": "nadīḥ samatikramya pañca yakṣaśatāni gulmakam |",
    "divy30:377": "taddhairyamāsthāya vidrābyam |",
    "divy30:378": "tato drumasya kinnararājasya bhavanamiti |",
    "divy30:379": "tato manoharā tam ṛṣimevamuktvā pādābhivandanaṁ kṛtvā prakrāntā |",
    "divy30:380": "|",
    "divy30:381": "yāvatsudhanaḥ kumārastaṁ karvaṭakaṁ saṁnāmya gṛhītaprābhṛto hastināpuramanuprāptaḥ |",
    "divy30:382": "śrutvā ca rājā parāṁ prītimupagataḥ |",
    "divy30:383": "tataḥ kumāro mārgaśramaṁ prativinodya pituḥ sakāśaṁ gataḥ |",
    "divy30:384": "praṇāmaṁ kṛtvā purastānniṣaṇṇaḥ |",
    "divy30:385": "rājñā paramayā saṁtoṣaṇayā saṁbhāṣitaḥ, uktaśca—kumāra, śivena tvamāgatah? deva, tava prasādātkarvaṭakaḥ saṁnāmitaḥ, nipakā gṛhītāḥ, cintakaḥ sthāpitaḥ |",
    "divy30:386": "ime tu karapratyayāḥ |",
    "divy30:387": "paṇyāgāraśca sthāpyatāmiti |",
    "divy30:388": "rājā kathayati—kumāra tiṣṭha, prābhṛtaṁ sahitā eva bhokṣyāmaḥ |",
    "divy30:389": "deva gacchāmi, ciraṁ dṛṣṭā me manoharā |",
    "divy30:390": "alaṁ kumāra adya gamanena |",
    "divy30:391": "tiṣṭha, śvo gāmiṣyasīti |",
    "divy30:392": "so ’navabudhyamāna evamāha—tāta, adyaiva mayā avaśyaṁ gantavyam |",
    "divy30:393": "rājā tūṣṇīmavasthitaḥ |",
    "divy30:394": "tataḥ kumāraḥ svagṛhaṁ gataḥ |",
    "divy30:395": "yāvatpaśyati śriyā varjitamantaḥpuradvāram |",
    "divy30:396": "sa cintāparaḥ praviśya manoharāṁ na paśyati |",
    "divy30:397": "itaścāmutaśca saṁbhrāntaḥ śūnyahṛdayaḥ śabdaṁ kartumārabdhah—manohare manohare iti |",
    "divy30:398": "yāvadantaḥpuraṁ saṁnipatitam |",
    "divy30:399": "tāḥ striyaḥ kṣepaṁ kartumārabdhāḥ |",
    "divy30:400": "viddho ’sau hṛdayaśalyena sutarāṁ praṣṭumārabdhaḥ |",
    "divy30:401": "tābhiryathābhūtaṁ samākhyātam |",
    "divy30:402": "sa śokena saṁpramuhyate |",
    "divy30:403": "tāḥ striyaḥ kathayanti—deva, asminnantaḥpure tatpraviśiṣṭatarāḥ striyaḥ santi, kimarthaṁ śokaḥ kriyate? sa pitur nairguṇyamupaśrutya kṛtaghnatāṁ ca, mātuḥ sakāśamupasaṁkrāntaḥ |",
    "divy30:404": "pādayor nipatya kathayati—amba,  manoharāṁ na paśyāmi manorathaguṇairyutām |",
    "divy30:405": "sādhurūpasamāyuktā kva gatā me manoharā (17)|",
    "divy30:406": "manasā saṁpradhāvāmi mano me saṁpramuhyate |",
    "divy30:407": "hṛdayaṁ dahyate caiva rahitasya tayā bhṛśam (18)|",
    "divy30:408": "manobhirāmā ca manoharā ca manonukūlā ca manoratiśca |",
    "divy30:409": "saṁtaptadeho ’smi manoharāṁ vinā kuto mamedaṁ vyasanaṁ samāgatam (19)|",
    "divy30:410": "iti |",
    "divy30:411": "sā kathayati—putra, kṛcchrasaṁkaṭasambādhaprāptā manohareti mayā pratimuktā |",
    "divy30:412": "amba, yathā katham? tayā yathāvṛttaṁ vistareṇa samākhyātam |",
    "divy30:413": "sa pitur nairguṇyamakṛtajñatāṁ ca jñātvā kathayati—kutra gatā katareṇa vā patheti? sā kathayati— eṣo ’sau parvataśaila ṛṣisaṁghaniṣevitaḥ |",
    "divy30:414": "uṣito dharmarājena yatra yātā manoharā (20)|",
    "divy30:415": "iti |",
    "divy30:416": "sa manoharāviyogaduḥkhārtaḥ kṛcchraṁ vilalāpa, karuṇaṁ paridevate— manoharāṁ na paśyāmi manorathaguṇairyutām |",
    "divy30:417": "sādhurūpasamāyuktā kva gatā me manoharā (21)|",
    "divy30:418": "manasā saṁpradhāvāmi mano me saṁpramuhyate |",
    "divy30:419": "hṛdayaṁ dahyate caiva rahitasya tayā bhṛśam (22)|",
    "divy30:420": "manobhirāmā ca manoharā ca manonukūlā ca manoratiśca |",
    "divy30:421": "saṁtaptadeho ’smi manoharāṁ vinā kuto mamedaṁ vyasanaṁ samāgatam (23)|",
    "divy30:422": "iti |",
    "divy30:423": "tato mātrā abhihitah—putra, santyasminnantaḥpure tadviśiṣṭatarāḥ striyaḥ |",
    "divy30:424": "kimarthaṁ śokas triyata iti? kumāraḥ kathayati—kuto me ratiranuprāpyatāmiti? sa tayā samāśvāsyamāno ’pi śokasaṁtāpasaṁtaptastasyāḥ pravṛttiṁ samanveṣamāṇa itaścāmutaśca paribhramitumārabdhaḥ |",
    "divy30:425": "tasya buddhirutpannā—yata eva labdhastameva tāvatpṛcchāmi |",
    "divy30:426": "sa halakasya sakāśaṁ gataḥ pṛcchati—manoharā kutastvayā labdheti? sa kathayati—amuṣmin pradeśe ṛṣiḥ prativasati |",
    "divy30:427": "tasyāśramapade brahmasabhā nāma puṣkiriṇī |",
    "divy30:428": "tasyāṁ snātumavatīrṇā ṛṣivyapadeśena labdheti |",
    "divy30:429": "sa saṁlakṣayati—ṛṣiridānīmabhigantavyaḥ, tasmātpravṛttirbhaviṣyatīti |",
    "divy30:430": "eṣa ca vṛttānto rājñā śrutah—manoharāviyogātkumāro ’tīva viklava iti |",
    "divy30:431": "tato rājñā abhihitah—kumāra, kimasi viklavah? idānīṁ tadviśiṣṭataramantaḥpuraṁ vyavasthāpayiṣyāmīti |",
    "divy30:432": "sa kathayati—tāta, na śakyaṁ mayā tāmanānīya antaḥpurasthena bhavitum |",
    "divy30:433": "sa rājñā bahvapyucyamāno na nivartate |",
    "divy30:434": "tato rājñā nagaraprākāraśṛṅgeṣvārakṣakāḥ puruṣāḥ sthāpitāḥ, yathā kumāro na niṣkāsatīti |",
    "divy30:435": "kumāraḥ kṛtsnāṁ rātriṁ jāgartukāmaḥ |",
    "divy30:436": "uktaṁ ca—pañceme rātryā alpaṁ svapanti bahu jāgārti |",
    "divy30:437": "katame pañca puruṣāh? striyāmavekṣya(pekṣā?)vān pratibaddhacittaḥ |",
    "divy30:438": "strīpuruṣa utkośaḥ, ṛṇī, caurasenāpatiḥ, bhikṣuścālabdhavīrya iti |",
    "divy30:439": "atha kumārasyaitadabhavat—yadi dvāreṇa yāsyāmi, rājā dvārapālakān rakṣakāṁśca daṇḍenotsādayiṣyati |",
    "divy30:440": "yannvahamarakṣitena pathā gaccheyamiti |",
    "divy30:441": "sa rātryā vyutthāya nīlotpalamālābaddhaśirā yena rakṣiṇaḥ puruṣā na santi, tena tāṁ mālāṁ dhvaje baddhvā avatīrṇaḥ |",
    "divy30:442": "candraścoditaḥ |",
    "divy30:443": "tato ’sau candramavekṣya manoharāvirahita evaṁ vilalāpa— bhoḥ pūrṇacandra rajanīkara tārarāja tvaṁ rohiṇīnayanakānta susārthavāha |",
    "divy30:444": "kaccitpriyā mama manoharaṇaikadakṣā dṛṣṭā tvayā bhuvi manoharanāmadheyā (24)|",
    "divy30:445": "iti |",
    "divy30:446": "anubhūtapūrvaratimanusmarañ jagāma |",
    "divy30:447": "dadarśa mṛgīm |",
    "divy30:448": "tāmapyuvāca— he tvaṁ kuraṅgi tṛṇavāripalāśabhakṣe svastyastu te cara sukhaṁ na mṛgārirasmi |",
    "divy30:449": "dīrghekṣaṇā mṛgavadhūkamanīyarūpā dṛṣṭā tvayā mama manoharanāmadheyā (25)|",
    "divy30:450": "sa tāmatikramya anyatamaṁ pradeśaṁ gato dadarśa vanaṁ nānāpuṣpaphalopaśobhitaṁ bhramarairupabhujyamānasāram |",
    "divy30:451": "tato ’nyatamaṁ bhramaramuvāca— nīlāñjanācalasuvarṇa madhudvirepha vaṁśāntarāmburuhamadhyakṛtādhivāsa |",
    "divy30:452": "varṇādhimātrasadṛśāyatakeśahastā dṛṣṭā tvayā mama manoharanāmadheyā (26)|",
    "divy30:453": "tasmādapi pradeśādatikrāntaḥ paśyatyāśīviṣam |",
    "divy30:454": "dṛṣṭvā cāha— bhoḥ kṛṣṇasarpa tanupallavalolajihva vaktrāntarotpatitadhūmakalāpavaktra |",
    "divy30:455": "rāgāgninā tava samo na viṣāgnirugro dṛṣṭā tvayā mama manoharanāmadheyā (27)|",
    "divy30:456": "tamapi pradeśaṁ samatikrānto dadarśāparaṁ kokilābhināditam |",
    "divy30:457": "dṛṣṭvā ca punastaṁ kokilamuvāca— bhoḥ kokilottama vanāntaravṛkṣavāsin nārī manohara patatrigaṇasya rājan |",
    "divy30:458": "nīlotpalāmakasamāyatacārunetrā dṛṣṭā tvayā mama manoharanāmadheyā (28)|",
    "divy30:459": "tamapi pradeśaṁ samatikrānto dadarśāśokavṛkṣaṁ sarvapariphullam |",
    "divy30:460": "maṅgalyanāmāntaranāmayukta sarvadrumāṇāmadhirājatulya |",
    "divy30:461": "manoharāśoka vibhūrcchitaṁ mām eṣo ’ñjaliste kuru vītaśokam (29)|",
    "divy30:462": "sa evaṁ viklavo ’nupūrveṇa tasya ṛṣerāśramapadamanuprāptaḥ |",
    "divy30:463": "sa tam ṛṣiṁ savinayaṁ praṇipatyovāca— cīrājināmbaradhara kṣamayā viśiṣṭa mūlāṅkurāmalakabilvakapitthabhakta |",
    "divy30:464": "vande ṛṣe nataśirā vada me laghu tvaṁ dṛṣṭā tvayā mama manoharanāmadheyā (30)|",
    "divy30:465": "tataḥ sa ṛṣiḥ sudhanaṁ kumāraṁ svāgatavacanāsanadānakriyādipuraḥsaraḥ pratisaṁmodya uvāca— dṛṣṭā sā paripūrṇacandravadanā nīlotpalābhāsvarā rūpeṇa priyadarśanā subadanā nīlañcatabhrūlatā |",
    "divy30:466": "tvaṁ svastho bhuvi bhujyatāṁ hi vividhaṁ mūlaṁ phalaṁ ca prabho pañcātsvasti gamiṣyasīti manasā nātrāsti me saṁśayaḥ (31)|",
    "divy30:467": "idaṁ hyavocadvacanaṁ ca subhrūḥ kumāra tṛṣṇā tvayi bādhate me |",
    "divy30:468": "mahacca duḥkhaṁ vasatāṁ vaneṣu yātāṁ ramāṁ drakṣyasi niṣcayena (32)|",
    "divy30:469": "iti |",
    "divy30:470": "iyaṁ ca tayā aṅgulimudrikā dattā |",
    "divy30:471": "kathayati ca—kumāra, viṣamāḥ panthāno durgamāḥ |",
    "divy30:472": "khedamāpatsyase, nivartasveti |",
    "divy30:473": "yadi ca nivāryamāṇo na tiṣṭhet, tasya mārgamupadeṣṭumarhasi |",
    "divy30:474": "kumāra, idaṁ ca tayā samākhyātam—uttare digbhāge trayaḥ kālaparvatāḥ, tānatikramya apare trayaḥ, tānapyatikramya himavān parvatarājaḥ |",
    "divy30:475": "tatpradeśena tvayā imāni bhaiṣajyāni samudānetavyāni—tadyathā sūdayā nāmauṣadhistayā ghṛtaṁ paktvā pātavyam |",
    "divy30:476": "tena ca te na tṛṣā na bubhukṣā, smṛtibalaṁ ca vardhayati |",
    "divy30:477": "vānaraḥ samudānetavyaḥ, mantramadhyetavyam, saśaraṁ dhanurgrahītavyam, maṇayo ’vabhāsātmakāh agado viṣaghātako ’yaskīlāstrayo vīṇā ca |",
    "divy30:478": "himavataḥ parvarājasyottareṇotkīlakaḥ parvataḥ |",
    "divy30:479": "tataḥ kūlako jalapathaḥ khadiraka ekadhārako vajrakaḥ kāmarūpī |",
    "divy30:480": "utkīlaka erāvatako ’dhobāṇaḥ pramokṣaka ete parvatāḥ |",
    "divy30:481": "sarve te samatikramaṇīyāḥ |",
    "divy30:482": "tatra khadirake parvate guhā, praveśa ekadhārake tu kolakāḥ, vajrake pakṣirājena praveśaḥ |",
    "divy30:483": "ebhirupāyaiste sarve parvatāḥ samatikramaṇīyāḥ, yantrāṇi ca bhaṅktavyāni |",
    "divy30:484": "ajavaktro meṇḍhakaḥ puruṣo rākṣasīrūpī piṅgalāyāṁ guhāyāṁ lālāsrotasā mahatā ajagaro vegena pradhāvati |",
    "divy30:485": "sa te vikrameṇa hantavyaḥ |",
    "divy30:486": "arāntaragatāṁ nābhīm yatra paśyettatra kiṭibhakaśca |",
    "divy30:487": "ayaṁ muktena bāṇena hantavyo mama kāraṇāt |",
    "divy30:488": "yatra paśyeddvau meṣau saṁghaṭṭantau parasparam |",
    "divy30:489": "tayoḥ śṛṅgamekaṁ bhaṅktvā bhārgaṁ pratilapsyase (33)|",
    "divy30:490": "āyasau puruṣau dṛṣṭvā śastrapāṇī mahābhayau |",
    "divy30:491": "tayorekaṁ tāḍayitvā mārgaṁ pratilapsyase (34)|",
    "divy30:492": "saṁkocayantīṁ prasārayantīṁ rākṣasīmāyasaṁ sukham |",
    "divy30:493": "yadā paśyettadā kīlaṁ lalāṭo tasyā nikhānayet (35)|",
    "divy30:494": "śūlāvartastadā kūpo vilaṅghyaste ṣaṣṭihastakaḥ |",
    "divy30:495": "haripiṅgalakeśākṣo dāruṇo yakṣarākṣasaḥ (36)|",
    "divy30:496": "kārmukaṁ maṇḍalaṁ kṛtvā hantavyaśca durāsadaḥ |",
    "divy30:497": "nadyaśca bahavastāryā nakragrahasamākulāḥ (37)|",
    "divy30:498": "raṅgā pataṅgā tapanī citrā rudantī hasantī āśīviṣā vetranadī ca |",
    "divy30:499": "raṅgāyāṁ rākṣasīkopaḥ pataṅgāyāmamānuṣāḥ |",
    "divy30:500": "tapantyāṁ grāhabahutvaṁ citrāyāṁ kāmarūpiṇaḥ (38)|",
    "divy30:501": "rudantyāṁ kinnarīceṭyo hasantyāṁ kinnarīsnuṣā |",
    "divy30:502": "āśīviṣāyāṁ nānāvidhāḥ sarpā vetranadyāṁ tu śālmaliḥ (39)|",
    "divy30:503": "raṅgāyāṁ dhairyakaraṇaṁ pataṅgāyāṁ parākramaḥ |",
    "divy30:504": "tapantyāṁ grāhamukhabandhaścitrāyāṁ vividhaṁ gītam (40)|",
    "divy30:505": "rudantyāṁ saumanasyena samuttāraḥ |",
    "divy30:506": "hasantyāṁ tūṣṇībhāvena, āśīviṣāyāṁ sarvaviṣamantraprayogeṇa samuttāraḥ, vetranadyāṁ tīkṣṇaśastrasampātayogena samuttāraḥ |",
    "divy30:507": "nadīmatikramya pañca yakṣaśatāni gulmakasthānam |",
    "divy30:508": "taddhairyamāsthāya vidrāvyam |",
    "divy30:509": "tato drumasya kinnararājasya bhavanamiti |",
    "divy30:510": "|",
    "divy30:511": "tataḥ sudhanaḥ kumāro yathopadiṣṭānauṣadhimantrāgadaprayogān samudānīya tasya ṛṣeḥ pādābhivandanaṁ kṛtvā prakrāntaḥ |",
    "divy30:512": "tatastena yathopadiṣṭāḥ sarve samudānītāḥ sthāpavitvā vānaram |",
    "divy30:513": "tatastānādāya punarapi tasya ṛṣeḥ sakāśamupasaṁkrāntaḥ |",
    "divy30:514": "uktaśca—alaṁ kumāra, kimanena vyavasāyena? kiṁ manoharayā? tvamekākī asahāyaḥ śirīrasaṁśayamavapsyasīti |",
    "divy30:515": "kumāraḥ prāha—maharṣe, avaśyamevāhaṁ prayāsyāmīti |",
    "divy30:516": "kutah? candrasya khe vicarataḥ kva sahāyabhāvo daṁṣṭrābalena balinaśca mṛgādhipasya |",
    "divy30:517": "agneśca dāvadahane kva sahāyabhāvah asmadvidhasya ca sahāyabalena kiṁ syāt (41)|",
    "divy30:518": "kiṁ bho mahārṇavajalaṁ na vigāhitavyaṁ kiṁ sarpadaṣṭa iti naiva cikitsanīyaḥ |",
    "divy30:519": "|",
    "divy30:520": "vīryaṁ bhajetsumahadūrjitasattvadṛṣṭam yatne kṛte yadi na siddhyati ko ’tra doṣaḥ (42)|",
    "divy30:521": "iti |",
    "divy30:522": "tataḥ sudhanaḥ kumāro manoharopadiṣṭena saṁprasthitaḥ |",
    "divy30:523": "anupūrveṇa parvatanadīguhāprapātādīni bhaiṣajyamantrāgadaprayogeṇa vinirjitya drumasya kinnararājasya bhavanasamīpaṁ gataḥ |",
    "divy30:524": "kumāro ’paśyannagaramadūraṁ śrīmadudyānopaśobhitaṁ nānāpuṣpaphalopetaṁ nānāvihagasevitaṁ taḍāgadīrghikāvāpikinnaraiḥ samupāvṛtam |",
    "divy30:525": "kinnarīstatra cāpaśyat pānīyārthamupagatāḥ |",
    "divy30:526": "tatastāḥ sudhanakumāreṇābhihitāh—kimanena bahunā pānīyena kriyata iti? tāḥ kathayanti—asti drumasya kinnararājasya duhitā manoharā nāma |",
    "divy30:527": "sā manuṣyahastagatā babhūva |",
    "divy30:528": "tasyāḥ sa manuṣyagandho naśyati |",
    "divy30:529": "sudhanaḥ kumāraḥ pṛcchati—kimete ghaṭāḥ samastāḥ sarve tasyā upari nipātyante, āhosvidanupūrveṇeti? tāḥ kathayanti—anupūrvyā |",
    "divy30:530": "sa saṁlakṣayati—śobhano ’yamupāyaḥ |",
    "divy30:531": "imāmaṅgulimudrāmekasmin ghaṭe prakṣipāmīti |",
    "divy30:532": "tenaikasyāḥ kinnaryā ghaṭe ’nālakṣitaṁ prakṣiptā |",
    "divy30:533": "sā ca kinnarī abhihitā—anena tvayā ghaṭena manoharā tatprathamataraṁ snāpayitavyā |",
    "divy30:534": "sā saṁlakṣayati—nūnamatra kāryeṇa bhavitavyam |",
    "divy30:535": "tatastayāsau ghaṭaḥ prathamataraṁ manoharāyā mūrdhni nipātito yāvadaṅgulimudrā utsaṅge nipatitā |",
    "divy30:536": "sā manoharayā pratyabhijñātā |",
    "divy30:537": "tataḥ kinnarīṁ pṛcchati—mā tatra kaścinmanuṣyo ’bhyāgatah? sā āha—ubhyāgtaḥ |",
    "divy30:538": "gaccha, enaṁ pracchannaṁ praveśaya |",
    "divy30:539": "tayā praveśitaḥ, sugupte pradeśe sthāpitaḥ |",
    "divy30:540": "tato manoharā pituḥ pādayor nipatya kathayati—tāta, yadyasau sudhanaḥ kumāra āgacchet, yenāhaṁ hṛtā, tasya tvaṁ kiṁ kuryāh? sa kathayati—tamahaṁ khaṇḍaśataṁ kṛtvā catasṛṣu śikṣu kṣipeyam |",
    "divy30:541": "manuṣyo ’sau, kiṁ teneti |",
    "divy30:542": "manoharā kathayati—tāta, manuṣyabhūtasya kuta ihāgamanam? ahamevaṁ bravīmīti |",
    "divy30:543": "tato drumasya kinnararājasya paryavasthāno vigataḥ |",
    "divy30:544": "tato vigataparyavasthānaḥ kathayati—yadyasau kumāra āgacchet, tasyāhaṁ tvāṁ sarvālaṁkāravibhūṣitāṁ prabhūtacitropakaraṇaiḥ kinnarīsahasraparivṛtāṁ bhāryārthaṁ dadyāmiti |",
    "divy30:545": "tato manoharayā hṛṣṭatuṣṭapramuditayā sudhanaṁ kumāro divyālaṁkāravibhūṣito drumasya kinnararājasyopadarśitaḥ |",
    "divy30:546": "tato drumaḥ kinnnararājaḥ sudhanaṁ kumāraṁ dadarśa abhirūpaṁ darśanīyaṁ prasādikaṁ paramayā śubhavarṇapuṣkalatayā samanvāgatam |",
    "divy30:547": "dṛṣṭvā ca punaḥ paraṁ vismayamupagataḥ |",
    "divy30:548": "tatastasya jijñāsāṁ kartukāmena sauvarṇāḥ stambhā ucchritāḥ, sapta tālāḥ, sapta bheryaḥ, sapta sūkarāḥ |",
    "divy30:549": "āha ca— tvayā kāntyā jitāstāvadete kinnaradārakāḥ |",
    "divy30:550": "saṁdarśitaprabhāvastu divyasambandhamarhasi (43)|",
    "divy30:551": "atyāyataṁ śaravaṇaṁ kṛtvoddhṛtya śaraṁ kṣaṇāt |",
    "divy30:552": "vyuptamanyūnamuccitya punardehi tilāṭakam (44)|",
    "divy30:553": "saṁdarśaya dhanurvede dṛṭalakṣādikauśalam |",
    "divy30:554": "tataḥ kīrtipatākeyaṁ tavāyattā manoharā (45)|",
    "divy30:555": "sudhanakumāro bodhisattvaḥ |",
    "divy30:556": "kuśalāśca bhavanti bodhisattvāsteṣu śilpasthānakarmasthāneṣu |",
    "divy30:557": "devatāścaiṣāmautsukyamāpatsyante avighnabhāvāya |",
    "divy30:558": "tato bodhisattvo nṛttagītavīṇāpaṇavasughoṣakavallarīmṛdaṅgādinānāvidhena daivatopasaṁhṛtena vāditraviśeṣeṇa samantādāpūryamāṇe ’nekaiḥ kinnarasahasraiḥ pativṛtaḥ |",
    "divy30:559": "śatakratusamādiṣṭairyakṣaiḥ sūkararūpibhiḥ |",
    "divy30:560": "utpāṭite śaravane same vyuptaṁ tilāḍakam (46)|",
    "divy30:561": "ekīkṛtaṁ samuccitya śakrasṛṣṭaiḥ pipīlakaiḥ |",
    "divy30:562": "kumāraḥ kinnarendrāya vismitāya nyavedayat (47)|",
    "divy30:563": "nīlotpaladalābhenāsinā gṛhītena paśyato drumasya kinnararājasya sauvarṇastambhasamīpaṁ gatvā tān stambhān kadalīcchedena khaṇḍakhaṇḍaṁ chettumārabdhaḥ |",
    "divy30:564": "tatastāṁs tilaśo ’vakīrya sapta tālān sapta bherīḥ sapta ca sūkarān bāṇena vidhya sumeruvadakampyo ’vasthitaḥ |",
    "divy30:565": "tato gaganatalasthābhirdevatābhiśca kinnaraśatasahasrairhāhākārakilikilāprakṣveḍoccair nādo muktaḥ, yaṁ dṛṣṭvā ca kinnararājaḥ paraṁ vismayamupagataḥ |",
    "divy30:566": "tataḥ kinnarīsahasrasya manoharāsamānarūpasya madhye manoharāṁ sthāpayitvā sudhanaḥ kumāro ’bhihitah—ehi kumāra, pratyabhijānāsi manoharāmiti? tataḥ sudhanaḥ kumārastāṁ pratyabhijñāya gāthābhigītenoktavān— yathā drumasya duhitā mameha tvaṁ manoharā |",
    "divy30:567": "śīghrametena satyena padaṁ vraja manohare (48)|",
    "divy30:568": "tataḥ sā drutapadamabhikrāntā |",
    "divy30:569": "kinnarāḥ kathayanti—deva, ayaṁ sudhanaḥ kumāro balavīryaparākramasamanvito manoharāyāḥ pratirūpaḥ |",
    "divy30:570": "kimarthaṁ vipralabhya? dīyatāmasya manohareti |",
    "divy30:571": "tato drumaḥ kinnararājaḥ kinnaragaṇena saṁvarṇitaḥ sudhanaṁ kinnarābhimetena mahatā satkāreṇa puraskṛtya manoharāṁ divyālaṁkāravibhūṣitāṁ vāmena pāṇinā gṛhītvā dakṣiṇena sauvarṇabhṛṅgāraṁ sudhanaṁ kumāramabhihitah—kumāra, eṣā te manoharā kinnarīpativṛtā bhāryārthāya dattā |",
    "divy30:572": "aparicitā mānuṣāḥ, yathaināṁ na parityakṣasīti |",
    "divy30:573": "paraṁ tāteti sudhanaḥ kumāro drumasya kinnararājasya pratiśrutya kinnarabhavanastho manoharayā sārdhaṁ niṣpuruṣeṇa tūryeṇa krīḍate ramate paricārayati |",
    "divy30:574": "so ’pareṇa samayena svadeśamanusmṛtya mātāpitṛviyogajena duḥkhenātyāhato manoharāyā nivedayati—mātāpitṛviyogajaṁ me duḥkhaṁ bādhata iti |",
    "divy30:575": "tato manoharayā eṣa vṛttānto vistareṇa pitur niveditaḥ |",
    "divy30:576": "sa kathayati—gaccha kumāreṇa sārdham |",
    "divy30:577": "apakrāntayā te bhavitavyam |",
    "divy30:578": "vipralambhakā manuṣyāḥ |",
    "divy30:579": "tato drumeṇa kinnararājena prabhūtaṁ maṇimuktāsuvarṇādīn dattvā anupreṣitaḥ |",
    "divy30:580": "sa manoharayā sārdhamuparivihāyasā kinnarakhagapathena saṁprasthitaḥ |",
    "divy30:581": "anupūrveṇa hastināpuranagaramanuprāptah |",
    "divy30:582": "tato hastināpuraṁ nagaraṁ nānāmanohareṇa surabhinā gandhaviśeṣeṇa sarvā digāmoditam |",
    "divy30:583": "śrutvā dhanena rājñā ānandabheryastāḍitāḥ, sarvaṁ ca tannagaramapagatapāṣāṇaśarkarakaṭhallaṁ kāritam |",
    "divy30:584": "candanavāriṣiktamāmuktapaṭṭadāmakalāpasamucchritadhvajapatākaṁ surabhidhūpaghaṭikopanibaddhaṁ nānāpuṣpāvakīrṇaramaṇīyam |",
    "divy30:585": "tataḥ kumāro ’nekanaravarasahasraparivṛto manoharayā sārdhaṁ hastināpuraṁ nagaraṁ praviṣṭaḥ |",
    "divy30:586": "tato mārgaśramaṁ prativinodya vividhāni ratnānyādāya pituḥ sakāśamupasaṁkrāntaḥ |",
    "divy30:587": "pitrā kaṇṭhe pariṣvaktaḥ |",
    "divy30:588": "pārśve rājāsane niṣaṇṇaḥ |",
    "divy30:589": "kinnaranagaragamanāgamanaṁ ca vistareṇa samākhyātam |",
    "divy30:590": "tato dhanena rājñā atibalavīryaparākrama iti viditvā rājyābhiṣekeṇābhiṣiktaḥ |",
    "divy30:591": "sudhanaḥ kumāraḥ saṁlakṣayati—yanmama manoharayā sārdhaṁ samāgamaḥ saṁvṛtto rājyābhiṣekaścānuprāptaḥ, tatpūrvakṛtahetuviśeṣāt |",
    "divy30:592": "yannvahamidānīṁ dānāni dadyām, puṇyāni kuryāmiti |",
    "divy30:593": "tena hastināpure nagare dvādaśa varṣāṇi nirgaṭo yajña iṣṭaḥ |",
    "divy30:594": "|",
    "divy30:595": "syātkhalu te mahārāja anyaḥ sa tena kālena samayena sudhanaḥ kumāro veti? na khalvevaṁ draṣṭavyam |",
    "divy30:596": "api tvahameva tena kālena tena samayena bodhisattvacaryāyāṁ vartamānaḥ sudhano nāma rājā babhūva |",
    "divy30:597": "yanmayā manoharānimittaṁ balavīryaparākramo darśitaḥ, dvādaśa varṣāṇi nirargaṭo yajña iṣṭaḥ, na tena mayā anuttarā samyaksambodhiradhigatā, kiṁ tu taddānaṁ tacca vīryamanuttarāyāḥ samyaksamboderhetumātrakaṁ pratyayamātrakaṁ saṁbhāramātrakam |",
    "divy30:598": "|",
    "divy30:599": "ityavocadbhagavān |",
    "divy30:600": "āttamanasaste ca sarve lokā bhagavato bhāṣitamabhyanandan |",
    "divy30:601": "|",
    "divy30:602": "iti sudhanakumārāvadānaṁ samāptam |",
    "divy30:603": "|"
}