{
    "san-lo-mvu52:0": "",
    "san-lo-mvu52:1": "",
    "san-lo-mvu52:2": "",
    "san-lo-mvu52:3": "Mahāvastu",
    "san-lo-mvu52:4": "",
    "san-lo-mvu52:5": "52. Gotama’s Early Wanderings",
    "san-lo-mvu52:6": "",
    "san-lo-mvu52:7": "The Prophecy of Kaṇṭhaka",
    "san-lo-mvu52:8": "chandako bodhisatvena abhiniṣkramantena anomiyāto adhisthānāto nivartito | chandakaś ca kaṇṭhako ca kapilavastu āgatā || rājā śuddhodano śrutvā chandako āgato kaṇṭhakam ādāya chatraṁ ca ābharaṇāni ca rājakulāto bāhiradvāraśālāṁ nirdhāvito sāntaḥpuro yaśodharāpi kaṇṭhakaṁ grīvāyām upagṛhya prarīdantī āha || kahin te kaṇṭhaka kumāro nīto kiṁ mayā tava aparāddhaṁ chandakasya ca yaṁ yūyaṁ mama sukhaprasuptāye kumāram ādāya gatā ahaṁ ca ṣaṣṭisahasraṁ ca antaḥpuraṁ bhavati vidhavākṛtaṁ || chandako āha || kim asmākaṁ aparādhaṁ kṛtaṁ ahaṁ pi uccena svareṇa āravāmi | kumāreṇa abhiniṣkramantena kaṇṭhakena uccena svareṇa hīṣaṇaśabdaṁ na ca yuṣmākaṁ ko pi vibudhyati || devasahasrakoṭīyo antarīkṣe samāgatā || imāṁ mallabhūmiṁ anomiyaṁ nāma adhiṣṭhānaṁ nīto vaśiṣṭasya ṛṣisya āśramapadasya nātidūre || kumāreṇa lubdhakasya kāśikāni dattvā kāṣāyāṇi gṛhītāni svayaṁ cūḍā asipatreṇa cchinnā sā ca cūḍā śakreṇa devarājena praticchitā || tataḥ mo kumāreṇa ābharaṇāni dattvā nivartitā | evaṁ ca ahaṁ sandiṣṭo | pitaraṁ me kauśalyaṁ pṛcchesi mātusvasāye pi sarvasya jñātivargasya | kṛtakāryo pi paripūrṇasaṁkalpo āgamiṣyāmi || yaśodharā ca ṣaṣṭisahasraṁ ca antaḥpuraṁ sarvaṁ ca śākyarāṣṭraṁ roditvā paridevitvā svakasvakāni niveśanāni gatā ||",
    "san-lo-mvu52:9": "chandakasya rājakulaṁ praveśitvā rājārhaṁ praṇītaṁ annapānakhādyabhojyaṁ upanāmitaṁ | kaṇṭhakasyāpi madhumrakṣitāni modakāni upanāmitāni tathā anyam api rājārhaṁ khādyabhojyaṁ modakaprakārāṇi ca kaṇṭhakasya purato rāśīkṛtā na ca kaṇṭhako paribhuṁjati ||",
    "san-lo-mvu52:10": "bodhisatvaṁ samanusmaranto sarvakālam aśrūṇi pravarteti | antaḥpurikā ca aṁśukehi dukūlehi paṭṭorṇehi ca mahārahehi rājārhehi vastrehi kaṇṭhakasya anye aśrūṇi pramārjenti anye śīrṣaṁ pramārjenti anye grīvaṁ pramārjenti anye pṛṣṭhaṁ pramārjenti anye skandhaṁ pramārjenti anye bāhuṁ pramārjenti anye sandhiṁ pramārjenti anye bāladhiṁ pramārjenti anye pādāni parimardayanti anye madhumrakṣitāni ālopāni mukhe allīyanti anye nānāprakārāṇi khajjakāni allīyanti anye ukkārikāni allīyanti anye modakāni allīyanti suvarṇarūpyamayehi bhājanehi ratnavicitrehi rājārahāṇi pānāni allīyanti na ca kaṇṭhaka āhāraṁ karoti | bodhisatvasya śokena anāhāro ca kaṇṭhako kālagato bodhisatvam apaśyanto || tasya kālagatasya rājñā śuddhodanena mahatā rājānubhāvena śarīrapūjā kṛtā || samanantarakālagato ca trāyastriṁśehi upapanno śikhaṇḍisya devaputrasya putratvam abhyudgato kaṇṭhako nāma devaputro maharddhiko mahānubhāvo anyeṣāṁ pūrvopapannānāṁ devasahasrāṇāṁ devaputrāṇāṁ divyehi daśahi sthānehi abhibhavati | tadyathā divyenāyuṣā divyena varṇena divyena sukhena divyena aiśvaryeṇa divyena parivāreṇa divyehi ca rūpehi śabdehi gandhehi rasehi divyehi ca sparśehi ||",
    "san-lo-mvu52:11": "yadā bhagavāṁ pravṛttapravaradharmacakro vaistārikaśāsanasaṁjāto tadāyuṣmatā mahāmaudgalyāyanena deveṣu cārikāṁ caramāṇena kaṇṭhako devaputro dṛṣṭo dṛṣṭvā ca punaḥ gāthayā adhyabhāṣe ||",
    "san-lo-mvu52:12": "",
    "san-lo-mvu52:13": "candro yathā paṁcadaśīṁ nakṣatraparivārito |",
    "san-lo-mvu52:14": "obhāseti diśāṁ sarvāṁ tārakā vigatā nabhā ||",
    "san-lo-mvu52:15": "tathopamam idaṁ veśma divyaṁ devapure tava |",
    "san-lo-mvu52:16": "prajvālyamāno varṇena ādityo va virocasi ||",
    "san-lo-mvu52:17": "musāragalvamuktāhi maṇilohitakāhi ca |",
    "san-lo-mvu52:18": "citrā susaṁskṛtā bhūmi na cātrodvāyate rajaḥ ||",
    "san-lo-mvu52:19": "vaiḍūryasya suvarṇasya sphāṭikarūpiyasya ca |",
    "san-lo-mvu52:20": "kūṭāgāraśubhāsthānā prāsādā te manoramā ||",
    "san-lo-mvu52:21": "prāsādānāṁ ca avidūre puṣkariṇyo sunirmitā |",
    "san-lo-mvu52:22": "vaiḍūryaphalakasopānā suvarṇavālikasaṁstṛtā ||",
    "san-lo-mvu52:23": "tāsāṁ ca tīreṣu drumā sujātā",
    "san-lo-mvu52:24": "mahā mahāntaṁ viṭapaṁ samudgatā |",
    "san-lo-mvu52:25": "abhyudgatā brahmapuraṁ ca ambarād",
    "san-lo-mvu52:26": "vāteritā sarvadiśā pravānti ||",
    "san-lo-mvu52:27": "teṣāṁ ca tīreṣu drumā sujātā",
    "san-lo-mvu52:28": "mahā mahāntaṁ viṭapaṁ samudgatā |",
    "san-lo-mvu52:29": "saṁpuṣpitā bhānti diśā catasro",
    "san-lo-mvu52:30": "dvijehi ghuṣṭā rucirasvarehi ||",
    "san-lo-mvu52:31": "saṁchannā puṇḍarīkehi padumehi utpalehi ca |",
    "san-lo-mvu52:32": "nānāvarṇehi puṣpehi vānti sarvadīśo diśo ||",
    "san-lo-mvu52:33": "ekamekasmiṁ tūryasmiṁ ṣaṣṭi nṛtyanti apsarā |",
    "san-lo-mvu52:34": "tāsāṁ ca nṛtyamānānāṁ divyakanyā kānane ||",
    "san-lo-mvu52:35": "divyo niścarate sabdo dvijakanyāgaṇe yathā |",
    "san-lo-mvu52:36": "suvarṇapāde paryaṁke nirmite ratanāmaye ||",
    "san-lo-mvu52:37": "saṁskṛte suvisṛṣṭe svargakāyasmi modasi |",
    "san-lo-mvu52:38": "suvarṇapāde paryaṁke nirmite ratanāmaye ||",
    "san-lo-mvu52:39": "prekṣamāṇo diśā sarvāṁ brahmā ca upaśobhasi |",
    "san-lo-mvu52:40": "tasmiṁ + + + paryaṁke tūlikāstṛte ||",
    "san-lo-mvu52:41": "alaṁkṛtā devakanyā vījanti cāmarehi te |",
    "san-lo-mvu52:42": "tavam ete apsarasaṁghā hemajālā alaṁkṛtā ||",
    "san-lo-mvu52:43": "bāhāṁ vikīrya nṛtyanti gāyanti ca suvāditaṁ |",
    "san-lo-mvu52:44": "kācit tatra upagāyanti upavādenti apsarā ||",
    "san-lo-mvu52:45": "kācic ca upanṛtyanti saṁgītasmiṁ suvādite |",
    "san-lo-mvu52:46": "kācit te ruciraṁ śabdaṁ muṁcanty aṁgehi sarvaśo ||",
    "san-lo-mvu52:47": "kāsāṁcit sarvaromehi vānti gandhā amānuṣā |",
    "san-lo-mvu52:48": "taṁ devakanyāhi upetarūpaṁ",
    "san-lo-mvu52:49": "niveśanaṁ te padumuttarāhi ||",
    "san-lo-mvu52:50": "suvarṇakaṁcukakṛtabhūtim etaṁ",
    "san-lo-mvu52:51": "bhavanamaho laṁkṛtam apsarohi |",
    "san-lo-mvu52:52": "kiṁ tvaṁ karma karitvāna pūrva anyāsu jātiṣu |",
    "san-lo-mvu52:53": "kena kuśalamūlena trāyastriṁśopapadyatha ||",
    "san-lo-mvu52:54": "kiṁ tvaṁ karma karitvāna pūrve mānuṣyake bhave |",
    "san-lo-mvu52:55": "kena kuśalamūlena vipākam anubhosimaṁ ||",
    "san-lo-mvu52:56": "kena tvayā ayaṁ labdho āyurvaśo yaśo balaṁ |",
    "san-lo-mvu52:57": "ṛddhiṁ ca parivāraṁ ca anubhosi amānuṣaṁ ||",
    "san-lo-mvu52:58": "kiṁ tvayā kalyāṇaṁ karma karitvā anyāsu jātiṣu |",
    "san-lo-mvu52:59": "kena kuśalakarmeṇa vipākam anubhosimaṁ ||",
    "san-lo-mvu52:60": "kena te brahmacaryeṇa saṁyamena damena ca |",
    "san-lo-mvu52:61": "kena kuśalakarmeṇa svargakāyasmi modasi ||",
    "san-lo-mvu52:62": "kenāpi evaṁ jvalito anubhāvo varṇo ca te |",
    "san-lo-mvu52:63": "kena kuśalakarmeṇa sarvāṁ diśāṁ prabhāsasi ||",
    "san-lo-mvu52:64": "pṛcchito devaputra brūhi kasya karmasyidaṁ phalaṁ |",
    "san-lo-mvu52:65": "so devaputro ātmanā maudgalyāyanena pṛcchito |",
    "san-lo-mvu52:66": "praśnaṁ pṛṣṭo viyākarṣi sthavirasyeti me śrutaṁ ||",
    "san-lo-mvu52:67": "ahaṁ kapilavastusmiṁ śākyānāṁ nagarottame |",
    "san-lo-mvu52:68": "aṭṭālakoṭṭaracite dṛḍhaprākāratoraṇe ||",
    "san-lo-mvu52:69": "godhāmukhaniryūhadṛḍhārgalakapāṭatoraṇe |",
    "san-lo-mvu52:70": "hayagajarathācīrṇe āvāse śākyaśreṣṭhino ||",
    "san-lo-mvu52:71": "ākīrṇajanamanuṣye nagare sādhunirmite |",
    "san-lo-mvu52:72": "śuddhodanasya putrasya sahajo āsi kaṇṭhako ||",
    "san-lo-mvu52:73": "yadā cābhiniṣkramesi pravrajyāye narottamo |",
    "san-lo-mvu52:74": "tadā sa vacanam āha bahusamyaggirāṁ bravīt* ||",
    "san-lo-mvu52:75": "tāṁ saha girāṁ śruṇitvā harṣajātena cetasā |",
    "san-lo-mvu52:76": "vegajāto namasyanto vahed ahaṁ puruṣottamaṁ ||",
    "san-lo-mvu52:77": "pareṣāṁ viṣayaṁ gatvā udgatasmiṁ divākare |",
    "san-lo-mvu52:78": "mama cchandakaṁ ca vihāya anavekṣo sa prakrame ||",
    "san-lo-mvu52:79": "tasya tāmranakhā caraṇāṁ jihvāyā parilehiya |",
    "san-lo-mvu52:80": "rodamāno udvīkṣeyaṁ gacchantaṁ puruṣottamaṁ ||",
    "san-lo-mvu52:81": "tasyaiva adarśanena śākyaputrasya śrīmato |",
    "san-lo-mvu52:82": "khura-ābādha utpadyet tato kālaṁ karomy ahaṁ ||",
    "san-lo-mvu52:83": "tasyaivam anubhāvena vimānam āvasāmy ahaṁ |",
    "san-lo-mvu52:84": "nārīvaragaṇākīrṇaṁ kūṭāgāraṁ varuttamaṁ ||",
    "san-lo-mvu52:85": "saced bhadante gacchāsi śākyasiṁhasya santike |",
    "san-lo-mvu52:86": "kaṇṭhako vacanaṁ āha vadesi puruṣottamaṁ |",
    "san-lo-mvu52:87": "eṣo cāham api āmaṁsye vandituṁ puruṣottamaṁ ||",
    "san-lo-mvu52:88": "sādhu khu darśanaṁ bhoti tādṛśānāṁ maharṣiṇāṁ |",
    "san-lo-mvu52:89": "tena mayā idaṁ labdhaṁ āyuvarṇayaśobalaṁ |",
    "san-lo-mvu52:90": "ṛddhiṁ ca parivāraṁ ca anubhomi amānuṣaṁ ||",
    "san-lo-mvu52:91": "tena me brahmacaryeṇa saṁyamena damena ca |",
    "san-lo-mvu52:92": "ayaṁ me tādṛśī ṛddhī apratikrāntā amānuṣī ||",
    "san-lo-mvu52:93": "taṁ karmaṁ kuśalaṁ kṛtvā yat taṁ upacitaṁ purā |",
    "san-lo-mvu52:94": "tena kuśalakarmeṇa vipākam anubhavāmy ahaṁ ||",
    "san-lo-mvu52:95": "bhogā ca me utpadyensu ye kecit* manasi priyā |",
    "san-lo-mvu52:96": "devā ca me namasyanti teṣāṁ ca upacito ahaṁ ||",
    "san-lo-mvu52:97": "tasmiṁ cittaṁ prasādetha dakṣiṇīyeṣu tādṛśaṁ ||",
    "san-lo-mvu52:98": "paśyati rakṣabhūtena karmaṁ upacitaṁ śubhaṁ ||",
    "san-lo-mvu52:99": "",
    "san-lo-mvu52:100": "iti śrīmahāvastuavadānakathāyāṁ kaṇṭhakasya vyākaraṇaṁ samāptaṁ ||",
    "san-lo-mvu52:101": "The Prophecy of Sujātā",
    "san-lo-mvu52:102": "śuddhāvasehi devehi tahiṁ araṇyāyatane kāṣāyaprāvṛto lubdhako nirmito | so dāni bodhisatvena dṛṣṭo ||",
    "san-lo-mvu52:103": "",
    "san-lo-mvu52:104": "tatrādrākṣīd araṇyasmiṁ lubdhakaṁ kāṣāyaprāvṛtaṁ ||",
    "san-lo-mvu52:105": "so tatra upasaṁkramya idaṁ vacanam abravīt* ||",
    "san-lo-mvu52:106": "imau kāśikau gṛhṇitvā dehi kāṣāyaṁ tvaṁ mama |",
    "san-lo-mvu52:107": "so tau kāśikau gṛhītvā deti kāṣāyaṁ lubdhako ||",
    "san-lo-mvu52:108": "tataḥ kāṣāyau gṛhṇitvā tuṣṭo āttamano abhūt* |",
    "san-lo-mvu52:109": "so patho me varo dhīro uttamārthasya prāptaye ti ||",
    "san-lo-mvu52:110": "",
    "san-lo-mvu52:111": "bodhisatvo dharmāraṇyaṁ vaśiṣṭhasya ṛṣisya āśramapadaṁ praviṣṭaḥ || vaśiṣṭho pi ṛṣi bodhisatvaṁ dṛṣṭvā vismito ko yaṁ bhaviṣyati mānuṣo vā devo vā śakro vā brahmā vā yasya kāyasya prabhāye sarvam imaṁ tapovanam obhāsitaṁ || sarve te vaṭukā bodhisatvaṁ dṛṣṭvā tvaritatvaritā svakasvakāni parṇakūṭīni pradhāvitā nānāprakārāṇi phalāni gṛhya pānīyaṁ ca bodhisatvam upasaṁkrāntā ||",
    "san-lo-mvu52:112": "",
    "san-lo-mvu52:113": "tatra vṛddhaṁ mahāprājñaṁ tāpasantapatāṁ varaṁ |",
    "san-lo-mvu52:114": "vaśiṣṭhaṁ nāma gotreṇa dadarśa ca jagāma ca ||",
    "san-lo-mvu52:115": "tāmradhūmāruṇajaṭaṁ jvālam iva adarśi taṁ |",
    "san-lo-mvu52:116": "āsīnaṁ munim avyagraṁ nirvātam iva sāgaraṁ ||",
    "san-lo-mvu52:117": "abhigamya ca dharmātmā naṁ muniṁ śākyapuṁgavo |",
    "san-lo-mvu52:118": "anujñāto praviṣṭāya bhūmiyāṁ upaviśya sa ||",
    "san-lo-mvu52:119": "samudra iva gambhīro vīryavā himavān iva |",
    "san-lo-mvu52:120": "śākyarājasutaṁ dṛṣṭvā maharṣi vismito abhūt* ||",
    "san-lo-mvu52:121": "ko nvayaṁ vapuṣā śrīmān* jvalaty anupamadyuti |",
    "san-lo-mvu52:122": "suvarṇo dhūmāpagataḥ jotimāno yathānalaḥ ||",
    "san-lo-mvu52:123": "vyūḍhoraskyo mahābāhuḥ supraśastakarāṁguli |",
    "san-lo-mvu52:124": "samantakukṣiś ca ślakṣṇo eṇavṛtti kaṭīmahān* ||",
    "san-lo-mvu52:125": "kāṁcanastambhasadṛśo govṛṣākṣo mahādyutiḥ |",
    "san-lo-mvu52:126": "śārdūlavṛṣabhaskandhaḥ padmapādakaro naghaḥ ||",
    "san-lo-mvu52:127": "śarīralakṣaṇair asya jātiśataguṇācitaiḥ |",
    "san-lo-mvu52:128": "śobhato śarīraṁ tasya nakṣatrair iva candramāḥ ||",
    "san-lo-mvu52:129": "vibhūṣaṇā naiva gātreṣu racitā anurūpikā |",
    "san-lo-mvu52:130": "śarīraṁ bhūṣayanty asya lakṣaṇāni mahātmanaḥ ||",
    "san-lo-mvu52:131": "merumaṇḍalasāreṇa gacchatā gajagāminā |",
    "san-lo-mvu52:132": "ākrāntā sahasā padbhyāṁ raṇatīva vasundharā ||",
    "san-lo-mvu52:133": "snigdhagambhīraśabdena svareṇa anunādinā |",
    "san-lo-mvu52:134": "trilokam arhate kṛtsnam ājñāpayitum ojasā ||",
    "san-lo-mvu52:135": "vyaṁjanāni hi yā yasya lakṣaṇāni ca lakṣaye |",
    "san-lo-mvu52:136": "",
    "san-lo-mvu52:137": "yukto yaṁ sarvabhūtānāṁ trilokapatir īśvaraḥ ||",
    "san-lo-mvu52:138": "prabhayā pūrayaty eṣa svaśarīrasamucchrayā |",
    "san-lo-mvu52:139": "tapovanam idaṁ sarvaṁ udayann iva bhāskaro ||",
    "san-lo-mvu52:140": "aśītivyaṁjanopeto dvātriṁśadvaralakṣaṇaḥ |",
    "san-lo-mvu52:141": "sanatkumārapratimo kumāro dyutimān ayaṁ ||",
    "san-lo-mvu52:142": "sarvalakṣaṇasaṁpannaṁ sarvabhūtamanoharaṁ |",
    "san-lo-mvu52:143": "kumāraṁ paripṛccheyaṁ maharṣi upagamya taṁ ||",
    "san-lo-mvu52:144": "gandharvaśaśisaṁkāśa devagarbhopama yuvā |",
    "san-lo-mvu52:145": "kasya tvaṁ kinnimittaṁ vā tapovanam upāgato ||",
    "san-lo-mvu52:146": "satyānuparivartinyā sarvabhūtātmayā girā |",
    "san-lo-mvu52:147": "ślakṣṇayā priyavādinyā babhāṣe sa nṛpātmajaḥ ||",
    "san-lo-mvu52:148": "ikṣvākuvaṁśaprabhavaḥ śuddhodananṛpātmajaḥ |",
    "san-lo-mvu52:149": "vihāya pṛthivīṁ rājyaṁ ujjhitvā mokṣam āsthitaḥ ||",
    "san-lo-mvu52:150": "lokan tu bahubhir duḥkhair dṛṣṭvaivaṁ samabhidrutaṁ |",
    "san-lo-mvu52:151": "mokṣārtham abhiniṣkrānto jātivyādhijarādibhiḥ ||",
    "san-lo-mvu52:152": "yatra sarvaṁ na bhavate yatra sarvaṁ nirudhyate |",
    "san-lo-mvu52:153": "yatropaśāmyate sarvaṁ tat padaṁ prārthayāmy ahaṁ ||",
    "san-lo-mvu52:154": "evam ukte mahāprājño mahātmā satyavāgṛṣiḥ |",
    "san-lo-mvu52:155": "uvāca vadatāṁ śreṣṭhaṁ śākyarājakuloditaṁ ||",
    "san-lo-mvu52:156": "īdṛśena hi vṛttena vṛttyā lakṣaṇasaṁpadā |",
    "san-lo-mvu52:157": "prajñayā ca mahābhāga na kiṁcid yaṁ na prāpaye ||",
    "san-lo-mvu52:158": "",
    "san-lo-mvu52:159": "bodhisatvo dāni vaiśāliṁ gato ārāḍaṁ kālāmaṁ allīno | nirveditvā nāyaṁ mārgo nairyāṇiko tato rājagṛhaṁ gato ||",
    "san-lo-mvu52:160": "",
    "san-lo-mvu52:161": "gatvā ca so rājagṛhaṁ māgadhānāṁ girigahvare |",
    "san-lo-mvu52:162": "piṇḍāye abhisaresi ākīrṇavaralakṣaṇaḥ ||",
    "san-lo-mvu52:163": "tam adṛśāsi prāsādāt* śreṇiyo magadhādhipaḥ |",
    "san-lo-mvu52:164": "prasannacitto dṛṣṭvā ca amātyāṁ idam abravīt* ||",
    "san-lo-mvu52:165": "imaṁ bhavanto paśyantu ākīrṇavaralakṣaṇaṁ |",
    "san-lo-mvu52:166": "āroheṇa ca sampannaṁ yugamātraṁ ca prekṣati ||",
    "san-lo-mvu52:167": "utkṣiptacakṣur medhāvī nāyam ūnakulodito |",
    "san-lo-mvu52:168": "rājadūtānubandhantu kahiṁ vāsam upeṣyati ||",
    "san-lo-mvu52:169": "tato taṁ saṁdiśitā dūtā pṛṣṭhato anubandhiṣu |",
    "san-lo-mvu52:170": "gamiṣyati kahiṁ bhikṣuḥ kahiṁ vāsam upeṣyati ||",
    "san-lo-mvu52:171": "piṇḍāye cāraṁ caritvāna niṣkramye nagarān muniḥ |",
    "san-lo-mvu52:172": "pāṇḍavaṁ abhisaresi atra vāso bhaviṣyati ||",
    "san-lo-mvu52:173": "jñātvā ca bāsopagataṁ eko dūto upāviśat* |",
    "san-lo-mvu52:174": "aparo kṣipram āgamya rājño ārocaye tadā ||",
    "san-lo-mvu52:175": "eṣa bhikṣuḥ mahārāja pāṇḍavasmiṁ puras tataḥ |",
    "san-lo-mvu52:176": "niṣaṇṇo vṛkṣamūlasmiṁ ekāgro susamāhitaḥ ||",
    "san-lo-mvu52:177": "dvīpīva sutanuṁ vittaṁ vyāghraṁ vā girisānugaṁ |",
    "san-lo-mvu52:178": "siṁhaṁ vā giridurgasmiṁ mahāsiṁho mṛgādhipaḥ ||",
    "san-lo-mvu52:179": "tato ca rājā tvaramāno amātyāṁ adhyabhāṣati |",
    "san-lo-mvu52:180": "kṣipraṁ panthaṁ viśodhetha drakṣyāma puruṣottamaṁ ||",
    "san-lo-mvu52:181": "tato ca te rājadūtā mahāmātrā yaśasvino |",
    "san-lo-mvu52:182": "kṣipraṁ panthaṁ viśodhensuḥ svayaṁ rājā iheṣyati ||",
    "san-lo-mvu52:183": "tato ca te rājadhūtā mahāmātrā yaśasvino |",
    "san-lo-mvu52:184": "gatvā rājño nivedensuḥ śuddho te deva pāṇḍavo ||",
    "san-lo-mvu52:185": "tato ca niryāti rājā senā ca caturaṁginī |",
    "san-lo-mvu52:186": "mitrāmātyaparivṛtto jñātisaṁghapuraskṛto ||",
    "san-lo-mvu52:187": "yānāto otaritvāna padasā upasaṁkrame |",
    "san-lo-mvu52:188": "sārāyaṇīṁ kathāṁ kṛtvā ekamante upāviśi ||",
    "san-lo-mvu52:189": "niṣadya pramukho rājā bodhisatvam adhyabhāṣati |",
    "san-lo-mvu52:190": "udagro tvamasi rājñaḥ aśvāroho va selako ||",
    "san-lo-mvu52:191": "dadāmi bhogāṁ bhuṁjāhi jātīṁ cākhyāhi pṛcchito | bodhisatva āha ||",
    "san-lo-mvu52:192": "nijajanapado rāja himavantasya pārśvataḥ |",
    "san-lo-mvu52:193": "dhanavīryeṇa sampanno kośaleṣu nivāsito |",
    "san-lo-mvu52:194": "ādityo nāma gotreṇa śākiyo nāma jātiye ||",
    "san-lo-mvu52:195": "tato kulā pravrajito haṁ na kāmāṁ abhiprārthaye |",
    "san-lo-mvu52:196": "prahāṇāya gamiṣyāmi veśmaṁ muktā ratanāmayaṁ ||",
    "san-lo-mvu52:197": "taṁ kho tathā bhotu spṛśāhi nirvṛtiṁ",
    "san-lo-mvu52:198": "bodhiṁ ca prāpto punar āgamesi |",
    "san-lo-mvu52:199": "mahyaṁ pi dharmaṁ kathayesi gautama",
    "san-lo-mvu52:200": "yam ahaṁ śrutvāna vrajeya svargatiṁ ||",
    "san-lo-mvu52:201": "",
    "san-lo-mvu52:202": "bodhisatva āha ||",
    "san-lo-mvu52:203": "",
    "san-lo-mvu52:204": "taṁ kho mahārāja tathā bhaviṣyati",
    "san-lo-mvu52:205": "bodhiṁ spṛśiṣyāmi na me tra saṁśayo |",
    "san-lo-mvu52:206": "prāpto ca bodhiṁ punar āgamiṣyaṁ",
    "san-lo-mvu52:207": "dharmaṁ ca te deśayiṣyaṁ pratiśṛṇomīti ||",
    "san-lo-mvu52:208": "",
    "san-lo-mvu52:209": "bodhisatva udrakaṁ rāmaputraṁ allīno nāyaṁ mārgo niryāṇiko ti | tato pasaṁkramya gayāṁ gato || gayāśīrṣe parvate tisro upamā pratibhāyensuḥ || tato uruvilvāṁ gato piṇḍāya praviṣṭo || kāśyapo pūraṇo uruvilvāṁ piṇḍāye praviṣṭo ||",
    "san-lo-mvu52:210": "",
    "san-lo-mvu52:211": "nīvaraṇaṁ vijahitvā śṛṇotha ekāgramānasā sarve |",
    "san-lo-mvu52:212": "yathā purimajinasaṁgamo yaśasvino bodhisatvasya ||",
    "san-lo-mvu52:213": "pravrajyāyabhyupetvā arāḍa-udrakaṁ vane aparituṣṭo |",
    "san-lo-mvu52:214": "prakrami diśaṁ pradakṣiṇāṁ purimajinanisevitaṁ deśaṁ ||",
    "san-lo-mvu52:215": "piṇḍāye praticaranto uruvilvāṁ prāpto kanakaniṣkanibho |",
    "san-lo-mvu52:216": "grāmikagharaṁ āgami naranārisamākulaṁ kāle ||",
    "san-lo-mvu52:217": "atha grāmikasya dhītā nāmena sujātā paṇḍitā kulīnā |",
    "san-lo-mvu52:218": "taṁ dṛṣṭvā rājaputraṁ prakampitā prītivegena ||",
    "san-lo-mvu52:219": "aśrūṇi pravartayanti purato sthitā hi sapatis sagauravā |",
    "san-lo-mvu52:220": "ālapati rājaputraṁ mā tvaṁ nivartayasya naravara ||",
    "san-lo-mvu52:221": "candrapratipūrṇavadana mā gā nityan tu sarvato nigamā |",
    "san-lo-mvu52:222": "atṛpṭā hi mama nayanā tava vīra nirīkṣamāṇāye ||",
    "san-lo-mvu52:223": "kiṁ tu khu sucāruvikrama surūpalakṣaṇa varābharaṇadhāri |",
    "san-lo-mvu52:224": "prakramasi atṛptāyā sarvāndhakṛto yaṁ me hṛdayaṁ ||",
    "san-lo-mvu52:225": "sā śruṇati devatānāṁ girāṁ nabhagatānāṁ ca bhāṣantāṁ |",
    "san-lo-mvu52:226": "eṣa khalu kapilavastuto śuddhodanarājavaraputro ||",
    "san-lo-mvu52:227": "sā tasya darśanatṛṣā nirdhāvitā guṇaśatā kīrtayati |",
    "san-lo-mvu52:228": "varapuruṣa viprahīno svabandhujanasya kathaṁ āsī ||",
    "san-lo-mvu52:229": "pramadāgaṇasaṁparivṛtā rudanti anugacchanti kanakavarṇaṁ |",
    "san-lo-mvu52:230": "paridevate ca karaṇaṁ aṭavivanamukhe prapadyantaṁ ||",
    "san-lo-mvu52:231": "sukhitā vaneṣu sakulā mṛgā ca vanadevā vanarājā ca |",
    "san-lo-mvu52:232": "ye rājahaṁsagatikaṁ vīkṣanti vanevaraṁ vīraṁ ||",
    "san-lo-mvu52:233": "sukumāraphullagātraṁ kamaladalanibhehi pādaratanehi |",
    "san-lo-mvu52:234": "katham ākramasi vasudhāṁ tṛṇakuśaśarasaṁstṛtavidurgāṁ ||",
    "san-lo-mvu52:235": "mṛṣṭānnarasasamudito nānārasapravaravṛṁhitaśarīro |",
    "san-lo-mvu52:236": "mūlaphalapatrabhakṣo bheṣyasi kathaṁ nirjharavanānte ||",
    "san-lo-mvu52:237": "kanakagajadantapāde varāstare kusumasaṁkule śayane |",
    "san-lo-mvu52:238": "supiyāna kathaṁ śayiṣyasi tṛṇakuśaśarasaṁstṛtataleṣu ||",
    "san-lo-mvu52:239": "śruṇiyāna varendra bhavane paṭahatripuṣkaraninādasaṁgītiṁ |",
    "san-lo-mvu52:240": "śroṣyasi kharāṁ bhayakarāṁ saṁruṣitagajagarjitaninādāṁ ||",
    "san-lo-mvu52:241": "mūlaphalapatrasaphalā te bhavatu diśā anugramṛgasaṁghā |",
    "san-lo-mvu52:242": "mā tṛṣitabhukṣitasya te śilā tape vanecara śarīraṁ ||",
    "san-lo-mvu52:243": "grīṣmaparitāpitasya te bhavatu salilagarbhamaṇḍapopavanaṁ |",
    "san-lo-mvu52:244": "śiśire ca vigatajalado divākaro bhātu giridarīṣu ||",
    "san-lo-mvu52:245": "rākṣasayakṣabhujaṁgaparivāraṁ tava devagarbhasukumāraṁ |",
    "san-lo-mvu52:246": "nakṣatracandrapravaraṁ hṛdayanayananandanaśarīraṁ ||",
    "san-lo-mvu52:247": "so vindhyapādapārśve gajavara iva padminīm abhilaṣanto |",
    "san-lo-mvu52:248": "praviśati tapovanantaṁ śṛṇotha vividhaṁ vanavarasya ||",
    "san-lo-mvu52:249": "kvaci raktapallavalatā taruṇatarukusumamaṁjalike raṇye |",
    "san-lo-mvu52:250": "kvaci vanadevopataptā kvacit kramatkuṁjaravibhagnā ||",
    "san-lo-mvu52:251": "kvacid vipulaghanapalāśapralambaphalaiḥ taru alaṁkṛta agamyaiḥ |",
    "san-lo-mvu52:252": "kvaci jīrṇo koṭarataru vanapādapagulmavṛtamūlo ||",
    "san-lo-mvu52:253": "kvaci padmasaro surūpo kvaci girisaritālābho vanaḥ vīrāḥ |",
    "san-lo-mvu52:254": "tāpasakulāśramā kvaci kokilaśukamoraparigītā ||",
    "san-lo-mvu52:255": "kvacid vivaratṛṇajāṁgalā kvacit + + + + + + śarapallavaraktā |",
    "san-lo-mvu52:256": "kvacit rurucamaramahiṣā kvacit kvacid vyāghrasiṁhamaṇāḥ ||",
    "san-lo-mvu52:257": "kvaci raktapallavalatā taruṇatarupralambitā nānā |",
    "san-lo-mvu52:258": "udyānagamanaśrāntā pramadāyo viya nidrāyantyo ||",
    "san-lo-mvu52:259": "kvaci kuravakataruśikharo prakusumito vyaktapuṣpasuvibuddho |",
    "san-lo-mvu52:260": "nidrāgalitanayanānāṁ nārīṇām iva vibuddhānāṁ ||",
    "san-lo-mvu52:261": "madhurapavaneritā kvaci nānādrumakusumacitravanaśākhā |",
    "san-lo-mvu52:262": "ālambanti parasparaṁ pramadā salīlā viyānyonyaṁ ||",
    "san-lo-mvu52:263": "kvaci kupyakavanaśākhā prakusumitā bhāramaprasahamānā |",
    "san-lo-mvu52:264": "anuvellitā + + + sahodaram iva vatsalā pramadā ||",
    "san-lo-mvu52:265": "kvaci kiṁśukā kusumitā vanarājivanāntare gurukule vā |",
    "san-lo-mvu52:266": "raktāmbarottarīyā pramadā vipulākṣiyo vanitā ||",
    "san-lo-mvu52:267": "kvacit* vasumatipradeśo navasaṁpuṣpitapuṣpaiḥ saṁchanno |",
    "san-lo-mvu52:268": "ābharaṇabharitavasanā salalitaśayanā navavadhū va ||",
    "san-lo-mvu52:269": "kvaci kaṭhinakaṇṭakalatā mṛgamahiṣavarāhāṇa padaniketā |",
    "san-lo-mvu52:270": "śabaraśara-āhatānāṁ mṛgāna rudhireṇa siktāni ||",
    "san-lo-mvu52:271": "kvaci gajakaraṁkanikaro kṣitiṁ gale paṭapāṇḍarāstaraṇakalpo |",
    "san-lo-mvu52:272": "kvaci vyāghrakeśarihatā viṣādi naravāraṇavarāhā ||",
    "san-lo-mvu52:273": "kvaci rākṣasapralāpā piśācakumbhāṇḍabheravarutāni |",
    "san-lo-mvu52:274": "kvaci guhyakabhaṇitāni niśāsu pavaneṣu pracaranti ||",
    "san-lo-mvu52:275": "kvacit* niśāsu jaladharā garjanti pratinandati vyālagaṇā |",
    "san-lo-mvu52:276": "",
    "san-lo-mvu52:277": "+ + + bhairavakarā karonti rūpāṇi ca bahūni ||",
    "san-lo-mvu52:278": "pādapavanasmiṁ tasmiṁ viharati so sarvalokahitakāmo |",
    "san-lo-mvu52:279": "caṇḍamṛgarākṣasānāṁ hṛtabahumānena yo ramyo ||",
    "san-lo-mvu52:280": "yatha ātmano mṛgapatiḥ sarvajagahitaṁ tato viśeṣeṇa |",
    "san-lo-mvu52:281": "prārthayati satvasāro satvāna tad api damāścaryaṁ ||",
    "san-lo-mvu52:282": "ekekasatvamokṣaṇe yadi kalpam asaṁkhyaṁ sarvasatvānāṁ |",
    "san-lo-mvu52:283": "duḥkham anubhomi tāreṣyaṁ sarvasatvānāṁ vyavasitam idaṁ ||",
    "san-lo-mvu52:284": "satvasārasya ṣaḍvarṣā duṣkaraṁ vane caritvā karmakṣaye |",
    "san-lo-mvu52:285": "smṛti labdhā yatra pathāsmi gato nāyaṁ mārgo mokṣāye ||",
    "san-lo-mvu52:286": "asti tasmiṁ mati pūrve jaṁbudrume śākyarājam udyāne |",
    "san-lo-mvu52:287": "prathamaṁ dhyānaṁ samādayi sa bhaviṣyati bodhiye mārgo ||",
    "san-lo-mvu52:288": "na ca śākyaṁ durbalena kṛśena pariśuṣkarudhiramānsena |",
    "san-lo-mvu52:289": "bodhim abhigantuṁ yad ahaṁ punar āhāram abhyavahareyaṁ ||",
    "san-lo-mvu52:290": "devatā avoca mā tvaṁ āharayahi mā te yaśo parihāye |",
    "san-lo-mvu52:291": "vayam ojaṁ gātreṣu tuhyaṁ upasaṁhariṣyāmatha ||",
    "san-lo-mvu52:292": "tasyāsi ahaṁ sarvaśo satatam anāhāra ity abhijñāto |",
    "san-lo-mvu52:293": "ojaś ce mahya tehi upasaṁhāritaṁ mṛṣā asyā ||",
    "san-lo-mvu52:294": "so anṛtavacanabhīto alam iti tāṁ devatāṁ pratikṣipiya |",
    "san-lo-mvu52:295": "mudrakulacchahareṇḍā phāṇikṛtaṁ yūṣam upabhuṁje ||",
    "san-lo-mvu52:296": "anupūrvaṁ ca śarīre sthāmaṁ ca balaṁ ca saṁjanetvāna |",
    "san-lo-mvu52:297": "āhāraṁ samagaveṣi uruvilvam upāgami sa sādhu ||",
    "san-lo-mvu52:298": "atha sā pūrvajanetrī sujātā nāmena paṇḍitakulīnā |",
    "san-lo-mvu52:299": "nyagrodhapādapamūle tiṣṭhati madhupāyasaṁ gṛhya ||",
    "san-lo-mvu52:300": "kiṁ brahmacāri avacā karśitam āyāsitaṁ tava śarīraṁ |",
    "san-lo-mvu52:301": "sā pāyasaṁ dadatvā parikīrtaya rājaputrasya ||",
    "san-lo-mvu52:302": "rāja-ṛṣisya ca tasya āsi madhupāyasaṁ tatra sujātaṁ |",
    "san-lo-mvu52:303": "tāṁ avaci pārthivasuto kimartham etaṁ dadasi dānaṁ ||",
    "san-lo-mvu52:304": "jātiśatāni janetrī abhūṣi yā tasya śuddhasatvasya |",
    "san-lo-mvu52:305": "sā pratibhaṇesi madhuraṁ prārthemi samṛdhyatu mahyaṁ ||",
    "san-lo-mvu52:306": "himavantapādapārśve nagaraṁ kapilāhvayanti vikhyātaṁ |",
    "san-lo-mvu52:307": "diśavidiśaviśrutayaśaṁ pramuditanaranārisaṁkīrṇaṁ ||",
    "san-lo-mvu52:308": "tasmiṁ nagare kumāro putro śuddhodanasya śākyasya |",
    "san-lo-mvu52:309": "avahāya bāndhavajanaṁ vanaṁ gato rājyam utsṛjya ||",
    "san-lo-mvu52:310": "ṣaḍvarṣa tasya vrajato tapovane ugre bhairave vane |",
    "san-lo-mvu52:311": "dānena me tasya bhavati praṇidhī paripūriyā ||",
    "san-lo-mvu52:312": "tena tapena varo yaṁ mārgeti me sa samṛdhyatu artho |",
    "san-lo-mvu52:313": "aham api tena pathena gaccheya mahānaravareṇa ||",
    "san-lo-mvu52:314": "tato prādurāsi vācā antarīkṣādamānuṣī |",
    "san-lo-mvu52:315": "sujāte eṣo so dhīro śākyarājakulodito ||",
    "san-lo-mvu52:316": "etena tapā ācīrṇā duṣkarā romaharṣaṇā |",
    "san-lo-mvu52:317": "śuṣkaśoṇitamānsena nānārūpā tapovane ||",
    "san-lo-mvu52:318": "te nirarthāni utsṛjya prakrame varapādapaṁ |",
    "san-lo-mvu52:319": "atra atītā saṁbuddhā prāptā saṁbodhim uttamaṁ ||",
    "san-lo-mvu52:320": "tato aśrūṇi vartenti saumanasyasamarpitā |",
    "san-lo-mvu52:321": "kaṁpamānā naravyāghraṁ kṛtāṁjali uvāca sā ||",
    "san-lo-mvu52:322": "dṛṣṭo si bhairavavane ugratapābhyutthito kamalanetra |",
    "san-lo-mvu52:323": "dṛṣṭvā me śokamathitaṁ hṛdayaṁ prītiṁ samanubhoti ||",
    "san-lo-mvu52:324": "ṣaḍvarṣāṇi mamāgre na suptapūrvā sukhāya śayyāni |",
    "san-lo-mvu52:325": "śokaśarātāpena tava tapam anucintayantīye ||",
    "san-lo-mvu52:326": "taṁ kho rājyaṁ jano ca pitā ca abhivatsalā ca mātusvasā |",
    "san-lo-mvu52:327": "tava śrutvā tapaso ntaṁ prītisumanaso bhaviṣyanti ||",
    "san-lo-mvu52:328": "hohinti kapilanagare tūryaśatanināditāni bhavanāni |",
    "san-lo-mvu52:329": "ānandapramuditāni prahasitanaranārisaṁghāni ||",
    "san-lo-mvu52:330": "madhupāyasam upabhuktvā purimabhavanetriye bhava nirghātī |",
    "san-lo-mvu52:331": "drumarājapṛthivīṣaṇḍe amṛtam adhigato padam aśokaṁ ||",
    "san-lo-mvu52:332": "vyākari narapradīpo jātiśatā paṁca jananī mahyāsi |",
    "san-lo-mvu52:333": "bheṣyasi anāgate dhvani pratyekajino jinavrato ti ||",
    "san-lo-mvu52:334": "",
    "san-lo-mvu52:335": "iti śrīmahāvastune sujātāvyākaraṇaṁ samāptaṁ ||",
    "san-lo-mvu52:336": "",
    "san-lo-mvu52:337": "atha bodhisatvo uruvilvāye senāpatigrāmakāto piṇḍāya nānāprakārāṇāṁ pūpānāṁ bharitena pātreṇa nirdhāvati kāśyapo ca pūraṇo tiriktakena pātreṇa nirdhāvati ||",
    "san-lo-mvu52:338": "",
    "san-lo-mvu52:339": "so bodhisatvena pṛcchiyati || āyuṣmaṁ kāśyapa labhyati bhikṣā ti || so dāni kāśyapo bodhisatvaṁ gāthāyam adhyabhāṣati ||",
    "san-lo-mvu52:340": "",
    "san-lo-mvu52:341": "praskandako balākalpo ujjaṁgalo ca jaṁgalo |",
    "san-lo-mvu52:342": "etehi pāpagrāmehi ekāpi bhikṣā na labhyati ||",
    "san-lo-mvu52:343": "",
    "san-lo-mvu52:344": "atha bodhisatvo kāśyapaṁ pūraṇaṁ gāthāya pratyabhāṣati ||",
    "san-lo-mvu52:345": "",
    "san-lo-mvu52:346": "praskandako balākalpo ujjaṁgalo ca jaṁgalo |",
    "san-lo-mvu52:347": "etehi bhadragrāmehi paśya pātraṁ bharitaṁ abhū ||",
    "san-lo-mvu52:348": "",
    "san-lo-mvu52:349": "yaṁ bodhisatva akāmakānāṁ mātāpitṝṇāṁ aśrukaṇṭhānāṁ rudanmukhānāṁ abhiniṣkrānto rājñā śuddhodanena puruṣā visarjitā | kumārasya divasavārtāṁ nityam ānetha || tato yaṁ kumāro anomiyaṁ gato vaśiṣṭhasya ṛṣisya āśramapadaṁ tato pravṛtti āgatā || yaṁ vaśiṣṭhasya ṛṣisya āśramapadāto vaiśāliṁ gato tato ca rājño śuddhodanasya pravṛtti āgatā || yaṁ vaiśāliyaṁ araḍaṁ kālāmam upasaṁkrānto tato pi pravṛtti āgatā || yaṁ vaiśālito rājagṛhaṁ gato tato pi pravṛtti āgatā || yaṁ rājagṛhe udakaṁ rāmaputram upasaṁkrānto tato pi pravṛtti āgatā || yaṁ rājñā śreṇiyena bimbisāreṇa vistīrṇehi bhogehi pravārito tato pi pravṛtti āgatā || yaṁ rājagṛhāto gayāśīrṣaṁ parvataṁ gato tato pi pravṛtti āgatā || yaṁ gayāśīrṣāto parvatāto uruvilvāṁ gato nadīya nairaṁjanāya tīre uruvilvake vanaṣaṇḍe tato rājño śuddhodanasya pravṛtti āgatā ||",
    "san-lo-mvu52:350": "yaṁ uruvilvake vanakhaṇḍe ugraṁ ca tapaṁ tapyati prahāṇaṁ ca pratidadhāti tataḥ pravṛttir gacchati || yaṁ bodhisatvo āsphānakaṁ dhyānaṁ dhyāyati lūkhatāya ca nāsikāśrotrehi ca ubhayato ca karṇaśrotravivarāntarehi bodhisatvena āśvāsapraśvāsā uparuddhā teṣāṁ puruṣāṇāṁ bhavati kālagato kumāro ti no uśvasati na praśvasati tehi gatvā kapilavastuṁ rājño śuddhodanasya niveditaṁ | mahārāja kālagato kumāro ti || rājā na pattīyati | teṣāṁ puruṣāṇāṁ pṛcchati | kathaṁ yūyaṁ jānatha kumāro kālagato ti || te āhansuḥ || mahārāja ugreṇa tapena lūhāhāratāye ca kālagato nāpi uśvasati na praśvasati kāṣṭhabhūto āsati | tataḥ asmākaṁ bhavati yathā kumāro na uśvasati na praśvasati kṛśo ca durbalaśarīro kālagataḥ kumāro ti || rājño dāni śuddhodanasya etad abhūṣi || yādṛśā kumārasya garbhāvakrānti āsi yadṛśā ca devasahasrehi pūjā kṛtā garbhacaṁkramasya yādṛśāye ca vidhīye lumbinīvane udyāne kumāro jāto jātamātro ca pṛthivīyaṁ sapta padāni prakrānto diśā ca abhilokito mahāhasitaṁ ca ūhasito vacanaṁ pravyāhṛto ahaṁ loke agro jyeṣṭho śreṣṭho pūjyo devānāṁ ca manuṣyāṇāṁ ca yādṛśāni ca kumāre jātamātre āśvaryādbhutāni acetanā pṛthivī kaṁpitā devasahasrehi ca pūjā kṛtā yādṛśā ca abhiniṣkramaṇasampadā āsi tatra na edṛśā mahāpuruṣā alpāyuṣkā bhavanti || bhavitavyaṁ kumāro yathā pūrve pravrajyām apravrajito sītalāye jambucchāyāye paryaṁkena niṣaṇṇaḥ śāntaṁ samādhiṁ samāpanno bhaviṣyati | tad ete jānanti kālagato kumāro ti || so dāni teṣāṁ puruṣāṇāṁ āha || gacchatha kumārasya sakāśaṁ na kumāro kālagato śāntaṁ samādhiṁ samāpanno || kumārasya  divasapravṛttiṁ mama ānetha || te dāni puruṣā bhūyo uruvilvāṁ gatāḥ tapovanaṁ ca praviṣṭāḥ kumāraṁ ca arogaṁ svastivantaṁ samādhito vyutthitaṁ paśyanti || te dāni puruṣā vismitā paṇḍito rājā śuddhodano || yadā bhagavāṁ pravṛttapravaradharmacakro etaṁ prakaraṇaṁ bhikṣūhi śrutaṁ || bhikṣū bhagavantaṁ pṛcchanti || kathaṁ bhagavaṁ rājā śuddhodano teṣāṁ āpṛṣṭapuruṣāṇāṁ śrutvā kumāro kālagato ti nābhiśraddadhāti || bhagavān āha || na hi bhikṣavo na etarahiṁ eva rājā śuddhodano mamāntareṇa kālagato ti śrutvā nābhiśraddadhāti | anyadāpi mamāntareṇa eṣa kālagato ti śrutvā nābhiśraddadhāti || bhikṣū āhansuḥ || anyadāpi bhagavan* || bhagavān āha || anyadāpi bhikṣavo ||"
}