{
    "divy11:0": "",
    "divy11:1": "",
    "divy11:2": "",
    "divy11:3": "Divyāvadānam",
    "divy11:4": "",
    "divy11:5": "11. aśokavarṇāvadānam",
    "divy11:6": "",
    "divy11:7": "evaṁ mayā śrutam |",
    "divy11:8": "ekasmin samaye bhagavān satkṛto gurukṛto mānitaḥ pūjito rājabhī rājamātrairdhanibhiḥ pauraiḥ śreṣṭhibhiḥ sārthavāhairdevair nāgairasurairyakṣairgauḍaiḥ kinnarairmahoragairiti devanāgayakṣāsuragaruḍakinnaramahoragābhyarcito buddho bhagavāñ jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho vaiśālyāṁ viharati sma markaṭasahasradatīre kūṭāgāraśālāyām |",
    "divy11:9": "tena khalu samayena vaiśālikā licchavaya idamevamrūpaṁ kriyākāramakārṣuh—pañcadaśyāṁ bhavantaḥ pakṣasya aṣṭamyāaṁ caturdaśyāṁ ca prāṇino hantavyā yatkāraṇameyurmanuṣyā māṁsamanveṣanta iti |",
    "divy11:10": "tena khalu samayena anyatamo goghātako mahāntaṁ vṛṣabhamādāya nagarānniṣkramati praghātayitum |",
    "divy11:11": "tamenaṁ mahājanakāyaḥ pṛṣṭhataḥ pṛṣṭhataḥ samanubaddho māṁsārthī kathayati—śīghramenaṁ vṛṣaṁ ghātaya, vayaṁ māṁsenārthina iti |",
    "divy11:12": "sa kathayati—evaṁ kariṣyāmi, kiṁ tu muhūrtamudīkṣadhvamiti |",
    "divy11:13": "tato vṛṣa īdṛśamanāryaṁ vaco duruktaṁ śrutvā bhītastrastaḥ saṁvignah āhṛṣṭaromakūpa itaścāmutaśca saṁbhrānto nirīkṣate, cintayati ca—ko māṁ kṛcchrasaṁkaṭasambādhaprāptamatrāṇamaśaraṇamiṣṭena jīvitenācchādayediti |",
    "divy11:14": "sa caivaṁ vihvalavadanastrāṇānveṣī tiṣṭhati |",
    "divy11:15": "bhagavāṁśca pūrvāhṇe nivāsya pātracīvaramādāya bhikṣugaṇaparivṛto bhikṣusaṁghapuraskṛto vaiśālīṁ piṇḍāya prāviśat |",
    "divy11:16": "athāsau dadarśa buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtamaśītyānuvyañjanairvirājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamamiva ratnaparvataṁ samantato bhadrakamam |",
    "divy11:17": "sahadarśanaiścāsya bhagavato ’ntike cittamabhiprasannam |",
    "divy11:18": "prasannacittaśca saṁlakṣayati—prāsādiko ’yaṁ sattvaviśeṣaḥ |",
    "divy11:19": "śakṣyatyeṣo mama prāṇaparitrāṇaṁ kartum |",
    "divy11:20": "yannvahamenamupasaṁkrameyamiti |",
    "divy11:21": "atha sa vṛṣo bhagavatyavekṣāvān pratibaddhacittah eṣo me śaraṇamiti sahasaiva tāni dṛḍhāni varatrakāṇi bandhanāni cchittvā pradhāvan yena bhagavāṁstenopasaṁkrāntaḥ |",
    "divy11:22": "upasaṁkramyobhābhyāṁ jānubhyāṁ bhagavataḥ pādayor nipatya pādau jihvayā nileḍhumārabdhaḥ |",
    "divy11:23": "sa cāsya raudrakarmā goghātakaḥ pṛṣṭhataḥ pṛṣṭhataḥ samanubaddha eva śastravyagrahastaḥ |",
    "divy11:24": "tato bhagavāṁstaṁ raudrakarmāṇaṁ goghātakamidamavocat—kuruṣva tvaṁ bhoḥ puruṣa anena govṛṣabheṇa sārdhaṁ sātmyam |",
    "divy11:25": "jīvitenācchādayeti |",
    "divy11:26": "sa kathayati—nāhaṁ bhadanta prabhavābhyenaṁ jīvitenācchādayitum |",
    "divy11:27": "tatkasya hetoh? mayā eṣa bahunā mūlyena krītaḥ |",
    "divy11:28": "putradāraṁ ca me bahu poṣitavyamiti |",
    "divy11:29": "bhagavānāha—-yadi mūlyaṁ dīyate, pratimuñcasīti? |",
    "divy11:30": "sa kathayati—pratimokṣyāmi bhagavanniti |",
    "divy11:31": "atha bhagavāmllaukikacittamutpādayati—aho bata śakro devendrastrīṇi kārṣāpaṇasahasrāṇyādāyāgacchediti |",
    "divy11:32": "sahacittotpādādbhagavataḥ śakro devendraḥ kārṣāpaṇasahasratrayamādāya bhagavataḥ purastādasthāt |",
    "divy11:33": "atha bhagavāñ śakraṁ devendramidamavocat—anuprayaccha kauśika asya goghātakasya triguṇaṁ mūlyam |",
    "divy11:34": "adācchakro devendrastasya goghātakasya kārṣāpaṇatrayasahasraṁ vṛṣamūlyam |",
    "divy11:35": "atha goghātakaḥ kārṣāpaṇasahasrayaṁ vṛṣamūlyaṁ gṛhītvā hṛṣṭastuṣṭaḥ pramudito bhagavataḥ pādau śirasā vanditvā taṁ govṛṣaṁ bandhanānmuktvā prakrāntaḥ |",
    "divy11:36": "śakro devendro bhagavataḥ pādau śirasā vanditvā tatraivāntarhitaḥ |",
    "divy11:37": "|",
    "divy11:38": "atha govṛṣo gatapratyāgataprāṇo bhūyasyā mātrayā bhagavatyabhiprasanno bhagavantaṁ triḥ pradakṣiṇīkṛtya pṛṣṭhataḥ pṛṣṭhataḥ samanubaddho bhagavato mukhaṁ vyavalokayamāno ’sthāt |",
    "divy11:39": "atha bhagavān smitamakārṣīt |",
    "divy11:40": "dharmatā khalu yasmin samaye buddhā bhagavantaḥ smitaṁ prāviṣkurvanti, tasmin samaye nīlapītalohitāvadātāḥ puṣpaparāgapadmarāgavajravaiḍūryamuasāragalvārkalohitakādakṣiṇāvartaśaṅkhaśilāpravālajātarūparajatavarṇā arciṣo mukhānniścārya kāścidadhastādgacchanti, kāścidupariṣṭādgacchanti |",
    "divy11:41": "yā adhastādgacchanti, tāḥ saṁjīvaṁ kālasūtraṁ rauravaṁ mahārauravaṁ tapanaṁ pratāpanamavīcimarbudaṁ nirarbudamaṭaṭaṁ hahavaṁ huhuvamutpalaṁ padmaṁ mahāpadmaparyantān narakān gatvā ye uṣṇanarakāsteṣu śītībhūtvā nipatanti, ye śītanarakāsteṣūṣṇībhūtvā nipatanti |",
    "divy11:42": "tena teṣāṁ sattvānāṁ kāraṇāviśeṣāḥ pratiprasrabhyante |",
    "divy11:43": "teṣāmevaṁ bhavati—kiṁ nu vayaṁ bhavanta itaścyutāḥ, āhosvidanyatropapannā iti |",
    "divy11:44": "teṣāṁ prasādasaṁjananārthaṁ bhagavān nirmitaṁ visarjayati |",
    "divy11:45": "teṣāṁ nirmitaṁ dṛṣṭvā evaṁ bhavati—na hyeva vayaṁ bhavanta itaścyutāḥ, nāpyanyatropapannā iti |",
    "divy11:46": "api tvayamapūrvadarśanaḥ sattvaḥ, asyānubhāvenāsmākaṁ kāraṇāviśeṣāḥ pratiprasrabdhā iti |",
    "divy11:47": "te nirmite cittamabhiprasādya tannarakavedanīyaṁ karma kṣapayitvā devamanuṣyeṣu pratisaṁdhir gṛhṇanti yatra satyānāṁ bhājanabhūtā bhavanti |",
    "divy11:48": "yā upariṣṭādgacchanti, tāścāturmahārājakāyikān devāṁstrāyastriṁśān yāmāṁstuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhānapramāṇābhānābhāsvarān parīttaśubhānapramāṇaśubhāñ śubhakṛtsnānanabhrakān puṇyaprasavān bṛhatphalānabṛhānatapān sudṛśān sudarśanānakaniṣṭhaparyantān devān gatvā anityaṁ duḥkhaṁ śūnyamanātmetyuddhoṣayanti |",
    "divy11:49": "gāthādvayaṁ bhāṣante— ārabhadhvaṁ niṣkrāmata yujyadhvaṁ buddhaśāsane |",
    "divy11:50": "dhunīta mṛtyunaḥ sainyaṁ naḍāgāramiva kuñjaraḥ (1)|",
    "divy11:51": "yo hyasmin dharmavinaye apramattaścariṣyati |",
    "divy11:52": "prahāya jātisaṁsāraṁ duḥkhasyāntaṁ kariṣyati (2)|",
    "divy11:53": "iti |",
    "divy11:54": "atha tā arciṣastrisāhasramahāsāhasraṁ lokadhātumanvāhiṇḍya bhagavantameva pṛṣṭhataḥ pṛṣṭhataḥ samanugacchanti |",
    "divy11:55": "tadyadi bhagavānatītaṁ karma vyākartukāmo bhavati, bhagavataḥ pṛṣṭhato ’ntardhīyante |",
    "divy11:56": "anāgataṁ vyākartukāmo bhavati, purastādantardhīyante |",
    "divy11:57": "narakopapattiṁ vyākartukāmo bhavati, pādatale-ntardhīyante |",
    "divy11:58": "tiryagupapattiṁ vyākartukāmo bhavati, pārṣṇyāmantardhīyante |",
    "divy11:59": "pretopapattiṁ vyākartukāmo bhavati, pādāṅguṣṭhe ’ntardhīyante |",
    "divy11:60": "manuṣyopapattiṁ vyākartukāmo bhavati, jānunorantardhīyante |",
    "divy11:61": "balacakravartirājyaṁ vyākartukāmo bhavati, vāme karatale ’ntardhīyante |",
    "divy11:62": "cakravartirājyaṁ vyākartukāmo bhavati, dakṣiṇe karatale ’ntardhīyante |",
    "divy11:63": "devopapattiṁ vyākartukāmo bhavati, nābhyāmantardhīyante |",
    "divy11:64": "śrāvakabodhiṁ vyākartukāmo bhavati, āsye ’ntardhīyante |",
    "divy11:65": "pratyekāṁ bodhiṁ vyākartukāmo bhavati, ūrṇāyāmantardhīyante |",
    "divy11:66": "anuttarāṁ samyaksambodhiṁ vyākartukāmo bhavati, uṣṇīṣe ’ntardhīyante |",
    "divy11:67": "atha tā arciṣo bhagavantaṁ triḥ pradakṣiṇīkṛtya bhagavata ūrṇāyāmantarhitāḥ |",
    "divy11:68": "|",
    "divy11:69": "athāyuṣmānānandaḥ kṛtakarapuṭo bhagavantaṁ papraccha— nānāvidho raṅgasahasracitro vaktrāntarānniṣkasitaḥ kalāpaḥ |",
    "divy11:70": "avabhāsitā yena diśaḥ samantāddivākareṇodayatā yathaiva (3)|",
    "divy11:71": "gāthāṁ ca bhāṣite— vigatodbhavā dainyamadaprahīṇā buddhā jagatyuttamahetubhūtāḥ |",
    "divy11:72": "nākāraṇaṁ śaṅkhamṛṇālagauraṁ smitamupadarśayanti jinā jitārayaḥ (4)|",
    "divy11:73": "tatkālaṁ svayamadhigamya dhīra buddhyā śrotṛrṇāṁ śramaṇa jinendra kāṅkṣitānām |",
    "divy11:74": "dhīrābhirmunivṛṣa vāgbhiruttamābhirutpannaṁ vyapanaya saṁśayaṁ śubhābhiḥ (5)|",
    "divy11:75": "nākasmāllavaṇajalādrirājadhairyāḥ saṁbuddhāḥ smitamupadarśayanti nāthāḥ |",
    "divy11:76": "yasyārthe smitamupadarśayanti dhīrā staṁ śrotuṁ samabhilaṣanti te janaughāḥ (6)|",
    "divy11:77": "iti |",
    "divy11:78": "|",
    "divy11:79": "bhagavānāha—evametadānanda, evametat |",
    "divy11:80": "nāhetvapratyayamānanda tathāgatā arhantaḥ samyaksambuddhāḥ smitaṁ prāviṣkurvanti |",
    "divy11:81": "dṛṣṭaste ānanda ayaṁ govṛṣah? dṛṣṭo bhadanta |",
    "divy11:82": "eṣa ānanda govṛṣastathāgatasyāntike prasannacittaḥ saptame divase kālaṁ kṛtvā cātrumahārājikeṣu deveṣūpapatsyate |",
    "divy11:83": "vaiśravaṇasya mahārājasya putro bhaviṣyati |",
    "divy11:84": "tataścyutvā trāyastriṁśeṣu deveṣūpapatsyate |",
    "divy11:85": "śakrasya devendrasya putro bhaviṣyati |",
    "divy11:86": "tataścyutvā yāmeṣu deveṣūpapatsyate |",
    "divy11:87": "yāmasya devasya putro bhaviṣyati |",
    "divy11:88": "tataścyutvā tuṣiteṣu deveṣūpapatsyate |",
    "divy11:89": "sa tuṣitasya devasya putro bhaviṣyati |",
    "divy11:90": "tataścyutvā nirmāṇaratiṣu deveṣūpapatsyate |",
    "divy11:91": "sunirmitasya devaputrasya putro bhaviṣyati |",
    "divy11:92": "tataścyutvā parinirmitavaśavartiṣu deveṣūpapatsyate |",
    "divy11:93": "vaśavaratino devaputrasya putro bhaviṣyati |",
    "divy11:94": "tadanayā saṁtatyā navanavatikalpasahasrāṇi vinipātaṁ na gamiṣyati |",
    "divy11:95": "tataḥ kāmāvacareṣu deveṣu divyaṁ sukhamanubhūya paścime bhave paścime nikete samucchraye paścime ātmabhāvapratilambhe manuṣyatvaṁ pratilabhya rājā bhaviṣyati aśokavarṇo nāma cakravartī caturarṇavāntavijetā dhārmiko dharmarājaḥ saptaratnasamanvāgataḥ |",
    "divy11:96": "tasyemānyevamrūpāṇi sapta ratnāni bhaviṣyanti |",
    "divy11:97": "tadyathā—cakraratnaṁ hastiratnamaśvaratnaṁ maṇiratnaṁ strīratnaṁ gṛhapatiratnaṁ pariṇāyakaratnameva saptamam |",
    "divy11:98": "pūrṇaṁ cāsya bhaviṣyati sahasraṁ putrāṇāṁ śūrāṇāṁ vīrāṇāṁ varāṅgarūpiṇā parasainyapramardakānām |",
    "divy11:99": "imāmeva samudraparyantāṁ mahāpṛthivīmakhilāmakaṇṭakāmanutpīḍāmadaṇḍenāśastreṇa dharmyeṇa samayenābhinirjitya adhyāvatsyati |",
    "divy11:100": "so ’pareṇa samayena dānāni datvā cakravartirājyamapahāya keśaśmaśrūṇyavatārya kāṣāyāṇi vastrāṇi …ṣamyageva śraddhayā agārādanagārikāṁ pravrajya pratyekāṁ bodhiṁ sākṣātkariṣyati, aśokavarṇo nāma pratyekabuddho bhaviṣyati |",
    "divy11:101": "athāyuṣmānānandaḥ kṛtakarapuṭo bhagavantaṁ papraccha—kiṁ bhadanta anena govṛṣeṇa karma kṛtam yena tiryagyonāvupapannaḥ, kiṁ karma kṛtam yena divyamānuṣasukhamanubhūya pratyekāṁ bodhimadhigamiṣyati? bhagavānāha—anenaiva ānanda govṛṣeṇa karmāṇi kṛtānyupacitāni labdhasambhārāṇi pariṇatapratyayāni oghavatpratyupasthitānyavaśyambhāvīni |",
    "divy11:102": "govṛṣeṇa karmāṇi kṛtānyupacitāni |",
    "divy11:103": "ko ’nyaḥ pratyanubhaviṣyati? na hyānanda karmāṇi kṛtānyupacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣveva skandhadhātvāyataneṣu karmāṇi kṛtāni vipacyante śubhāśubhāni ca |",
    "divy11:104": "na praṇaśyanti karmāṇi api kalpaśatairapi |",
    "divy11:105": "sāmagrīṁ prāpya kālaṁ ca phalanti khalu dehinām (7)|",
    "divy11:106": "bhūtapūrvamānanda atīte ’dhvani ekanavate kalpe vipaśyī nāma samyaksambuddho loka udapādi vidyācaraṇasampannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṁ buddho bhagavān |",
    "divy11:107": "sa bandhumatīṁ rājadhānīmupaniśritya viharati, anyatamasmin vanaṣaṇḍe |",
    "divy11:108": "tasya nātidūre ṣaṣṭibhikṣavaḥ prativasantyāraṇyakāḥ piṇḍapātikāḥ |",
    "divy11:109": "sarve ca vītarāgā vigatadveṣā vigatamohā yāvat pañcamātrāṇi dhūrtakaśatāni tena tenāhiṇḍyamānāni taṁ pradeśamanuprāptāni |",
    "divy11:110": "teṣāmetadabhavat—ete hi pravrajitā mahātmānah īdṛśeṣu sthāneṣvabhiramante |",
    "divy11:111": "yadyeṣāṁ jīvitopacchedaṁ na kariṣyāmaḥ, na bhūya etasmin pradeśe svasthairvihartavyaṁ bhaviṣyati |",
    "divy11:112": "yadyapyete mahātmānaḥ sarvasattvahitodayapravṛttā na pareṣāmārocayiṣyanti, tathāpyeṣāṁ pradhānapuruṣā upasaṁkramiṣyanti |",
    "divy11:113": "te ’smākaṁ rājñaḥ samarpayiṣyanti |",
    "divy11:114": "tatrāsmābhiścārakāvaruddhairmartavyaṁ bhaviṣyati |",
    "divy11:115": "kathamatra pratipattavyamiti? ekastatraiva nirghṛṇahṛdayastyaktaparalokaḥ |",
    "divy11:116": "sa kathayati—aghātayitvā etān kutaḥ kṣema iti? taiste jīvitādvyaparopitāḥ |",
    "divy11:117": "te caitatkarma kṛtvā pāpakamakuśalamekanavatikalpānapāyeṣūpapannāḥ |",
    "divy11:118": "yadbhūyasā tu narakeṣu tiryagyonau upapannāśca santo nityaṁ śastreṇa praghātitāḥ |",
    "divy11:119": "tatra yo ’sau caurasteṣāṁ samādāpakaḥ, sa evāyaṁ govṛṣaḥ |",
    "divy11:120": "tasya karmaṇo vipākena iyantaṁ kālaṁ na kadācit sugatau upapannaḥ |",
    "divy11:121": "yatpunaridānīṁ mamāntike cittaṁ prasāditam, tasya karmaṇo vipākena divyaṁ mānuṣaṁ sukhamanubhūya pratyekāṁ bodhimadhigamiṣyati |",
    "divy11:122": "evaṁ hi ānanda tathāgatānāṁ cittaprasādo ’pyacintyavipākaḥ, kiṁ punaḥ praṇidhānam |",
    "divy11:123": "tasmāttarhi ānanda evaṁ śikṣitavyam yatstokastokaṁ muhūrtamuhūrtamantato ’cchaṭāsaṁghātamātramapi tathāgatamākārataḥ samanusmariṣyāmītyevaṁ te ānanda śikṣitavyam |",
    "divy11:124": "|",
    "divy11:125": "athāyuṣmān ānando bhagavato bhāṣitamabhyānandyānumodya bhikṣūṇāṁ purastādgāthā bhāṣate— aho nāthasya kāruṇyaṁ sarvajñasya hitaiṣiṇaḥ |",
    "divy11:126": "sukṛtenaiva vātsalyam yasyedṛśamahodbhutam (8)|",
    "divy11:127": "āpanno hi paraṁ kṛcchraṁ govṛṣo yena mocitaḥ |",
    "divy11:128": "vyākṛtaśca bhave divye pratyekaśca jino hyasau (9)|",
    "divy11:129": "iti |",
    "divy11:130": "|",
    "divy11:131": "idamavocadbhagavān |",
    "divy11:132": "āttamanasaste bhikṣavo bhāṣitamabhyanandan |",
    "divy11:133": "|",
    "divy11:134": "iti śrīdivyāvadāne ’śokavarṇāvadānamekādaśamam |",
    "divy11:135": "|"
}