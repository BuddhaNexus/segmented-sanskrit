{
    "san-lo-mvu92:0": "",
    "san-lo-mvu92:1": "",
    "san-lo-mvu92:2": "",
    "san-lo-mvu92:3": "Mahāvastu",
    "san-lo-mvu92:4": "",
    "san-lo-mvu92:5": "92. The Goatherd’s Banyan Tree",
    "san-lo-mvu92:6": "",
    "san-lo-mvu92:7": "yadā bhagavān samyaksaṁbuddhaḥ duṣkaraṁ carati nadīye nairaṁjanāye tīre tatra bhagavāṁ duṣkaraṁ caranto ajapālakena dṛṣṭo || tasya bhagavantaṁ ugratapaṁ tapyantaṁ dṛṣṭvā prasādam utpannaṁ || tena dāni prasannacittena bhagavantam uddiśya nyagrodhapoto ropito || so taṁ nyagrodhapotaṁ ropitvā bhagavantam upasaṁkramya prāṁjalīkṛto āha || bhagavaṁ imo mayā nyagrodhapoto bhagavantam uddiśya ropito yadā eṣo nyagrodhapoto saṁvṛddho bhaveyā bhagavāṁ saṁpūrṇakalpo bhaveyā ti | tato me etaṁ nyagrodhaṁ anugrahārthaṁ paribhuṁjasi || bhagavatā tasyājapālasya tūṣṇībhāvenādhivāsitaṁ | so dāni tūṣṇībhāvenādhivāsanāṁ viditvā tuṣṭo āttamanā pramudito prītisaumanasyajāto saṁvṛtto || so dāni taṁ nyagrodhapotaṁ kālena kālaṁ anukhaneti parikhaneti parikīleti parikuḍḍāleti kālena ca kālaṁ śītalena vāriṇā abhiṣyaṁdeti pariṣyaṁdeti paryārdreti parighāreti || so dāni ajapālena nyagrodhapoto kṣipraṁ praśākho saṁvṛtto prāsādiko darśanīyo bhagavato  tejānubhāvena || tasya dāni ajapālasya nyagrodhapotaṁ ośākhapraśākhaṁ prāsādikaṁ prasādanīyaṁ dṛṣṭvā atiriva cittaṁ prasīdati || so dāni tena cittaprasādena ca kuśalamūlena ca kāyasya bhedāt trayastriṁśadevanikāye upapanno nyagrodho nāma devaputro maharddhiko mahānubhāvo | so paścād upapaṁno samāno anyāṁ pūrvotpannāṁs trayastriṁśakāyikā devaputrāṁ divyehi paṁcahi sthānehi abhibhavati divyenāyuṣā divyena varṇena divyena sukhena divyenaiśvaryeṇa divyena parivāreṇa || tasya samanantaropapannasya etad abhūṣi | kiṁ mayā manuṣyabhūtena kuśalaṁ karma kṛtaṁ upacitaṁ kasya karmasya vipākena iha trāyastriṁśabhavane upapanno haṁ || so dāni nyagrodho devaputro kuśalamūlaṁ samanvāharanto paśyati bhagavantam uddiśya nyagrodhaṁ nadīye nairaṁjanāye tīre ropitaṁ || so dāni nyagrodho devaputro anekadevaputrasahasrehi parivṛtaḥ abhikrāntavarṇo abhikrāntavarṇena kevalakalpaṁ muciliṁdasya nāgarājño bhavanaṁ udāreṇa varṇena obhāsetvā yena bhagavāṁs tenopasaṁkramitvā bhagavataḥ pādau śirasā vanditvā ekānte asthāsi || ekāṁśīkṛto prāṁjalīkṛto bhagavantam etad uvāca || mayā bhagavan manuṣyabhūtena ajapālenājāni pālentena eṣo nyagrodho ropitaḥ bhagavantam uddiśya tenāhaṁ kuśalamūlena manuṣyeṣu cyavitvā bhagavan trāyastriṁśe devanikāye upapanno | sādhu bhagavān etaṁ nyagrodhaṁ paribhuṁjatu anukaṁpām upādāya yathā me mahāphalataraṁ bhaveyā || adhivāsate bhagavāṁ tasya devaputrasya tūṣṇībhāvena || atha khalu so devaputro tūṣṇībhāvenādhivāsanāṁ viditvā tuṣṭo hṛṣṭo āttamano prītisaumanasyajāto bhagavataḥ pādau śirasā vanditvāna tṛṣkṛtyo pradakṣiṇaṁ kṛtvā tatraiva antarahāye ||"
}