{
    "san-lo-mvu5:0": "",
    "san-lo-mvu5:1": "",
    "san-lo-mvu5:2": "",
    "san-lo-mvu5:3": "Mahāvastu",
    "san-lo-mvu5:4": "",
    "san-lo-mvu5:5": "5. The Many Buddhas",
    "san-lo-mvu5:6": "",
    "san-lo-mvu5:7": "ito bho mahāmaudgalyāyana aparimitāsaṁkhyeyā kalpā yaṁ mayā bodhāya praṇihitaṁ || aprameyās tathāgatā arhantaḥ samyaksaṁbuddhāḥ pūjitā no cāhaṁ vyākṛto || trīṇi maudgalyāyana puṣpanāmakānāṁ śatāni mayā pūjitāni no cāhaṁ tehi vyākṛto || aprameyā asaṁkheyā kalpā saṁdhāvitā saṁsaritā aprameyā ca saṁbuddhā pūjitā no cāhaṁ tehi vyākṛto ||",
    "san-lo-mvu5:8": "catasraḥ iha mahāmaudgalyāyana bodhisatvacaryāḥ || katamāś catasraḥ || tadyathā prakṛticaryā praṇidhānacaryā anulomacaryā anivartanacaryā ||",
    "san-lo-mvu5:9": "katamā ca mahāmaudgalyāyana prakṛticaryā || iha mahāmaudgalyāyana bodhisatvaprakṛtir evaṁ || bhavanti mātṛjñāḥ pitṛjñā śrāmaṇyā brāhmaṇyāḥ kulajyeṣṭhāpacāyakāḥ daśa kuśalāṁ karmapathāṁ samādāya vartante pareṣāṁ ca deśayanti dānāni detha karotha puṇyānīti tiṣṭhantāṁ ca buddhāṁ pūjayanti śrāvakāṁś ca no ca tāvad anuttarāya samyaksaṁbodhaye cittam utpādenti ||",
    "san-lo-mvu5:10": "",
    "san-lo-mvu5:11": "pūjayanti prathamaṁ tathāgatāṁ",
    "san-lo-mvu5:12": "gauraveṇa mahatā mahāyaśāṁ |",
    "san-lo-mvu5:13": "naiva tāva janayanti mānasaṁ",
    "san-lo-mvu5:14": "agrapudgalagataṁ narottamā ||",
    "san-lo-mvu5:15": "pūjayanti vaśibhūtakoṭiyo",
    "san-lo-mvu5:16": "purvam eva vaśipāramiṁ gatā |",
    "san-lo-mvu5:17": "naiva tāva janayanti mānasaṁ",
    "san-lo-mvu5:18": "jñānasāgaratarāya nāyakā ||",
    "san-lo-mvu5:19": "te ca pratyekabuddhakoṭiyo",
    "san-lo-mvu5:20": "pūjayanti paramārthapudgalā |",
    "san-lo-mvu5:21": "naiva tāva janayanti mānasaṁ",
    "san-lo-mvu5:22": "sarvadharmavidutāya paṇḍitā ||",
    "san-lo-mvu5:23": "",
    "san-lo-mvu5:24": "iyaṁ mahāmaudgalyāyana prakṛticaryā ||",
    "san-lo-mvu5:25": "katamā ca mahāmaudgalyāyana praṇidhicaryā || ito mahāmaudgalyāyana aparimitā asaṁkhyeyā kalpā yaṁ śākyamunir nāma tathāgato ’rhaṁ samyaksaṁbuddho loke udapādi vidyācaraṇasampannaḥ sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca || śākyamunisya khalu punaḥ mahāmaudgalyāyana kapilavastuṁ nāma nagaraṁ vistareṇa || tadāhaṁ śreṣṭhi abhūṣi || yvāgūpānaṁ kṛtvā bodhāye praṇihitaṁ ||",
    "san-lo-mvu5:26": "",
    "san-lo-mvu5:27": "te yadā vipulapuṇyasaṁcayā",
    "san-lo-mvu5:28": "bhonti bhāvitaśarīramānasā |",
    "san-lo-mvu5:29": "te upetya vararūpadhāriṇo",
    "san-lo-mvu5:30": "bodhaye upajanenti mānasaṁ ||",
    "san-lo-mvu5:31": "yaṁ mayā kuśalam arjitaṁ purā",
    "san-lo-mvu5:32": "tena me bhavatu sarvadarśitā |",
    "san-lo-mvu5:33": "mā ca me praṇidhī avasīdatu",
    "san-lo-mvu5:34": "yo yam eṣa praṇidhiḥ pravartatu ||",
    "san-lo-mvu5:35": "yo mamaṁ kuśalamūlasaṁcayo",
    "san-lo-mvu5:36": "so mahā bhavatu sarvaprāṇihi |",
    "san-lo-mvu5:37": "yac ca karma aśubhaṁ kṛtaṁ mamā",
    "san-lo-mvu5:38": "taṁ mamaiva kaṭukaṁ phalaṁ bhavet ||",
    "san-lo-mvu5:39": "evaṁ ahaṁ lokam imaṁ careyaṁ",
    "san-lo-mvu5:40": "yathā ayaṁ carati asaṁgamānaso |",
    "san-lo-mvu5:41": "cakraṁ pravarteya ananyasādṛśaṁ",
    "san-lo-mvu5:42": "susatkṛtaṁ devamanuṣyapūjitaṁ ||",
    "san-lo-mvu5:43": "",
    "san-lo-mvu5:44": "yvāgūpānaṁ prathamaṁ adāsi lokottarasya buddhasya śākyamunino bhagavato kalpasmiṁ ito asaṁkhyeye || prathamā praṇidhi tadā āsi ||",
    "san-lo-mvu5:45": "ito mahāmaudgalyāyana aparimite asaṁkhyeye kalpe samitāvir nāma tathāgato ’rhaṁ samyaksaṁbuddho loke udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ  śāstā devānāṁ ca manuṣyāṇāṁ ca || tena khalu punaḥ samayena bodhisatvo rājā abhūṣi cakravartī cāturdvīpo vijitāvī saptaratnasamanvāgato dhārmiko dharmarājā daśakuśalakarmapathasamādāyavartī || imāni sapta ratnāni abhunsuḥ tadyathā idaṁ cakraratnaṁ hastiratnam aśvaratnaṁ maṇiratnaṁ strīratnaṁ gṛhapatiratnaṁ pariṇāyakaratnam eva saptamaṁ pūrṇaṁ cāsya putrasahasraṁ abhūṣi śūrāṇāṁ vīrāṇāṁ varāṅgarūpiṇāṁ parasainyapramardakānāṁ || so imāni catvāri dvīpāni sayyathidaṁ jambudvīpaṁ pūrvavidehaṁ aparagodānīyaṁ uttarakuruṁ sāgaragiriparyantām akhilām akaṇṭhakām adaṇḍenāśastreṇānutpīḍenādaṇḍena dharmeṇemāṁ pṛthivīm abhijitvā adhyāvasati || atha khalu mahāmaudgalyāyana rājā cakravartī samitāvisya samyaksaṁbuddhasya saśrāvakasaṁghasya sarveṇa pratyupasthito abhūṣi cīvarapiṇḍapātraśayanāsanaglānapratyayabhaiṣajyapariṣkārehi saptaratnamayaṁ ca prāsādaṁ kārayesi suvarṇasya rūpyasya muktāyā vaiḍūryasya sphāṭikasya musāragalvasya lohitikāyāḥ caturaśītihi stambhasahasrehi ekamekam ca stambhaṁ ābaddhahiraṇyakoṭihi nirmito upārdhasya | caturaśīti kūṭāgārasahasrāṇi kārayesi citrāṇi darśanīyāni saptānāṁ ratnānāṁ tadyathā suvarṇasya rūpyasya muktāyā vaiḍūryasya sphāṭikasya musāragalvasya lohitikāye || tāvallakṣaṇaṁ ca mahāmaudgalyāyana prāsādaṁ kārayitvā rājā cakravartī samitāvisya samyaksaṁbuddhasya niryātesi evaṁ ca praṇidhesi || aho punar aham anāgatam adhvānaṁ bhaveyaṁ  tathāgato ’rhaṁ samyaksaṁbuddho vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca yathāpīdaṁ bhagavān samitāvir etarahiṁ dvātriṁśatīhi mahāpuruṣalakṣaṇehi samanvāgato aśītihi anuvyaṁjanehi upaśobhitaśarīro aṣṭādaśāveṇikehi buddhadharmehi samanvāgato daśahi tathāgatabalehi balavāṁ caturhi vaiśāradyehi suviśārado yathāyaṁ bhagavān samitāvī samyaksaṁbuddho etarahiṁ evañ ca tīrṇo tārayeyaṁ āśvasto āśvāsayeyaṁ parinirvṛto parinirvāpayeyaṁ | taṁ bhaveyaṁ bahujanahitāya bahujanasukhāya lokānukaṁpāya mahato janakāyasyārthāya sukhāya hitāya devānāṁ ca manuṣyāṇāṁ ca || evaṁ mahāmaudgalyāyana tathāgatasya ayaṁ praṇidhiḥ ||",
    "san-lo-mvu5:46": "",
    "san-lo-mvu5:47": "evaṁ ahaṁ lokam imaṁ careyaṁ",
    "san-lo-mvu5:48": "yathā ayaṁ carati asaṁgamānaso |",
    "san-lo-mvu5:49": "cakraṁ pravarteya ananyasādṛśo",
    "san-lo-mvu5:50": "bhaveyam ahaṁ devamanuṣyapūjito ||",
    "san-lo-mvu5:51": "",
    "san-lo-mvu5:52": "atha khalu samitāvino samyaksaṁbuddhasya etad abhūṣi || kiṁ nu khalu mayi parinirvṛte imehi ca śrāvakehi parinirvṛtehi imasmiṁ dharmākhyāne ’ntarahite ito kettakasya nu khalu kālasya buddho bhagavān loke upapadiṣyati || ekasmiṁ kalpe na adrākṣīt* |  dvihi kalpehi na adrākṣīt* | kalpasahasreṇa buddhaṁ loke paśyati || atha khalu mahāmaudgalyāyana samitāvisya samyaksaṁbuddhasya mahatā kāruṇena samanvāgatasya satveṣu mahākāruṇaṁ okrami || paṁca ca buddhakāryāṇi avaśyaṁ kartavyāni || katamāni paṁca || dharmacakraṁ pravartayitavyaṁ mātā vinetavyā pitā vinetavyo bauddhavaineyakā satvā vinetavyā yuvarājā abhiṣiṁcitavyo || eṣo mamātyayena buddho loke bhaviṣyati yathā etarhi ahaṁ tathā eṣa ajito bodhisatvo mamātyayena buddho loke bhaviṣyatīti ajito nāmena maitreyo gotreṇa bandhumāyāṁ rājadhānyāṁ || yaṁ nūnāhaṁ kalpānāṁ śatasahasraṁ tiṣṭhehaṁ || atha khalu samitāvī samyaksaṁbuddho bhikṣūn āmantresi || iha mahyaṁ rahogatasya ekasya pratisaṁlīnasya ayam evarūpo cetaso parivitarko udapādi || kiṁ nu khalu mayi parinirvṛte imehi ca śrāvakasaṁghehi parinirvṛtehi imasmiṁ dharmākhyāne antarhite ito kettakasya nu kālasya buddho loke upapadiṣyati || ekasmiṁ kalpe na adrākṣīt* || dvīhi kalpehi na adrākṣīt || trīhi kalpehi na adrākṣīt || kalpaśatasahasreṇa buddhaṁ loke paśyāmi || paṁca me buddhakāryāṇi avaśyaṁ kartavyāni yo ca so satvo yuvarājābhiṣiṁcitavyaḥ so dīrghāyukehi devehi upapanno || yaṁ nūnāhaṁ kalpānāṁ śatasahasraṁ sthātum icchāmy ahaṁ icchatha bhikṣavo kalpānāṁ śatasahasraṁ sthātuṁ ko vā mayā sārdhaṁ  sthāsyati || tatra mahāmaudgalyāyana caturaśītihi bhikṣuśatasahasrehi so loko udgṛhīto sarvehi balavaśībhāvaprāptehi || vayaṁ bhagavaṁ sthāsyāmaḥ vayaṁ sugata sthāsyāmaḥ || atha khalu samitāvī samyaksaṁbuddho te ca śrāvakā ciraṁ dīrgham adhvānaṁ tiṣṭhensuḥ || saṁvartakālasamaye manuṣyā kālagatā ābhāsvare devanikāye upapadyanti rājāpi kālagato ābhāsvare devanikāye upapadyati bhagavān bhikṣusaṁghena sārdhaṁ ābhāsvaraṁ devanikāyaṁ gacchati || vivartanīyakālasamaye saṁsthite lokasanniveśe satvā āyuḥkṣayāya ābhāsvarād devanikāyato cyavitvā icchatvam āgacchanti || bodhisatvo pi ābhāsvarād devanikāyā cyavitvā icchatvam āgatvā rājā bhavati cakravartī cāturdvīpo vijitāvī yāva imāni catvāri mahādvīpāni dharmeṇaiva abhinirjinitvā adhyāvasati || yadā manuṣyā parimitāyuṣkā bhavanti jarāvyādhimaraṇā ca prajñāyanti tadā bhagavān samitāvī saśrāvakasaṁgho jambudvīpam āgacchati || āgatvā satvānāṁ dharmaṁ deśayati || tathaiva rājā cakravartī samitāvisya samyaksaṁbuddhasya sarveṇa pratyupasthito cīvarapiṇḍapātraśayanāsanaglānapratyayabhaiṣajyapariṣkārehi || saptaratnamayaṁ prāsādaṁ tādṛśam eva kārāpayitvā bhagavataḥ samyaksaṁbuddhasya niryātesi || etena upāyena kalpaśatasahasraṁ samitāvī samyaksaṁbuddho sthito saśrāvakasaṁgho kalpaśatasahasraṁ bodhisatvena upasthito sarvatra ca kalpe saptaratnamayaṁ prāsādaṁ tādṛśam eva kārāpayitvā niryātesi samitāvisya  samyaksaṁbuddhasya || anuttarāṁ samyaksaṁbodhiṁ prārthayamāno prāsādaśatasahasraṁ ratnamayaṁ ahaṁ cakravartī santo samitāvino adāsi || kalpasmiṁ ito asaṁkhyeye",
    "san-lo-mvu5:53": "",
    "san-lo-mvu5:54": "so taṁ dānaṁ datvā praṇidhesi lokanāyako asyāṁ |",
    "san-lo-mvu5:55": "devamanuṣyācāryo āryaṁ dharmaṁ prakāśeyyaṁ ||",
    "san-lo-mvu5:56": "evaṁ ca mahyaṁ asyā prakāśanā deśanā ca dharmasya |",
    "san-lo-mvu5:57": "evaṁ ca bahuṁ satvaṁ ārye dharme niveśeyyaṁ ||",
    "san-lo-mvu5:58": "evaṁ ca me śruṇensuḥ devamanuṣyā subhāṣitaṁ vākyaṁ |",
    "san-lo-mvu5:59": "evaṁ ca dharmacakraṁ pravartaye bahujanahitāya ||",
    "san-lo-mvu5:60": "dharmolkāṁ vicareyaṁ parāhaṇe dharmabherīṁ sapatākāṁ|",
    "san-lo-mvu5:61": "ucchreyaṁ dharmaketum āryaṁ śaṁkhaṁ prapūreyaṁ ||",
    "san-lo-mvu5:62": "kṛcchrāpanne loke jātijarāpīḍite maraṇadharme |",
    "san-lo-mvu5:63": "bhavacakṣuke apāyā prajñāskandhaṁ niveśeyaṁ ||",
    "san-lo-mvu5:64": "saṁjīve kālasūtre saṁghāte raurave avīcismiṁ |",
    "san-lo-mvu5:65": "ṣaṭsu gatīṣu vikīrṇāṁ bhavasaṁsārāt pramoceyaṁ ||",
    "san-lo-mvu5:66": "narake pakvavipakvāṁ apāyaprapīḍitāṁ maraṇadharmāṁ |",
    "san-lo-mvu5:67": "alpasukhaduḥkhabahulāṁ bhavasaṁsārāt pramoceyaṁ ||",
    "san-lo-mvu5:68": "arthaṁ careyaṁ loke devamanuṣyāṇāṁ deśiya dharmaṁ |",
    "san-lo-mvu5:69": "evaṁ vineya satvāṁ yathā ayaṁ lokapradyoto ||",
    "san-lo-mvu5:70": "",
    "san-lo-mvu5:71": "dvitīyo praṇidhi tadāsi || aśītiṁ candanavimānāni adāsi lokottarasya buddhasya guruṇo || ahaṁ bhagavān asyāṁ ito asaṁkhyeye || tṛtīyo praṇidhiḥ tadāsīt* || saptaratanamayānāṁ guhānāṁ aśīti sahasrāṇi arko rājā adāsi parvatanāmasya || caturthī tadā praṇidhiḥ āsīt* || ṣaṭ varṣāṇi carati anityasaṁjñānimittakāmehi ratanendreṇānuśāsito || paṁcamā praṇidhiḥ tadā āsīt* ||",
    "san-lo-mvu5:72": "iti śrīmahāvastu-avadāne bahubuddhasūtraṁ samāptaṁ"
}