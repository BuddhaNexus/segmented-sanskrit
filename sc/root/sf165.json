{
    "sf165:0": "",
    "sf165:1": "",
    "sf165:2": "Ādisūtra",
    "sf165:3": "",
    "sf165:4": "pratītyasamutpādasya vo bhikṣava ādiñ ca deśayiṣye vibhaṅgañ ca | tac chṛṇuta sādhu ca suṣṭhu ca manasi kuruta bhāṣiṣye |",
    "sf165:5": "pratītyasamutpādasyādiḥ katamaḥ | yad utāsmin satīdaṁ bhavaty asyotpādād idam utpadyate | yad utāvidyāpratyayāḥ saṁskārāḥ pūrvavad yāvat samudayo bhavati | ayam ucyate pratītyasamutpādasyādiḥ |",
    "sf165:6": "vibhaṅgaḥ katamaḥ |",
    "sf165:7": "avidyāpratyayāḥ saṁskārā ity avidyā katamā | yat tat pūrvānte ajñānam aparānte ajñānaṁ pūrvāntāparānte ajñānam adhyātme ajñānaṁ bahirdhā ajñānam adhyātmabahirdhā ajñānaṁ karmaṇy ajñānaṁ vipāke ajñānaṁ buddhe ajñānaṁ dharme ajñānaṁ saṁghe ajñānaṁ duḥkhe ajñānaṁ samudaye nirodhe mārge ajñānaṁ hetāv ajñānaṁ hetusamutpanneṣu dharmeṣv ajñānaṁ kuśalākuśaleṣu sāvadyānavadyeṣu sevitavyāsevitavyeṣu hīnapraṇīteṣu kṛṣṇaśukleṣu pratibhāgapratītyasamutpanneṣu dharmeṣv ajñānam | ṣaṭsu vā punaḥ sparśāyataneṣu yathābhūtam asaṁprativedha iti | yatra tatrājñānam adarśanam anabhisamayas tamaḥ saṁmoho avidyānuśayaḥ | ayam ucyate avidyā |",
    "sf165:8": "avidyāpratyayāḥ saṁskārā iti saṁskārāḥ katame | trayaḥ saṁskārāḥ | kāyasaṁskāro vāksaṁskāro manaḥsaṁskāraḥ |",
    "sf165:9": "saṁskārapratyayaṁ vijñānam iti vijñānaṁ katarat | ṣaḍ vijñānakāyāḥ | cakṣur vijñānaṁ śrotraghrāṇajihvākāyamano vijñānam |",
    "sf165:10": "vijñānapratyayaṁ nāmarūpam iti nāmarūpaṁ katarat | catvāro ’rūpiṇaḥ skandhāḥ / vedanāskandhaḥ saṁjñāskandhaḥ saṁskāraskandho vijñānaskandhaḥ | rūpaskandhaḥ katarat | yat kiñcid rūpaṁ sarvaṁ tac catvāri mahābhūtāni | catvāri ca mahābhūtāny upādāya itīdaṁ ca rūpaṁ | pūrvakaṁ ca nāma | tad ubhayaṁ nāmarūpam | ity ucyate nāmarūpam |",
    "sf165:11": "nāmarūpapratyayaṁ ṣaḍāyatanam iti ṣaḍāyatanaṁ katarat | ṣaḍ ādhyātmikāny āyatanāni | cakṣur ādhyātmikam āyatanaṁ śrotraghrāṇajihvākāyamana ādhyātmikam āyatanam |",
    "sf165:12": "ṣaḍāyatanapratyayaḥ sparśa iti sparśaḥ katamaḥ | ṣaṭ sparśakāyāḥ | cakṣuḥ saṁsparśaḥ | śrotraghrāṇajihvākāyamanaḥsaṁsparśaḥ |",
    "sf165:13": "sparśapratyayā vedaneti vedanā katamā | tisro vedanāḥ | sukhā vedanā duḥkhā aduḥkhāsukhā ca |",
    "sf165:14": "vedanāpratyayā tṛṣṇeti tṛṣṇā katamā | tisras tṛṣṇāḥ | kāmatṛṣṇā rūpatṛṣṇā ārūpyatṛṣṇā |",
    "sf165:15": "tṛṣṇāpratyayam upādānam iti upādānaṁ katarat | catvāry upādānāni | kāmopādānaṁ dṛṣṭyupādānaṁ śīlavratopādānam ātmopādānaṁ ca |",
    "sf165:16": "upādānapratyayo bhava iti bhavaḥ katamaḥ | trayo bhavāḥ | kāmabhavo rūpabhava ārūpyabhavaḥ |",
    "sf165:17": "bhavapratyayā jātir iti jātiḥ katamā | yā teṣāṁ teṣāṁ satvānāṁ tasmin tasmin satvanikāye jātiḥ sañjātir avakrāntir abhinirvṛttiḥ prādurbhāvaḥ skandhapratilābho dhātupratilābha āyatanapratilābho jīvitendriyasya prādurbhāvaḥ | iyam ucyate jātiḥ |",
    "sf165:18": "jātipratyayaṁ jarāmaraṇam iti jarā katamā | yat tat khālityaṁ pālityaṁ valipracuratā jīrṇatā bhagnatā kubjagopānasīvaṅkatā khurukhurupraśvāsakāyatā purataḥ prāgbhārakāyatā daṇḍaviṣṭaṁbhanatā tilakāḍaracitagātratā dhandhatvaṁ hāniḥ parihāṇir indriyāṇāṁ paripākaḥ paribhedaḥ saṁskārāṇāṁ purāṇībhāvo jarjarībhāvaḥ | iyam ucyate jarā |",
    "sf165:19": "maraṇaṁ katarat | yat teṣāṁ teṣāṁ satvānāṁ tasmāt tasmāt satvanikāyāc cyutiś cyavanaṁ bhedo ’ntarhāṇir āyuṣo hānir uṣmaṇo hānir jīvitasya nirodhaḥ skandhānāṁ nikṣepaṇaṁ maraṇaṁ kālakriyā | idam ucyate maraṇam | itīdañ ca maraṇam | pūrvikā ca jarā | tad ubhayaṁ jarāmaraṇam ity ucyate |",
    "sf165:20": "ayam ucyate pratītyasamutpādavibhaṅgaḥ |",
    "sf165:21": "pratītyasamutpādasya vo ādiñ ca deśayiṣye vibhaṅgañ ca iti me yad uktam idaṁ tat pratyuktam ||"
}