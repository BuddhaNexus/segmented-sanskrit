{
    "san-lo-mvu73:0": "",
    "san-lo-mvu73:1": "",
    "san-lo-mvu73:2": "",
    "san-lo-mvu73:3": "Mahāvastu",
    "san-lo-mvu73:4": "",
    "san-lo-mvu73:5": "73. The Conversion of Śāriputra and Maudgalyāyana",
    "san-lo-mvu73:6": "",
    "san-lo-mvu73:7": "rājagṛhasya ardhayojane nālandagrāmakaṁ nāma grāmaṁ ṛddho ca sphīto ca samṛddho ca | tatra brāhmaṇo mahāśālo āḍhyo mahādhano mahābhogo prabhūtacitrasvāpateyo prabhūtadhanadhānyakośakoṣṭhāgāro prabhūtajātarūparajatavittopakaraṇo prabhūtahastyaśvagajagaveḍako prabhūtadāsīdāsakarmakarapauruṣeyo || tasya dāni brāhmaṇamahāśālasya śārī nāma brāhmaṇī bhāryā prāsādikā darśanīyā | tasya dāni śārīye brāhmaṇīye putrā dharmo upadharmo śatadharmo sahasradharmo tiṣyo upatiṣyo ete sapta putrāḥ ṣaṭ* niviṣṭāḥ saptamo upatiṣyo kanīyaso aniviṣṭako gurukule vedamantrān adhīyati || rājagṛhasya ardhayojanena kolitagrāmakaṁ nāma ṛddho va sphīto ca samṛddho ca bahujanākīrṇo ca | tatrāpi brāhmaṇamahāśālo āḍhyo mahādhano mahābhogo prabhūtadhanadhānyakośakoṣṭhāgāro prabhūtajātarūparajatavittopakaraṇo prabhūtahastyaśvagajagaveḍako prabhūtadāsīdāsakarmakarapauruṣeyo maudgalyāyanagotreṇa || tasya kolito nāma putro prāsādiko darśanīyo paṇḍito nipuṇo medhāvī | tatraiva gurukule vedamantrān adhīyati | tatraiva upatiṣyo anyāni ca paṁcamātrāṇi māṇavakaśatāni || sarvaprathamaṁ  kolitena upatiṣyeṇa ca vedamantrā adhītā anuyogo ca dinno ācāryasya ca ācāryaśuśrūṣā kṛtācāryadhano ca niryātito chattraṁ upānahā yaṣṭi kamaṇḍalūkhā śāṇaśāṭaṁ ||",
    "san-lo-mvu73:8": "te dāni ubhaye saṁmodikā priyamāṇā abhīṣṭacittā | upatiṣyo pi nālandagrāmāto kolitagrāmakaṁ gacchati kolitasya darśanāye | kolitagrāmāto pi kolito nālandagrāmakaṁ gacchati upatiṣyasya darśanāye || rājagṛhe samasamaṁ giriyagrasamājaṁ nāma parvaṁ vartati paṁcānāṁ tapośatānāṁ || tatra dāni paṁcahi tapośatehi paṁca udyānaśatāni | sarvāṇi paṁca udyānaśatāni anekehi janasahasrehi bharitāni bhavanti darśanaśatāni vartanti saṁgītiśatāni vartanti aparāṇi ca naṭanartakaṛllamallapāṇisvarakāni ḍimbaravalañjakakumbhathūnikaśatāni || te dāni brāhmaṇamahāśālaputrā upatiṣyo ca kolito ca caturghoṭehi aśvarathehi yuktehi ceṭasahasrehi saṁparivāritā giriyagrasamājaṁ prekṣakā gatā || te dāni satvā sakuśalamūlapuṇyā varaparīttagṛhā kṛtādhikārā purimakeṣu samyaksaṁbuddheṣu pratyekabuddhaśrāvakamaheśākhyeṣu ca uptasatyādhikārā chinnabandhanā bhavyotpattikā āryadharmāṇāṁ ārādhanāye caramabhavikāye hetupratyayacārikā satvā || teṣām ubhayeṣāṁ tatra giriyagrasamājaṁ prekṣantānāṁ paurāṇena kuśalamūlena hetum upadarśitaṁ || śāriputrasya taṁ janakāyaṁ dṛṣṭvā anityasaṁjñā utpannā imaṁ ettakaṁ janakāyam abhyantarā varṣaśatasya anityatāya sarvaṁ na bhaviṣyati || maudgalyāyanasyāpi janakāyasya tasya hasantānāṁ hakkāraṁ ca kṣipantānāṁ dantamālāni  dṛṣṭvā asthisaṁjñā utpannā | so dāni maudgalyāyano śāriputraṁ paridīnamukhavaṇa dṛṣṭvā āha ||",
    "san-lo-mvu73:9": "",
    "san-lo-mvu73:10": "manojña tantrīsvaragītaghoṣā",
    "san-lo-mvu73:11": "tripuṣkarasphoṭikasāryamāṇāḥ |",
    "san-lo-mvu73:12": "śruyanti śabdā madhurā manojñā",
    "san-lo-mvu73:13": "raṁge bhavāṁ kiṁ paridīnavaktro ||",
    "san-lo-mvu73:14": "hṛṣṭasya kālo na hi śocitasya",
    "san-lo-mvu73:15": "ramitasya kālo aratiṁ jahāhi |",
    "san-lo-mvu73:16": "śṛṇohi saṁgītim ivāpsarāṇāṁ",
    "san-lo-mvu73:17": "hṛṣṭānano asmiṁ manuṣyanandane ||",
    "san-lo-mvu73:18": "",
    "san-lo-mvu73:19": "atha khalu śāriputro māṇavo maudgalyāyanaṁ māṇavam etad uvāca ||",
    "san-lo-mvu73:20": "",
    "san-lo-mvu73:21": "ete viṣayasaṁraktā viṣayāś ca calācalā |",
    "san-lo-mvu73:22": "bhaveṣu ca dravyeṣu ca kā ratir bālabuddhināṁ ||",
    "san-lo-mvu73:23": "aciraṁ munisā sarve atṛptā kāmalolupāḥ |",
    "san-lo-mvu73:24": "vyastagātrā gamiṣyanti mṛtā bhasmaparāyaṇāḥ ||",
    "san-lo-mvu73:25": "tan me saṁjñā na rameti maudgalyāyana na me ratī |",
    "san-lo-mvu73:26": "vipulā pratimā caiva bhāvitā matiyā ratiḥ ||",
    "san-lo-mvu73:27": "samayo khu dharmaṁ carituṁ narakinnarā surāsurasucarā pi |",
    "san-lo-mvu73:28": "kāmaratībhir lolitā atṛptamanasā gatā vilayaṁ ||",
    "san-lo-mvu73:29": "yo vane kāyavivekaṁ rato adhigacche madakālopagato |",
    "san-lo-mvu73:30": "spṛhayanti tasya devā pi marucīrṇaṁ hi duṣkaraṁ caritaṁ ||",
    "san-lo-mvu73:31": "samānaṁ sukhaduḥkheṣu ratīṣu aratīṣu ca |",
    "san-lo-mvu73:32": "yaṁ naimittā praśaṁsanti so haṁ śārisuto bhave ||",
    "san-lo-mvu73:33": "",
    "san-lo-mvu73:34": "so dāni śāriputramāṇavako taṁ maudgalyāyanamāṇavakam āmantrayati || pravrajyā me abhipretā pravrajiṣyāmi || maudgalyāyano āha || yaṁ bhavato iṣṭaṁ tan mamāpi iṣṭaṁ aham api pravrajiṣyāmi || maudgalyāyano āha ||",
    "san-lo-mvu73:35": "",
    "san-lo-mvu73:36": "yā gatī bhavato iṣṭā asmākam api rocati |",
    "san-lo-mvu73:37": "tvayā sārdhaṁ mṛtaṁ śreyaṁ na ca jīvitaṁ tvayā vinā ||",
    "san-lo-mvu73:38": "",
    "san-lo-mvu73:39": "",
    "san-lo-mvu73:40": "tena khalu puna samayena rājagṛhe nagare saṁjayī nāma vairaṭīputro parivrājako paṁcāśaparivāro parivrājakārāme prativasati || te dāni śāriputramaudgalyāyanamāṇavakā parivrājakārāmaṁ gatvā saṁjayisya vairaṭikāputrasya parivrājakasya sakāśe parivrājakapravrajyāṁ pravrajitā || śāriputreṇa saptāhapravrajitena sarvāṇi parivrājakaśāstrāṇi adhītāni maudgalyāyanenāpy ardhamāsena sarvāṇi parivrājakaśāstrāṇi adhītāni || te dāni āhansuḥ || nāyaṁ dharmo nairyāṇiko tatkarasya suḥkhakṣayāya saṁvartati gacchāma pṛthakpṛthaksvākhyātaṁ dharmavinayaṁ paryeṣyāmaḥ yatra duḥkhasya antakriyā pravartati | yo maṁ prathamataraṁ svākhyātaṁ dharmavinayaṁ + + + tena aparasya ākhyātavyaṁ | tataḥ sahitā āryadharmavinaye pravrajiṣyāmaḥ || te dāni tāni parivrājakaśāstrāṇi saṁgītīkṛtvā rājagṛhaṁ praviṣṭā anyena śāriputro parivrājako anyena maudgalyāyano || tena khalu punaḥ samayena bhagavān antarāgirismiṁ yaṣṭīvane udyāne yathābhiramyaṁ viharitvā veṇuvanam anuprāpto tatraiva viharati veṇuvane kalandakanivāpe mahatā bhikṣusaṁghena sārdham ardhatrayodaśabhir bhikṣuśataiḥ || atha khalv āyuṣmān upaseno kalyasyaiva nivāsayitvā pātracīvaram ādāya rājagṛhanagare piṇḍāya prakrame || adrākṣīt* śāriputraḥ parivrājako āyuṣmantaṁ upasenaṁ dūrata evāgacchantaṁ prāsādikena abhikrāntapratikrāntena ālokitavilokitena saṁmiñjitaprasāritena saṁghāṭīpātracīvaradhāraṇena nāgo viya kāritakāraṇo antargatehi indriyehi avahirgatena mānasena sthitena dharmatāprāptena yugamātraṁ prekṣamāṇo dṛṣṭvā ca punaḥ atiriva mānasaṁ prasīde || kalyāṇā punar iyaṁ pravrajitasya īryā | yan nūnāhaṁ tasya upasaṁkrameyaṁ || atha khalu śāriputro parivrājako yenāyuṣmān upasenas tenopasaṁkramitvā āyuṣmatā upasenena sārdhaṁ saṁmodanīyāṁ kathāṁ saṁmodayitvā sārāyaṇīyāṁ kathāṁ vyatisāretvā ekānte asthāsi | ekāntasthitaḥ śāriputraḥ parivrājako āyuṣmantam upasenam etad uvāca || śāstā bhagavān uta śrāvako || evam ukte āyuṣmān upaseno śāriputraṁ parivrājakam etad uvāca || śrāvako haṁ āyuṣmaṁ || evam ukte āyuṣmān śāriputro parivrājako āyuṣmantam upasenam etad uvāca || kiṁvādī bhavato śāstā kimākhyāyī kathaṁ punaḥ śrāvakāṇāṁ dharmaṁ deśayati kevarūpā cāsya śrāvakeṣu ovādānuśāsanī bahulaṁ pravartanīyaṁ bhavati || evam ukte āyuṣmān upaseno śāriputraṁ parivrājakam etad uvāca || alpaśruto imasmi āyuṣmantaṁ arthamātraṁ kalpeyaṁ || evam ukte śāriputro parivrājako āyuṣmantam upasenam etad uvāca ||",
    "san-lo-mvu73:41": "",
    "san-lo-mvu73:42": "arthena mahyaṁ kāriyaṁ kiṁ bhoti vyaṁjanaṁ bahu |",
    "san-lo-mvu73:43": "arthaguruko hy arthavijño arthenārthaṁ cikīrṣati ||",
    "san-lo-mvu73:44": "vayam api ettasaṁbhāra ṁ vācāgranthaṁ nirarthakaṁ |",
    "san-lo-mvu73:45": "āgṛhya bahubhir divasaiḥ vañcitāḥ pūrvaṁ vañcitā ||",
    "san-lo-mvu73:46": "",
    "san-lo-mvu73:47": "evam ukte āyuṣmān upaseno śāriputraṁ parivrājakam etad uvāca || pratītyasamutpannāṁ dharmāṁ khalv āyuṣman śāstā upādāya pratiniḥsargaṁ vijñapeti || atha khalu śāriputrasya parivrājakasya tatraiva pṛthivīpradeśe sthitasya virajaṁ vigatamalaṁ dharmeṣu dharmacakṣurviśuddhaṁ ||",
    "san-lo-mvu73:48": "atha khalu śāriputro parivrājako prāptadharmo prahīṇadṛṣṭiḥ tīrṇakāṁkṣo vigatakathaṁkatho ṛjucitto mṛducitto karmaṇīyacitto nirvāṇapravaṇo nirvāṇaprāgbhāro āyuṣmantam upasenam etam uvāca || kahiṁ āyuṣmaṁ upasena śāstā viharati | evam ukte āyuṣmān upaseno śāriputraṁ parivrājakam etad avocat* || śāstā veṇuvane kalandakanivāpe || itthaṁ vaditvāna āyuṣmān upaseno rājagṛhe nagare piṇḍāya pravicare ||",
    "san-lo-mvu73:49": "śāriputro parivrājako yena maudgalyāyanaḥ parivrājakas tenopasaṁkrame | adrākṣīt* maudgalyāyano parivrājako śāriputraṁ parivrājakaṁ dūrato evāgacchantaṁ pariśuddhena mukhavarṇena padmavarṇena viprasannehi ca indriyehi dṛṣṭvā ca punaḥ śariputraṁ parivrājakam etad avocat* || pariśuddho bhavato śāriputrasya mukhavarṇo paryavadāto viprasannāni ca indriyāṇi | atha khalu te āyuṣmaṁ śāriputra amṛtam adhigataṁ amṛtagāmī ca mārgo vikasitam iva padmaṁ śuddhaṁ prāvṛtasya vaktraṁ prasannam upaśāntāni indriyāṇi amṛtaṁ samāptaṁ kvacit te yena te taṁ dviguṇaśubhacitraraśmijālaṁ vistīrṇaṁ ||",
    "san-lo-mvu73:50": "evam ukte śāriputro parivrājako maudgalyāyanam etad uvāca || amṛtaṁ me āyuṣman mahāmaudgalyāyana adhigataṁ amṛtagāmī ca mārgo |",
    "san-lo-mvu73:51": "",
    "san-lo-mvu73:52": "yo so śruyyati śāstre puṣpam iva udumbaraṁ vane buddhā |",
    "san-lo-mvu73:53": "utpadyanti śirighanā utpanno lokapradyoto ||",
    "san-lo-mvu73:54": "",
    "san-lo-mvu73:55": "evam ukte maudgalyāyano parivrājako śāriputraṁ parivrājakam etad avocat* || kiṁvādī āyuṣmaṁ śāriputra śāstā kimākhyāyī || evam ukte śāriputro parivrājako maudgalyāyanam etad avocat* ||",
    "san-lo-mvu73:56": "",
    "san-lo-mvu73:57": "ye dharmā hetuprabhāvā hetun teṣāṁ tathāgato āha |",
    "san-lo-mvu73:58": "teṣāṁ ca yo nirodha evaṁvādī mahāśramaṇaḥ ||",
    "san-lo-mvu73:59": "",
    "san-lo-mvu73:60": "atha khalu maudgalyāyanasya parivrājakasya tatraiva pṛthivīpradeśe sthitasya virajaṁ vigatamalaṁ dharmeṣu dharmacakṣu viśuddhaṁ || atha khalu maudgalyāyano parivrājako prāptadharmo prahīṇadṛṣṭiḥ tīrṇakāṁkṣo vigatakathaṁkatho udagramānasacitto mṛducitto karmaṇīyacitto nirvāṇanimno nirvāṇapravaṇo nirvāṇapragbhāro ||",
    "san-lo-mvu73:61": "atha khalu maudgalyāyano parivrājako śāriputraṁ parivrājakam etad avocat* || kahiṁ āyuṣmaṁ śāriputra śāstā viharati || evam ukte śāriputro privrājako maudgalyāyanaṁ parivrājakam etad avocat* || eṣa āyuṣmaṁ śāstā veṇuvane viharati kalandakanivāpe mahatā bhikṣusaṁghena sārdham ardhatrayodaśabhir bhikṣuśataiḥ gacchāma saṁjayim āmantretvā śāstāraṁ veṇuvane bhagavato santike brahmacaryaṁ cariṣyāmaḥ || evam ukte maudgalyāyano  parivrājako śāriputraṁ parivrājakam etad avocat* || gaccha āyuṣmaṁ śāriputra ito veṇuvanaṁ kiṁ maṁ saṁjayinā kudṛṣṭinā dṛṣṭena || śāriputro tam āha || na hi āyuṣmaṁ maudgalyāyana so pi asmākaṁ saṁjayī bahūpakaro yaṁ āgamya vayaṁ gṛhāto bhiniṣkrāntā ||",
    "san-lo-mvu73:62": "te dāni parivrājakārāmaṁ gatvā saṁjayiṁ āmantrenti || gacchāma bhagavati mahāśramaṇe brahmacaryaṁ cariṣyāmaḥ || evam ukte saṁjayī parivrājako śāriputramaudgalyāyanāṁ parivrājakān etad uvāca || mā bhavanto śramaṇasya gautamasya brahmacaryaṁ caratha | imāni mama paṁca parivrājakaśatāni teṣāṁ bhavanto ardhaparihārā || te āhansuḥ || na hi gacchāma vayaṁ bhagavati mahāśramaṇe brahmacaryaṁ cariṣyāmaḥ | svākhyāto bhagavatā dharmavinayo vivṛtodayo chinnā pilotikā alam arthikasya apramādena || te dāni saṁjayim āmantretvā parivrājakārāmāto yena veṇuvanan tena praṇatā tāni pi paṁca parivrājakaśatāni śāriputramaudgalyāyanehi parivrājakehi sārdhaṁ gacchanti || saṁjayī śariputram āha || ekaṁ na dāni tehi duve vā trīṇi vā atha vā catvāri atha sarve paṁcaśatā upatiṣyo ādāya prakramati ||",
    "san-lo-mvu73:63": "bhagavāṁ veṇuvane bhikṣuṇām āmantrayati || prajñapetha bhikṣavaḥ āsanāni ete śāriputramaudgalyāyanā parivrājakā paṁcaśataparivārā āgacchanti tathāgatasyāntike brahmacaryaṁ carituṁ yo me bhaviṣyati śrāvakāṇām agrayugo bhadrayugo eko agro mahāprajñānāṁ aparo agro maharddhikānāṁ || adrākṣīc chāriputro parivrājako bhagavantaṁ  dūrato evāgacchantaṁ veṇuvane mahatīye pariṣāye puraskṛtaḥ parivṛto dharman deśayantaṁ ādau kalyāṇaṁ madhye kalyāṇaṁ paryavasāṇe svarthaṁ suvyaṁjanaṁ kevalaparipūrṇaṁ pariśuddhaṁ paryavadātaṁ brahmacaryaṁ saṁprakāśayantaṁ dvātriṁśatīhi mahāpuruṣalakṣaṇehi samanvāgataṁ āśītīhi anuvyaṁjanehi upaśobhitaśarīraṁ aṣṭādaśehi āveṇikehi buddhadharmehi samanvāgataṁ daśahi tathāgatabalehi balavāñ caturhi vaiśāradyehi viśārado śāntendriyo śāntamānaso uttamadamathaśamathapāramitāprāpto nāgo yathā kāritakāraṇo antargatehi indriyehi avahirgatena mānasena susthitena dharmatāprāptena ṛjunā yugamātraṁ prekṣamāṇaḥ gupto nāgo jitendriyo hradam iva accho anāvilo viprasanno ratanayūpam iva abhyudgato suvarṇabimbam iva bhāsamānaṁ tejarāśim iva śriyā jvalamānaṁ dvitīyaṁ ādityam iva udayantaṁ asecanakaṁ apratikūlaṁ darśanāye mukto muktaparivāro dānto dāntaparivāro tīrṇo tīrṇaparivāro pāragato pāragataparivāro sthalagato sthalagataparivāro kṣemaprāpto kṣemaprāptaparivāraḥ śramaṇo śramaṇaparivāraḥ bāhitapāpo bāhitapāpaparivāro brāhmaṇo brāhmaṇaparivāraḥ śrotriyo śrotriyaparivāraḥ snātako snātakaparivāraḥ bāhitapāpadharmo bāhitapāpadharmaparivāraḥ ||",
    "san-lo-mvu73:64": "atha khalu śāriputramaudgalyāyanā parivrājakā paṁcaśataparivārā yena bhagavāṁs tenopasaṁkramitvā bhagavataḥ pādau śirasā vanditvā ekānte asthānsuḥ || ekamante sthito śāriputro parivrājako bhagavantam etad avocat* ||",
    "san-lo-mvu73:65": "",
    "san-lo-mvu73:66": "uṣitaṁ sāgarasalile uṣitaṁ girigahanakānanavaneṣu |",
    "san-lo-mvu73:67": "adarśanāt tuhyaṁ mune uṣitā sma ciraṁ kutīrtheṣu ||",
    "san-lo-mvu73:68": "kumārgā nivṛttā pathe te prasannā mahāsārthavāha pratīrṇā |",
    "san-lo-mvu73:69": "taṁ saṁsārakāntāram uttīrya dhīrāḥ viraktā na rajyanti bhūyaḥ ||",
    "san-lo-mvu73:70": "",
    "san-lo-mvu73:71": "atha khalu śāriputramaudgalyāyanā parivrājakā bhagavantam etad uvāca || pravrājetu  māṁ bhagavān upasaṁpādetu māṁ sugato || atha khalu bhagavāṁ śāriputramaudgalyāyanapramukhāṁ paṁca parivrājakaśatāṁ ehibhikṣukāye ābhāṣe || etha bhikṣavaś caratha tathāgate brahmacaryaṁ || teṣāṁ dāni bhagavatā ehibhikṣukāye ābhāṣṭānāṁ yaṁ kiṁci parivrājakaliṁgaṁ parivrājakaguptaṁ parivrājakadhvajaṁ parivrājakakalpaṁ sarveṣāṁ samantarahitaṁ tricīvarā sānaṁ prādurbhavensuḥ sumbhakā ca pātrā prakṛtisvabhāvasaṁsthitakā ca keśā īryāpatho sānaṁ saṁsthihe sayyathāpi nāma varṣaśatopasaṁpannānāṁ bhikṣūṇāṁ | eṣa āyuṣmantānāṁ śāriputramaudgalyāyanapramukhānāṁ pañcaśatānāṁ pravrajyā upasaṁpadā bhikṣubhāvo ||",
    "san-lo-mvu73:72": "atha khalv āyuṣmāṁ śāriputro bhagavantam etad uvāca || kiṁ bhagavaṁ prajñapento prajñapeti kiṁ tiṣṭhamānaṁ tiṣṭhati kiṁ vibhajyamānaṁ bhajjati kiṁ paṭisaṁdhentaṁ paṭisaṁdheti || evam ukte bhagavān āyuṣmantaṁ śāriputram etad avocat* || catvāro śāriputra dhātavaḥ prajñapentā prajñapenti catvāro dhātavaḥ tiṣṭhamānāvo tiṣṭhanti catvāri dhātavo bhajyamānīyo bhajyanti catvāro paṭisaṁdhentā paṭisaṁdhenti || evam ukte āyuṣmāṁ śāriputro bhagavantam etad avocat* || kiṁpratyayā bhagavaṁ tiṣṭhati kiṁpratyayā bhajyati kiṁpratyayā sandheti kiṁpratyayā na pratisaṁdheti || evam ukte bhagavān āyuṣmantaṁ śāriputram etad avocat* || kiṁpratyayā śāriputra jāyatīti avadyāpratyayā tṛṣṇāpratyayā karmapratyayā idaṁpratyayā śāriputra jāyati || kiṁpratyayā śariputra tiṣṭhati || āyuḥkarmapratyayā āhārapratyayā śāriputra tiṣṭhati || kiṁpratyayā śāriputra bhajyatīti || āyuṣkṣayā karmakṣayā āhāropacchedā idaṁpratyayā śāriputra bhajyati || kiṁpratyayā śāriputra pratisaṁdheti || avidyāye aprahīṇatvāt tṛṣṇāye vaśīkṛtatvāt karmaṁ cāsya bhavati  pakvaṁ asti idaṁpratyayā śāriputra pratisaṁdheti || kiṁpratyayā śāriputra na pratisaṁdhetīti | avidyāye prahīṇatvāt tṛṣṇāye vyantīkṛtatvāt karmaṁ nāsya bhavati pakvaṁ nāsti idaṁpratyayā śāriputra na pratisaṁdheti || cakṣuś ca śāriputra ādhyātmikam āyatanaṁ aparibhinnaṁ bhavati rūpo ca bāhiraṁ āyatanaṁ cakṣuṣaḥ ābhāsamāgataṁ bhavati | manāpāsecanasamutthānakaṁ tasya nidānaṁ utpadyati prītisukhasaumanasyaṁ indriyāṇi ca prīṇayati | ye pi śāriputra dharmā pratītya utpādayaṁte prītisukhasaumanasyaṁ indriyāṇi ca prīṇayanti te pi śāriputra dharmā jātā bhūtā saṁskṛtā vedayitā pratītya samutpannā naivātmā naivātmanīyā śūnyā ātmena vā ātmanīyena vā || atha evam anyatra karma caiva karmavipākaṁ ca hetuṁ caiva hetusamutpannā ca dharmā || evaṁ śrotraṁ ghrāṇaṁ jihvā kāyo manaś ca śāriputra ādhyātmikam āyatanaṁ aparibhinnaṁ bhavati dharmā ca bāhiram āyatanaṁ manasya ābhāsam āgatā bhavanti | manāpāsecanasamutthānaṁ tasya tatonidānam utpadyati prītisaumanasyaṁ indriyāṇi ca prīṇayati || ye śāriputra dharmā pratītya utpādayanti prītisukhasaumanasyaṁ indriyāṇi ca prīṇayanti te śāriputra dharmā jātā bhūtā saṁskṛtā vedayitā pratītya samutpannā naivātmā naivātmanīyā śūnyā ātmena vā ātmanīyena vā | atha evaṁ anyatra karmaṁ caivaṁ karmavipākaṁ ca hetuś caiva hetusamutpannā ca dharmāḥ ||",
    "san-lo-mvu73:73": "idam avocad bhagavān imasmiṁ punar vyākaraṇe bhāṣyamāṇe sarveṣāṁ śāriputramaudgalyāyanapramukhānāṁ  bhikṣuśatānāṁ anupādāyāśravebhyaś cittāni vimuktāni | āyuṣmāṁś ca mahāmaudgalyāyano saptāhopasampanno ṛddhibalatāṁ ṛddhivaśitaṁ ca anuprāpuṇe catvāri ca pratisaṁvidāni sākṣīkare | āyuṣmāṁ ca śāriputro ardhamāsaṁ pravrajito ardhamāsopasaṁpanno abhijñāvaśitāṁ prajñāpāramitāṁ ca anuprāpuṇe catvāri ca pratisaṁvidāni sākṣīkare | āyuṣmāṁ ca maudgalyāyano acirapravrajito aciropasaṁpanno tisro vidyā sākṣīkare divyaṁ cakṣuḥ pūrvanivāsaṁ āśravakṣayaṁ || ittham etaṁ śruyati || dīrghanakhasya parivrājakasya sūtraṁ kartavyaṁ ||"
}