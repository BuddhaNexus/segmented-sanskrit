{
    "sf168:0": "Kātyāyanaḥsūtra",
    "sf168:1": "bhagavān nādikāyāṁ viharati guñjakāvasathe |",
    "sf168:2": "athāyuṣmān sandhākātyāyano yena bhagavāṁs tenopajagāma | upetya bhagavatpādau śirasā vanditvaikānte ’sthāt | ekāntasthita āyuṣmān sandhākātyāyano bhagavantam idam avocat |",
    "sf168:3": "samyagdṛṣṭiḥ samyagdṛṣṭir iti bhadanta ucyate | kiyatā samyagdṛṣṭir bhavati | kiyatā tathāgataḥ samyagdṛṣtiṁ prajñapayamānaḥ prajñapayati |",
    "sf168:4": "evam ukto bhagavān āyuṣmantaṁ sandhākātyāyanam idam avocat |",
    "sf168:5": "dvayaṁ niśrito ’yaṁ kātyāyana loko yad bhūyasāstitāñ ca niśrito nāstitāñ ca | upadhyupādānavinibaddho ’yaṁ kātyāyana loko yad utāstitāñ ca niśrito nāstitāñ ca | etāni ced upadhyupādānāni cetaso ’dhiṣṭhānābhiniveśānuśayān nopaiti nopādatte nādhitiṣṭhati nābhiniviśaty ātmā meti |",
    "sf168:6": "duḥkham idam utpadyamānam utpadyate | duḥkhaṁ nirudhyamānaṁ nirudhyate | atra cen na kāṅkṣati na vicikitsati | aparapratyayaṁ jñānam evāsya bhavati |",
    "sf168:7": "iyatā kātyāyana samyagdṛṣṭir bhavati | iyatā tathāgataḥ samyagdṛṣṭiṁ prajñapaymānaḥ prajñapayati |",
    "sf168:8": "tat kasmād dhetoḥ | lokasamudayaṁ kātyāyana yathābhūtaṁ samyakprajñayā paśyato yā loke nāstitā sā na bhavati | lokanirodhaṁ yathābhūtaṁ samyakprajñayā paśyato yā loke ’stitā sā na bhavati |",
    "sf168:9": "ity etāv ubhāv antāv anupagamya madhyamayā pratipadā tathāgato dharmaṁ deśayati |",
    "sf168:10": "yad utāsmin satīdaṁ bhavaty asyotpādād idam utpadyate | yad utāvidyāpratyayāḥ saṁskārā iti pūrvavad yāvat samudayo nirodhaś ca bhavati |",
    "sf168:11": "asmin khalu dharmaparyāye bhāṣyamāṇa āyuṣmataḥ sandhākātyāyanasyānupādāyāsravebhyaś cittaṁ vimuktam |"
}