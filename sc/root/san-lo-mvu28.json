{
    "san-lo-mvu28:0": "",
    "san-lo-mvu28:1": "",
    "san-lo-mvu28:2": "",
    "san-lo-mvu28:3": "Mahāvastu",
    "san-lo-mvu28:4": "",
    "san-lo-mvu28:5": "28. Plagues of Former Days",
    "san-lo-mvu28:6": "",
    "san-lo-mvu28:7": "buddhena bhagavatā vaiśālīye sīmaṁ ākramantena sarve amanuṣyakā palānāḥ || mahanto janakāyo prīto bhagavantaṁ pṛcchati || paśya bhagavan kathaṁ bhagavatā vaiśālīye sīmām ākramantenaiva sarve amanuṣyakāḥ palānāḥ || bhagavān āha || kim atra vāsiṣṭhāho āścaryaṁ yan tathāgatena paramasaṁbodhipraptena devātidevena sīmām ākramantenaiva sarve amanuṣyakā palānāḥ || anyadāpi mayā ṛṣibhūtena kampille nagare sīmām ākramantenaiva sarve amanuṣyakā palānāḥ || lecchavikā āhansu || anyadāpi bhagavan* || bhagavān āha || anyadāpi vāsiṣṭhā ||",
    "san-lo-mvu28:8": "Rakṣita Jātaka",
    "san-lo-mvu28:9": "bhūtapūrvaṁ vāsiṣṭhā atīta-m-adhvāne pāṁcāle janapade kampilla nagare rājā brahmadatto nāma rājyaṁ kāresi susaṁgṛhītaparijano dānasaṁvibhāgaśīlo || tasya taṁ kampillaṁ janapadaṁ ṛddhaṁ ca sphītaṁ ca kṣemaṁ ca subhikṣaṁ cākīrṇabahujanamanuṣyaṁ ca sukhitamanuṣyaṁ ca praśāntadaṇḍaḍamaraṁ sunigṛhītataskaraṁ vyavahārasampannaṁ || tasya dāni rājño brahmadattasya rakṣito nāma purohitaputro maheśākhyo daśakuśalakarmapathasamādāyavartī kāmeṣu ādīnavadarśāvī niḥśaraṇaprajño saṁvegabahulo naiṣkramyābhiprāyo || so kāmeṣu ādīnavaṁ dṛṣṭvā anuhimavantaṁ gatvā ṛṣipravrajyāṁ parvrajīto || tena dāni tahiṁ himavante āśramaṁ  māpetvā tṛṇakuṭīparṇakuṭīni kṛtvā mūlapatrapuṣpaphalabhakṣeṇa bāhirakeṇa mārgeṇa pūrvarātraṁ apararātraṁ jāgarikāyogam anuyuktena viharantena catvāri dhyānāni utpāditāni paṁca ca abhijñā sākṣīkṛtā || so dāni caturdhyānalābhī paṁcābhijño daśakuśalakarmapathasamādāyavartī kumāro brahmacārī svayam āśrame paryaṁkena niṣaṇṇo candramaṇḍalaṁ ca sūryamaṇḍalaṁ ca pāṇinā parāmṛṣati | yāvad brahmakāyikakāyān vaśe varteti ugratapo ṛṣi mahābhāgo || kadācit kampille mahānagare sajanapade amanuṣyavyādhi dāruṇo utpanno || tena amanuṣyavyādhinā spṛṣṭā bahūni prāṇisahasrāṇi anayavyasanam āpadyante || rājñā brahmadattena taṁ kampille mahāntam ādīnavaṁ dṛṣṭvā anuhimavante rakṣitasya dūto preṣitaḥ || kampille edṛśo amanuṣyavyādhi utpanno bahūni prāṇisahasrāṇi anayavyasanam āpadyanti || sādhu bhagavān kampillam āgaccheyā anukampām upādāya || ṛṣir dūtavacanaṁ śrutvā anuhimavantāto kampillam āgato || tena ṛṣiṇā kampillasya sīmām ākramantena sarve te amanuṣyakā palānāḥ || ṛṣiṇā tahiṁ kampille svastyayanaṁ kṛtaṁ daśa kuśalāḥ karmapathā deśitā caturaśītināṁ prāṇisahasrāṇāṁ ||",
    "san-lo-mvu28:10": "",
    "san-lo-mvu28:11": "kiṁ so naro jalpam acintyakālaṁ",
    "san-lo-mvu28:12": "katamāsya vidyā katamaṁ sya dānaṁ |",
    "san-lo-mvu28:13": "saukhyādhvago asmiṁ pare ca loke",
    "san-lo-mvu28:14": "kathaṁkaro rakṣito svastyayanaṁ tad āhu ||",
    "san-lo-mvu28:15": "yo siddhadevāṁ ca narāṁś ca sarvā",
    "san-lo-mvu28:16": "jñātiṁ ca bhūtāni ca nityakālaṁ |",
    "san-lo-mvu28:17": "avajānati prajvalanaṁ ca tīkṣṇaṁ",
    "san-lo-mvu28:18": "bhūtānukampi rakṣito svastyayanaṁ tad āhuḥ ||",
    "san-lo-mvu28:19": "yo vā duruktaṁ vacanaṁ kṣameyā",
    "san-lo-mvu28:20": "kṣāntībalena adhivāsayanto |",
    "san-lo-mvu28:21": "paruṣaṁ śrutvā vacanaṁ aniṣṭaṁ",
    "san-lo-mvu28:22": "adhivāsanārakṣito svastyayanaṁ tad āhuḥ ||",
    "san-lo-mvu28:23": "yo vā duruktaṁ vacanaṁ kṣameya",
    "san-lo-mvu28:24": "jātā ca ye snigdhamitrā satataṁ bhavanti |",
    "san-lo-mvu28:25": "viśāradā avisaṁvādakā ca",
    "san-lo-mvu28:26": "tāṁ mitradrohīsamasaṁvibhāgī |",
    "san-lo-mvu28:27": "dhanena mitrāṁ sadā-m-anukampi",
    "san-lo-mvu28:28": "so mitramadhye rakṣito svastyayanaṁ tad āhuḥ ||",
    "san-lo-mvu28:29": "yo jñātimadhye ca sahāyamadhye",
    "san-lo-mvu28:30": "śīlena prajñāya vaśītayā ca |",
    "san-lo-mvu28:31": "abhirocati sarvaṁ hi nityakālaṁ",
    "san-lo-mvu28:32": "so jñātimadhye rakṣito svastyayanaṁ tad āhuḥ ||",
    "san-lo-mvu28:33": "yasmiṁ rājā bhūmipatī prasannā",
    "san-lo-mvu28:34": "jānanti satye ca parākrame |",
    "san-lo-mvu28:35": "abhavya eṣo iha ca purā ca",
    "san-lo-mvu28:36": "sa rājamadhye rakṣito svastyayanaṁ tad āhuḥ ||",
    "san-lo-mvu28:37": "yaṁ snigdhabhāvā + + + + + + + + +",
    "san-lo-mvu28:38": "mātā prajāyām anukampitā ca |",
    "san-lo-mvu28:39": "prajāyate rūpavatī suśīlā",
    "san-lo-mvu28:40": "gharavāsa rakṣito svastyayanaṁ tad āhuḥ ||",
    "san-lo-mvu28:41": "ye āryadharmeṇa stuvanti buddhaṁ",
    "san-lo-mvu28:42": "upasthitā paricariyāye santo |",
    "san-lo-mvu28:43": "bahuśrutā tīrṇakāṁkṣā vimuktā",
    "san-lo-mvu28:44": "arhantamadhye rakṣito svastyayanaṁ tad āhuḥ ||",
    "san-lo-mvu28:45": "annaṁ pānaṁ kāśikacandanaṁ ca",
    "san-lo-mvu28:46": "gandhaṁ ca mālyaṁ ca dadanti kāle |",
    "san-lo-mvu28:47": "prasannacittā śramaṇabrahmehi",
    "san-lo-mvu28:48": "grāmasya madhye rakṣito svastyayanaṁ tad āhuḥ ||",
    "san-lo-mvu28:49": "paiśunyaṁ mṛṣāvāda pareṣu dāraṁ",
    "san-lo-mvu28:50": "prāṇātipātaṁ ca tathaiva madyaṁ |",
    "san-lo-mvu28:51": "etaṁ prahāya svargatiṁ gamiṣyatha",
    "san-lo-mvu28:52": "grāmasya madhye rakṣito svastyayanaṁ tad āhuḥ ||",
    "san-lo-mvu28:53": "",
    "san-lo-mvu28:54": "syāt khalu punar vo vāsiṣṭhāho evam asyāsyād anyo sa tena kālena tena samayena rakṣito nāma ṛṣi abhūṣi | na khalv eva draṣṭavyaṁ | tat kasya hetoḥ | ahaṁ so vāsiṣṭhā tena kālena tena smayena rakṣito nāma ṛṣi abhūṣi || anyo so tena kālena tena samayena kampille nagare brahmadatto nāma rājā abhūṣi || na khalv etad eva draṣṭavyaṁ || eṣo rājā śreṇiko bimbisāro tadā kampille nagare brahmadatto nāma rājā abhūṣi || tadāpi maye ṛṣibhūtena kampille sīmām ākramantenaiva sarve amanuṣyakā palānāḥ || etarahiṁ pi maye vaiśālīye sīmām ākramantenaiva sarve amanuṣyakā palānāḥ ||",
    "san-lo-mvu28:55": "api ca na etarahiṁ yeva maye sīmām ākramantenaiva sarve amanuṣyakā palānāḥ | anyadāpi maye sīmām ākramantenaiva amanuṣyakā palānāḥ ||",
    "san-lo-mvu28:56": "Hastināga Jātaka",
    "san-lo-mvu28:57": "bhūtapūrvaṁ vāsiṣṭhāho atītam adhvānaṁ nagare vārāṇasī kāśijanapade rājā rājyaṁ kārayati kṛtapuṇyo maheśākhyo mahābalo mahākośo mahāvāhano susaṁgṛhītaparijano  dānasaṁvibhāgaśīlo || tasya taṁ nagaraṁ vārāṇasī kāśijanapado ṛddho ca sphīto ca kṣemo ca subhikṣo ca ākīrṇajanamanuṣyo ca || tasya dāni rājño hastināgo kṛtapuṇyo maheśākhyo mahātejo mahānubhāvo tasya tejānubhāvena vārāṇasī kāśījanapado nirītiko nirupadravo yenānyeṣām api grāmajanapadānāṁ sīmām ākramantenaiva nirītikā nirupadravā bhonti || kadācit* mithilāyāṁ videhanagare amanuṣyavyādhir utpanno bahūni prāṇisahasrāṇi anayavyasanam āpadyanti || te śṛṇvanti kāśīrājño hastināgo kṛtapuṇyo ca maheśākhyo ca mahātejo ca mahānubhāvo ca yasya grāmasya vā nagarasya vā sīmām ākramati nirītiko nirupadravo so grāmo vā nagaro vā bhavati || tena dāni vaidehakarājñā aparo brāhmaṇo ukto || gaccha vārāṇasīṁ so kāśirājā sarvaṁdado ca dānasaṁvibhāgaśīlo ca || tasya imāṁ prakṛtiṁ ārocehi taṁ ca hastināgaṁ yācehi || tena nāgena iha āgatena sarvo amanuṣyavyādhi praśamiṣyati || so brāhmaṇo rājño vacanaṁ śrutvā anupūrveṇa vārāṇasim anuprāpto || brāhmaṇo ca vārāṇasiṁ praviśati || ayaṁ ca kāśirājā vārāṇasīto bahir nagaraṁ niryāti mahatā rājānubhāvena mahatīye rāja-ṛddhīye taṁ ca hastināgaṁ sarvālaṁkāravibhūṣitaṁ hemajālasaṁcchannaṁ śirījvalantaṁ purato gacchati || tena brāhmaṇena so kāśirājā purataḥ sthitvā jayena vardhāpito || rājā taṁ brāhmaṇaṁ dṛṣṭvā sthito || kena te sti bho brāhmaṇa artho kin te dadāmi || brāhmaṇena taṁ mithilāyām amanuṣyaṁ upasargaṁ sarvaṁ kāśirājño ārocitaṁ || etaṁ mahārāja hastināgaṁ dehi mithilāyām anukampām upādāya || rājā sakṛpo parānugrahapravṛtto ca || tena taṁ hastināgaṁ tasya brahmaṇo yathālaṁkṛtaṁ dinnaṁ || dadāmi te brāhmaṇa nāgam imam alaṁkṛtaṁ hemajālena cchannaṁ rājārhaṁ rājabhogyaṁ udāraṁ  sasārathiṁ | gacchahi yenakāmaṁ || syāt khalu punar vo vāsiṣṭhāho evam asyāsyā anyaḥ sa tena kālena tena samayena vārāṇasyāṁ rājā abhūṣi || na etad evaṁ draṣṭavyaṁ || eṣa rājā śreṇiko bimbisāro tena kālena tena samayena kāśirājā abhūṣi || syāt khalu punar vo vāsiṣṭhāho evam asyāsyā anyo so tena kālena tena samayena mithilāyāṁ rājā bhavati || na etad evaṁ draṣṭavyaṁ || tat kasya hetoḥ || eṣa siṁhasenāpatis tena kālena tena samayena rājā abhūṣi || anyo so brāhmaṇo bhavati | eṣo tomaro lecchaviḥ || anyo so hastināgo bhavati || na khalu punar evaṁ draṣṭavyaṁ || ahaṁ so tena kālena tena samayena rājño hastināgo abhūṣi || tadāpi maye hastinagabhūtena mithilāyāṁ sarve amanuṣyakāḥ palānāḥ || etarahiṁ pi maye vaiśālīye sīmām ākramantenaiva sarve amanuṣyakā palānāḥ ||",
    "san-lo-mvu28:58": "api tu vāsiṣṭhāho na etarahim eva maye sīmām ākramantenaiva sarve amanuṣyakāḥ palānāḥ || anyadāpi ṛṣabhabhūtena sīmām ākramantenaiva sarve amanuṣyakāḥ palānāḥ ||",
    "san-lo-mvu28:59": "Ṛṣabho Jātaka",
    "san-lo-mvu28:60": "bhūtapūrvaṁ vāsiṣṭhāho atītam adhvānaṁ rājagṛhe nagare rājā rājyaṁ kārayati kṛtapuṇyo maheśākhyo susaṁgṛhītaparijano dānasaṁvibhāgaśīlo mahābalo mahākośo mahābalavāhano | tasya taṁ rājyaṁ ṛddhaṁ ca sphītaṁ ca kṣemaṁ ca subhikṣaṁ ca ākīrṇamanuṣyañ ca bahujanamanuṣyam ca sukhitajanamanuṣyaṁ ca praśāntadaṇḍaḍamaraṁ sunigṛhītataskaraṁ vyavahārasampannaṁ || tahiṁ amanuṣyavyādhi utpanno bahūni prāṇisahasrāṇi amanuṣyavyādhinā anayavyasanam āpadyanti || aṅgarājño ca ṛṣabho abhūṣi prāsādiko darśanīyo kṛtapuṇyo maheśākhyo || tasya tejānubhāvena sarvam aṅgaviṣayaṁ nirītikaṁ nirupadravaṁ || rājagṛhakā brāhmaṇagṛhapatikā śṛṇvanti || aṅgarājño īdṛśo ṛṣabho prāsādiko darśanīyo kṛtapuṇyo maheśākhyo | tasya tejānubhāvena sarvam aṁgaviṣayaṁ nirītikaṁ  nirupadravaṁ bhavati || tehi rājño ārocitaṁ || mahārāja śṛṇoma aṁgarājño edṛśo ṛṣabho prāsādiko darśanīyo kṛtapuṇyo maheśākhyo mahānubhāvo | yasya grāmasya vā nagarasya vā sīmām ākramati taṁ nirītikaṁ nirupadravaṁ bhavati || mahārāja ṛṣabhaṁ ānaya yathā tena ānītena rājagṛhe amanuṣyavyādhi praśamiṣyati || rājagṛhakena rājñā aṅgarājño brāhmaṇo preṣito || gaccha aṅgarājña imaṁ rājagṛhe ādīnavaṁ vedayitvā taṁ ṛṣabhaṁ yācāhīti || so dāni rājño brāhmaṇo tatheti pratiśruṇitvā rājagṛhāto anupūrveṇa aṅgarājasya nagaram anuprāptaḥ || tena aṅgarājño upasaṁkramitvā aṅgarājānaṁ jayena vardhāpetvā evaṁ rājagṛhakam amanuṣyavyādhiṁ sarvaṁ vistareṇa ārocetvā ṛṣabhaṁ yācitaṁ || so pi ca rājā sakṛpo ca parānugrahapravṛtto ca || tena taṁ rājagṛhakānāṁ mahantam ādīnavaṁ śrutvā so ṛṣabho tasya brāhmaṇasya dinnaḥ || gaccha brāhmaṇa sukhī bhavantu rājagṛhakā manuṣyā sarve satvāś ca || brāhmaṇo taṁ ṛṣabhaṁ gṛhya aṁgaviṣayāto magadhaviṣayam āgacchati || samanantaraṁ ca vāsiṣṭhāho ṛṣabheṇa rājagṛhasya sīmā ākrāntā sarve ca te amanuṣyakā palānā nirītiko ca nirupadravo rājagṛhasya janapado saṁvṛtto || syād vo punar eva vāsiṣṭhāho evam asyāsyād anyaḥ sa tena kālena tena samayena aṁganagare aṁgarājā abhūṣi || na khalu punar evaṁ draṣṭavyaṁ || tat kasya hetoḥ || eṣa vāsiṣṭhāho rājā śreṇiyo bimbisāro tena kālena tena samayena aṅgarājā abhūṣi || anyo sa tena kālena tena samayena rājagṛhe rājā abhūṣi || na etad evaṁ draṣṭavyaṁ || tat kasya hetoḥ || eṣa siṁhasenāpatiḥ || anyaḥ sa tena kālena tena samayena rājagṛhako brāhmaṇo abhūṣi yena taṁ ṛṣabhaṁ ānītaṁ || na etad evaṁ draṣṭavyaṁ || tat kasya  hetoḥ || eṣa vāsiṣṭhāho tomaro lecchavis tena kālena tena samayena rājagṛhe brāhmaṇo abhūṣi yena taṁ aṅgarājño sakāśāto ṛṣabho rājagṛham ānīto || syāt khalu punar vo vāsiṣṭhāho evam asyāsyā anyaḥ sa tena kālena tena samayena aṁgarājño ṛṣabho abhūṣi || na khalv etad evaṁ draṣṭavyaṁ || tat kasya hetoḥ || ahaṁ so vāsiṣṭhāho tena kālena tena samayena aṁgarājño ṛṣabho abhūṣi || tadāpi maye ṛṣabhabhūtena rājagṛhasya sīmām ākramantenaiva sarve amanuṣyakā palānā etarahiṁ pi maye paramasaṁbodhiprāptena vaiśālīyaṁ sīmām ākramantenaiva sarve amanuṣyakā palānāḥ ||",
    "san-lo-mvu28:61": "iti śrīmahāvastu-avadāne ṛṣabhasya jātakaṁ samāptaṁ ||"
}