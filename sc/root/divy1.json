{
    "divy1:0": "",
    "divy1:1": "",
    "divy1:2": "",
    "divy1:3": "Divyāvadānam",
    "divy1:4": "",
    "divy1:5": "1. koṭikarṇāvadānam",
    "divy1:6": "",
    "divy1:7": "namaḥ śrīsarvabuddhabodhisattvebhyaḥ |",
    "divy1:8": "buddho bhagavāñ śrāvastyāṁ viharati sma jetavane ’nāthapiṇḍadasyārāme |",
    "divy1:9": "asmāt parāntake vāsavagrāme balaseno nāma gṛhapatiḥ prativasati āḍhyo mahādhano mahābhogo vistīrṇaviśālaparigraho vaiśravaṇadhanapratispardhī |",
    "divy1:10": "tena sadṛśāt kulāt kalatramānītam |",
    "divy1:11": "sa tayā sārdhaṁ krīḍati ramate paricārayati |",
    "divy1:12": "so ’putraḥ putrābhinandī śivavaruṇakuberaśakrabrahmādīnāyācate ārāmedavatāṁ vanadevatāṁ śṛṅgāṭakadevatāṁ balipratigrāhikāṁ devatām |",
    "divy1:13": "sahajāṁ sahadharmikāṁ nityānubaddhāmapi devatāmāyācate |",
    "divy1:14": "asti caiṣa loke pravādo yadāyācanahetoḥ putrā jāyante |",
    "divy1:15": "duhitaraśceti |",
    "divy1:16": "tacca naivam |",
    "divy1:17": "yadyevamabhaviṣyat, ekaikasya putrasahasramabhaviṣyat tadyathā rājñaścakravartinaḥ |",
    "divy1:18": "api tu trayāṇāṁ sthānānāṁ saṁmukhībhāvāt putrāa jāyante duhitaraśca |",
    "divy1:19": "katameṣāṁ trayāṇām? mātāpitarau raktau bhavataḥ saṁnipatitau, mātā kalyā bhavati ṛtumatī, gandharavḥ pratyupasthito bhavati |",
    "divy1:20": "eṣāṁ trayāṇāṁ sthānānāṁ saṁmukhībhāvāt putrā jāyante duhitaraśca |",
    "divy1:21": "sa caivamāyācanaparastiṣṭhati |",
    "divy1:22": "|",
    "divy1:23": "anyatamaśca sattvaścaramabhavikaśca hitaiṣī gṛhītamokṣamārgāntonmukho na nirvāṇe bahirmukhaḥ saṁsārādanarthikaḥ sarvabhavagativyupapattiparānmukho ’ntimadehadhārī anyatamāt sattvanikāyāccyutvā tasya prajāpatyāḥ kukṣimavakrāntaḥ |",
    "divy1:24": "pañcāveṇikā dharmā ekatye piṇḍatajātīye mātṛgrāme |",
    "divy1:25": "katame pañca? raktaṁ puruṣaṁ jānāti, viraktaṁ jānāti |",
    "divy1:26": "kālaṁ jānāti, ṛtuṁ jānāti |",
    "divy1:27": "garbhamavakrāntaṁ jānāti |",
    "divy1:28": "yasya sakāśād garbhamavakrāmati taṁ jānāti |",
    "divy1:29": "dārakaṁ jānāti dārikāṁ jānāti |",
    "divy1:30": "saceddārako bhavati, dakṣiṇaṁ kukṣiṁ niśritya tiṣṭhati |",
    "divy1:31": "saceddārikā bhavati, vāmaṁ kukṣiṁ niśritya tiṣṭhati |",
    "divy1:32": "sā āttamanāttamanāḥ svāmina ārocayati—diṣṭyā āryaputra vardhasva |",
    "divy1:33": "āpannasattvāsmi saṁvṛttā |",
    "divy1:34": "yathā ca me dakṣiṇaṁ kukṣiṁ niśritya tiṣṭhati, niyataṁ dārako bhaviṣyati |",
    "divy1:35": "so ’pi āttamanāttamanā udānam udānayati—apyevāhaṁ cirakālābhilaṣitaṁ putramukhaṁ paśyeyam |",
    "divy1:36": "jāto me syānnāvajātaḥ |",
    "divy1:37": "kṛtyāni me kurvīt |",
    "divy1:38": "bhṛtaḥ pratibibhṛyāt |",
    "divy1:39": "dāyādyaṁ pratipadyeta |",
    "divy1:40": "kulavaṁśo me cirasthitiko bhaviṣyati |",
    "divy1:41": "asmākaṁ cāpyatītakālagatānāmalpaṁ vā prabhūtaṁ vā dānāni dattvā puṇyāni kṛtvā dakṣiṇāmādeśayiṣyati—idaṁ tayoryatratatropapannayorgacchatoranugacchatviti |",
    "divy1:42": "āpannasattvāṁ ca tāṁ viditvā upariprasādatalagatāmayantritāṁ dhārayati śīte śītopakaraṇairuṣṇa uṣṇopakaraṇairvaidyaprajñaptairāhārair nātitiktair nātyamlair nātilavaṇair nātimadhurair nātikaṭukair nātikaṣāyaistiktāmlalavaṇamadhurakaṭukaṣāyavivarjitairāhāraiḥ, hārārdhahāravibhūṣitagātrīm apsarasamiva nandanavanavicāriṇīṁ mañcānmañcaṁ pīṭhātpīṭhamnavatarantīmupamadha?rimāṁ bhūmim |",
    "divy1:43": "na cāsya amanojñaśabdaśravaṇam yāvadeva garbhasya paripākāya |",
    "divy1:44": "sā aṣṭānāṁ vā navānāṁ vā māsānāmatyayāt prasūtā |",
    "divy1:45": "dārako jātaḥ |",
    "divy1:46": "abhirūpo darśanīyaḥ prāsādiko gauraḥ kanakavarṇaśchatrākāraśirāḥ pralambabāhurvistīrṇaviśālalalāṭaḥ saṁgatabhrūruttuṅganāso ratnapratyuptikayā karṇikayā āmuktayālaṁkṛtaḥ |",
    "divy1:47": "balasenena gṛhapatinā ratnaparīkṣakā āhūyoktāḥ |",
    "divy1:48": "bhavantaḥ, ratnānāṁ mūlyaṁ kuruta iti |",
    "divy1:49": "na śakyate ratnānāṁ mūlyaṁ kartumiti |",
    "divy1:50": "dharmatā yasya na śakyate mūlyaṁ kartuṁ tasya koṭimūlyaṁ kriyate |",
    "divy1:51": "te kathayanti—gṛhapate, asya ratnasya koṭirmūlyamiti |",
    "divy1:52": "tasya jñātayaḥ saṁgamya samāgamya trīṇi saptakāni ekaviṁśatidivasāni vistareṇa jātasya jātimahaṁ kṛtvā nāmadheyaṁ vyavasthāpayanti—kiṁ bhavatu dārakasya nāmeti |",
    "divy1:53": "ayaṁ dārakaḥ koṭimūlyayā ratnapratyuptikayā āmuktayā jātaḥ, śravaṇeṣu ca nakṣatreṣu |",
    "divy1:54": "bhavatu dārakasya śroṇaḥ koṭikarṇa iti nāma |",
    "divy1:55": "yasminneva divase śroṇaḥ koṭikarṇo jātaḥ, tasminneva divase balasenasya gṛhapaterdvau preṣyadārakau jātau |",
    "divy1:56": "tenaikasya dāraka iti nāmadheyaṁ vyavasthāpitam, aparasya pālaka iti |",
    "divy1:57": "śroṇaḥ koṭikarṇo ’ṣṭābhyo dhātrībhyo ’nupradatto dvābhyāmaṁsadhātrībhyāṁ dvābhyāṁ krīḍanikābhyāṁ dvābhyāṁ maladhātrībhyāṁ dvābhyāṁ kṣīradhātrībhyām |",
    "divy1:58": "so ’ṣṭābhirdhātrībhirunnīyate vardhyate kṣīreṇa dadhnā navanītena sarpiṣā sarpimaṇḍenānyaiścottaptottaptairupakaraṇaviśeṣaiḥ |",
    "divy1:59": "āśu vardhate hradasthamiva paṅkajam |",
    "divy1:60": "|",
    "divy1:61": "sa yadā mahān saṁvṛttastadā lipyām upanyastaḥ, saṁkhyāyāṁ gaṇanāyāṁ mudrāyāmuddhāre nyāse nikṣepe vastuparīkṣāyāṁ ratnaparīkṣāyām |",
    "divy1:62": "so ’ṣṭāsu parīkṣāsūdghaṭako vācakaḥ piṇḍataḥ paṭupracāraḥ saṁvṛttaḥ |",
    "divy1:63": "tasya pitrā trīṇi vāsagṛhāṇi māpitāni haimantikaṁ graiṣmikaṁ vārṣikam |",
    "divy1:64": "trīṇi udyānāni māpitāni haimantikaṁ graiṣmikaṁ vārṣikam |",
    "divy1:65": "trīṇi antaḥpurāṇi pratyupasthāpitāni jyeṣṭhakaṁ madhyamaṁ kanīyasam |",
    "divy1:66": "sa upariprāsādatalagato niṣpuruṣeṇa tūryeṇa krīḍati ramate paricārayati |",
    "divy1:67": "balaseno gṛhapatir nityameva kṛṣikarmānte udyuktaḥ |",
    "divy1:68": "sa koṭikarṇastaṁ pitaraṁ paśyati nityaṁ kṛṣikarmānte—udyuktam |",
    "divy1:69": "sa kathayati—tāta, kasyārthe tvaṁ nityameva kṛṣikarmānte udyuktah? sa kathayati—putra, yathā tvamupariprāsādatalagato niṣpuruṣeṇa tūryeṇa krīḍasi ramasi paricārayasi, yadyahamapi evameva krīḍeyaṁ rameyaṁ paricārayeyam, nacirādevāsmākaṁ bhogāstanutvaṁ parikṣayaṁ paryādāyaṁ gaccheyuḥ |",
    "divy1:70": "sa saṁlakṣayati—mamaivārthaṁ codanā kriyate |",
    "divy1:71": "sa kathayati—tāta yadyevam, gacchāmi, mahāsamudramavatarāmi |",
    "divy1:72": "pitā kathayati—putra tāvantaṁ me ratnajātamasti |",
    "divy1:73": "yadi tvaṁ tilataṇḍulakolakulatthanyāyena ratnāni parimokṣyase, tathāpi me ratnānāṁ parikṣayo na syāt |",
    "divy1:74": "sa kathayati—tāta anujānīhi māma, paṇyamādāya mahāsamudramavatarāmīti |",
    "divy1:75": "balasenena tasyāvaśyaṁ nirbandhaṁ jñātvānujñātaḥ |",
    "divy1:76": "balasenena gṛhapatinā vāsavagrāmake ghaṇṭāvaghoṣaṇaṁ kṛtam—yo yuṣmākamutsahate śroṇena koṭikarṇena sārthavāhena sārdhamaśulkenātarapaṇyena mahāsamudramavatartum, sa mahāsamudragamanīyaṁ paṇyaṁ samudānayatu |",
    "divy1:77": "pañcabhirvaṇikśatairmahāsamudragamanīyaṁ paṇyaṁ samudānītam |",
    "divy1:78": "balaseno nāma gṛhapatiḥ saṁlakṣayati—kīdṛśena yānena śroṇaḥ koṭikarṇo yāsyati? sa saṁlakṣayati—saced hastibhiḥ, hastinaḥ sukumārā durbharāśca, aśvā api sukumārā dubharāśca, gardabhāḥ smṛtimantaḥ sukumārāśca |",
    "divy1:79": "gardabhayānena gacchatviti |",
    "divy1:80": "sa pitrā āhūyoktah—putra na tvayā sārthasya purastād gantavyam, nāpi pṛṣṭhataḥ |",
    "divy1:81": "yadi balavāṁścauro bhavati, sārthasya purastānnipatati |",
    "divy1:82": "durbalo bhavati, pṛṣṭhato nipatati |",
    "divy1:83": "tvayā sārthasya madhye gantavyam |",
    "divy1:84": "na ca te sārthavāhe hate sārtho vaktavyaḥ |",
    "divy1:85": "dāsakapālakāvapi uktau—putrau, yuvābhyāṁ na kenacit prakāreṇa śroṇaḥ koṭikarṇo moktavya iti |",
    "divy1:86": "|",
    "divy1:87": "athāpareṇa samayena śroṇaḥ koṭikarṇaḥ kṛtakautukamaṅgalasvastyayano mātuḥ sakāśamupasaṁkramya pādayor nipatya kathayati—amba gacchāmi, avalokitā bhava, mahāsamudramavatarāmi |",
    "divy1:88": "sā ruditumārabdhā |",
    "divy1:89": "sa kathayati—amba kasmād rodasi |",
    "divy1:90": "mātā sāśrudurdinavadanā kathayati—putra, kadācidahaṁ putrakaṁ punarapi jīvantaṁ drakṣyāmīti |",
    "divy1:91": "sa saṁlakṣayati—ahaṁ maṅgalaiḥ saṁprasthitaḥ |",
    "divy1:92": "iyamīdṛśamamaṅgalamabhidhatte |",
    "divy1:93": "sa ruṣitaḥ kathayati—amba, ahaṁ kṛtakautūhalamaṅgalasvastyayano mahāsamudraṁ saṁprasthitaḥ |",
    "divy1:94": "tvaṁ cedṛśānyamaṅgalāni karoṣi |",
    "divy1:95": "apāyān kiṁ na paśyasīti |",
    "divy1:96": "sā kathayati—putra, kharaṁ te vākkarma niścāritam |",
    "divy1:97": "atyayamatyayato deśaya |",
    "divy1:98": "apyevaitat karma tanutvaṁ parikṣayaṁ paryādānaṁ gacchet |",
    "divy1:99": "sā tenātyayamatyayato kṣamāpitā |",
    "divy1:100": "atha śroṇaḥ koṭikarṇaḥ kṛtakautūhalamaṅgalasvastyayanaḥ śakaṭairbhārairmoṭaiḥ piṭakairuṣṭrairgobhirgardabhaiḥ prabhūtaṁ samudragamanīyaṁ paṇyamāropya mahāsamudraṁ saṁprasthitaḥ |",
    "divy1:101": "so ’nupūrveṇa grāmanagaranigamapallipattaneṣu cañcūryamāṇo mahāsamudrataṭamanuprāptaḥ |",
    "divy1:102": "nipuṇataḥ sāmudram yānapātraṁ pratipādya mahāsamudramavatīrṇo dhanahārakaḥ |",
    "divy1:103": "so ’nuguṇena vāyunā ratnadvīpamanuprāptaḥ |",
    "divy1:104": "tena tatropaparīkṣyopaparīkṣya ratnānāṁ tad vahanaṁ pūritaṁ tadyathā tilataṇḍulakolakulatthānām |",
    "divy1:105": "so ’nuguṇena śroṇaḥ saṁsiddhayānapātro jambudvīpamanuprāptaḥ |",
    "divy1:106": "sa sārthastasminneva samudratīre āvāsitaḥ |",
    "divy1:107": "sau śroṇaḥ koṭikarṇo ’pi sārthavāho dāsakapālakāvādāya sārthamadhyādekānte ’pakramya āyaṁ vyayaṁ ca tulayitumārabdhaḥ |",
    "divy1:108": "paścāt tenāsau dāsako ’bhihitah—dāsaka, paśya sāthaḥ kiṁ karotīti |",
    "divy1:109": "sa gataḥ |",
    "divy1:110": "yāvat paśyati sthorāṁ lardayantaṁ sārtham |",
    "divy1:111": "so ’pi sthorāṁ lardayitumārabdhaḥ |",
    "divy1:112": "dāsakaḥ saṁlakṣayati—pālakaḥ sārthavāhaṁ śabdāpayiṣyati |",
    "divy1:113": "pālako ’pi saṁlakṣayati—dāsakaḥ sārthavāhaḥ śabdāpayiṣyatīti |",
    "divy1:114": "sa sārthaḥ sarātrimeva sthorāṁ lardayitvā saṁprasthitaḥ |",
    "divy1:115": "so ’pi gāḍhanidrāvaṣṭabdhaḥ śayitaḥ |",
    "divy1:116": "sa sārthastāvad gato yāvatprabhātam |",
    "divy1:117": "te kathayanti—bhavantaḥ, kva sārthavāhah? purastād gacchati |",
    "divy1:118": "purastād gatvā pṛcchanti—kva sārthavāhah? pṛṣṭhata āgacchati |",
    "divy1:119": "pṛṣṭhato gatvā pṛcchanti—kva sārthavāhah? madhye gacchati |",
    "divy1:120": "madhye gatvā pṛcchanti |",
    "divy1:121": "yāvat tatrāpi nāsti |",
    "divy1:122": "dāsakaḥ kathayati—mama buddhirutpannā—pālakaḥ sārthavāhaṁ śabdāpayiṣyati |",
    "divy1:123": "pālako ’pi kathayati—mama buddhirutpannā—dāsakaḥ sārthavāhaṁ śabdāpayiṣyati |",
    "divy1:124": "bhavantaḥ, na śobhanaṁ kṛtam yadasmābhiḥ sārthavāhaśchoritaḥ |",
    "divy1:125": "āgacchata, nivārtāmaḥ |",
    "divy1:126": "te kathayanti—bhavantaḥ, yadi vayaṁ nivartiṣyāmaḥ |",
    "divy1:127": "sarva evānayena vyasanamāpatsyāmaḥ |",
    "divy1:128": "āgacchata, kriyākāraṁ tāvat karmah—tāvanna kenacicchroṇasya koṭikarṇasya mātāpitṛbhyāmārocayitavyam yāvad bhāṇḍaṁ pratiśāmitaṁ bhavati |",
    "divy1:129": "te kriyākāraṁ kṛtvā gatāḥ |",
    "divy1:130": "śroṇasya koṭikarṇasya mātāpitṛbhyāṁ śrutam—śroṇaḥ koṭikarṇo ’bhyāgata iti |",
    "divy1:131": "te kathayanti—pṛṣṭhata āgacchati |",
    "divy1:132": "pṛṣṭhato gatvā pṛcchatah—kva sārthavāhah? purastād gacchatīti |",
    "divy1:133": "taistāvadākulīkṛtau yāvad bhāṇḍaṁ pratiśāmitam |",
    "divy1:134": "paścāt te kathayanti—amba vismṛto ’smābhiḥ sārthavāha iti |",
    "divy1:135": "tābhyāmeka āgatya kathayati—ayaṁ śroṇaḥ koṭikarṇo ’bhyāgata iti |",
    "divy1:136": "tasya tāvabhisāraṁ dattvā pratyudgatau na paśyataḥ |",
    "divy1:137": "apara āgatya kathayati—amba, diṣṭyā vardhasva, ayaṁ śroṇaḥ koṭikarṇo ’bhyāgata iti |",
    "divy1:138": "tasya tāvabhisāraṁ dattvā pratyudgatau na paśyataḥ |",
    "divy1:139": "tau na kasyacit punarapi śraddadhātumārabdhau |",
    "divy1:140": "tābhyāmudyāneṣu svakasabhādevakuleṣu cchatrāṇi vyajanāni kalaśāni upānahāni cākṣarāṇi abhilikhitāni dattāni sthāpitāni—yadi tāvacchroṇaḥ koṭikarṇo jīvati, laghu āgamaya, kṣipramāgamaya |",
    "divy1:141": "atha cyutaḥ kālagataḥ, tasyaiva gatyupapattisthānāt sthānāntaraviśeṣatāyai |",
    "divy1:142": "tau śokena rudantāvandhībhūtau |",
    "divy1:143": "|",
    "divy1:144": "śroṇaḥ koṭikarṇaḥ sārthavāho ’pi sūryāṁśubhiḥ spṛṣṭa ātāpitaḥ prativibuddho yāvat sārthaṁ na paśyati nānyatra gardabhayānameva |",
    "divy1:145": "sa taṁ gardabhayānamabhiruhya saṁprasthitaḥ |",
    "divy1:146": "rātrau ca vātena pravāyatā vālukayā mārgo vyapoḍhaḥ pithitaḥ |",
    "divy1:147": "te ca gardabhāḥ smṛtimanto gandhamāghrāyāghrāya śanairmandamandaṁ saṁprasthitāḥ |",
    "divy1:148": "sārthavāhaḥ saṁlakṣayati—kasmādete śanairmandamandaṁ gacchantīti kṛtvā pratodayaṣṭyā tāḍitāḥ |",
    "divy1:149": "te saṁbhrāntā ākulībhūtāḥ smṛtibhraṣṭā unmārgeṇa saṁprasthitāḥ, yāvadanyatamāśāṭavīṁ praviṣṭāḥ |",
    "divy1:150": "te tṛṣārtā vihvalavadanā jihvāṁ nirnāmayya gacchanti |",
    "divy1:151": "tān dṛṣṭvā tasya kāruṇyamutpannam |",
    "divy1:152": "sa saṁlakṣayati—yadi etān notsrakṣyāmi, anayena vyasanamāpatsye |",
    "divy1:153": "ko ’sau nirghṛṇahṛdayastyaktaparalokaśca ya eṣāṁ pratodayaṣṭiṁ kāye nipātayiṣyati? tena ta utsṛṣṭāh—adyāgreṇa acchinnāgrāṇi tṛṇāni bhakṣayata anavamarditāni, pānīyāni pibata anāvilāni, caturdiśaṁ ca śītalā vāyavo vāntviti |",
    "divy1:154": "sa tānutsṛjya padbhyāṁ saṁprasthitaḥ |",
    "divy1:155": "yāvat paśyati āyasaṁ nagaramuccaṁ ca pragṛhītaṁ ca |",
    "divy1:156": "tatra dvāre puruṣastiṣṭhati kālo raudrāścaṇḍo lohitākṣa udviddhapiṇḍo lohalaguḍavyagrahastaḥ |",
    "divy1:157": "sa tasya sakāśamupasaṁkrāntaḥ |",
    "divy1:158": "upasaṁkramya taṁ puruṣaṁ pṛcchati—asti atra bhoḥ puruṣa pānīyamiti |",
    "divy1:159": "sa tūṣṇīṁ vyavasthitaḥ |",
    "divy1:160": "bhūtastena pṛṣṭah—astyatra nagare pānīyamiti |",
    "divy1:161": "bhūyo ’pi sa tūṣṇīṁ vyavasthitaḥ |",
    "divy1:162": "tena sārthavāhena tatra praviśya pānīyaṁ pānīyam iti śabdo niścāritaḥ |",
    "divy1:163": "yāvat pañcamātraiḥ pretasahasrairdagdhasthūṇāsadṛśairasthiyantravaducchritaiḥ svakeśaromapraticchannaiḥ parvatodarasaṁnibhaiḥ sūcīchidropamamukhairanuparivāritaḥ śroṇaḥ koṭikarṇaḥ |",
    "divy1:164": "te kathayanti—sārthavāha kāruṇikastvam |",
    "divy1:165": "asmākaṁ tṛṣārtānāṁ pānīyamanuprayaccha |",
    "divy1:166": "sa kathayati—bhavantaḥ, ahamapi pānīyameva mṛgayāmi |",
    "divy1:167": "kuto ’ham yuṣmākaṁ pānīyamanuprayacchāmīti? te kathayanti—sārthavāha, pretanagaramidam, kuto ’tra pānīyam? adyāsmābhirdvādaśabhirvarṣaistvatsakāśātpānīyaṁ pānīyamiti śabdaḥ śrutaḥ |",
    "divy1:168": "sa kathayati—ke yūyaṁ bhavantaḥ, kena vā karmaṇā ihopapannāh? śroṇa duṣkuhakā jāmbūdvīpakā manuṣyāḥ |",
    "divy1:169": "nābhiśraddadhāsyasi |",
    "divy1:170": "ahaṁ bhavantaḥ pratyakṣadarśī, kasmānnābhiśraddadhāsye? te gāthāṁ bhāṣante— ākrośakā roṣakā vayaṁ matsariṇaḥ kuṭukuñcakā vayam |",
    "divy1:171": "dānaṁ ca na dattamaṇvapi yena vayaṁ pitṛlokamāgatāḥ (1)|",
    "divy1:172": "śroṇa gaccha, puṇyamaheśākhyastvam |",
    "divy1:173": "asti kaścit tvayā dṛṣṭaḥ pretanagaraṁ praviṣṭaḥ svastikṣemābhyāṁ nirgacchan? sa saṁprasthito yāvat tenāsau puruṣo dṛṣṭaḥ |",
    "divy1:174": "tenoktah—bhadramukha, aho bata tvayā mamārocitaṁ syāt yathedaṁ pretanagaramiti, nāhamatra praviṣṭaḥ syām |",
    "divy1:175": "sa tenoktah—śroṇa gaccha, puṇyamaheśākhyastvam, yena tvaṁ pretanagaraṁ praviśya svastikṣemābhyāṁ nirgataḥ |",
    "divy1:176": "sa saṁprasthitaḥ |",
    "divy1:177": "yāvadaparaṁ paśyati āyasaṁ nagaramuccaṁ ca pragṛhītaṁ ca |",
    "divy1:178": "tatrāpi dvāre puruṣastiṣṭhati kālaścaṇḍo lohitākṣa udviddhapiṇḍo lohalaguḍavyagrahastaḥ |",
    "divy1:179": "sa tasya sakāśamupasaṁkrāntaḥ |",
    "divy1:180": "upasaṁkramyaivamāha—bhoḥ puruṣa, asti atra nagare pānīyam? sa tūṣṇīṁ vyavasthitaḥ |",
    "divy1:181": "bhūyastena pṛṣṭah—bhoḥ puruṣa, asti atra nagare pānīyam? sa tūṣṇīṁ vyavasthitaḥ |",
    "divy1:182": "tena tatra praviśya pānīyaṁ pānīyam iti śabdaḥ kṛtaḥ |",
    "divy1:183": "anekaiḥ pretasahasrairdagdhasthūṇākṛtibhirasthiyantravaducchritaiḥ svakeśaromapraticchannaiḥ parvatodarasaṁnibhaiḥ sūcīchidropamamukhairanuparivāritaḥ |",
    "divy1:184": "śroṇa kāruṇikastvam |",
    "divy1:185": "asmākaṁ tṛṣārtānāṁ pānīyamanuprayaccha |",
    "divy1:186": "sa kathayati—ahamapi bhavantaḥ pānīyameva mṛgayāmi |",
    "divy1:187": "kuto ’ham yuṣmākaṁ pānīyaṁ dadāmīti? te kathayanti—śroṇa, pretanagaramidam |",
    "divy1:188": "kuto ’tra pānīyam? adyāsmābhirdvādaśabhirvarṣaistvatsakāśāt pānīyaṁ pānīyamiti śabdaḥ śrutaḥ |",
    "divy1:189": "sa cāha—ke yūyaṁ bhavantaḥ, kena vā karmaṇā ihopapannāh? ta ūcuh—śroṇa, duṣkuhakā jāmbudvīpakā manuṣyāḥ |",
    "divy1:190": "nābhiśraddadhāsyasi |",
    "divy1:191": "sa cāha—ahaṁ bhavantaḥ pratyakṣadarśī |",
    "divy1:192": "kasmānnābhiśraddadhāsye? te gāthāṁ bhāṣante— ārogyamadena mattakā ye dhanamogamadena mattakāḥ |",
    "divy1:193": "dānaṁ ca na dattamaṇvapi yena vayaṁ pitṛlokamāgatāḥ (2)|",
    "divy1:194": "śroṇa gaccha, puṇyakarmā tvam |",
    "divy1:195": "asti kaścit tvayā dṛṣṭaḥ śrutaḥ sa pretanagaraṁ praviśya kvastikṣemābhyāṁ jīvannirgacchan? sa saṁprasthitaḥ |",
    "divy1:196": "yāvat tenāsau puruṣo dṛṣṭaḥ |",
    "divy1:197": "sa tenoktah—bhadramukha, aho bata yadi tvayā mamārocitaṁ syād yathedaṁ pretanagaramiti, naivāhamatra praviṣṭaḥ syām |",
    "divy1:198": "sa kathayati—śroṇa gaccha, puṇyamaheśākhyastvam |",
    "divy1:199": "asti kaścit tvayā dṛṣṭaḥ śruto vā pretanagaraṁ praviśya svastikṣemābhyāṁ jīvan nirgacchan? sa saṁprasthitaḥ |",
    "divy1:200": "yāvat paśyati sūryasyāstagamanakāle vimāna, catasro ’psarasah abhirūpāḥ prāsādikā darśanīyāḥ |",
    "divy1:201": "ekaḥ puruṣo ’bhirūpo darśanīyaḥ prāsādikah aṅgadakuṇḍalavicitramālyābharaṇānulepanastābhiḥ sārdhaṁ krīḍati ramate paricārayati |",
    "divy1:202": "sa tairdūrata eva dṛṣṭaḥ |",
    "divy1:203": "te taṁ pratyavabhāṣitumārabdhāḥ |",
    "divy1:204": "svāgatam śroṇa, māsi tṛṣito bubhukṣito vā? sa saṁlakṣayati—nūnaṁ devo ’yaṁ vā nāgo vā yakṣo vā bhaviṣyati |",
    "divy1:205": "āha ca—ārya tṛṣito ’smi, bubhukṣito ’smi |",
    "divy1:206": "sa taiḥ snāpito bhojitaḥ |",
    "divy1:207": "sa tasmin vimāne tāvat sthito yāvat sūryasyābhyudgamanakālasamayaḥ |",
    "divy1:208": "sa tenoktah—śroṇa avatarasva, ādīnavo ’tra bhaviṣyati |",
    "divy1:209": "so ’vatīrya ekānte vyavasthitaḥ |",
    "divy1:210": "tataḥ paścāt sūryasyābhyudgamanakālasamaye tadvimānamantarhitam |",
    "divy1:211": "tā api apsaraso ’ntarhitāśca |",
    "divy1:212": "catvāraḥ śyāmaśabalāḥ kurkurāḥ prādurbhūtāḥ |",
    "divy1:213": "taistaṁ puruṣamavamūrdhakaṁ pātayitvā tāvat pṛṣṭavaṁśānutpāṭyotpāṭya bhikṣito yāvat sūryasyāstagamanakālasamayaḥ |",
    "divy1:214": "tataḥ paścāt punarapi tadvimānaṁ prādurbhūtam, tā apsarasaḥ prādurbhūtāḥ |",
    "divy1:215": "sa ca puruṣastābhiḥ sārdhaṁ krīḍati ramate paricārayati |",
    "divy1:216": "sa teṣāṁ sakāśamupasaṁkramya kathayati—ke yūyam, kena ca karmaṇā ihopapannāh? te procuh—śroṇa duṣkuhakā jāmbudvīpakā manuṣyāḥ |",
    "divy1:217": "nābhiśraddadhāsyasi |",
    "divy1:218": "sa cāha—ahaṁ pratyakṣadarśī, kathaṁ nābhiśraddadhāsye? śroṇa, ahaṁ vāsavagrāmake aurabhraka āsīt |",
    "divy1:219": "urabhrān praghātya praghātya māṁsaṁ vikrīya jīvikāṁ kalpayāmi |",
    "divy1:220": "āryaśca mahākātyāyano mamānukampayā āgatya kathayati—bhadramukha, aniṣṭo ’sya karmaṇaḥ phalavipākaḥ |",
    "divy1:221": "virama tvamasmāt pāpakādasaddharmāt |",
    "divy1:222": "nāhaṁ tasya vacanena viramāmi |",
    "divy1:223": "bhūyo bhūyaḥ sa māṁ vicchandayati—bhadramukha, aniṣṭo ’sya karmaṇo phalavipākaḥ |",
    "divy1:224": "virama tvamasmāt pāpakādasaddharmāt |",
    "divy1:225": "tathāpi ahaṁ na prativiramāmi |",
    "divy1:226": "sa māṁ pṛcchati—bhadramukha, kiṁ tvametānurabhrān divā praghātayasi āhosvidū rātrau? mayoktah—ārya divā, praghātayāmīti |",
    "divy1:227": "sa kathayati—bhadramukha, rātrau śīlasamādānaṁ kiṁ na gṛhṇāsi |",
    "divy1:228": "mayā tasyāntikād rātrau śīlasamādānaṁ gṛhītam |",
    "divy1:229": "yattad rātrau śīlasamādānaṁ gṛhītam, tasya karmaṇo vipākena rātrāvevaṁvidhaṁ divyaṁ sukhaṁ pratyanubhavāmi |",
    "divy1:230": "yanmayā divā urabhrāḥ praghātitāḥ, tasya karmaṇo vipākena divā evaṁvidhaṁ duḥkhaṁ pratyanubhavāmi |",
    "divy1:231": "gāthāṁ ca bhāṣate— divasaṁ paraprāṇapīḍako rātrau śīlaguṇaiḥ samanvitaḥ |",
    "divy1:232": "tasyaitatkarmaṇaḥ phalaṁ hyanubhavāmi kalyāṇapāpakam (3)|",
    "divy1:233": "śroṇa, gamiṣyasi tvaṁ vāsavagrāmakam? gamiṣyāmi |",
    "divy1:234": "tatra mama putraḥ prativasati |",
    "divy1:235": "sa urabhrān praghātya praghātya jīvikāṁ kalpayati |",
    "divy1:236": "sa tvayā vaktavyah—dṛṣṭaste mayā pitāa |",
    "divy1:237": "kathayati—aniṣṭo ’sya karmaṇaḥ phalavipākaḥ |",
    "divy1:238": "viramāsmāt pāpakādasaddharmāt |",
    "divy1:239": "bhoḥ puruṣa, tvamevaṁ kathayasi—duṣkuhakā jāmbudvīpakā manuṣyā iti |",
    "divy1:240": "nābhiśraddadhāsyati |",
    "divy1:241": "śroṇa, yadi na śraddadhāsyati, vaktavyastava pitā kathayati—asti sūnādhastāt suvarṇasya kalaśaḥ pūrayitvā sthāpitaḥ |",
    "divy1:242": "tamuddhṛtyātmānaṁ samyaksukhena prīṇaya |",
    "divy1:243": "āryaṁ ca mahākātyāyanaṁ kālena kālaṁ piṇḍakena pratipādaya, asmākaṁ ca nāṁnā dakṣiṇāmādeśaya |",
    "divy1:244": "apyevaitat karma tanutvaṁ parikṣayaṁ paryādānaṁ gacchet |",
    "divy1:245": "sa saṁprasthitaḥ |",
    "divy1:246": "yāvat sūryasyābhyudgamanakālasamaye paśyati aparaṁ vimānam |",
    "divy1:247": "tatra ekā apsarā abhirūpā darśanīyā prāsādikā, ekaśca puruṣa abhirūpo darśanīyaḥ prāsādikah aṅgadakuṇḍalavicitramālyābharaṇānulepanastayā sārdhaṁ krīḍati ramate paricārayati |",
    "divy1:248": "sa taṁ dūrata eva dṛṣṭvā pratyavabhāṣitumārabdhaḥ |",
    "divy1:249": "svāgataṁ śroṇa, mā tṛṣito ’si, mā bubhukṣito ’si vā? sa saṁlakṣayati—nūnamayaṁ devo vā nāgo vā yakṣo vā bhaviṣyati |",
    "divy1:250": "sa kathayati—tṛṣito ’smi bubhukṣitaśca |",
    "divy1:251": "sa tena snāpito bhojitaḥ |",
    "divy1:252": "sa tasmin vimāne tāvat sthito yāvat sūryasyāstaṁgamanakālasamayaḥ |",
    "divy1:253": "sa tenoktah—avatarasva, ādīnavo ’tra bhaviṣyati |",
    "divy1:254": "sa dṛṣṭādīnavo ’vatīrya ekānte ’vasthitaḥ |",
    "divy1:255": "tataḥ paścāt sūryasyāstagamanakālasamaye tadvimānamantarhitam |",
    "divy1:256": "sāpi apsarā antarhitā |",
    "divy1:257": "mahatī śatapadī prādurbhūtā |",
    "divy1:258": "tayā tasya puruṣasya kāyena kāyaṁ saptakṛtvo veṣṭayitvā tāvaduparimastiṣkaṁ bhakṣayantī sthitā, yāvat sa eva sūryasyābhyudgamanakālasamayaḥ |",
    "divy1:259": "tataḥ paścāt punarapi tadvimānaṁ prādurbhūtam |",
    "divy1:260": "sāpi apsarāḥ prādurbhūtā |",
    "divy1:261": "sa ca puruṣo ’bhirūpo darśanīyaḥ prāsādikastayā sārdhaṁ krīḍati ramate paricārayati |",
    "divy1:262": "sa tamupasaṁkramya pṛcchati—ko bhavān, kena karmaṇā ihopapannah? sa evamāha—śroṇa, duṣkuhakā jāmbūdvīpakā manuṣyāḥ, nābhiśraddadhāsyasi |",
    "divy1:263": "sa kathayati—ahaṁ pratyakṣadarśī, kasmānnābhiśraddadhāsye? sa kathayati—yadi evam, ahaṁ vāsavagrāmake brāhmaṇa āsīt pāradārikaḥ |",
    "divy1:264": "āryaśca mahākātyāyano mamānukampayā āgatya kathayati—bhadramukha, aniṣṭo ’sya karmaṇaḥ phalavipākaḥ |",
    "divy1:265": "virama tvamasmāt pāpakādasaddharmāt |",
    "divy1:266": "tasya vacanādahaṁ na prativiramāmi |",
    "divy1:267": "bhūyo bhūyaḥ sa māma vicchandayati |",
    "divy1:268": "tathaivāhaṁ tasmāt pāpakādasaddharmānna prativiramāmi |",
    "divy1:269": "sa māṁ pṛcchati—bhadramukha, paradārān kiṁ tvaṁ divā gacchasi, āhosvid rātrau? sa mayābhihitah—ārya rātrau |",
    "divy1:270": "sa kathayati—bhadramukha, divā kiṁ na śīlasamādānaṁ gṛhṇāsi? mayā tasyāntike divā śīlasamādānaṁ gṛhītam |",
    "divy1:271": "yattanmayā āryasya kātyāyanasyāntikād divā śīlasamādānaṁ gṛhītam, tasya karmaṇo vipākena divā evaṁvidhaṁ divyasukhaṁ pratyanubhavāmi |",
    "divy1:272": "yattadrātrau paradārābhigamanaṁ kṛtam, tasya karmaṇo vipākena rātrāvevaṁvidhaṁ duḥkhaṁ pratyanubhavāmi |",
    "divy1:273": "gāthāṁ ca bhāṣate— rātrau paradāramūrcchito, divasaṁ śīlaguṇaiḥ samanvitaḥ |",
    "divy1:274": "tasyaitat karmaṇaḥ phalaṁ hyanubhavāmi kalyāṇapāpakam (4)|",
    "divy1:275": "śroṇa, gamiṣyasi tvaṁ vāsavagrāmakam |",
    "divy1:276": "tatra mama putro brāhmaṇaḥ pāradārikaḥ |",
    "divy1:277": "sa vaktavyah—dṛṣṭaste mayā pitā |",
    "divy1:278": "sa kathayati—aniṣṭo ’sya karmaṇaḥ phalavipākaḥ |",
    "divy1:279": "viramāsmāt pāpakādasaddharmāt |",
    "divy1:280": "bhoḥ puruṣa, tvamevaṁ kathayasi—duṣkuhakā jāmbudvīpakā manuṣyā iti |",
    "divy1:281": "etanme kaḥ śraddadhāsyati? śroṇa yanna śraddadhāsyati, vaktavyah—tava pitrā agniṣṭomasyādhastāt suvarṇakalaśaḥ pūrayitvā sthāpitaḥ |",
    "divy1:282": "tamuddhṛtyātmānaṁ samyaksukhena prīṇaya |",
    "divy1:283": "āryaṁ ca mahākātyāyanaṁ kālena kālaṁ piṇḍakena pratipādaya |",
    "divy1:284": "asmākaṁ ca nāṁnā dakṣiṇāṁ deśaya |",
    "divy1:285": "apyevaitat karma tanutvaṁ parikṣayaṁ paryādānaṁ gacchet |",
    "divy1:286": "sa saṁprasthitaḥ |",
    "divy1:287": "yāvat paśyati vimānam |",
    "divy1:288": "tatraikā strī abhirūpā darśanīyā prāsādikā aṅgadakuṇḍalavicitramālyābharaṇānulepanā |",
    "divy1:289": "tasyāścaturṣu paryaṅkapādakeṣu catvāraḥ pretā baddhāstiṣṭhanti |",
    "divy1:290": "sā taṁ dūrata eva dṛṣṭvā pratyavabhāṣitumārabdhā—śroṇa, svāgatam |",
    "divy1:291": "mā tṛṣito ’si mā bubhukṣito ’si vā? sa saṁlakṣayati—nūnaṁ devīyaṁ vā nāgī vā yakṣī vā bhaviṣyati |",
    "divy1:292": "sa kathayati—ārye, tṛṣito ’smi bubhukṣito ’smi |",
    "divy1:293": "tayāsāvudvartitaḥ snāpita āhāro dattaḥ |",
    "divy1:294": "uktaṁ ca—śroṇa, yadi ete kiṁcinmṛgayanti, mā dāsyasīti uktvā teṣāṁ sattvānāṁ karmasvakaṭāṁ pratyakṣīkartukāmā vimānaṁ praviśyāvasthitā |",
    "divy1:295": "te mṛgayitumārabdhāh—śroṇa kāruṇikastvam |",
    "divy1:296": "bubhukṣitā vayam |",
    "divy1:297": "asmākamanuprayaccha |",
    "divy1:298": "tenaikasya kṣiptam—busaplāvī prādurbhūtā |",
    "divy1:299": "aparasya kṣiptam—ayoguḍaṁ bhakṣayitumārabdhaḥ |",
    "divy1:300": "aparasya kṣiptam—svamāṁsaṁ bhakṣayitumārabdhah—aparasya kṣiptam—pūyaśoṇitaṁ prādurbhūtam |",
    "divy1:301": "sā visragandhena nirgatā |",
    "divy1:302": "śroṇa nivāritastvaṁ mayā |",
    "divy1:303": "kasmāt tvayaiṣāṁ dattam? kiṁ kathayati—ayaṁ me svāmī, ayaṁ me putraḥ, iyaṁ me snuṣā, iyaṁ me dāsī |",
    "divy1:304": "sa āha—ke yūyam, kena vā karmaṇā ihopapannāh? tayoktam—śroṇa, duṣkuhakā jāmbudvīpakā manuṣyā iti nābhiśraddadhāsyasi |",
    "divy1:305": "ahaṁ pratyakṣadarśī kasmānnābhiśraddadhāsye? sā kathayati—ahaṁ vāsavagrāmake brāhmaṇī āsīt |",
    "divy1:306": "mayā nakṣatrarātryāṁ pratyupasthitāyāṁ praṇītamāhāraṁ sajjīkṛtam |",
    "divy1:307": "āryamahākātyāyano mamānukampayā vāsavagrāmake piṇḍāya prāvikṣat |",
    "divy1:308": "sa mayā dṛṣṭaḥ kāyaprāsādikaścittaprāsādikaḥ |",
    "divy1:309": "cittamabhiprasannaṁ dṛṣṭvā sa mayā prasādajātayā piṇḍakena pratipāditaḥ |",
    "divy1:310": "tasyā mama buddhirutpannā—svāminamanumodayāmi, prāmodyamutpādayiṣyatīti |",
    "divy1:311": "sa snātvā āgataḥ |",
    "divy1:312": "mayoktam—āryaputra, anumodasva, mayāryo mahākātyāyanaḥ piṇḍakena pratipāditaḥ |",
    "divy1:313": "sa ruṣito yāvad brāhmaṇānāṁ na dīyate, jñātīnāṁ vā jñātipūjā na kriyate, tāvattvayā tasmai muṇḍakāya śramaṇakāyāgrapiṇḍakaṁ dattam? so ’marṣajātaḥ kathayati—kasmāt sa muṇḍakaḥ śramaṇako busaplāvīṁ na bhakṣayatīti? tasya karmaṇo vipākenāyaṁ busaplāvīṁ bhakṣayati |",
    "divy1:314": "mama buddhirutpannā—putramapi anumodayāmi, prāmodyamutpādayiṣyatīti |",
    "divy1:315": "so ’pi mayoktah—putra, anumodasva, mayāryo mahākātyāyanaḥ piṇḍakena pratipāditaḥ |",
    "divy1:316": "so ’pi ruṣito yāvad brāhmaṇānāṁ na dīyate, jñātīnāṁ vā jñātipūjā na kriyate, tāvattvayā tasmai muṇḍakāya śramaṇakāyāgrapiṇḍaṁ dattam? so ’pi amarṣajātaḥ kathayati—kasmāt sa muṇḍakaḥ śramaṇako ’yoguḍaṁ na bhakṣayatīti? tasya karmaṇo vipākenāyamayoguḍaṁ bhakṣayati |",
    "divy1:317": "nakṣatrarātryāṁ pratyupasthitāyāṁ mama jñātayaḥ praheṇakāni preṣayanti |",
    "divy1:318": "tāni ahaṁ snuṣāyāḥ samarpayāmi |",
    "divy1:319": "sā praṇītāni praheṇakāni bhakṣayitvā mama lūhāni upanāmayati |",
    "divy1:320": "ahaṁ teṣāṁ jñātīnāṁ saṁdiśāmi—kiṁ nu yūyaṁ durbhikṣe yathā lūhāni praheṇakāni preṣayata? te mama saṁdiśanti—na vayaṁ lūhāni preṣayāmaḥ, api tu praṇītānyeva praheṇakāni preṣayāmaḥ |",
    "divy1:321": "mayā snuṣābhihitā—vadhūke, mā tvaṁ praṇītāni praheṇakāni bhakṣayitvāsmakaṁ lūhāni upanāmayasi? sā kathayati—kiṁ svamāṁsaṁ na bhakṣayati yā tvadīyāni praheṇakāni bhakṣayatīti? iyaṁ tasya karmaṇo vipākena svamāṁsāni bhakṣayati |",
    "divy1:322": "nakṣatrarātryāṁ pratupasthitāyāṁ praṇītāni praheṇakāni dattvā jñātīnāṁ preṣayāmi |",
    "divy1:323": "sā dārikā tāni praṇītāni praheṇakāni mārge ’ntarbhakṣayitvā teṣāṁ lūhāni upanāmayati |",
    "divy1:324": "te mama saṁdiśanti—kiṁ nu tvaṁ durbhikṣe yathā lūhāni asmākaṁ praheṇakāni preṣayasi? ahaṁ teṣāṁ saṁdiśāmi—nāhaṁ lūhāni perṣayāmi, api tu praṇītānyevāhaṁ preṣayāmīti |",
    "divy1:325": "mayā dārikābhihitā—dārike, mā tvaṁ praṇītāni praheṇakāni bhakṣayitvā teṣāṁ lūhāni upanāmayasi |",
    "divy1:326": "sā kathayati—kiṁ nu pūyaśoṇitaṁ na bhakṣayati, yā tvadīyāni praheṇakāni bhakṣayatīti? tasya karmaṇo vipākeneyaṁ pūyaśoṇitaṁ bhakṣayati |",
    "divy1:327": "mama buddhirutpannā—tatra pratisaṁdhiṁ gṛhṇīyām yatraitān sarvān svakaṁ svakaṁ karmaphalaṁ paribhuñjānān paśyeyamiti |",
    "divy1:328": "yayā mayāryamahākātyāyanaṁ piṇḍakena pratipādya praṇīte trāyastriṁśe devanikāye upapattavyam, sāhaṁ mithyāpraṇidhānavaśāt pretamaharddhikā saṁvṛttā |",
    "divy1:329": "śroṇa, gamiṣyasi tvaṁ vāsavagrāmakam? tatra mama duhitā veśyaṁ vāhayati |",
    "divy1:330": "sā tvayā vaktavyā—dṛṣṭāste mayā pitā mātā bhrātā bhrāturjāyā dāsī |",
    "divy1:331": "te kathayanti—aniṣṭo ’sya karmaṇaḥ phalavipākaḥ |",
    "divy1:332": "viramāsmādasaddharmāt |",
    "divy1:333": "bhagini, tvameva kathayasi—duṣkuhakā jāmbudvīpakā manuṣyāḥ, nābhiśraddadhāsyanti |",
    "divy1:334": "śroṇa, yadi na śraddadhāsyati, vaktavyā—tava paurāṇe paitṛke vāsagṛhe catvāro lohasaṁghāṭāḥ suvarṇasya pūrṇāstiṣṭhanti, madhye ca sauvarṇadaṇḍakamaṇḍaluḥ |",
    "divy1:335": "te kathayanti—tamuddhṛtyātmānaṁ samyaksukhena prīṇaya, āryaṁ ca mahākātyāyanaṁ kālena kālaṁ piṇḍakena pratipādaya, asmākaṁ ca nāṁnā dakṣiṇāmādeśaya |",
    "divy1:336": "apyevaitat karma tanutvaṁ parikṣayaṁ paryādānaṁ gacchet |",
    "divy1:337": "tena tasyāḥ pratijñātam |",
    "divy1:338": "evaṁ tasya paribhramato dvādaśa varṣā atikrāntāḥ |",
    "divy1:339": "|",
    "divy1:340": "tayoktah—śroṇa, gamiṣyasi tvaṁ vāsavagrāmakam? bhagini, gamiṣyāmi |",
    "divy1:341": "sa tasminneva vimāne uṣitaḥ |",
    "divy1:342": "tayā teṣāmeva pretānāmājñā dattā—bhavanto gacchata, śroṇaṁ koṭikarṇaṁ suptameva vāsavagrāmake paitṛke udyāne sthāpayitvā āgacchata |",
    "divy1:343": "sa tairvāsavagrāmake paitṛke udyāne sthāpitaḥ |",
    "divy1:344": "sa prativibuddho yāvat paśyati ghaṇṭāchatrāṇi vyajanāni, akṣarāṇi likhitāni—yadi tāvacchroṇaḥ koṭikarṇo jīvati, laghvāgamanāya, kṣipramāgamanāya, cyutaḥ kālagato gatyupapattisthānāt sthānāntaraviśeṣatāyai |",
    "divy1:345": "sa saṁlakṣayati—yadi ahaṁ mātāpitṛbhyāṁ mṛta eva gṛhītaḥ, kasmādbhūyo ’haṁ gṛhaṁ praviśāmi? gacchāmi, ārya mahākātyāyanasyāntikāt pravrajāmīti |",
    "divy1:346": "atha śroṇaḥ koṭikarṇo yenāyuṣmān mahākātyāyanastenopasaṁkrāntaḥ |",
    "divy1:347": "adrākṣīdāyuṣmān mahākatyāyanaḥ śroṇaṁ koṭikarṇaṁ dūrādeva |",
    "divy1:348": "dṛṣṭvā ca punaḥ śroṇaṁ koṭikarṇamidamavocat—ehi śroṇa, śvāgataṁ te |",
    "divy1:349": "dṛṣṭaste śroṇa ayaṁ lokaḥ paraśca lokah? sa kathayati—dṛṣṭo bhadanta mahakātyāyana |",
    "divy1:350": "labheyāhaṁ bhadanta mahākātyāyana svākhyāte dharmavinaye pravrajyāmupasampadaṁ bhikṣubhāvam |",
    "divy1:351": "careyamahaṁ bhavato ’ntike brahmacaryam |",
    "divy1:352": "sa āryeṇoktah—śroṇa, tāṁ tāvat pūrvikāṁ pratijñāṁ paripūraya |",
    "divy1:353": "yathāgṛhītān saṁdeśān samarpayeti |",
    "divy1:354": "sa tasyairabhrikasya sakāśamupasaṁkrāntaḥ |",
    "divy1:355": "viramāsmādasaddharmāt |",
    "divy1:356": "bhoḥ puruṣa, adya mama piturdvādaśavarṣāṇi kālagatasya |",
    "divy1:357": "asti kaścid dṛṣṭaḥ paralokāt punarāgacchan? bhadramukha, eṣo ’hamāgataḥ |",
    "divy1:358": "nāsau śraddadhāti |",
    "divy1:359": "bhadramukha, yadi na śraddadhāsi, sa tava pitā kathayati—asti sūnādhastāt suvarṇasya kalaśaḥ |",
    "divy1:360": "pūrṇastiṣṭhati |",
    "divy1:361": "tamuddhṛtyātmānaṁ samyaksukhena prīṇaya |",
    "divy1:362": "āryaṁ ca mahākātyāyanaṁ kālena kālaṁ piṇḍakena pratipādaya, asmākaṁ ca nāṁnā dakṣiṇāmādeśaya |",
    "divy1:363": "apyevaitat karma tanutvaṁ parikṣayaṁ paryādāya gacchet |",
    "divy1:364": "sa saṁlakṣayati—na kadācidevaṁ mayā śrutapūrvam |",
    "divy1:365": "paśyāmi, saced bhūtaṁ bhaviṣyati, sarvametat satyam |",
    "divy1:366": "tena gatvā khanitam |",
    "divy1:367": "yāvat tat sarvaṁ tat tathaiva |",
    "divy1:368": "tenābhiśraddadhātam |",
    "divy1:369": "tataḥ paścāt sa pāradārikāsya sakāśamupasaṁkrāntaḥ |",
    "divy1:370": "upasaṁkramya kathayati—bhadramukha, dṛṣṭaste mayā pitā |",
    "divy1:371": "sa kathayati—aniṣṭo ’sya karmaṇaḥ phalavipākaḥ |",
    "divy1:372": "viramāsmāt pāpakādasaddharmāt |",
    "divy1:373": "sa kathayati—bhoḥ puruṣa, adya mama piturdvādaśa varṣāṇi kālaṁ gatasya |",
    "divy1:374": "asti kaścit tvayā dṛṣṭaḥ paralokaṁ gatvā punarāgacchan? bhadramukha, eṣo ’hamāgataḥ |",
    "divy1:375": "nāsau śraddadhāti |",
    "divy1:376": "sa cāaha—bhadramukha, sacennābhiśraddadhāsi, tava pitrā agniṣṭomasyādhastāt suvarṇasya kalaśaḥ pūrayitvā sthāpitaḥ |",
    "divy1:377": "sa kathayati—tamuddhṛtyātmānaṁ samyaksukhena prīṇaya, āryaṁ ca mahākātyāyanaṁ kālena kālaṁ piṇḍakena pratipādaya, asmākaṁ ca nāṁnā dakṣiṇāmādeśaya |",
    "divy1:378": "apyevaitat karma tanutvaṁ parikṣayaṁ paryādānaṁ gacchet |",
    "divy1:379": "sa saṁlakṣayati—na kadācidetanmayā śrutapūrvam |",
    "divy1:380": "paśyāmi, saced bhūtaṁ bhaviṣyati, sarvametat satyam |",
    "divy1:381": "tena gatvā khanitam |",
    "divy1:382": "yāvat tatsarvaṁ tattathaiva |",
    "divy1:383": "tenābhiśraddadhātam |",
    "divy1:384": "sa tasyā veśyāyāḥ sakāśamupasaṁkrāntaḥ |",
    "divy1:385": "upasaṁkramya kathayati—bhagini, dṛṣṭāste mayā mātā pitā bhrātā bhrāturjāyā dāsī |",
    "divy1:386": "te kathayanti—aniṣṭo ’sya karmaṇaḥ phalavipākaḥ |",
    "divy1:387": "viramāsmāt pāpakādasaddharmāt |",
    "divy1:388": "sā kathayati—bhoḥ puruṣa, mama mātāpitrordvādaśa varṣāṇi kālagatayoḥ |",
    "divy1:389": "asti kaścit tvayā dṛṣṭaḥ paralokaṁ gatvā punarāgacchan? sa kathayati—eṣo ’hamāgataḥ |",
    "divy1:390": "sā na śraddadhāti |",
    "divy1:391": "sa kathayati—bhagini, sacennābhiśraddadhāsi, tava paurāṇe paitṛke vāsagṛhe catasro lohasaṁghāṭāḥ suvarṇapūrṇāstiṣṭhanti, madhye ca sauvarṇadaṇḍakamaṇḍaluḥ |",
    "divy1:392": "te kathayanti—tamuddhṛtyātmānaṁ samyaksukhena prīṇaya, āryaṁ ca mahākātyāyanaṁ kālena kālaṁ piṇḍakena pratipādaya, asmākaṁ ca nāṁnā dakṣiṇāmādeśaya |",
    "divy1:393": "apyevaitat karma tanutvaṁ parikṣayaṁ paryādānaṁ gacchet |",
    "divy1:394": "sā saṁlakṣayati—na kadācinmayā śrutapūrvam |",
    "divy1:395": "paśyāmi, saced bhūtaṁ bhaviṣyati, sarvametat satyam |",
    "divy1:396": "tayā gatvā khanitam |",
    "divy1:397": "yāvat tat sarvaṁ tattathaiva |",
    "divy1:398": "tayābhiśraddadhātam |",
    "divy1:399": "śroṇaḥ koṭikarṇaḥ saṁlakṣayati—sarvo ’yaṁ lokaḥ suvarṇasya śraddadhāti, na tu kaścinmama śraddhayā gacchatīti |",
    "divy1:400": "tena vaipuṣpitam |",
    "divy1:401": "śiśutve suvarṇena daśanā baddhāḥ |",
    "divy1:402": "tayāsau pratyabhijñātaḥ |",
    "divy1:403": "syādāryaḥ śroṇaḥ koṭikarṇa eva te bhaginījanaḥ saṁjānate(?) |",
    "divy1:404": "tayā gatvā tasya mātāpitṛbhyāmārocitam |",
    "divy1:405": "amba tāta koṭikarṇo ’bhyāgata iti |",
    "divy1:406": "anekaisteṣāmārocitam |",
    "divy1:407": "te na kasyacit śraddhayā gacchanti |",
    "divy1:408": "te kathayanti—putri tvamapyasmākamutprāsayasi |",
    "divy1:409": "yāvadasau svayameva gataḥ |",
    "divy1:410": "tena dvārakoṣṭhake sthitvotkāśanaśabdaḥ kṛtaḥ |",
    "divy1:411": "hiraṇyasvaro ’sau mahātmā |",
    "divy1:412": "tasya śabdena sarvaṁ gṛhamāpūritam |",
    "divy1:413": "sa taiḥ svareṇa pratyabhijñātaḥ |",
    "divy1:414": "te kaṇṭhe pariṣvajya ruditumārabdhau |",
    "divy1:415": "teṣāṁ bāṣpeṇa paṭalāni sphuṭitāni |",
    "divy1:416": "draṣṭumārabdhau |",
    "divy1:417": "sa kathayati—amba tāta anujānīdhvam |",
    "divy1:418": "pravrajiṣyāmi samyageva śraddhayā agārādanagārikām |",
    "divy1:419": "tau kathayatah—putra āvāṁ tvadīyena śokena rudantāvandhībhūtau |",
    "divy1:420": "idānīṁ tvāmevāgamya cakṣuḥ pratilabdham |",
    "divy1:421": "yāvadāvāṁ jīvāmaḥ, tāvanna pravrajitavyam |",
    "divy1:422": "yadā kālaṁ kariṣyāmaḥ, tadā pravrajiṣyasi |",
    "divy1:423": "tenāyuṣmato mahākātyāyanasyāntikāddharmaṁ śrutvā srotāpattiphalaṁ sākṣātkṛtam, mātāpitarau ca śaraṇagamanaśikṣāpadeṣu pratiṣṭhāpitau |",
    "divy1:424": "āgamacatuṣṭayamadhītam, sakṛdāgāmiphalaṁ sākṣātkṛtam |",
    "divy1:425": "mātāpitarau satyeṣu pratiṣṭhāpitau |",
    "divy1:426": "|",
    "divy1:427": "apareṇa samayena tasya mātāpitarau kālagatau |",
    "divy1:428": "sa taṁ dhanajātaṁ dīnānāthakṛpaṇebhyo dattvā daridrānadaridrān kṛtvā yenāyuṣmān mahākātyāyanastenopasaṁkrāntaḥ |",
    "divy1:429": "upasaṁkramyāyuṣmato mahākātyāyanasya pādau śirasā vanditvā ekānte ’sthāt |",
    "divy1:430": "ekānte sthitaḥ śroṇaḥ koṭikarṇa āyuṣmantaṁ mahākātyāyanamidamavocat—labheyāhamāryamahākātyāyana svākhyāte dharmavinaye pravrajyām, yāvaccareyāhaṁ bhagavato ’ntike brahmacaryam |",
    "divy1:431": "sa āyuṣmatā mahākātyāyanena pravrajitaḥ |",
    "divy1:432": "tena pravrajya mātṛkādhītā, anāgāmiphalaṁ sākṣātkṛtam |",
    "divy1:433": "asmāt parāntakeṣu janapadeṣvalpabhikṣukam |",
    "divy1:434": "kṛcchreṇa deśavargo gaṇaḥ paripūryate |",
    "divy1:435": "sa traimāsīṁ śrāmaṇero dhāritaḥ |",
    "divy1:436": "dharmatā khalu yathā buddhānāṁ bhagavatāṁ śrāvakāṇāṁ dvau saṁnipātau bhavataḥ |",
    "divy1:437": "yaccāṣāḍhyāṁ varṣopanāyikāyām yacca kārtikyāṁ pūrṇamāsyām |",
    "divy1:438": "tatra ye āṣāḍhyāṁ varṣopanāyikāyāṁ saṁnipatanti, te tāṁstānuddeśayogamanasikārānudgṛhya paryavāpya tāsu grāmanagaranigamarāṣṭrarājadhānīṣu varṣāmupagacchanti |",
    "divy1:439": "ye kārtikyāṁ paurṇamāsyāṁ saṁnipatanti, te yathādhigatamārocayanti, uttare ca paripṛcchanti sūtrasya vinayasya mātṛkāyāḥ |",
    "divy1:440": "evameva mahāśrāvakāṇāmapi |",
    "divy1:441": "atha ye āyuṣmato mahākātyāyanasya sārdhaṁvihāryantevāsikā bhikṣavas tāṁstānuddeśayogamanasikāraviśeṣān gṛhya paryavāpya tāsu tāsu grāmanagaranigamarāṣṭrarājadhānīṣu varṣāmupagatāḥ, te trayāṇāṁ vārṣikāṇāṁ māsānāmatyayāt kṛtacīvarā niṣṭhitacīvarāḥ samādāya pātracīvaram yenāyuṣmān mahākātyāyanastenopasaṁkrāntāḥ |",
    "divy1:442": "upasaṁkramyāyuṣmato mahākātyāyanasya pādau śirasā vanditvaikānte niṣaṇṇāḥ |",
    "divy1:443": "ekānte niṣadya yathādhigatamārocayanti, uttare ca paripṛcchanti |",
    "divy1:444": "deśavargo gaṇaḥ paripūrṇaḥ |",
    "divy1:445": "sa tenopasampāditaḥ |",
    "divy1:446": "tena tṛtīyapiṭakamadhītam |",
    "divy1:447": "sarvakleśaprahāṇādarhattvaṁ sākṣātkṛtam |",
    "divy1:448": "arhan saṁvṛttas traidhātukavītarāgo yāvad abhivādyaśca saṁvṛttaḥ |",
    "divy1:449": "|",
    "divy1:450": "athāyuṣmato mahākātyāyanasya sārdhaṁvihāryantevāsikā āyuṣmantaṁ mahākātyāyanam yāvattāvat paryupāsyāyuṣmantaṁ mahākātyāyanamidamavocan—dṛṣṭo ’smābhirupādhyāyaḥ paryupāsitaśca |",
    "divy1:451": "gacchāmo vayam, bhagavantaṁ paryupāsiṣyāmahe |",
    "divy1:452": "sa cāha—vatsā evaṁ kurudhvam |",
    "divy1:453": "draṣṭavyā eva paryupāsitavyā eva hi tathāgatā arhantaḥ samyaksambuddhāḥ |",
    "divy1:454": "tena khalu punaḥ samayena śroṇaḥ koṭikarṇastasyāmeva parṣadi saṁniṣaṇṇo ’bhūt saṁnipatitaḥ |",
    "divy1:455": "athāyuṣmāñ śroṇaḥ koṭikarṇa utthāyāsanād ekāṁsamuttarāsaṅgaṁ kṛtvā dakṣiṇaṁ jānumaṇḍalaṁ pṛthivyāṁ pratiṣṭhāpya yenāyuṣmān mahākātyāyanastenāñjaliṁ kṛtvā praṇamyāyuṣmantaṁ mahākātyāyanamidamavocat—dṛṣṭo mayopādhyāyānubhāvena sa bhagavān dharmakāyena, no tu rūpakāyena |",
    "divy1:456": "gacchāmi upādhyāya, rūpakāyenāpi taṁ bhagavantaṁ drakṣyāmi |",
    "divy1:457": "sa āha—evaṁ vatsa kuruṣva |",
    "divy1:458": "durlabhadarśanā hi vatsa tathāgatā arhantaḥ samyaksambuddhās tadyathā audumbarapuṣpam |",
    "divy1:459": "asmākaṁ ca vacanena bhagavataḥ pādau śirasā vandasva, alpābādhatāṁ ca yāvat sukhasparśavihāratāṁ ca |",
    "divy1:460": "pañca praśnāṁśca pṛccha—asmāt parāntakeṣu bhadanta janapadeṣu alpabhikṣukam |",
    "divy1:461": "kṛcchreṇa daśavargagaṇaḥ paripūryate |",
    "divy1:462": "tatrāsmābhiḥ kathaṁ pratipattavyam? kharā bhūmī gokaṇṭakā dhānāḥ |",
    "divy1:463": "asmākamaparāntakeṣu janapadeṣu idamevamrūpamāstaraṇaṁ pratyāstaraṇaṁ tadyathā avicarma gocarma cchāgacarma |",
    "divy1:464": "tadanyeṣu janapadeṣu idamevamrūpamāstaraṇaṁ pratyāstaraṇaṁ tadyathā erako merako jandurako mandurakaḥ |",
    "divy1:465": "evamevāsmāt parāntakeṣu janapadeṣvidamevamrūpamāstaraṇaṁ pratyāstaraṇaṁ tadyathā avicarma pūrvavat |",
    "divy1:466": "udakastabdhikā manuṣyāḥ snātopavicārāḥ |",
    "divy1:467": "bhikṣurbhikṣoścīvarakāni preṣayati itaścyutāni tatrāsamprāptāni kasyaitāni naiḥsargikāni |",
    "divy1:468": "adhivāsayati āyuṣmāñchroṇaḥ koṭikarṇa āyuṣmato mahākātyāyanasya tūṣṇībhāvena |",
    "divy1:469": "athāyuṣmāñchroṇaḥ koṭikarṇas tasyā eva rātreratyayāt pūrvāhṇe nivāsya pātracīvaramādāya vāsavagrāmakaṁ piṇḍāya prāvikṣat |",
    "divy1:470": "yāvadanupūrveṇa śrāvastīmanuprāptaḥ |",
    "divy1:471": "athāyuṣmāñchroṇaḥ koṭikarṇaḥ pātracīvaraṁ pratisāmayya pādau prakṣālya yena bhagavāṁstenopasaṁkrāntaḥ |",
    "divy1:472": "upasaṁkramyaikānte niṣaṇṇaḥ |",
    "divy1:473": "tatra bhagavānāyuṣmantamānandamāmantrayate sma—gaccha ānanda tathāgatasya śroṇasya ca koṭikarṇasyaikavihāre mañcaṁ prajñāpaya |",
    "divy1:474": "evaṁ bhadanteti āyuṣmānānandastathāgatasya śroṇasya ca koṭikarṇasya yāvat prajñāpya yena bhagavāṁstenopasaṁkrāntaḥ |",
    "divy1:475": "upasaṁkramya bhagavantamidamavocat—prajñapto bhadanta tathāgatasya śroṇasya koṭikarṇasya vihārastenopasaṁkrāntaḥ, yāvadvihāraṁ praviśya niṣaṇṇaḥ |",
    "divy1:476": "yāvat paśyati smṛtiṁ pratimukhamupasthāpya |",
    "divy1:477": "athāyuṣmānapi śroṇaḥ koṭikarṇo bahirvihārasya pādau prakṣālya vihāraṁ praviśya niṣaṇṇaḥ paryaṅkamābhujya yāvat pratimukhaṁ smṛtimupasthāpya |",
    "divy1:478": "tāṁ khalu rātriṁ bhagavān āyuṣmāṁśca śroṇaḥ koṭikarṇa āryeṇa tūṣṇībhāvenādhivāsitavān |",
    "divy1:479": "atha bhagavān rātryāḥ pratyūṣasamaye āyuṣmantaṁ śroṇaṁ koṭikarṇamāmantrayate sma—pratibhātu te śroṇa dharmo yo mayā svayamabhijñāyābhisambudhyākhyātaḥ |",
    "divy1:480": "athāyuṣmāñ śroṇo bhagavatā kṛtāvakāśah asmāt parāntikayā guptikayā udānāt pārāyaṇāt satyadṛṣṭaḥ śailagāthā munigāthā arthavargīyāṇi ca sūtrāṇi vistareṇa svareṇa svādhyāyaṁ karoti |",
    "divy1:481": "atha bhagavāñchroṇasya koṭikarṇasya kathāparyavasānaṁ viditvā āyuṣmantaṁ śroṇaṁ koṭikarṇamidamavocat—sādhu sādhu śroṇa, madhuraste dharmo bhāṣitaḥ praṇītaśca, yo mayā svayamabhijñāyābhisambudhyākhyātaḥ |",
    "divy1:482": "athāyuṣmataḥ śroṇasya koṭikarṇasyaitadabhavat—ayaṁ me kālo bhagavata upādhyāyasya vacasārocayitumiti viditvotthāyāsanād yāvad bhagavantaṁ praṇamyedamavocat—asmāt parāntakeṣu janapadeṣu vāsavagrāmake bhadantamahākātyāyanaḥ prativasati, yo me upādhyāyaḥ |",
    "divy1:483": "sa bhagavataḥ pādau śirasā vandate alpābādhatāṁ ca pṛcchati yāvat sparśavihāratāṁ ca |",
    "divy1:484": "pañca ca praśnān pṛcchati vistareṇoccārayitavyāni |",
    "divy1:485": "atha bhagavāñcchroṇaṁ koṭikarṇamidamavocat—akālaṁ te śroṇa praśnavyākaraṇāya |",
    "divy1:486": "saṁghamelakas tatra kālo bhaviṣyati praśnasya vyākaraṇāya |",
    "divy1:487": "atha bhagavān kālyamevotthāya purastādbhikṣusaṁghasya prajñapta evāsane niṣaṇṇaḥ |",
    "divy1:488": "athāyuṣmāñcchroṇaḥ koṭikarṇo yena bhagavāṁstenopasaṁkramya bhagavataḥ pādau śirasā vanditvaikānte ’sthāt |",
    "divy1:489": "ekāntasthito bhagavantamidamavocat—asmāt parāntakeṣu janapadeṣu vāsavagrāmake bhadantamahākāyāyanaḥ prativasati, yo me upādhyāyaḥ |",
    "divy1:490": "sa bhagavataḥ pādau śirasā vandate alpābādhatāṁ ca pṛcchati yāvat sparśavihāratāṁ ca |",
    "divy1:491": "pañca ca praśnāti vistareṇoccārayitavyāni yathāpūrvamuktāni yāvat kasya naiḥsargikāni |",
    "divy1:492": "bhagavānāha—tasmādanujānāmi |",
    "divy1:493": "pratyantimeṣu janapadeṣu vinayadharapañcamenopasampadā, sadā snātaḥ, ekapalāśike upānahe dhārayitavye na dvipuṭāṁ na tripuṭām |",
    "divy1:494": "sā cet kṣayadharmiṇī bhavati, tāṁ tyaktvā punar navā grahītavyā |",
    "divy1:495": "bhikṣurbhikṣoścīvarakāni preṣayati itaścyutāni tatrāsamprāptāni na kasyacinnaiḥsargikāṇi |",
    "divy1:496": "āyuṣmān upālī buddhaṁ bhagavantaṁ pṛcchati—yaduktaṁ bhadanta bhagavatā pratyantimeṣu janapadeṣu vinayadharapañcamenopasampadam, tatra katamo ’ntaḥ katamaḥ pratyantah? pūrveṇopāli puṇḍavardhanaṁ nāma nagaram, tasya pūrveṇa puṇḍakakṣo nāma parvataḥ, tataḥ pareṇa pratyantaḥ |",
    "divy1:497": "dakṣiṇena śarāvatī nāma nagarī, tasyāḥ pareṇa sarāvatī nāma nadī, so ’ntaḥ, tataḥ pareṇa pratyantaḥ |",
    "divy1:498": "paścimena sthūṇopasthūṇakau brāmaṇagrāmakau, so ’ntaḥ, tataḥ pareṇa pratyantaḥ |",
    "divy1:499": "uttareṇa uśīragiriḥ so ’ntaḥ, tataḥ pareṇa pratyantaḥ |",
    "divy1:500": "|",
    "divy1:501": "kiṁ bhadanta āyuṣmatā śroṇena koṭikarṇena karma kṛtamiti vistaraḥ |",
    "divy1:502": "bhagavānāha—bhūtapūrvam yāvat kāśyapo nāma tathāgato ’rhan samyaksambuddho bhagavāñ śāstā loka utpannaḥ |",
    "divy1:503": "tena khalu samayena vārāṇasyāṁ dvau jāyāpatikau |",
    "divy1:504": "tābhyāṁ kāśyapasya samyaksambuddhasyāntike śaraṇagamanaśikṣāpadāni udgṛhītāni |",
    "divy1:505": "yadā kāśyapaḥ samyaksambuddhaḥ sakalaṁ buddhakāryaṁ kṛtvā nirupadhiśeṣu nirvāṇadhātau parinirvṛtaḥ, tasya rājñā kṛkinā catūratnamayaṁ caityaṁ kāritaṁ samantādyojanamuccatvena |",
    "divy1:506": "tena tatra khaṇḍasphuṭapratisaṁskaraṇāya ye pūrvanagaradvāre karapratyāyā uttiṣṭhante, te tasmin stūpe ’nupradattāḥ |",
    "divy1:507": "yadā kṛkī rājā kālagataḥ, tasya putraḥ sujāto nāṁnā sa rājye pratiṣṭhāpitaḥ |",
    "divy1:508": "tasyāmātyaiḥ stokāḥ karapratyāyā upanāmitāḥ |",
    "divy1:509": "so ’mātyānāmantrayate—kiṁkāraṇamasmākaṁ bhavadbhiḥ stokakarapratyāyā upanāmitāh? kimasmākaṁ vijite karapratyāyā nottiṣṭhante? te kathayanti—deva, kutaḥ karapratyāyā prajñāpitāḥ |",
    "divy1:510": "yadi devo ’nujānīyāt, te vayaṁ tān karapratyāyān samucchindāmaḥ |",
    "divy1:511": "sa kathayati—bhavantaḥ, yanmama pitrā kṛtam, devakṛtaṁ na tu brahmakṛtaṁ tat |",
    "divy1:512": "te saṁlakṣayanti—yadi devo ’nujānīte, vayaṁ tathā kariṣyāmo yathā svayameva te karapratyāyā notthāsyanti |",
    "divy1:513": "taiḥ sa dvāre baddhvā sthāpitaḥ |",
    "divy1:514": "na bhūyaḥ karapratyāyā utthiṣṭhante |",
    "divy1:515": "tasmin stūpe caṭitakāni prādurbhūtāni |",
    "divy1:516": "tau jāyāpatī vṛddhībhūtau tatraiva stūpe parikarma kurvāṇau tiṣṭhataḥ |",
    "divy1:517": "uttarāpathāt sārthavāhah paṇyamādāya vārāṇasīmanuprāptaḥ |",
    "divy1:518": "tenāsau dṛṣṭaḥ stūpaḥ |",
    "divy1:519": "caṭitasphuṭitakaḥ prādurbhūtaḥ |",
    "divy1:520": "sa dṛṣṭvā pṛcchati—amba tāta kasyaiṣa stūpa iti |",
    "divy1:521": "tau kathayatah—kāśyapasya samyaksambuddhasya |",
    "divy1:522": "kena kāritah? kṛkinā rājñā |",
    "divy1:523": "na tena rājñāsmin stūpe khaṇḍasphuṭapratisaṁskārakaraṇāya kiṁcit prajñāptam? tau kathayatah—prajñāptam |",
    "divy1:524": "ye pūrvanagaradvāre karapratyāyāste ’smin stūpe khaṇḍasphuṭapratisaṁskaraṇāya niryātitāḥ |",
    "divy1:525": "kṛkī rājā kālagataḥ |",
    "divy1:526": "tasya putraḥ sujāto nāma, sa rājye pratiṣṭhitaḥ |",
    "divy1:527": "tena te karapratyāyāḥ samucchinnāḥ |",
    "divy1:528": "tenāsmin stūpe caṭitasphuṭitakāni prādurbhūtāni |",
    "divy1:529": "tasya ratnakarṇikā karṇe āmuktikā |",
    "divy1:530": "tena sā ratnakarṇikāvatārya tayordattā |",
    "divy1:531": "amba tāta anayā karṇikayāsmin stūpe khaṇḍasphuṭapratisaṁskāraṁ kurutamiti |",
    "divy1:532": "yāvadahaṁ paṇyaṁ visarjayitvā āgacchāmi |",
    "divy1:533": "tataḥ paścād bhūyo ’pi dāsyāmi |",
    "divy1:534": "taistāṁ vikrīya tasmin stūpe khaṇḍasphuṭitapratisaṁskāraḥ kṛtaḥ |",
    "divy1:535": "aparamutsarpitam |",
    "divy1:536": "athāpareṇa samayena sārthavāhaḥ paṇyaṁ visarjayitvā āgataḥ |",
    "divy1:537": "tena sa dṛṣṭaḥ stūpo ’secanakadarśanaḥ |",
    "divy1:538": "dṛṣṭvā ca bhūyasyā mātrayābhiprasannaḥ |",
    "divy1:539": "sa prasādajātaḥ pṛcchati—amba tāta yuṣmābhiḥ kiṁciduddhārikṛtam |",
    "divy1:540": "tau kathayatah—putra nāsmābhiḥ kiṁciduddhārikṛtam |",
    "divy1:541": "kiṁ tvaparamutsarpitaṁ tiṣṭhati |",
    "divy1:542": "tena prasādajātena yattatrāvaśiṣṭam aparaṁ ca dattvā mahatīṁ pūjāṁ kṛtvā praṇidhānaṁ ca kṛtam—anenāhaṁ kuśalamūlenāḍhye mahādhane mahābhoge kule jāyeyam |",
    "divy1:543": "evaṁvidhānāṁ ca dharmāṇāṁ lābhī syām |",
    "divy1:544": "evaṁvidhameva śāstāramārāgayeyaṁ mā virāgayeyamiti |",
    "divy1:545": "kiṁ manyadhve bhikṣavo yo ’sau sārthavāhaḥ, eṣa evāsau śroṇaḥ koṭikarṇaḥ |",
    "divy1:546": "yadanena kāśyapasya samyaksambuddhasya stūpe kārāṁ kṛtvā praṇidhānaṁ kṛtam, tasya karmaṇo vipākenāḍhye mahādhane mahābhoge kule jātaḥ |",
    "divy1:547": "mama śāsane pravrajya sarvakleśaprahāṇādarhattvaṁ sākṣātkṛtam |",
    "divy1:548": "ahamanena kāśyapena samyaksambuddhena sārdhaṁ samajavaḥ samabalaḥ samadhuraḥ samasāmānyaprāptaḥ śāstā ārāgito na virāgitaḥ |",
    "divy1:549": "iti bhikṣava ekāntakṛṣṇānāmekāntakṛṣṇo vipākaḥ, ekāntaśuklānāṁ dharmāṇāmekāntaśuklo vipākaḥ, vyatimiśrāṇāṁ vyatimiśraḥ |",
    "divy1:550": "tasmāttarhi bhikṣava ekāntakṛṣṇāni karmāṇyapāsya vyatimiśrāṇi ca, ekāntaśukleṣveva karmasvābhogaḥ karaṇīyaḥ |",
    "divy1:551": "ityevaṁ vo bhikṣavaḥ śikṣitavyam |",
    "divy1:552": "|",
    "divy1:553": "bhikṣava ūcuh—kiṁ bhadanta āyuṣmatā śroṇena koṭikarṇena karma kṛtam yasya karmaṇo vipākena dṛṣṭa eva dharme apāyā dṛṣṭāh? bhagavānāha—yadanena māturantike kharavākkarma niścāritam, tasya karmaṇo vipākena dṛṣṭa eva dharme apāyā dṛṣṭā iti |",
    "divy1:554": "|",
    "divy1:555": "idamavocadbhagavān |",
    "divy1:556": "āttamanasaste bhikṣavo bhagavato bhāṣitamabhyanandan |",
    "divy1:557": "|",
    "divy1:558": "iti śrīdivyāvadāne koṭikarṇāvadānaṁ prathamam |",
    "divy1:559": "|"
}