{
    "avs54:0": "Avadānaśatakam |",
    "avs54:1": "ṣaṣṭho vargaḥ |",
    "avs54:2": "54. śrīmatī",
    "avs54:3": "buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho rājagṛham upaniśritya viharati veṇuvane kalandakanivāpe | rājagṛhe nagare rājā bimbisāro rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca praśāntakalikalahaḍimbaḍamaraṁ taskararogāpagataṁ śālīkṣugomahiṣīsaṁpannam akhilam akaṇṭakam ekaputram iva rājyaṁ pālayati | yadā rājñā bimbisāreṇa bhagavataḥ sakāśāt satyāni dṛṣṭāni, tadā rātriṁ bhagavantam upasaṁkrāmati sārdham antaḥpureṇa | atha rājā bimbisāro ’pareṇa samayena saṁprāpte vasantakālasamaye saṁpuṣpiteṣu pādapeṣu haṁsakrauñcamayūraśukaśārikākokilajīvañjīvakanirghoṣite vanaṣaṇḍe devyā sahāntaḥpuraparivṛta udyānabhūmiṁ nirgataḥ | tatra cāntaḥpurikābhī rājā vijñaptaḥ: deva vayaṁ na śaknumo ’hanyahani bhagavantam upasaṁkramitum | tat sādhu devo ’sminn antaḥpure tathāgatasya keśanakhastūpaṁ pratiṣṭhāpayed yatra vayam asakṛtpuṣpair gandhair mālyair vilepanaiś chatrair dhvajaiḥ patākābhiḥ pūjāṁ kuryāmeti | yāvad rājñā bimbisāreṇa bhagavān vijñaptaḥ: dīyatām asmabhyaṁ keśanakhaṁ yena vayaṁ tathāgatastūpam antaḥpuramadhye pratiṣṭhāpayāma iti | yāvad bhagavatā keśanakhaṁ dattam | rājñā bimbisāreṇa mahatā satkāreṇāntaḥpurasahāyena tathāgatasya keśanakhastūpo ’ntaḥpuramadhye pratiṣṭhāpitaḥ | tatra cāntaḥpure ’ntaḥpurikā dīpadhūpapuṣpagandhamālyavilepanair abhyarcanaṁ kurvanti ||",
    "avs54:4": "yadā punā rājñā ajātaśatruṇā devadattavigrāhitena pitā dhārmiko dharmarājo jīvitād vyaparopitaḥ, svayaṁ ca rājyaṁ pratipannaḥ, tadā bhagavacchāsane sarvedeyadharmāḥ samucchinnāḥ |  kriyākāraś ca kārito na kenacit tathāgatastūpe kārāḥ kartavyā iti | yadā pañcadaśyāṁ pravāraṇā saṁvṛttā, tadā tatra keśanakhastūpe na kaścit saṁmārjanaṁ dīpadhūpapuṣpadānaṁ vā kurute | tato ’ntaḥpurikā keśanakhastūpaṁ tathāvidhaṁ rājānaṁ ca bimbisāram anusmṛtya karuṇakaruṇaṁ roditum ārabdhāḥ: hā kaṣṭaṁ dharmarājaviyogād vayaṁ puṇyāt prahīṇā iti | tatra ca śrīmatī nāmāntaḥpurikā | sā svakaṁ jīvitam agaṇayitvā buddhaguṇāṁś cānusmṛtya keśanakhastūpaṁ saṁmṛjya dīpamālām akārṣīt | yāvad ajātaśatrur upariprasādatalagataḥ tam udāram avabhāsaṁ dṛṣṭvā papraccha kim idam iti | yāvad anyayā kathitam: śrīmatyā keśanakhastūpe dīpamālā kṛteti | tataḥ śrīmatīm āhūya kathayati: kim arthaṁ rājaśāsanam atikramasīti | sā kathayati: yady api mayā tava śāsanam atikrāntam, kiṁ tu dharmarājasya mayā bimbisārasya śāsanaṁ nātikrāntam iti | tatas tena kupitena cakraṁ kṣiptvā jīvitād vyavaropitā | sā bhagavati prasannacittā kālagatā praṇīteṣu deveṣu trāyastriṁśeṣūpapannā ||",
    "avs54:5": "tatra kāle devasamitir upasthitā | atha śrīmatī devakanyā samantayojanaṁ divyaprabhāmaṇḍalāvabhāsitā devasamitim upasaṁkrāntā | tataḥ śakro devendras tam udāram avabhāsaṁ divyāṁ ca prabhāṁ samantayojanaṁ dṛṣṭvā papraccha:",
    "avs54:6": "gātraṁ kena vimṛṣṭakāñcananibhaṁ padmotpalābhaṁ tava",
    "avs54:7": "gātraśrīr atulā kṛteyam iha te dehāt prabhā niḥsṛtā |",
    "avs54:8": "vaktraṁ kena vibuddhapadmasadṛśaṁ cāmīkarābhaṁ tava",
    "avs54:9": "brūhi tvaṁ mama devate phalam idaṁ yat karmajaṁ bhujyate ||",
    "avs54:10": "devatā prāha:",
    "avs54:11": "trailokyanāthaṁ jagataḥ pradīpaṁ nirīkṣya buddhaṁ varalakṣaṇāḍhyam",
    "avs54:12": "cakāra dīpaṁ vadatāṁ varasya tamonudaṁ kleśatamonudasya ||",
    "avs54:13": "dṛṣṭvā prabhāṁ candramarīcivarṇāṁ cakāra bhāvena munau prasādam",
    "avs54:14": "prabhāṁ ca harṣāt samudīkṣya śāstuś cakre praṇāmaṁ vadatāṁ varasya ||",
    "avs54:15": "tatkarmaṇā śriyā dehaṁ rājate ’bhyadhikaṁ mama",
    "avs54:16": "jalajenduviśuddhābhaṁ vadanaṁ kāntadarśanam ||",
    "avs54:17": "śakraḥ prāha:",
    "avs54:18": "aho guṇamayaṁ kṣetraṁ sarvadoṣavivarjitam",
    "avs54:19": "yatra nyastaṁ tvayā bījam iṣṭaṁ svargopapattaye ||",
    "avs54:20": "ko nārcayet pravarakāñcanarāśigauraṁ",
    "avs54:21": "buddhaṁ viśuddhakamalāyatapatranetram",
    "avs54:22": "yatrādhikārajanitāni varāṅganānāṁ",
    "avs54:23": "rejur mukhāni kamalāyatalocanani ||",
    "avs54:24": "dharmatā khalu devaputrasya vā devakanyāyā vā aciropapannasya trīṇi cittāny utpadyante: kutaś cyutaḥ, kutropapannaḥ kena karmaṇeti | sā paśyati: manuṣyebhyaś cyutā praṇīteṣu deveṣu trāyastriṁśeṣūpapannā, bhagavato ’ntike cittaṁ prasādyeti | atha śrīmatyā devakanyāyā etad abhavat: na mama pratirūpaṁ syād yad ahaṁ paryuṣitaparivāsā bhagavantaṁ darśanāyopasaṁkrāmeyam | yanv aham aparyuṣitaparivāsā eva bhagavantaṁ darśanāyopasaṁkrāmeyam iti | atha śrīmatī devakanyā divyaprabhāvabhāsapariveṣṭitā divyānām utpalapadmakumudapuṇḍarīkamandāravāṇām utsaṅgaṁ pūrayitvā sarvaṁ veṇuvanaṁ kalandakanivāpam udāreṇāvabhāsenāvabhāsya bhagavantaṁ puṣpair avakīrya bhagavataḥ purastān niṣaṇṇā dharmaśravaṇāya | atha bhagavāñ chrīmatyā devakanyāyā āśayānuśayaṁ dhātuṁ prakṛtiṁ ca jñātvā tādṛśīṁ caturāryasatyasaṁprativedhikīṁ dharmadeśanāṁ kṛtavān, yāṁ śrutvā srīmatyā devakanyāyā viṁśatiśikharasamudgataṁ satkāyadṛṣṭiśailaṁ jñānavajreṇa bhitvā srotaāpattiphalaṁ prāptam | sā dṛṣṭasatyā trir udānam udānayati: idam asmākaṁ bhadanta na mātrā kṛtaṁ na pitrā na rājñā na devatābhir neṣṭena svajanabandhuvargeṇa na pūrvapretair na śramaṇabrāhmaṇair yad bhagavatāsmākaṁ kṛtam | ucchoṣitā rudhirāśrusamudrāḥ, laṅghitā asthiparvatāḥ, pihitāny apāyadvārāṇi, vivṛtāni svargamokṣadvārāṇi, pratiṣṭhāpitāḥ smo devamanuṣyeṣu | āha ca:",
    "avs54:25": "tavānubhāvāt pihitaḥ sughoro",
    "avs54:26": "hy apāyamārgo bahudoṣayuktaḥ |",
    "avs54:27": "apāvṛtā svargagatiḥ supuṇyā",
    "avs54:28": "nirvāṇamārgaś ca mayopalabdhaḥ ||",
    "avs54:29": "tvadāśrayāc cāptam apetadoṣaṁ",
    "avs54:30": "mayādya śuddhaṁ suviśuddhacakṣuḥ |",
    "avs54:31": "prāptaṁ ca śāntaṁ padam āryakāntaṁ",
    "avs54:32": "tīrṇā ca duḥkhārṇavapāram asmi ||",
    "avs54:33": "naravarendra narāmarapūjita",
    "avs54:34": "vigatajanmajarāmaraṇāmayaṁ",
    "avs54:35": "bhavasahasrasudurlabhadarśana",
    "avs54:36": "saphalam adya mune tava darśanam ||",
    "avs54:37": "avanamya tataḥ pralambahārā",
    "avs54:38": "caraṇau dvāv abhivandya jātaharṣā",
    "avs54:39": "parigamya ca dakṣiṇaṁ jitāriṁ",
    "avs54:40": "suralokābhimukhī divaṁ jagāma ||",
    "avs54:41": "atha śrīmatī devakanyā vaṇig iva labdhalābhaḥ, sasyasaṁpanna iva karṣakaḥ śūra iva vijitasaṁgrāmaḥ, sarvarogaparimukta ivāturo yayā vibhūtyā bhagavatsakāśam āgatā tayaiva vibhūtyā svabhavanaṁ gatā ||",
    "avs54:42": "bhikṣavaḥ pūrvarātrāpararātraṁ jāgarikāyogam anuyuktā viharanti | tair dṛṣṭo bhagavato ’ntike udāro ’vabhāsaḥ | yaṁ dṛṣṭvā saṁdigdhā bhagavantaṁ paprachuḥ: kiṁ bhagavann imāṁ rātriṁ brahmā sahāṁpatiḥ śakro devendraś catvāro lokapālā bhagavantaṁ darśanāyopasaṁkrāntāḥ? bhagavān āha: na bhikṣavo brahmā sahāṁpatir na śakro devendro nāpi catvāro lokapālā māṁ darśanāyopasaṁkrāntāḥ | api tu rājño bimbisārasya śrīmatī nāmāntaḥpurikā svajīvitam agaṇayitvā buddhaguṇāṁś cānusmṛtya tathāgatasya keśanakhastūpe dīpamālāṁ kṛtavatī | tato rājñā ajātaśatruṇā kupitena jīvitād vyavaropitā | sā mamāntike cittaṁ prasādya kālagatā praṇīteṣū deveṣu trāyastriṁśeṣūpapannā | sā asyāṁ rātrau matsakāśam upasaṁkrāntā | tasyā mayā dharmo deśitaḥ, dṛṣṭasatyā ca svabhavanaṁ gatā | tasmāt tarhi bhikṣava evaṁ śikṣitavyam: yac chāstāraṁ satkariṣyāmo gurukariṣyāmo mānayiṣyāmaḥ pūjayiṣyāmaḥ | śāstāraṁ satkṛtya gurukṛtya mānayitvā pūjayitvopaniśritya vihariṣyāmaḥ | ity evaṁ vo bhikṣavaḥ śikṣitavyam ||",
    "avs54:43": "idam avocad bhagavān | āttamanasas te bhikṣavo bhagavato bhāṣitam abhyanandan ||"
}