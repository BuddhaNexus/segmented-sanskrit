{
    "divy26:0": "",
    "divy26:1": "",
    "divy26:2": "",
    "divy26:3": "Divyāvadānam",
    "divy26:4": "",
    "divy26:5": "26. pāṁśupradānāvadānam",
    "divy26:6": "",
    "divy26:7": "yo ’sau svamāṁsatanubhiryajanāni kṛtvā tāvacciraṁ karuṇayā jagato hitāya |",
    "divy26:8": "tasya śramasya saphalīkaraṇāya santaḥ saṁmārjitaṁ śṛṇuta sāmpratabhāṣyamāṇam (1)|",
    "divy26:9": "evaṁ mayā śrutam |",
    "divy26:10": "ekasmin samaye bhagavāñ śrāvastyāṁ viharatīti sūtraṁ vaktavyam |",
    "divy26:11": "atra tāvadbhagavattathāgatavadanāṁmodharavivarapratyudgatavacanasaratsaliladhārāsampātāpanītarāgadveṣamohamadamānamāyāśāṭhyapaṅkapaṭalānāṁ śabdanyāyāditarkaśāstrārthāvalokanotpannaprajñāpradīpaprotsāritakuśāstradarśanāndhakārāṇāṁ saṁsāratṛṣṇāchedipravarasaddharmapayaḥpānaśauṇḍānāṁ gurūṇāṁ saṁnidhau sarvāvavādakaṁ mahātmānamatimāharddhikaṁ sthaviropaguptamārabhya kāṁcideva vibuddhajanamanaḥprasādakarīṁ dharmyāṁ kathāṁ samanusmariṣyāmaḥ |",
    "divy26:12": "tatra tāvadgurubhiravahitaśrotrairbhavitavyam |",
    "divy26:13": "|",
    "divy26:14": "evamanuśrūyate—yadā bhagavān parinirvāṇakālasamaye palālanāgaṁ vinīya kumbhakārīṁ caṇḍālīṁ gopālīṁ ca, teṣāṁ mathurāmanuprāptaḥ, tatra bhagavānāyuṣmantamānandamāmantrayate sma—asyāmānanda mathurāyāṁ mama varṣaśataparinirvṛtasya gupto nāma gāndhiko bhaviṣyati |",
    "divy26:15": "tasya putro bhaviṣyatyupagupto nāma alakṣaṇako buddho yo mama varṣaśatapatinirvṛtasya buddhakāryaṁ bhavi(kari)ṣyati |",
    "divy26:16": "tasyāvavādena bahavo bhikṣavaḥ sarvakleśaprahāṇādarhattvaṁ sākṣātkariṣyanti |",
    "divy26:17": "te ’ṣṭādaśahastāmāyāmena dvādaśahastāṁ vistāreṇa caturaṅgalamātrābhiḥ śaṇakābhiḥ pūjayiṣyanti |",
    "divy26:18": "eṣo ’gro me ānanda śrāvakāṇāṁ bhaviṣyatyavavādakānām yaduta upagupto bhikṣuḥ |",
    "divy26:19": "paśyasi tvamānanda dūrata eva nīlanīlāmbararājim? evaṁ bhadanta |",
    "divy26:20": "eṣa ānanda rurumuṇḍo nāma parvataḥ |",
    "divy26:21": "atra varṣaśataparinirvṛtasya tathāgatasya śāṇakavāsī nāma bhikṣurbhaviṣyati |",
    "divy26:22": "so ’tra rurumuṇḍaparvate vihāraṁ pratiṣṭhāpayiṣyati, upaguptaṁ ca pravrājayiṣyati |",
    "divy26:23": "mathurāyāmānanda naṭo bhaṭaśca dvau bhrātarau śreṣṭhinau bhaviṣyataḥ |",
    "divy26:24": "tasya naṭabhaṭiketi saṁjñā bhaviṣyati |",
    "divy26:25": "etadagraṁ me ānanda bhaviṣyati śamathānukūlānāṁ śayyāsanānām yadidaṁ naṭabhaṭikāraṇyāyatanam |",
    "divy26:26": "athāyuṣmānānando bhagavantamidamavocat—āścaryaṁ bhadanta yadīdṛśamāyuṣmānupagupto bahujanahitaṁ kariṣyati |",
    "divy26:27": "bhagavānāha—na ānanda etarhi, yathā atīte ’pyadhvani tena vinipatitaśarīreṇāpyatraiva urumuṇḍaparvate trayaḥ pārśvāḥ |",
    "divy26:28": "ekatra pradeśe pañca pratyekabuddhaśatāni prativasanti |",
    "divy26:29": "dvitīye pañcaṛṣiśatāni |",
    "divy26:30": "tṛtīye pañcamarkaṭaśatāni |",
    "divy26:31": "tatra yo ’sau pañcānāṁ markaṭaśatānām yūthapatiḥ, sa tam yūthamapahāya yatra pārśve pañca pratyekabuddhaśatāni prativasanti, tatra gataḥ |",
    "divy26:32": "tasya tān pratyekabuddhān dṛṣṭvā prasādo jātaḥ |",
    "divy26:33": "sa teṣāṁ pratyekabuddhānāṁ śīrṇaparṇāni mūlaphalāni copanāmayati |",
    "divy26:34": "yadā ca te paryaṅkenopaviṣṭā bhavanti, sa vṛddhānte praṇāmaṁ kṛtvā yāvannavāntaṁ gatvā paryaṅkenopaviśati, yāvat te pratyekabuddhāḥ parinirvṛtāḥ | sa teṣāṁ śīrṇaparṇāni mūlaphalāni copanāmayati, te na pratigṛhṇanti |",
    "divy26:35": "sa teṣāṁ cīvarakarṇikānyākarṣayati, pādau gṛhṇāti |",
    "divy26:36": "yāvat sa markaṭaścintayati—niyatamete kālagatā bhaviṣyanti |",
    "divy26:37": "tataḥ sa markaṭaḥ śocitvā paridevitvā ca dvitīyaṁ pārśvaṁ gato yatra pañca ṛṣiśatāni prativasanti |",
    "divy26:38": "te ca ṛṣayaḥ kecit kaṇḍakāpāśrayāḥ, kecidbhasmāpāśrayāḥ, kecidūrdhvahastāḥ, kecit pañcātapāvasthitāḥ |",
    "divy26:39": "sa teṣāṁ teṣāmīryāpathān vikopayitumārabdhaḥ |",
    "divy26:40": "ye kaṇḍakāpāśrayāsteṣāṁ kaṇḍakānuddharati |",
    "divy26:41": "bhasmāpāśrayāṇāṁ bhasma vidhunoti |",
    "divy26:42": "ūrdhvahastānāmadho hastaṁ pātayati |",
    "divy26:43": "pāñcātapāvasthitānāmagnimavakirati |",
    "divy26:44": "yadā ca tairīryāpatho vikopito bhavati, tadā sa teṣāmagrataḥ paryaṅkaṁ badhnāti |",
    "divy26:45": "yāvat tairṛṣibhirācāryāya niveditam |",
    "divy26:46": "tenāpi coktam—paryaṅkena tāvanniṣīdatha, yāvat tāni pañca ṛṣiśatāni paryaṅkenopaviṣṭāni |",
    "divy26:47": "te ’nācāryakā anupadeśakāḥ saptatriṁśadbodhipakṣān dharmānāmukhīkṛtya pratyekāṁ bodhiṁ sākṣātkṛtavantaḥ |",
    "divy26:48": "atha teṣāṁ pratyekabuddhānāmetadabhavat—yat kiṁcidasmābhiḥ śreyo ’vāptam, tatsarvamimaṁ markaṭamāgamya |",
    "divy26:49": "tairyāvat sa markaṭaḥ phalamūlaiḥ paripālitaḥ, kālagatasya ca taccharīraṁ gandhakāṣṭhairdhmāpitam |",
    "divy26:50": "|",
    "divy26:51": "tatkiṁ manyase ānanda? yo ’sau pañcānāṁ markaṭaśatānām yūthapatiḥ, sa eṣa upaguptaḥ |",
    "divy26:52": "tadāpi tena vinipatitaśarīreṇāpyatraivorumuṇḍe parvate bahujanahitaṁ kṛtam |",
    "divy26:53": "anāgate ’pyadhvani varṣaśataparinirvṛtasya mama atraivorumuṇḍe parvate bahujanahitaṁ kariṣyati |",
    "divy26:54": "tacca yathaivaṁ tathopadarśayiṣyāmah—yadā sthavireṇa śāṇakavāsinā urumuṇḍe parvate vihāraḥ pratiṣṭhāpitaḥ, samanvāharati—kimasau gāndhika utpannaḥ, athādyāpi notpadyate iti? paśyatyutpannam |",
    "divy26:55": "sa yāvat samanvāharati—yo ’sau tasya putra upagupto nāṁnā alakṣa.ṅko buddho nirdiṣṭaḥ, yo mama varṣaśataparinirvṛtasya buddhakāryaṁ kariṣyatīti, kimasau utpanno ’dyāpi notpadyate? tena yāvadupāyena gupto gāndhiko bhagavacchāsane ’bhiprasāditaḥ |",
    "divy26:56": "sa yadā abhiprasannastadā sthaviraḥ saṁbahulairbhikṣubhiḥ sārdhamekadivasaṁ tasya gṛhaṁ praviṣṭaḥ |",
    "divy26:57": "aparasminnahanyātmadvitīyaḥ |",
    "divy26:58": "anyasminnahanyekākī |",
    "divy26:59": "yāvadgupto gandhikaḥ sthaviraṁ śāṇakavāsinamekākinaṁ dṛṣṭvā kathayati—na khalu āryasya kaścit paścāccchramaṇah? sthavira uvāca—jarādharmāṇāṁ kuto ’smākaṁ paścācchramaṇo bhavati? yadi kecit śraddhāpurogena pravrajanti, te ’smākaṁ paścācchramaṇā bhavanti |",
    "divy26:60": "gupto gāndhika uvāca—ārya, ahaṁ tāvadgṛhavāse parigṛddho viṣayābhirataśca |",
    "divy26:61": "na mayā śakyaṁ pravrajitum |",
    "divy26:62": "api tu yo ’smākaṁ putro bhavati, taṁ vayamāryasya paścācchramaṇaṁ dāsyāmaḥ |",
    "divy26:63": "sthavira uvāca—vatsa, evamastu |",
    "divy26:64": "api tu dṛḍhapratijñāṁ smarethāstvamiti |",
    "divy26:65": "yāvadguptasya gāndhikasya putro jātaḥ |",
    "divy26:66": "tasyāśvagupta iti nāmadheyaṁ kṛtam |",
    "divy26:67": "sa yadā mahān saṁvṛttastadā sthaviraḥ śāṇakavāsī guptaṁ gāndhikamadhigamyovāca—vatsa, tvayā pratijñātam—yo ’smākaṁ putro bhaviṣyati, taṁ vayamāryasya paścācchramaṇaṁ dāsyāmaḥ |",
    "divy26:68": "anujānīhi, pravrajayiṣyāmīti |",
    "divy26:69": "gāndhika uvāca—ārya, ayamasmākamekaputraḥ |",
    "divy26:70": "marṣaya naḥ |",
    "divy26:71": "yo ’smākaṁ dvitīyaḥ putro bhaviṣyati, taṁ vayamāryasya paścācchramaṇaṁ dāsyāmaḥ |",
    "divy26:72": "yāvat sthavirah śāṇakavāsī samanvāharati—kimayaṁ sa upaguptah? paśyati neti |",
    "divy26:73": "tena sthavireṇābhihitah—evamastu iti |",
    "divy26:74": "tasya yāvaddvitīyaḥ putro jātaḥ |",
    "divy26:75": "tasya dhanagupta iti nāma kṛtam |",
    "divy26:76": "so ’pi yadā mahān saṁvṛttaḥ, tadā sthaviraḥ śāṇakavāsī guptaṁ gāndhikamuvāca—vatsa, tvayā pratijñātam—yo ’smākaṁ putro bhaviṣyati, taṁ vayamāryasya paścācchramaṇaṁ dāsyāmaḥ |",
    "divy26:77": "ayaṁ ca te putro jātaḥ |",
    "divy26:78": "anujānīhi, pravrajayiṣyāmīti |",
    "divy26:79": "gāndhika uvāca—ārya marṣaya, eko ’smākaṁ dravyaṁ saṁśayiṣyati, sa āryasya dattaḥ |",
    "divy26:80": "yāvat sthaviraḥ śāṇakavāsī samanvāharati—kimayaṁ sa upaguptah? paśyati neti |",
    "divy26:81": "tataḥ sthavira uvāca—evamastu iti |",
    "divy26:82": "yāvadguptasya gāndhikasya tṛtīyaḥ putro jāto ’bhirūpo darśanīyaḥ prasādiko ’tikrānto mānuṣavarṇamasamprāptaśca divyavarṇam |",
    "divy26:83": "tasya vistareṇa jātau jātimahaṁ kṛtvā upagupta iti nāma kṛtam |",
    "divy26:84": "so ’pi yadā mahān saṁvṛttaḥ, yāvat sthaviraśāṇakavāsī guptaṁ gāndhikamabhigamyovāca—vatsa, tvayā pratijñātam—yo ’smākaṁ tṛtīyaḥ putro bhaviṣyati, bayamāryasya dāsyāmaḥ paścācchramaṇārthe |",
    "divy26:85": "ayaṁ te tṛtīyaḥ putra utpannaḥ |",
    "divy26:86": "anujānīhi, pravrājayiṣyāmīti |",
    "divy26:87": "gupto gāndhika uvāca—ārya, samayataḥ |",
    "divy26:88": "yadā lābho ’nucchedo bhaviṣyatīti, tadā anujñāsyāmi |",
    "divy26:89": "yadā tena samayaḥ kṛtaḥ, tadā māreṇa sarvāvatī mathurā gandhāviṣṭā |",
    "divy26:90": "te sarve upaguptasakāśādgandhān krīṇanti |",
    "divy26:91": "sa prabhūtāni dāsyati |",
    "divy26:92": "yāvat sthaviraśāṇakavāsī upaguptasakāśaṁ gataḥ |",
    "divy26:93": "upaguptaśca gandhāpaṇe sthitaḥ |",
    "divy26:94": "sa dharmeṇa vyavahāraṁ karoti, gandhān vikrīṇīte |",
    "divy26:95": "sa sthavireṇa śāṇakavāsinā abhihitah—vatsa, kīdṛśāste cittacetasikāḥ pravartante kliṣṭā vā akliṣṭā veti? upagupta uvāca—ārya, naiva jānāmi kīdṛśāḥ kliṣṭāścittacetasikāḥ, kīdṛśā akliṣṭā iti |",
    "divy26:96": "sthaviraḥ śāṇakavāsī uvāca—vatsa, yadi kevalaṁ cittaṁ parijñātuṁ na śakyasi, pratipakṣaṁ mocayitum |",
    "divy26:97": "tena tasya kṛṣṇikapaṭṭikā dattā pāṇḍurikā ca |",
    "divy26:98": "yadi kliṣṭaṁ cittamutpadyate, kṛṣṇikāṁ paṭṭikāṁ sthāpaya |",
    "divy26:99": "athākliṣṭaṁ cittamutpadyate, pāṇḍurāṁ paṭṭikāṁ sthāpaya |",
    "divy26:100": "śubhāṁ manasi kuru, buddhānusmṛtiṁ ca bhāvayasveti tenāsya vyapadiṣṭam |",
    "divy26:101": "tasya yāvadārabdhā ākliṣṭāścittacetasikāḥ pravartitum, sa dvau bhāgau kṛṣṇikānāṁ sthāpayati, ekaṁ pāṇḍurikāṇām |",
    "divy26:102": "yāvadardhaṁ kuṣṇikānāṁ sthāpayati ardhaṁ pāṇḍurikāṇām |",
    "divy26:103": "yāvat dvau bhāgau pāṇḍurikāṇāṁ sthāpayati, ekaṁ kṛṣṇikānām |",
    "divy26:104": "yāvadanupūrveṇa sarvāṇyeva śuklāni cittānyutpadyante, sa pāṇḍurikāṇāmeva paṭṭikāṁ sthāpayati |",
    "divy26:105": "dharmeṇa vyavahāraṁ karoti |",
    "divy26:106": "|",
    "divy26:107": "mathurāyāṁ vāsavadattā nāma gaṇikā |",
    "divy26:108": "tasyā dāsī upaguptasakāśaṁ gatvā gandhān krīṇāti |",
    "divy26:109": "so vāsavadattayā cocyate—dārike, muṣyate sa gāndhikastvayā |",
    "divy26:110": "bahūn gandhānānayasīti |",
    "divy26:111": "dārikovāca—āryaduhite, upagupto gāndhikadārako rūpasampannaścāturyamādhuryasampannaśca dharmeṇa vyavahāraṁ karori |",
    "divy26:112": "śrutvā ca vāsavadattāyā upaguptasakāśe sānurāgaṁ cittamutpannam |",
    "divy26:113": "tayā yāvaddāsī upaguptasakāśaṁ preṣitā—tvatsakāśamāgamiṣyāmi |",
    "divy26:114": "icchāmi tvayā sārdhaṁ ratimanubhavitum |",
    "divy26:115": "yāvaddāsyā upagutasya niveditam |",
    "divy26:116": "upagupta uvāca akālaste bhagini maddarśanāyeti |",
    "divy26:117": "vāsavadattā pañcabhiḥ purāṇaśataiḥ paricārayate |",
    "divy26:118": "tasyā buddhirutpannā—niyataṁ pañca purāṇaśatāni notsahate dātum |",
    "divy26:119": "tayā yāvaddāsī upaguptasakāśaṁ preṣitā—na mamāryaputrasakāśāt kārṣāpaṇenāpi prayojanam |",
    "divy26:120": "kevalamāryaputreṇa saha ratimanubhaveyam |",
    "divy26:121": "dāsyā tathā niveditam |",
    "divy26:122": "upagupta uvāca—akālaste bhagini maddarśanāyeti |",
    "divy26:123": "yāvadanyataraḥ śreṣṭhiputro vāsavadattāyāḥ sakāśaṁ praviṣṭaḥ |",
    "divy26:124": "anyataraśca sārthavāha uttarāpathāt pañcaśatamaśvapaṇyaṁ gṛhītvā mathurāmanuprāptaḥ |",
    "divy26:125": "tenābhihitam—katarā veśyā sarvapradhānā? tena śrutam—vāsavadatteti |",
    "divy26:126": "sa pañca puraṇaśatāni gṛhītvā bahūṁśca prābhṛtān vāsavadattāyāḥ sakāśāmabhigataḥ |",
    "divy26:127": "tato vāsavadattayā lobhākṛṣṭena taṁ śreṣṭhiputraṁ praghātayitvā^vaskare prakṣipya sārthavāhena saha ratimanubhutā |",
    "divy26:128": "yāvat sa śreṣṭhiputro bandhubhiravaskarāduddhṛtya(tah) |",
    "divy26:129": "rājño niveditam |",
    "divy26:130": "tato rājñā abhihitam—gacchantu bhavantaḥ, vāsavadattāṁ hastapādau karṇanāsaṁ ca cchittvā śmaśāne chorayantu |",
    "divy26:131": "yāvat tairvāsavadattā hastapādau karṇanāsaṁ ca cchittvā śmaśāne choritā |",
    "divy26:132": "yāvadupaguptena śrutam—vāsavadattā hastapādau karṇanāsaṁ ca cchittvā śmaśāne choritā |",
    "divy26:133": "tasya buddhirutpannā—pūrvaṁ tayā mama viṣayanimittaṁ darśanamākāṅkṣitam |",
    "divy26:134": "idānīṁ tu tasyā hastapādau karṇanāsaṁ ca vikārtitau, idānīṁ tu tasyā darśanakāla iti |",
    "divy26:135": "āha ca— yadā praśastāmbarasaṁvṛtāṅgī abhūdvicitrābharaṇairvibhūṣitā |",
    "divy26:136": "mokṣārthināṁ janmaparānmukhānāṁ śreyastadāsyāstu na darśanaṁ syāt (2)|",
    "divy26:137": "idānīṁ tu tasyāḥ kāle ’yaṁ draṣṭuṁ gatamānarāgaharṣāyāḥ |",
    "divy26:138": "niśitāsivikṣatāyāḥ svabhāvaniyatasya rūpasya (3)|",
    "divy26:139": "yāvadekena dārakenopasthāyakena cchatramādāya praśānteneryāpathena śmaśānamanuprāptaḥ |",
    "divy26:140": "tasyāśca preṣikā pūrvaguṇānurāgāt samīpe ’vasthitā kākādīn nivārayati |",
    "divy26:141": "tayā ca vāsavadattāyā niveditam—āryaduhitaḥ, yasya tvayā ahaṁ sakāśaṁ punaḥ punaranupreṣitā, ayaṁ sa upagupto ’bhyagataḥ |",
    "divy26:142": "niyatameṣa kāmarāgārta āgato bhaviṣyati |",
    "divy26:143": "śrutvā ca vāsavadattā kathayati— pranaṣṭaśobhāṁ duḥkhārtāṁ bhūmau rudhirapiñjarām |",
    "divy26:144": "māṁ dṛṣṭvā kathametasya kāmarāgo bhaviṣyati (4)|",
    "divy26:145": "tataḥ preṣikāmuvāca—yau hastapādau karṇanāsaṁ ca maccharīrādvikartitau, tau śleṣayeti |",
    "divy26:146": "tayā yāvat śleṣayitvā paṭṭakena pracchāditā |",
    "divy26:147": "upaguptaścāgatya vāsavadattāyā agrataḥ sthitaḥ |",
    "divy26:148": "tato vāsavadattā upaguptamagrataḥ sthitaṁ dṛṣṭvā kathayati—āryaputra, yadā maccharīraṁ svasthabhūtaṁ viṣayaratyanukūlaṁ tadā mayā āryaputrasya punaḥ punardūtī visarjitā |",
    "divy26:149": "āryaputreṇābhihitam—akālaste bhagini māṁ darśanāyeti |",
    "divy26:150": "idānīṁ mama hastapādau karṇanāsau ca vikartitau, svarudhirakardama evāvasthitā |",
    "divy26:151": "idānīṁ kimāgato ’si? āha ca— idam yadā paṅkajagarbhakomalaṁ mahārhavastrābharaṇairvibhūṣitam |",
    "divy26:152": "babhūva gātraṁ mama darśanakṣamaṁ tadā na dṛṣṭo ’si mayālpabhāgyayā (5)|",
    "divy26:153": "etarhi kiṁ draṣṭumihāgato ’si yadā śarīraṁ mama darśanākṣamam |",
    "divy26:154": "nivṛttalīlāratiharṣavismayaṁ bhayāvahaṁ śoṇitapaṅkalepanam (6)|",
    "divy26:155": "upagupta uvāca— nāhaṁ bhagini kāmārtaḥ saṁnidhāvāgatastava |",
    "divy26:156": "kāmānāmaśubhānāṁ tu svabhāvaṁ draṣṭumāgataḥ (7)|",
    "divy26:157": "pracchāditā vastravibhūṣaṇādyairbāhyairvicitrairmadanānukūlaiḥ |",
    "divy26:158": "nirīkṣyamāṇā api yatnavadbhir nāpyatra dṛṣṭāsi bhavedyathāvat (8)|",
    "divy26:159": "idaṁ tu rūpaṁ tava dṛśyametat sthitaṁ svabhāve racanādviyuktam |",
    "divy26:160": "te ’paṇḍitāste ca vigarhaṇīyā ye prākṛte ’smin kuṇape ramante (9)|",
    "divy26:161": "tvacāvanaddhe rudhirāvasakte carmāvṛte māṁsaghanāvalipte |",
    "divy26:162": "śirāsahasraiśca vṛte samantāt ko nāma rajyeta itaḥ śarīre (10)|",
    "divy26:163": "api ca bhagini |",
    "divy26:164": "bahirbhadrāṇi rūpāṇi dṛṣṭvā bālo ’bhirajyate |",
    "divy26:165": "abhyantaraviduṣṭāni jñātvā dhīro virajyate (11)|",
    "divy26:166": "avakṛṣṭāvakṛṣṭasya kuṇapasya hyamedhyatā |",
    "divy26:167": "medhyāḥ kāmopasaṁhārāḥ kāminaḥ śubhasaṁjñinaḥ (12)|",
    "divy26:168": "iha hi— daurgandhyaṁ prativāryate bahuvidhairgandhairamedhyākarairvaikṛtyaṁ bahirādhriyeta vividhairvastrādibhirbhūṣaṇaiḥ |",
    "divy26:169": "svedakledamalādayo ’pyaśucayastānnirharatyambhasā yenāmedhyakaraṅkametadaśubhaṁ kāmātmabhiḥ sevyate (13)|",
    "divy26:170": "saṁbuddhasya tu ye vacaḥ suvacasaḥ śṛṇvanti kurvantyapi te kāmāñ śramaśokaduḥkhajananān sadbhiḥ sadā garhitān |",
    "divy26:171": "tyaktvā kāmanimittamuktamanasaḥ śānte vane nirgatāḥ pāram yānti bhavārṇavasya mahataḥ saṁśritya mārgaplavam (14)|",
    "divy26:172": "śrutvā vāsavadattā saṁsārādudvignā |",
    "divy26:173": "buddhaguṇānusmaraṇāccāvarjitahṛdayovāca— evametattathā sarvam yathā vadasi paṇḍita |",
    "divy26:174": "me tvāṁ sādhuṁ samāsādya buddhasya vacanaṁ śrutam (15)|",
    "divy26:175": "yāvadupaguptena vāsavadattāyā anupūrvikāṁ kathāṁ kṛtvā satyāni saṁprakāśitāni |",
    "divy26:176": "upaguptaśca vāsavadattāyāḥ śarīrasvabhāvamavagamya kāmadhātuvairāgyaṁ gataḥ |",
    "divy26:177": "tenātmīyayā dharmadeśanayā sahasatyābhisamayādanāgāmiphalaṁ vāsavadattayā ca srotāpattiphalaṁ prāptam |",
    "divy26:178": "tato vāsavadattā dṛṣṭasatyā upaguptaṁ saṁrāgayantyuvāca— tavānubhāvātpihitaḥ sughoro hyapāyamārgo bahudoṣayuktaḥ |",
    "divy26:179": "apāvṛtā svargagatiḥ supuṇyā nirvāṇamārgaśca mayopalabdhaḥ (16)|",
    "divy26:180": "api ca |",
    "divy26:181": "eṣāhaṁ taṁ bhagavantaṁ tathāgatamarhantaṁ samyaksambuddhaṁ śaraṇaṁ gacchāmi dharma ca bhikṣusaṁghaṁ cetyāha— eṣā vrajāmi śaraṇaṁ vibuddhanavakamalavimaladhavalanetram |",
    "divy26:182": "tamamarabudhajanamahitaṁ jinaṁ virāgaṁ ca saṁghaṁ ca (17)|",
    "divy26:183": "iti |",
    "divy26:184": "|",
    "divy26:185": "yāvadupagupto vāsavadattāṁ dharmyayā kathayā saṁdarśya prakrāntaḥ |",
    "divy26:186": "aciraprakrānte copagupte vāsavadattā kālagatā deveṣūpapannā |",
    "divy26:187": "devataiśca mathurāyāmārocitam—vāsavadattayā upaguptasakāśāddharmadeśanāṁ śrutvā āryasatyāni dṛṣṭāni, deveṣūpapanneti |",
    "divy26:188": "śrutvā ca mathurāvāsatavyena janakāyena vāsavadattāyāḥ śarīre pūjā kṛtā |",
    "divy26:189": "|",
    "divy26:190": "yāvat sthaviraḥ śāṇakavāsī guptaṁ gāndhikamabhigamyovāca—anujānīhi upaguptaṁ pravrājayiṣyāmīti |",
    "divy26:191": "gupto gāndhika uvāca—ārya, eṣa samayaḥ |",
    "divy26:192": "yadā na lābho na cchedo bhaviṣyati, tadā anujñāsyāmīti |",
    "divy26:193": "yāvat sthaviraśāṇakavāsinā ṛddhyā tathā adhiṣṭhitam yathā   na lābho na cchedaḥ |",
    "divy26:194": "tato gupto gāndhiko gaṇayati, tulayati, māpayati, paśyati—na lābho na cchedaḥ |",
    "divy26:195": "tataḥ sthaviraḥ śāṇakavāsī guptaṁ gāndhikamuvāca—ayaṁ hi bhagavatā buddhena nirdiṣṭo mama varṣaśataparinirvṛtasya buddhakāryaṁ kariṣyatīti |",
    "divy26:196": "anujānīhi, pravrājayiṣyāmīti |",
    "divy26:197": "yāvadguptena gāndhikenābhyanujñātaḥ |",
    "divy26:198": "tataḥ sthavireṇa śāṇakavāsinā upagupto naṭabhaṭikāraṇyāyatanaṁ nītaḥ, upasampāditaśca |",
    "divy26:199": "jñapticaturthaṁ ca karma vyavasitam |",
    "divy26:200": "upaguptena ca sarvakleśaprahāṇādarhattvaṁ sākṣātkṛtam |",
    "divy26:201": "tataḥ sthavireṇa śāṇakavāsinābhihitam—vatsa upagupta, tvaṁ bhagavatā nirdiṣṭo vaiṣaśataparinirvṛtasya mamopagupto nāma bhikṣurbhaviṣyatyalakṣaṇako buddhaḥ, yo mama varṣaśataparinirvṛtasya buddhakāryaṁ kariṣyatīti |",
    "divy26:202": "eṣo ’gro me ānanda śrāvakāṇāmavavādakānām yaduta upagupto bhikṣuḥ |",
    "divy26:203": "idānīṁ vatsa śāsanahitaṁ kuruṣveti |",
    "divy26:204": "upagupta uvāca—evamastu iti |",
    "divy26:205": "tataḥ sa dharmaśravaṇe ’dhīṣṭaḥ |",
    "divy26:206": "mathurāyāṁ ca śabdo visṛtah—upagupto nāmālakṣaṇako buddho ’dya dharmaṁ deśayiṣyatīti |",
    "divy26:207": "śrutvā cānekāni prāṇiśatasahasrāṇi nirgatāni |",
    "divy26:208": "yāvat sthaviropaguptaḥ samāpadyāvalokayati—kathaṁ tathāgatena pariṣaṇṇā? paśyati cārdhacandrākāreṇa parṣadavasthitā |",
    "divy26:209": "yāvadavalokayati—kathaṁ tathāgatena dharmadeśanā kṛtā? paśyati pūrvakālakaraṇīyāṁ kathāṁ kṛtvā satyasamprakāśanā kṛtā |",
    "divy26:210": "so ’pi pūrvakālakaraṇīyāṁ kathāṁ kṛtvā satyasamprakāśanāṁ kartumārabdhaḥ |",
    "divy26:211": "māreṇa ca tasyāṁ parṣadi muktāhāravarṣamutsṛṣṭam, vaineyānāṁ manāṁsi vyākulīkṛtāni, ekenāpi satyadarśanaṁ na kṛtam |",
    "divy26:212": "yāvat sthaviropagupto vyavalokayati—kenāyaṁ vyākṣepaḥ kṛtah? paśyati māreṇa |",
    "divy26:213": "yāvaddvitīye divase bahutarako janakāyo nirgataḥ |",
    "divy26:214": "upagupto dharmaṁ deśayati, muktāhāraṁ ca varṣopavarṣitamiti |",
    "divy26:215": "yāvat dvitīye ’pi divase sthaviropaguptena pūrvakālakaraṇīyāṁ kathāṁ kṛtvā satyasamprakāśanāyāmārabdhāyāṁ māreṇa cāsyāṁ parṣadi suvarṇavarṣamutsṛṣṭam, vaineyānāṁ manāṁsi saṁlakṣobhitāni, ekenāpi satyadarśanaṁ na kṛtam |",
    "divy26:216": "yāvat sthaviropagupto vyavalokayati—kenāyaṁ vyākṣepaḥ kṛtah? paśyati māreṇa pāpīyaseti |",
    "divy26:217": "yāvat tṛtīye śivase bahutarako janakāyo nirgataḥ |",
    "divy26:218": "upagupto dharmaṁ deśayati, muktāvarṣaṁ suvarṇavarṣaṁ ca patatīti |",
    "divy26:219": "yāvat tṛtīye ’pi divase sthaviropaguptaḥ pūrvakālakaraṇīyāṁ kathāṁ kṛtvā satyā nyārabdhaḥ saṁprakāśayitum |",
    "divy26:220": "māreṇa ca nātidūre nāṭakamārabdham |",
    "divy26:221": "divyāni ca vādyāni saṁpravāditāni, divyāścāpsaraso nāṭayituṁ pravṛttāḥ |",
    "divy26:222": "yāvadvītarāgo janakāyo divyāni rūpāṇi dṛṣṭvā divyāṁśca śabdāñ śrutvā māreṇākṛṣṭaḥ |",
    "divy26:223": "ato māreṇopaguptasya parṣadākṛṣṭā |",
    "divy26:224": "praītimanasā māreṇa sthaviropaguptasya śirasi mālā buddhā |",
    "divy26:225": "yāvat sthaviropaguptaḥ samanvāharitumārabdhah—ko ’yam? paśyati māraḥ |",
    "divy26:226": "tasya buddhirutpannā—ayaṁ māro bhagavacchāsane mahāntaṁ vyākṣepaṁ karoti |",
    "divy26:227": "kimarthamayaṁ bhagavatā na vinītah? paśyati mamāyaṁ vineyaḥ |",
    "divy26:228": "tasya ca vinayāt sattvānugrahādahaṁ bhagavatā alakṣaṇako buddho nirdiṣṭaḥ |",
    "divy26:229": "yāvat sthaviropaguptaḥ samanvāharati—kimasya vinayakāla upasthita āhosvinneti? paśyati—vinayakāla upasthitaḥ |",
    "divy26:230": "tataḥ sthaviropaguptena trayaḥ kuṇapā gṛhītāh—ahikṛṇapaṁ kurkurakuṇapaṁ manuṣyakuṇapam |",
    "divy26:231": "ṛddhyā ca puṣpamālāmabhinirmāya mārasakāśamabhigataḥ |",
    "divy26:232": "dṛṣṭvā ca mārasya prītirutpannā—upagupto ’pi mayā ākṛṣṭa iti |",
    "divy26:233": "tato māreṇa svaśarīramupanāmitam |",
    "divy26:234": "sthaviropaguptaḥ svayameva badhnāti |",
    "divy26:235": "tataḥ sthaviropaguptenāhikuṇapaṁ mārasya baddham, kurkurakuṇapaṁ grīvāyām, karṇavasaktaṁ manuṣyakuṇapaṁ ca |",
    "divy26:236": "tataḥ samālabhyovāca— bhikṣujanapratikūlā mālā baddhā yathaiva me bhavatā |",
    "divy26:237": "kāmijanapratikūlaṁ tava kuṇapamidaṁ mayā baddham (18)|",
    "divy26:238": "yatte balaṁ bhavati tatpratidarśayasva buddhātmajena hi sahādya samāgato ’si |",
    "divy26:239": "udvṛttamapyanilabhinnataraṁgavakraṁ vyāvartane malayakukṣiṣu sāgarāmbhaḥ (19)|",
    "divy26:240": "atha mārastaṁ kuṇapamapanetumārabdhaḥ |",
    "divy26:241": "paramapi ca svayamanupraviśya pipīlika ivādrirājamapanayituṁ na śaśāka |",
    "divy26:242": "asamartho vaihāyasamutpatyovāca— yadi moktuṁ na śakyāmi kaṇṭhāt śvakuṇapaṁ svayam |",
    "divy26:243": "anye devāpi mokṣyante matto ’bhyadhikatejasaḥ (20)|",
    "divy26:244": "sthavira uvāca— brahmāṇaṁ śaraṇaṁ śatakratuṁ vā dīptaṁ vā praviśa hutāśamarṇavaṁ vā |",
    "divy26:245": "na kledaṁ na ca pariśoṣaṇaṁ na bhedaṁ kaṇṭhasthaṁ kuṇapamidaṁ tu yāsyatīha (21)|",
    "divy26:246": "samahendrarudropendradraviṇeśvarayamavaruṇakuberavāsavadīnāṁ devānāmabhigamya akṛtārtha eva brahmāṇamabhigataḥ |",
    "divy26:247": "tena coktah—marṣaya vatsa,  śiṣyeṇa daśabalasya svayamṛddhyā kṛtāntamaryādā |",
    "divy26:248": "kastāṁ bhettuṁ śakto velāṁ varuṇālayasyeva (22)|",
    "divy26:249": "api padmanālasūtraiebaddhvā himavantamuccharet kaścit |",
    "divy26:250": "na tu tava kaṇṭhāsaktaṁ śvakuṇapamidamuddhareyamaham (23)|",
    "divy26:251": "kāmaṁ mamāpi mahadasti balaṁ tathāpi nāhaṁ tathāgatasutasya balena tulyaḥ |",
    "divy26:252": "tejasvināṁ na khalu na jvalane ’sti kiṁ tu nāsau dyutirhutavahe ravimaṇḍale yā (24)|",
    "divy26:253": "māro ’bravīt—kimidānīmājñāpayasi? kaṁ śaraṇaṁ vrajāmīti? brahmābravīt— śaghrīṁ tameva śaraṇaṁ vraja yaṁ sametya bhraṣṭo hi yaḥ kṣititale bhavatīha janturuttiṣṭhati kṣitimasāvavalambya bhūyaḥ (25)|",
    "divy26:254": "atha mārastathāgataśiṣyasāmarthyamupalabhya cintayāmāsa— brahmaṇā pūjyate yasya śiṣyāṇāmapi śāsanam |",
    "divy26:255": "tasya buddhasya sāmarthya pramātuṁ ko nu śaknuyāt (26)|",
    "divy26:256": "kartukāmo ’bhaviṣyatkāṁ śiṣṭiṁ sa mama suvrataḥ |",
    "divy26:257": "yāṁ nākariṣyatkṣāntyā tu tenāhamanurakṣitaḥ (27)|",
    "divy26:258": "kiṁ bahunā? adyāvaimi munermahākaruṇatāṁ tasyātimaitryātmanaḥ sarvopadravavipramuktamanasaścāmīkarādridyuteḥ |",
    "divy26:259": "mohāndhena hi tatra tatra sa mayā taistair nayaiḥ kheditastenāhaṁ ca tathāpi nāma balinā naivāpriyaṁ śrāvitaḥ (28)|",
    "divy26:260": "atha kāmadhātvadhipatirmāro nāstyanyā gatiranyatropaguptakādeveti jñātvā sarvamutsṛjya sthaviropaguptasamīpamupetya pādayor nipatyovāca—bhadanta, kimaviditametadbhadantasya yathā bodhimūlamupādāya mayā bhagavato vipriyaśatāni kṛtāni? kutah? śālāyāṁ brāhmaṇagrāme māmāsādya sa gautamaḥ |",
    "divy26:261": "bhaktacchedamapi prāpya nākārṣānmama vipriyam (29)|",
    "divy26:262": "gaurbhūtvā sarpavat sthitvā kṛtvā śākaṭikākṛtim |",
    "divy26:263": "sa mayāyāsito nātho na cāhaṁ tena hiṁsitaḥ (30)|",
    "divy26:264": "tvayā punarahaṁ vīra tyaktvā (tu) sahajāṁ dāyām |",
    "divy26:265": "sadevāsuramadhyeṣu lokeṣvadya viḍambitaḥ (31)|",
    "divy26:266": "sthaviro ’bravīt—pāpīyan, kathamaparīkṣyaiva tathāgatamāhātmyeṣyu śrāvakamupasaṁharasi— kiṁ sarṣapeṇa samatāṁ nayasīha meruṁ khadyotakena raviṁ maṇḍalinā samudram |",
    "divy26:267": "anyā hi sā daśabalasya kṛpā prajāsu na śrāvakasya hi mahākaruṇāsti saumya (32)|",
    "divy26:268": "api ca— yadarthena bhagavatā sāparodho ’pi marṣitaḥ |",
    "divy26:269": "idaṁ tat kāraṇaṁ sākṣādasmābhirupalakṣitam (33)|",
    "divy26:270": "māra uvāca— brūhi brūhi śrīmatastasya bhāvaṁ saṅgaṁ chettuṁ kṣāntiguptavratasya |",
    "divy26:271": "yo ’sau mohānnityamāyāsito me tenāhaṁ ca prekṣito maitryeṇaiva (34)|",
    "divy26:272": "sthavira uvāca—śṛṇu saumya, tvaṁ hi bhagavatyasakṛdasakṛdavaskhalitaḥ |",
    "divy26:273": "na ca buddhāvropitānāmakuśalānāṁ dharmāṇāmanyat prakṣālanamanyatra tathāgataprasādādeva |",
    "divy26:274": "tadetatkāraṇaṁ tena paśyatā dīrghadarśinā |",
    "divy26:275": "tvaṁ nāpriyamiha proktaḥ priyāṇyeva tu lambhitaḥ (35)|",
    "divy26:276": "nyāyenānena bhaktistava hṛdi janitā tenāgramatinā svalpāpi hyatra bhaktirbhavati matimatāṁ nirvāṇaphaladā |",
    "divy26:277": "saṁkṣepādyatkṛtaṁ te vṛjinamiha mune mohāndhamanasā sarvaṁ prakṣālitaṁ tattava hṛdayagataiḥ śraddhāmbuvisaraiḥ (36)|",
    "divy26:278": "atha māraḥ kadambapuṣpavadāhṛṣṭaromakūpaḥ sarvāṅgena praṇipatyovāca— sthāne mayā bahuvidhaṁ parikhedito ’sau prāk siddhitaśca bhuvi siddhamanorathena |",
    "divy26:279": "sarvaṁ ca marṣitamṛṣipravareṇa tena putrāparādha iva sānunayena pitrā (37)|",
    "divy26:280": "sa buddhaprasādāpyāyitamanāḥ suciraṁ buddhaguṇānanusmṛtya sthavirasya padayor nipatyovāca— anugraho paraḥ kṛtastvayā niveśitam yanmayi buddhagauravam |",
    "divy26:281": "idaṁ tu kaṇṭhavyavalambi maitryā maharṣikopābharaṇaṁ visarjaya (38)|",
    "divy26:282": "sthavira uvāca—samayato vimokṣyāmīti |",
    "divy26:283": "māra uvāca—kaḥ samaya iti? sthavira uvāca—adyaprabhṛti bhikṣavo na viheṭhayitavyā iti |",
    "divy26:284": "māro ’bravīt—na viheṭhayiṣye |",
    "divy26:285": "kamaparamājñāpayasīti? sthavira uvāca—evaṁ tāvacchāsanakāryaṁ prati mamājñā |",
    "divy26:286": "svakāryaṁ prati vijñāpayiṣyāmi bhavantam |",
    "divy26:287": "tato māraḥ sasambhrama uvāca—prasīda sthavira, kimājñāpayasi? sthaviro ’bravīt—svayamavagacchasi—yadahaṁ varṣaśataparinirvṛte bhagavati pravrajitaḥ, taddharmakāyo mayā tasya dṛṣṭaḥ |",
    "divy26:288": "trailokyanāthasya kāñcanādrinibhastasya na dṛṣṭo rūpakāyo me |",
    "divy26:289": "tadanu tvamanugrahamapratimimiha vidarśaya buddhavigraham |",
    "divy26:290": "226.003, priyamadhikamato hi nāstiṁ me daśabalarūpakutūhalo hyāham (39)|",
    "divy26:291": "māra uvāca—tena hi mamāpi samayaḥ śrūyatām |",
    "divy26:292": "sahasā tamihodvīkṣya buddhanepathyadhāriṇam |",
    "divy26:293": "na praṇāmastvayā kāryaḥ sarvajñaguṇagauravāt (40)|",
    "divy26:294": "buddhānusmṛtipeśalena manasā pūjām yadi tvaṁ mayi svalpāmapyupadarśayiṣyasi vibho dagdho bhaviṣyāmyaham |",
    "divy26:295": "kā śaktirmama vītarāgavihitāṁ soḍhuṁ praṇāmakriyāṁ hastanyāsamivodvahanti na gajasyairaṇḍavṛkṣāṅkurāḥ (41)|",
    "divy26:296": "sthaviro ’pyāha—evamastu |",
    "divy26:297": "na bhavantaṁ praṇamiṣyāmīti |",
    "divy26:298": "māro ’bravīt—tena hi muhūrtamāgamaya, yāvadahaṁ vanagahanamanupraviśya— śūraṁ vañcayituṁ purā vyavasitenottaptahemaprabhaṁ bauddhaṁ rūpamacintyabuddhivibhavādāsīnmayā yatkṛtam |",
    "divy26:299": "kṛtvā rūpamahaṁ tadeva nayanaprahlādikaṁ dehināmeṣo ’pyarkamayūkhajālamamalaṁ bhāmaṇḍalenākṣipan (42)|",
    "divy26:300": "atha sthavirah evamastu ityuktvā taṁ kuṇapamapanīya tathāgatarūpadarśanotsuko ’vasthitaḥ |",
    "divy26:301": "māraśca vanagahanamanupraviśya buddharūpaṁ kṛtvā naṭa iva suruciranepathyastasmādvanagahanādārabdho nikṣramitum |",
    "divy26:302": "vakṣyate hi— tathāgataṁ vapurathottamalakṣaṇāḍhyamādarśayannayanaśāntikaraṁ narāṇām |",
    "divy26:303": "pratyagraraṅgamiva citrapaṭaṁ mahārhamuddhāṭayan vanamasau tadalaṁcakāra (43)|",
    "divy26:304": "|",
    "divy26:305": "atha vyāmaprabhāmaṇḍalamaṇḍitamasecanakadarśanaṁ bhagavato rūpamabhinirmāya dakṣiṇe pārśve sthaviraśāradvatīputraṁ vāmapārśve sthaviramahāmaudgalyāyanaṁ pṛṣṭhataścāyuṣmantamānandaṁ buddhapātravyagrahastaṁ sthaviramahākaśyapāniruddhasubhūtipramṛtīnāṁ ca mahāśrāvakāṇāṁ rūpāṇyabhinirmāya ardhatrayodaśabhirbhikṣuśatairardhacandreṇānuparivṛtaṁ buddhaveṣamādarśayitvā māraḥ sthaviropaguptasyāntikamājagāma |",
    "divy26:306": "sthaviropaguptasya ca bhagavato rūpamidamīdṛśamiti prāmodyamutpannam |",
    "divy26:307": "sa pramuditamanāstvaritamāsanādutthāya nirīkṣamāṇa uvāca—dhigastu tāṁ niṣkaruṇāmanityatāṁ bhinatti rūpāṇi yadīdṛśānyapi |",
    "divy26:308": "śarīramīdṛkkila tanmahāmuneranityatāṁ prāpya vināśamāgatam (44)|",
    "divy26:309": "sa buddhāvalambanayā smṛtyā tathāpyāsaktamanāḥ saṁvṛtto yathā buddhaṁ bhagavantamahaṁ paśyāmīti vyaktamupāgataḥ |",
    "divy26:310": "sa padmamukulapratimamañjaliṁ kṛtvovāca—aho rūpaśobhā bhagavataḥ |",
    "divy26:311": "kiṁ bahunā? vaktreṇābhibhavatyayaṁ hi kamalaṁ nīlotpalaṁ cakṣuṣā kāntyā puṣpavanaṁ ghanaṁ priyatayā candraṁ samāptadyutim |",
    "divy26:312": "gāmbhīryeṇa mahodadhiṁ sthiratayā meruṁ raviṁ tejasā gatyā siṁhamavekṣitena vṛṣabhaṁ varṇena cāmīkaram (45)|",
    "divy26:313": "sa bhūyasyā mātrayā harṣaṇāpūryamāṇahṛdayo vyāpinā svareṇovāca— aho bhāvaviśuddhānāṁ karmaṇo madhuraṁ phalam |",
    "divy26:314": "karmaṇedaṁ kṛtaṁ rūpaṁ naiśvaryeṇa yadṛcchayā (46)|",
    "divy26:315": "yattatkalpasahasrakoṭiniyutairvākkāyacittodbhavaṁ dānakṣāntisamādhibuddhiniyamaistenārhatā śodhitam |",
    "divy26:316": "tenedaṁ jananetrakāntamamalaṁ rūpaṁ samutthāpitam yaṁ dṛṣṭvā ripurapyabhipramuditaḥ syātkiṁ punarmadvidhaḥ (47)|",
    "divy26:317": "saṁbuddhālambanaiḥ saṁjñāṁ vismṛtya buddhasaṁjñāmadhiṣṭhāya mūlanikṛtta iva drumaḥ sarvaśarīreṇa mārasya pādayor nipatitaḥ |",
    "divy26:318": "atha māraḥ sasambhramo ’bravīt—evaṁ taṁ bhadanta nārhasi samayaṁ vyatikramitum |",
    "divy26:319": "sthavira uvāca—kaḥ samaya iti? māra uvāca—nanu pratijñātaṁ bhadantena—nāhaṁ bhavantaṁ praṇamiṣyāmīti |",
    "divy26:320": "tataḥ sthaviropaguptaḥ pṛthivītalādutthāya sagadgadakaṇṭho ’bravīt—pāpīyan, na khalu na viditaṁ me yasya vādipradhāno jalavihata ivāgnir nirvṛtiṁ saṁprayātaḥ |",
    "divy26:321": "api tu nayanakāntāmākṛtiṁ tasya dṛṣṭvā tamṛṣimabhinato ’haṁ tvāṁ tu nābhyarcayāmi (48)|",
    "divy26:322": "māra uvāca—kathamihāhaṁ nārcito bhavāmi, yadevaṁ māṁ praṇamasīti |",
    "divy26:323": "sthaviro ’bravīt—śrūyatām, yathā tvaṁ naiva mayā abhyarcito bhavasi, na ca mayā samayātikramaḥ kṛta iti |",
    "divy26:324": "mṛṇmayeṣu pratikṛtiṣvamarāṇām yathā janaḥ |",
    "divy26:325": "mṛtasaṁjñāmanādṛtya namatyamarasaṁjñayā (49)|",
    "divy26:326": "tathāhaṁ tvāmihodvīkṣya lokanāthavapurdharam |",
    "divy26:327": "mārasaṁjñāmanādṛtya nataḥ sugatasaṁjñayā (50)|",
    "divy26:328": "atha māro buddhaveṣamantardhāpayitvā sthaviropaguptamabhyarcya prakrāntaḥ |",
    "divy26:329": "yāvaccaturthe divase māraḥ svayameva mathurāyāṁ ghaṇṭāvaghoṣitumārabdhah—yo yuṣmākaṁ svargāpavargasukhaṁ prārthayate, sa sthaviroaguptasakāśāddharmaṁ śṛṇotu, yaiśca yuṣmābhistathāgato na dṛṣṭaste sthaviropaguptaṁ paśyantu iti |",
    "divy26:330": "āha ca— utsṛjya dāridryamanarthamūlam yaḥ sphītaśobhāṁ śriyamicchatīha |",
    "divy26:331": "svargāpavargāya ca yasya vāñchā sa śraddhayā dharmamataḥ śṛṇotu (51)|",
    "divy26:332": "dṛṣṭo na yairvā dvipadapradhānaḥ śāstā mahākāruṇikaḥ svayambhūḥ |",
    "divy26:333": "te śāstṛkalpaṁ sthaviropaguptaṁ paśyantu bhāsvatribhavapradīpam (52)|",
    "divy26:334": "yāvanmathurāyāṁ śabdo visṛtah—sthaviropaguptena māro vinīta iti |",
    "divy26:335": "śrutvā ca yadbhūyasā mathurāvāstavyo janakāyaḥ sthaviropaguptasakāśaṁ nirgataḥ |",
    "divy26:336": "tataḥ sthaviropagupto ’nekeṣu brāhamaṇaśatasahasreṣu saṁnipatiteṣu siṁha iva nirbhīḥ siṁhāsanamabhirūḍhaḥ |",
    "divy26:337": "vakṣyati ca— māṁ prati na te śakyaṁ siṁhāsanamaviduṣā samabhiroḍhum |",
    "divy26:338": "yaḥ sa siṁhāsanastho mṛga iva sa hi yāti saṁkocam (53)|",
    "divy26:339": "siṁha iva yastu nirbhīr ninadati pravarāridarpanāśārtham |",
    "divy26:340": "siṁhāsanamabhiroḍhuṁ sa kathikasiṁho bhavati yogyaḥ (54)|",
    "divy26:341": "yāvat sthaviropaguptena pūrvakālakaraṇīyāṁ kathāṁ kṛtvā satyāni saṁprakāśitāni |",
    "divy26:342": "śrutvā cānekaiḥ prāṇiśatasahasrairmokṣabhāgīyāni kuśalamūlānyākṣiptāni |",
    "divy26:343": "kaiścidanāgāmiphalaṁ prāptam, kaiścit sakṛdāgāmiphalam, kaiścit srotāapattiphalam, yāvadaṣṭādaśasahasrāṇi pravrajitāni |",
    "divy26:344": "sarvaiśca yujyamānairyāvadarhattvaṁ prāpram |",
    "divy26:345": "|",
    "divy26:346": "tatra corumuṇḍaparvate guhā aṣṭadaśahastā dairdhyeṇa dvādaśahastā vistāreṇa |",
    "divy26:347": "yadā te kṛtakaraṇīyāḥ saṁvṛttāstadā sthaviropaguptenābhihitam—yo madīyenāvavādena sarvakleśaprahāṇādarhattvaṁ sākṣātkariṣyati, tena caturaṅgulamātrā śalākā guhāyāṁ prakṣeptavyā |",
    "divy26:348": "yāvadekasmin divase daśabhirarhatsahasraiḥ śalākāḥ prakṣiptāḥ |",
    "divy26:349": "tasya yāvadāsamudrāyām pṛthivyām śabdo visṛtah—mathurāyāmupaguptanāmā avavādakānāmagro nirdiṣṭo bhagavatā |",
    "divy26:350": "tadyathā hi vinītakāmadhātvīśvare dvitīyaśāstṛkalpe mahātmani sthaviropagupte suramanujamahoragāsuragaruḍayakṣagandharvavidyādharārcitapādayugme pūrvabuddhakṣotrāvaropitakuśalabījasaṁtatīnāmanekeṣāṁ sattvaśatasahasrāṇāṁ saddharmasalilavarṣadhārānipātena mokṣāṅkurānabhivardhayannurumuṇḍe śaile |",
    "divy26:351": "|",
    "divy26:352": "kāryānurodhāt praṇatasakalasāmantacūḍāmaṇimayūkhodbhāsitapādapīṭhasyāśokasya rājñaḥ pūrvaṁ pāṁśupradānaṁ samanusmariṣyāmaḥ |",
    "divy26:353": "ityevamanuśrūyate— bhagavān rājagṛhe viharati veṇuvane kalindakanivāpe |",
    "divy26:354": "atha bhagavān pūrvāhṇe nivāsya pātracīvaramādāya bhikṣugaṇaparivṛto bhikṣusaṁghapuraskṛto rājagṛhaṁ piṇḍāya prāvikṣat |",
    "divy26:355": "vakṣyati ca— kanakācalasaṁnibhāgradeho dviradendrapratimaḥ salīlagāmī |",
    "divy26:356": "pāripūrṇaśaśāṅkasaumyavaktro bhagavān bhikṣugaṇairvṛto jagāma (55)|",
    "divy26:357": "yāvadbhagavatā sābhisaṁskāraṁ nagaradvāre pādaṁ pratiṣṭhāpitam |",
    "divy26:358": "dharmatā khalu yasmin samaye buddhā bhagavantaḥ sābhisaṁskāraṁ nagaradvāramindrakīle pādau vyavasthāpayanti, tadā citrāṇyadbhutāni prādurbhavanti |",
    "divy26:359": "andhāścakṣūṁṣi pratilabhante |",
    "divy26:360": "badhirāḥ śrotragrahaṇasamarthā bhavanti |",
    "divy26:361": "paṅgavo gamanasamarthā bhavanti |",
    "divy26:362": "haḍinigaḍacārakāvabaddhānāṁ sattvānāṁ bandhanāni śithilībhavanti |",
    "divy26:363": "janmajanmavairānubaddhāḥ sattvāstadanantaraṁ maitracitratāṁ labhante |",
    "divy26:364": "vatsā dāmāni cchittvā mātṛbhiḥ sārdhaṁ samāgacchanti |",
    "divy26:365": "hastinas trośanti, aśvā heṣante, ṛṣabhā garjanti, śukaśārikakokilajīvaṁjīvakabarhiṇo madhurān śabdān nikūjanti |",
    "divy26:366": "peḍāgatā alaṁkārā madhuraśabdaṁ niścārayanti |",
    "divy26:367": "aparāhatāni ca vāditrabhāṇḍāni madhuraṁ śabdaṁ niścārayanti |",
    "divy26:368": "unnatonnatāḥ pṛthivīpradeśā avanamanti |",
    "divy26:369": "avanatāśconnamanti, apagatapāṣāṇaśarkarakapālāścāvatiṣṭhante |",
    "divy26:370": "iyaṁ ca tasmin samaye pṛthivī ṣaḍanikāraṁ prakampate |",
    "divy26:371": "tadyathā—pūrvo digbhāga unnamati paścimo ’vanamati, anto ’vanamati madhya unnamati, calitaḥ pracalito vedhitaḥ pravedhitaḥ |",
    "divy26:372": "itīme cānye cādbhutadharmāḥ prādurbhavanti bhagavato nagarapraveśe |",
    "divy26:373": "vakṣyati ca— lavaṇajalanivāsinī tato vā nagaranigamamaṇḍitā saśailā |",
    "divy26:374": "municaraṇanipīḍitā ca bhūmī pavanabalābhihateva yāvapātram (56)|",
    "divy26:375": "atha buddhapraveśakālaniyataiḥ prātihāryairāvarhjitāḥ strīmanuṣyāstannagaramanilabalacalitabhinnavīcītaraṅgakṣubhitamiva mahāsamudraṁ vimuktoccanādaṁ babhūva |",
    "divy26:376": "na hi buddhapraveśatulyaṁ nāma jagatyadbhutamupalabhyate |",
    "divy26:377": "purapraveśasamaye hi bhagavataścitrāṇyadbhutāni dṛśyante |",
    "divy26:378": "vakṣyati ca—niṁnā connamate natāvanamate buddhānubhāvānmahī sthāṇuḥ śarkarakaṇḍakavyapagato nirdoṣatām yāti ca |",
    "divy26:379": "andhā mūkajaḍendriyāśca puruṣā vyaktendriyāstatkṣaṇaṁ saṁvādyantyanighaṭṭitāśca nagare nandanti tūryakhanāḥ (57)|",
    "divy26:380": "sarvaṁ ca tannagaraṁ sūryasahasrātirekayā kanakamarīcivarṇayā buddhaprabhayā sphuṭaṁ babhūva |",
    "divy26:381": "āha ca— sūryaprabhāmavabhartsya hi tasya bhābhirvyāptaṁ jagatsakalameva sakānanastham |",
    "divy26:382": "saṁprāpya ca pravaradharmakathābhirāmo lokaṁ surāsuranaraṁ hi samuktabhāvam (58)|",
    "divy26:383": "yāvadbhagavān rājamārgaṁ pratipannaḥ |",
    "divy26:384": "tatra dvau bāladārakau |",
    "divy26:385": "eko ’grakulikaputro dvitīyaḥ kulikaputraśca pāṁśvāgārais trīḍataḥ |",
    "divy26:386": "ekasya jayo nāma, dvitīyasya vijayaḥ |",
    "divy26:387": "tābhyāṁ bhagavān dṛṣṭo dvātriṁśanmahāpuruṣalakṣaṇālaṁkṛtaśarīrah asecanakadarśanaśca |",
    "divy26:388": "yāvajjayena dārakena saktuṁ dāsyāmīti pāṁśvañjalirbhagavataḥ pātre prakṣiptaḥ, vijayena ca kṛtāñjalinābhyanumoditam |",
    "divy26:389": "vakṣyati ca— dṛṣṭvā mahākāruṇikaṁ svayambhavaṁ vyāmaprabhoddyotitasarvagātram |",
    "divy26:390": "dhīreṇa vaktreṇa kṛtaprasādaḥ pāṁśuṁ dadau jātijarāntakāya (59)|",
    "divy26:391": "sa bhagavate pratipādayitvā praṇidhānaṁ kartumārabdhah—anenāhaṁ kuśalamūlena ekacchatrāyāṁ pṛthivyāṁ rājā syām, atraiva ca buddhe kārāṁ kuryāmiti |",
    "divy26:392": "tato munistasya niśābhya bhāvaṁ bālasya samyakpraṇidhiṁ ca buddhvā |",
    "divy26:393": "iṣṭaṁ phalaṁ kṣṛtravaśena dṛṣṭvā jagrāha pāṁśuṁ karuṇāyamānaḥ (60)|",
    "divy26:394": "tena yāvadrājyavipākyaṁ kuśalamākṣiptam |",
    "divy26:395": "tato bhavatā smitaṁ vidarśitam |",
    "divy26:396": "dharmatā khalu yasmin samaye buddhā bhagavantaḥ smitaṁ vidarśayanti, tasmin samaye nīlapītalohitāvadātamañjiṣṭhasphaṭikarajatavarṇā arciṣo mukhānniścaranti |",
    "divy26:397": "kecidūrdhvato gacchanti, kecidadhastādgacchanti |",
    "divy26:398": "ye ’dho gacchanti, te saṁjīvaṁ kālasūtraṁ saṁghātaṁ rauravaṁ mahārauravaṁ tapanaṁ pratāpanamavīciparyanteṣu gatvā ye śītanarakāsteṣūṣṇībhūtvā nipatanti, ye uṣṇanarakāsteṣu śītībhūtvā nipatanti |",
    "divy26:399": "tena teṣāṁ sattvānāṁ kāraṇāviśeṣāḥ pratiprasrabhyante |",
    "divy26:400": "teṣāmevaṁ bhavati—kiṁ nu bhavanto vayamitaścyutāḥ, āhosvidanyatropapannā iti, yenāsmākaṁ kāraṇāviśeṣāḥ pratiprasrabdhāḥ |",
    "divy26:401": "teṣāṁ bhagavān prasādasaṁjananārthaṁ nirmitaṁ visarjayati |",
    "divy26:402": "teṣāmevaṁ bhavati—na vayamitaścyutāḥ, nāpyanyatropapannāḥ |",
    "divy26:403": "api tvayamapūrvadarśanah sattvah |",
    "divy26:404": "asyānubhāvenāsmākaṁ kāraṇāviśeṣāḥ pratiprasrabdhā iti |",
    "divy26:405": "te nirmite cittāni prasādayitvā narakavedanīyāni karmāṇi kṣapayitvā devamanuṣyeṣu pratisaṁdhiṁ gṛhṇanti yatra satyānāṁ bhājanabhūtā bhavanti |",
    "divy26:406": "ye ūrddhvato gacchanti, te cāturmahārājikān devāṁstrāyastriṁśān yāmāṁstuṣitānnirmāṇaratīn paranirmitavaśavartino brahmakāyikān brahmapurohitān mahābrahmān parīttābhānapramāṇābhānābhāsvarān parīttaśubhānapramāṇaśubhāñ śubhakṛtsnānanabhrakān puṇyaprasavān bṛhatphalānabṛhānatapān sudṛśān sudarśanānakaniṣṭhaparyanteṣu deveṣu gatvā anityaṁ duḥkhaṁ śūnyamanātmetyuddhoṣayanti |",
    "divy26:407": "gāthādvayaṁ ca bhāṣante— ārabhadhvaṁ niṣkrāmata yujyadhvaṁ buddhaśāsane |",
    "divy26:408": "dhunīta mṛtyunaḥ sainyaṁ naḍāgāramiva kuñjaraḥ (61)|",
    "divy26:409": "yo hyasmin dharmavinaye apramattaścariṣyati |",
    "divy26:410": "prahāya jātisaṁsāraṁ duḥkhasyāntaṁ kariṣyati (62)|",
    "divy26:411": "atha tā arciṣastrisāhasramahāsāhasraṁ lokadhātumanvāhiṇḍya bhagavantamevānugacchanti |",
    "divy26:412": "yadi bhagavānatītaṁ karma vyākartukāmo bhavati, pṛṣṭhato ’ntardhīyante |",
    "divy26:413": "anāgataṁ vyākartukāmo bhavati, purato ’ntardhīyante |",
    "divy26:414": "narakopapattiṁ vyākartukāmo bhavati, pādatale ’ntardhīyante |",
    "divy26:415": "tiryagupapattiṁ vyākartukāmo bhavati, pārṣṇyāmantardhīyante |",
    "divy26:416": "pretopapattiṁ vyākartukāmo bhavati, pādāṅguṣṭhe ’ntardhīyante |",
    "divy26:417": "manuṣyopapattiṁ vyākartukāmo bhavati, jānuno ’ntardhīyante |",
    "divy26:418": "balacakravartirājyaṁ vyākartukāmo bhavati, vāme karatale ’ntardhīyante |",
    "divy26:419": "cakravartirājyaṁ vyākartukāmo bhavati, dakṣiṇe karatale ’ntardhīyante |",
    "divy26:420": "devopapattiṁ vyākartukāmo bhavati, nābhyāmantardhīyante |",
    "divy26:421": "śrāvakabodhiṁ vyākartukāmo bhavati, āsye ’ntardhīyante |",
    "divy26:422": "pratyekāṁ bodhiṁ vyākartukāmo bhavati, ūrṇāyāmantardhīyante |",
    "divy26:423": "anuttarāṁ samyaksambodhiṁ vyākartukāmo bhavati, uṣṇīṣe ’ntardhīyante |",
    "divy26:424": "atha tā arciṣo bhagavantaṁ triḥ pradakṣiṇīkṛtya bhagavato vāme karatale ’ntarhitāḥ |",
    "divy26:425": "athāyuṣmānānandaḥ kṛtāñjalipuṭo gāthāṁ bhāsate— vigatodbhavā dainyamadaprahīṇā buddhā jagatyuttamahetubhūtāḥ |",
    "divy26:426": "nākāraṇaṁ śaṅkhamṛṇālagauraṁ smitaṁ vidarśayanti jinā jitārayaḥ (36)|",
    "divy26:427": "tatkālaṁ svayamadhigamya vīra buddhyā śrotṛrṇāṁ śramaṇa jinendra kāṅkṣitānām |",
    "divy26:428": "dhīrābhirmunivṛṣa vāgbhiruttamābhirutpannaṁ vyapanaya saṁśayaṁ śubhābhiḥ (64)|",
    "divy26:429": "meghastanitanirghoṣa govṛṣendranibhekṣaṇa |",
    "divy26:430": "phalaṁ pāṁśupradānasya vyākuruṣva narottam (65)|",
    "divy26:431": "bhagavānāha—evametadānanda evametadānanda |",
    "divy26:432": "nāhetvapratyayaṁ tathāgatā arhantaḥ samyaksambuddhāḥ smitamupadarśayanti |",
    "divy26:433": "api tu sahetu sapratyayaṁ tathāgatā arhantaḥ samyaksambuddhāḥ smitamupadarśayanti |",
    "divy26:434": "paśyasi tvamānanda dārakam yena tathāgatasya pātre pāṁśvañjaliḥ prakṣiptah? evaṁ bhadanta |",
    "divy26:435": "ayamānanda dārako ’nena kuśalamūlena varṣaśataparinirvṛtasya tathāgatasya pāṭaliputre nagare aśoko nāṁnā rājā bhaviṣyati caturbhāgacakravartī dhārmiko dharmarājā, yo me śarīradhātūn vaistārikān kariṣyati |",
    "divy26:436": "caturaśītiṁ dharmarājikāsahasraṁ pratiṣṭhāpayiṣyati |",
    "divy26:437": "bahujanahitāya pratipatsyata iti |",
    "divy26:438": "āha ca— astaṁgate mayi bhaviṣyati ekarājā yo ’sau hyaśoka iti nāma viśālakīrtiḥ |",
    "divy26:439": "maddhātugarbhaparimaṇḍitajambukhaṇḍametatkariṣyati narāmarapūjitānām (66)|",
    "divy26:440": "ayamasya deyadharmo yattathāgatasya pāṁśvañjaliḥ pātre pakṣiptaḥ |",
    "divy26:441": "yāvadbhagavatā teṣāṁ sarva āyuṣmate ānandāya dattāḥ |",
    "divy26:442": "gomayena miśrayitvā yatra caṁkrame tathāgataścaṁkramyate, tatra gomayakārṣīṁ prayacchati |",
    "divy26:443": "yāvadāyuṣmatā ānandena teṣāṁ sagomayena miśrayitvā yatra caṁkramati bhagavān, tatra gomayakārṣī dattā |",
    "divy26:444": "|",
    "divy26:445": "tena khalu punaḥ samayena rājagṛhe bimbisāro rājā rājyaṁ kārayati |",
    "divy26:446": "rājño bimbisārasya ajātaśatruḥ putraḥ |",
    "divy26:447": "ajātaśatrorudāyī |",
    "divy26:448": "udāyibhadrasya muṇḍaḥ |",
    "divy26:449": "muṇḍasya kākavarṇī |",
    "divy26:450": "kākavarṇinaḥ sahalī |",
    "divy26:451": "sahalinastulakucī |",
    "divy26:452": "tulakucermahāmaṇḍalaḥ |",
    "divy26:453": "mahāmaṇḍalasya prasenajit |",
    "divy26:454": "prasenajito nandaḥ |",
    "divy26:455": "nandasya bindusāraḥ |",
    "divy26:456": "pāṭaliputre nagare biṁdusāro nāma rājā rājyaṁ kārayati |",
    "divy26:457": "bindusārasya rājñaḥ putro jātaḥ |",
    "divy26:458": "tasya susīma iti nāmadheyaṁ kṛtam |",
    "divy26:459": "tena ca samayena campāyāṁ nagaryāmanyatamo brāhmaṇaḥ |",
    "divy26:460": "tasya duhitā jātā abhirūpā darśanīyā prāsādikā janapadakalyāṇī |",
    "divy26:461": "sā naimittikairvyākṛtā—āsyā dārikāyā rājā bhartā bhaviṣyati |",
    "divy26:462": "dve putraratne janayiṣyati, ekaścaturbhāgacakravartī bhaviṣyati |",
    "divy26:463": "dvitīyaḥ pravrajitvā siddhavrato bhaviṣyati |",
    "divy26:464": "śrutvā ca brāhamaṇasya romaharṣo jātaḥ |",
    "divy26:465": "saṁpattikāmo lokaḥ |",
    "divy26:466": "sa tāṁ duhitaraṁ grahāya pāṭaliputraṁ gataḥ |",
    "divy26:467": "tena sā sarvālaṁkārairvibhūṣayitvā rājño bindusārasya bhāryārthamanupradattā—iyaṁ hi devakanyā dhanyā praśastā ceti |",
    "divy26:468": "yāvad rājñā bindusāreṇāntaḥpuraṁ praveśitā |",
    "divy26:469": "antaḥpurikāṇāṁ buddhirutpannā—iyamabhirūpā prāsādikā janapadakalyāṇī |",
    "divy26:470": "yadi rājā anayā sārdhaṁ paricārayiṣyati, asmākaṁ bhūyaścakṣuḥsampreṣaṇamapi na kariṣyati |",
    "divy26:471": "tābhiḥ sā nāpitākarma śikṣāpitā |",
    "divy26:472": "sā rājñaḥ kṛśaśmaśruṁ prasādhayati yāvat suśikṣitā saṁvṛttā |",
    "divy26:473": "yadā ārabhate rājñaḥ keśaśmaśrum, tadā rājā śete |",
    "divy26:474": "yāvat rājñā prītena vareṇa pravāritā—kiṁ tvaṁ varamicchasīti? tayā abhihitam—devena me saha samāgamaḥ syāt |",
    "divy26:475": "rājā āha—tvaṁ nāpinī, ahaṁ rājā kṣatriyo mūrdhābhiṣiktaḥ |",
    "divy26:476": "kathaṁ mayā sārdhaṁ samāgamo bhaviṣyati? sā kathayati—deva nāhaṁ nāpinī, api tu brāhmaṇasyāhaṁ duhitā |",
    "divy26:477": "tena devasya patnyarthaṁ dattā |",
    "divy26:478": "rājā kathayati—kena tvaṁ nāpitakarma śikṣāpitā? sā kathayati—antaḥpurikābhiḥ |",
    "divy26:479": "rājā āha—na bhūyastvayā nāpitakarma kartavyam |",
    "divy26:480": "yāvadrājñā agramahiṣī sthāpitā |",
    "divy26:481": "tayā sārdhaṁ trīḍati ramate paricārayati |",
    "divy26:482": "sā āpannasattvā saṁvṛttā |",
    "divy26:483": "yāvadaṣṭānāṁ navānāṁ vā māsānāmatyayāt prasūtā |",
    "divy26:484": "tasyāḥ putro jātaḥ |",
    "divy26:485": "tasya vistareṇa jātimahaṁ kṛtvā kiṁ kumārasya bhavatu nāma? sā kathayati—asya dārakasya aśokāsmi saṁvṛttā |",
    "divy26:486": "tasya aśoka iti nāma kṛtam |",
    "divy26:487": "yāvaddvitīyaḥ putro jātaḥ |",
    "divy26:488": "tasya vigataśoka iti nāma kṛtam |",
    "divy26:489": "aśoko duḥsparśagātraḥ |",
    "divy26:490": "rājño bindusārasyānabhipretaḥ |",
    "divy26:491": "atha rājā bindusāraha kumāraṁ parīkṣitukāmaḥ piṅgalavatsājīvaṁ parivrājakamāmantrayate—upādhyāya, kumārāṁstāvatparīkṣāmah—kaḥ śakyate śakyate mamātyayādrājyaṁ kārayitum? piṅgalavatsājīvaḥ parivrājakaḥ kathayati—tena hi deva kumārānādāya suvarṇamaṇḍapamudyānaṁ nirgaccha, parīkṣāmaḥ |",
    "divy26:492": "yāvadrājā kumārānādāya suvarṇamaṇḍapamudyānaṁ nirgataḥ |",
    "divy26:493": "yāvadaśokaḥ kumāro mātrā cocyate—vatsa, rājā kumārān parīkṣitukāmaḥ suvarṇamaṇḍapamudyānaṁ gataḥ, tvamapi tatra gaccheti |",
    "divy26:494": "aśokaḥ kathayati—rājño ’hamanabhipreto darśanenāpi, kimahaṁ tatra gāmiṣyāmi? sā kathayati—tathāpi gaccheti |",
    "divy26:495": "aśoka uvāca—āhāraṁ preṣaya |",
    "divy26:496": "yāvadaśokaḥ pāṭaliputrānnirgacchati, rādhaguptena cāgrāmātyaputreṇoktah—aśoka, kva gamiṣyasīti? aśokaḥ kathayati—rājā adya suvarṇamaṇḍape udyāne kumārān parīkṣayati |",
    "divy26:497": "tatra rājño mahallako hastināgastiṣṭhati |",
    "divy26:498": "yāvadaśokastasmin mahallake ’bhiruhya suvarṇamaṇḍapamudyānaṁ gatvā kumārāṇāṁ madhye ’tra pṛthivyāṁ prastīrya niṣasāda |",
    "divy26:499": "yāvat kumārāṇāmāhāra upanāmitaḥ |",
    "divy26:500": "aśokasyāpi śālyodanaṁ dadhisamiśraṁ mṛdbhājane preṣitam |",
    "divy26:501": "tato rājñā bindusāreṇa piṅgalavatsājīvaḥ parivrājako ’bhihitah—upādhyāya, parīkṣa kumārān—kaḥ śakyate mamātyayādrājyaṁ kartumiti? paśyati piṅgalavatsājīvaḥ parivrājakaḥ, cintayati ca—aśoko rājā bhaviṣyati |",
    "divy26:502": "ayaṁ ca rājño nābhipretaḥ |",
    "divy26:503": "yadi kathayiṣyāmi aśoko rājā bhaviṣyatīti, nāsti me jīvitam |",
    "divy26:504": "sa kathayati—deva abhedena vyākariṣyāmi |",
    "divy26:505": "rājā āha—abhedena vyākuruṣva |",
    "divy26:506": "āha—yasya yānaṁ śobhanaṁ sa rājā bhaviṣyati |",
    "divy26:507": "teṣāmekaikasya buddhirutpannā—mama yānaṁ śobhanam |",
    "divy26:508": "āha rājā bhaviṣyāmi |",
    "divy26:509": "aśokaścintayati—ahaṁ hastiskandhenāgataḥ |",
    "divy26:510": "mama yānaṁ śobhanam, ahaṁ rājā bhaviṣyāmīti |",
    "divy26:511": "rājā āha—bhūyastāvadupādhyāya parīkṣasva |",
    "divy26:512": "piṅgalavatsājīvaḥ parivrājakaḥ kathayati—deva, yasyāsanamagram, sa rājā bhaviṣyati |",
    "divy26:513": "teṣāmekaikasya buddhirutpannā—mamāsanamagram |",
    "divy26:514": "aśokaścintayati—mama pṛthivyāsanam, ahaṁ rājā bhaviṣyāmi |",
    "divy26:515": "evaṁ bhājanaṁ bhojanaṁ pānam |",
    "divy26:516": "vistareṇa kumārān parīkṣya praviṣṭaḥ |",
    "divy26:517": "yāvadaśoko mātrocyate—ko vyākṛto rājā bhaviṣyatīti? aśokaḥ kathayati—abhedena vyākṛtam—yasya yānamagramāsanaṁ pānaṁ bhājanaṁ ceti, sa rājā bhaviṣyatīti |",
    "divy26:518": "yathā paśyami—ahaṁ rājā bhaviṣyāmi |",
    "divy26:519": "mama hastiskandham yānaṁ pṛthivī āsanaṁ mṛṇmayaṁ bhājanaṁ śālyodanaṁ dadhivyañjanaṁ pānīyaṁ pānamiti |",
    "divy26:520": "|",
    "divy26:521": "tataḥ piṅgalavatsājīvaḥ parivrājakah aśoko rājā bhaviṣyatīti tasya mātaramārabdhaḥ sevitum |",
    "divy26:522": "yāvat tayocyate—upādhyāya, kataraḥ kumāro rājño bindusārasyātyayādrājā bhaviṣyatīti? āha—aśokaḥ |",
    "divy26:523": "tayocyate—kadācit tvāṁ rājā nirbandhena pṛcchet |",
    "divy26:524": "gaccha tvam |",
    "divy26:525": "pratyantaṁ samāśraya |",
    "divy26:526": "yadā śṛṇoṣi aśoko rājā saṁvṛttāḥ, tadā āgantavyam |",
    "divy26:527": "yāvat sa pratyanteṣu janapadeṣu saṁśritaḥ |",
    "divy26:528": "|",
    "divy26:529": "atha rājño bindusārasya takṣaśilā nāma nagaraṁ viruddham |",
    "divy26:530": "tatra rājñā bindusāreṇa aśoko visarjitah—gaccha kumāra, takṣaśilānagaraṁ saṁnāhaya |",
    "divy26:531": "caturaṅgaṁ balakāyaṁ dattam, yānaṁ praharaṇaṁ ca pratiṣiddham |",
    "divy26:532": "yāvadaśokaḥ kumāraḥ pāṭaliputrānnirgacchan bhṛtyairvijñaptah—kumāra, naivāsmākaṁ sainyapraharaṇam—kena vayaṁ kam yudhyāmah? tatah aśokenābhihitam—yadi nāma rājyavipākyaṁ kuśalamasti, sainyaṁ praharaṇaṁ ca prādurbhavatu |",
    "divy26:533": "evamukte kumāreṇa pṛthivyāmavakāśo dattaḥ |",
    "divy26:534": "devatābhiḥ sainyapraharaṇāni copanītāni |",
    "divy26:535": "yāvat kumāraścaturaṅgena balakāyena takṣaśilāṁ gataḥ |",
    "divy26:536": "śrutvā takṣaśilānivāsinaḥ paurā ardhatṛtīyāni yojanāni mārge śobhāṁ kṛtvā pūrṇaghaṭamādāya pratyudgatāḥ |",
    "divy26:537": "pratyudgamya ca kathayanti—na vayaṁ kumārasya viruddhāḥ, nāpi rājño bindusārasya, api tu duṣṭāmātyā asmākaṁ paribhavaṁ kurvanti |",
    "divy26:538": "mahatā ca satkāreṇa takṣaśilāṁ praveśitaḥ |",
    "divy26:539": "evaṁ vistareṇāśokaḥ khaśarājyaṁ praveśitaḥ |",
    "divy26:540": "tasya dvau mahānagnau saṁśritau |",
    "divy26:541": "tena tau vṛttyā saṁvibhaktau tasyāgrataḥ parvatān saṁchindantau saṁprasthitau |",
    "divy26:542": "devatābhiścoktam—aśokaścaturbhāgacakravartī bhaviṣyati, na kenacidvirodhitavyamiti |",
    "divy26:543": "vistareṇa yāvadāsamudrā pṛthivī ājñāpitā |",
    "divy26:544": "|",
    "divy26:545": "yāvat susīmaḥ kumāra udyānāt pāṭaliputraṁ praviśati |",
    "divy26:546": "rājño bindusārasyāgrāmātyaḥ khallāṭakaḥ pāṭaliputrānnirgacchati |",
    "divy26:547": "tasya susīmena kumāreṇa trīḍābhiprāyatayā khaṭakā pātitā |",
    "divy26:548": "yāvadamātyaścintayati—idānīṁ khaṭakāṁ nipātayati |",
    "divy26:549": "yadā rājā bhaviṣyati, tadā śastraṁ pātayiṣyati |",
    "divy26:550": "tathā kariṣyāmi yathā rājaiva na bhaviṣyati |",
    "divy26:551": "tena pañcāmātyaśatāni bhinnāni |",
    "divy26:552": "aśokaścaturbhāgacakravartī nirdiṣṭa eva, rājye pratiṣṭhāpayiṣyāmaḥ |",
    "divy26:553": "takṣśilāśca virodhitāḥ |",
    "divy26:554": "yāvadrājñā susīmaḥ kumārastakṣaśilāmanupreṣitaḥ |",
    "divy26:555": "na ca śakyate saṁnāmayitum |",
    "divy26:556": "bindusāraśca rājā glānībhūtaḥ |",
    "divy26:557": "tenābhihitam—susīmaṁ kumāramānayatha, rājye pratiṣṭhāpayiṣyāmīti |",
    "divy26:558": "aśokaṁ takṣaśilāṁ praveśayatha |",
    "divy26:559": "yāvadamātyairaśokaḥ kumāro haridrayā pralipto lakṣāṁ ca lohapātre kvāthayitvā kvathitena rasena lohapātrāṇi mrakṣayitvā chorayanti—aśokaḥ kumāro glānībhūta iti |",
    "divy26:560": "yadā bindusāraḥ svalpāvaśeṣaprāṇaḥ saṁvṛttaḥ, tadā amātyairaśokaḥ kumāraḥ sarvālaṁkārairbhūṣayitvā rājño bindusārasyopanītah—imaṁ tāvadrājye pratiṣṭhāpaya |",
    "divy26:561": "yadā susīma āgato bhaviṣyati, tadā taṁ rājye pratiṣṭhāpayiṣyāmaḥ |",
    "divy26:562": "tato rājā ruṣitaḥ |",
    "divy26:563": "aśokena cābhihitam—yadi mama dharmeṇa rājyaṁ bhavati, devatā mama paṭṭaṁ bandhantu |",
    "divy26:564": "yāvaddevatābhiḥ paṭṭo baddhaḥ |",
    "divy26:565": "taṁ dṛṣṭvā bindusārasya rājña uṣṇaṁ śoṇitaṁ mukhādāgatam yāvatkālagataḥ |",
    "divy26:566": "yadā aśoko rājye pratiṣṭhitaḥ, tasyordhvam yojanam yakṣāḥ śṛṇvanti, adho yojanaṁ nāgāḥ |",
    "divy26:567": "tena rādhagupto ’grāmātyaḥ sthāpitaḥ |",
    "divy26:568": "susīmenāpi śrutam—bindusāro rājā kālagataḥ, aśoko rājye pratiṣṭhitaḥ |",
    "divy26:569": "iti śrutvā ca ruṣito ’bhyāgataḥ |",
    "divy26:570": "tvaritaṁ ca tasmāddeśādāgataḥ |",
    "divy26:571": "aśokenāpi pāṭaliputre nagare ekasmin dvāre eko nagnaḥ sthāpitaḥ, dvitīye dvitīyaḥ, tṛtīye rādhaguptaḥ, pūrvadvāre svayameva rājā aśoko ’vasthitaḥ |",
    "divy26:572": "rādhaguptena ca pūrvasmin dvāre yantramayo hastī sthāpitaḥ |",
    "divy26:573": "aśokasya ca pratimāṁ parikhāṁ khanayitvā khadirāṅgāraiśca pūrayitvā tṛṇenācchādya pāṁśunākīrṇā |",
    "divy26:574": "susīmaścābhihitah—yadi śakyase ’śokaṁ ghātayituṁ rājeti(?) |",
    "divy26:575": "sa yāvatpūrvadvāraṁ gatah—aśokena saha yotsyāmīti |",
    "divy26:576": "aṅgārapūrṇāyāṁ parikhāyāṁ patitaḥ |",
    "divy26:577": "tatraiva cānayena vyasanamāpannaḥ |",
    "divy26:578": "yadā ca susīmaḥ praghātitaḥ, tasyāpi mahānagno bhadrāyudho nāṁnā anekasahasraparivāraḥ, sa bhagavacchāsane pravrajito ’rhan saṁvṛttaḥ |",
    "divy26:579": "|",
    "divy26:580": "yadā aśoko rājye pratiṣṭhitaḥ sa tairamātyairavajñayā dṛśyate |",
    "divy26:581": "tenāmātyānāmabhihitam—bhavantaḥ, puṣpavṛkṣān phalavṛkṣāṁśca cchittvā kaṇṭakavṛkṣān paripālayatha |",
    "divy26:582": "amātyā āhuh—devena kutra dṛṣṭam? api tu kaṇṭakavṛkṣāṁś chittvā puṣpavṛkṣān phalavṛkṣāṁśca paripālayitavyam |",
    "divy26:583": "tairyāvat trirapi rājña ājñā pratikūlitā, tato rājñā ruṣitena asiṁ niṣkośaṁ kṛtvā pañcānāmamātyaśatānāṁ śiraṁsi cchinnāni |",
    "divy26:584": "yāvadrājā aśoko ’pareṇa samayenāntaḥpuraparivṛto vasantakālasamaye puṣpitaphaliteṣu pādapeṣu pūrvanagarasyodyānaṁ gataḥ |",
    "divy26:585": "tatra ca paribhramatā aśokavṛkṣaḥ supuṣpito dṛṣṭaḥ |",
    "divy26:586": "tato rājño mamāpi sahanāmā ityanunayo jātaḥ |",
    "divy26:587": "sa ca rājā aśoko duḥsparśagātraḥ |",
    "divy26:588": "tā yuvatayastaṁ necchanti spraṣṭum |",
    "divy26:589": "yāvadrājā śayitaḥ, tasyāntaḥpureṇa roṣeṇa tasmādaśokavṛkṣāt puṣpāṇi śākhāśca cchinnāḥ |",
    "divy26:590": "yāvadrājñā pratibuddhena so ’śokavṛkṣo dṛṣṭaḥ, pṛṣṭaśca—kena tacchinnam? te kathayanti—deva, antaḥpurikābhiriti |",
    "divy26:591": "śrutvā ca rājñā amarṣajātena pañca strīśatāni kiṭikaiḥ saṁveṣṭya dagdhāni |",
    "divy26:592": "tasyemānyaśubhānyālokya caṇḍo rājā caṇḍāśoka iti vyavasthāpitaḥ |",
    "divy26:593": "yāvadrādhaguptenāgrāmātyenābhihitah—deva, na sadṛśaṁ svayamevedṛśamakāryaṁ kartum |",
    "divy26:594": "api tu devasya vadhyaghātakāḥ puruṣāḥ sthāpayitavyāḥ, ye devasya vadhyakaraṇīyaṁ śodhayiṣyanti |",
    "divy26:595": "yāvadrājñā rājapuruṣāḥ prayuktāh—vadhyaghātaṁ me mārgadhveti |",
    "divy26:596": "yāvat tatra nātidūre pūrvatapādamūle karvaṭakam |",
    "divy26:597": "tatra tantravāyaḥ prativasati |",
    "divy26:598": "tasya putro jātaḥ |",
    "divy26:599": "girika iti nāmadheyaṁ kṛtam |",
    "divy26:600": "caṇḍo duṣṭātmā mātaraṁ pitaraṁ ca paribhāṣate, dārakadārikāśca tāḍayati, pipīlikān makṣikān mūṣikān matsyāṁśca jālena baḍiśena praghātayati |",
    "divy26:601": "caṇḍo dārakastasya caṇḍagirika iti nāmadheyaṁ kṛtam |",
    "divy26:602": "yāvadrājapuruṣairdṛṣṭaḥ pāpe karmaṇi pravṛttaḥ |",
    "divy26:603": "sa tairabhihitah—śakyase rājño ’śokasya vadhyakaraṇīyaṁ kartum? sa āha—kṛtsnasya jambudvīpasya vadhyakaraṇīyaṁ sādhayiṣyāmīti |",
    "divy26:604": "yāvadrājño niveditam |",
    "divy26:605": "rājñā abhihitam—ānīyatāmiti |",
    "divy26:606": "sa ca rājapuruṣairabhihitah—āgaccha, rājā tvāmāhvayatīti |",
    "divy26:607": "tenābhihitam—āgamayata, yāvadahaṁ mātapitarau avalokayāmīti |",
    "divy26:608": "yāvanmātāpitarau uvāca—amba tāta, anujānīdhvam |",
    "divy26:609": "yāsyāmyahaṁ rājño ’śokasya vadhyakaraṇīyaṁ sādhayitum |",
    "divy26:610": "tābhyāṁ ca sa nivāritaḥ |",
    "divy26:611": "tena tau jīvitādvyaparopitau |",
    "divy26:612": "evam yāvadrājapuruṣairabhihitah—kimarthaṁ cireṇābhyāgato ’si? tena caitatprakaraṇaṁ vistareṇārocitam |",
    "divy26:613": "sa tairyāvadrājño ’śokasyopanāmitaḥ |",
    "divy26:614": "tena rājño ’bhihitam—mamārthāya gṛhaṁ kārayasveti |",
    "divy26:615": "yāvadrājñā gṛhaṁ kārapitaṁ paramaśobhanaṁ dvāramātraramaṇīyam |",
    "divy26:616": "tasya ramaṇīyakaṁ bandhanamiti saṁjñā vyavasthāpitā |",
    "divy26:617": "sa āha—deva, varaṁ me prayaccha, yastatra praviśettasya na bhūyo nirgama iti |",
    "divy26:618": "yāvadrājñābhihitam—evamastu iti |",
    "divy26:619": "tataḥ sa caṇḍagirikaḥ kurkuṭārāmaṁ gataḥ |",
    "divy26:620": "bhikṣuśca bālapaṇḍitaḥ sūtraṁ paṭhati |",
    "divy26:621": "sattvā narakeṣūpapannāḥ |",
    "divy26:622": "yāvannarakapālā gṛhītvā ayomayyāṁ bhūmau ādīptāyāṁ saṁprajvalitāyāmekajvālibhūtāyāmuttānakān pratiṣṭhāpya ayomayena viṣkambhakena mukhadvāraṁ viṣkambhya ayoguḍānādīptān pradīptān saṁprajvalitānekajvālībhūtānāsye prakṣipānti, ye teṣāṁ sattvānāmoṣṭhau api dahanti, jahvāmapi kaṇṭhamapi kaṇṭhamapi hṛdayamapi hṛdayasāmantamapi antrāṇyantraguṇānapi dagdhvā adhaḥ pragharati |",
    "divy26:623": "evaṁ duḥkhā hi bhikṣavo nārakāḥ sattvā narakeṣūpapannāḥ |",
    "divy26:624": "yāvannarakapālā gṛhītvā ayomayyāṁ bhūmau ādīptāyāṁ pradīptāyāṁ saṁprajvalitāyāmekajvālibhūtāyāmuttānakān pratiṣṭhāpya ayomayena viṣkambhakena mukhadvāraṁ viṣkambhya kvathitaṁ tāmramāsye prakṣipanti, yatteṣāṁ sattvānāmoṣṭhāvapi dahati, jihvāmapi tālvapi kaṇṭhamapi kaṇṭhanālamapi, antrāṇyantraguṇānapi dagdhvā adhaḥ pragharati |",
    "divy26:625": "evaṁ duḥkhā hi bhikṣavo narakāḥ |",
    "divy26:626": "santi sattvā narakeṣūpapannā yānnarakapālā gṛhītvā ayomayyāṁ bhūmau ādīptāyāṁ saṁprajvalitāyāmekajvālībhūtāyāmavānmukhān pratiṣṭhāpya ayomayena sūtreṇādīptena saṁprajvalitenaikajvālībhūtenāskphāṭya ayomayena kuṭhāreṇādīptena saṁpradīptena saṁprajvalitenaikajvālībhūtena takṣaṇuvanti saṁtakṣṇuvanti saṁpratakṣṇuvanti aṣṭāṁśamapi ṣaḍaṁśamapi ṣaḍaṁśamapi caturasnamapi vṛttamapi maṇḍalamapi unnatamapi avanatamapi śāntamapi viśāntamapi takṣṇuvanti |",
    "divy26:627": "evaṁ duḥkhā hi bhikṣavo narakāḥ |",
    "divy26:628": "santi sattvā narakeṣūpapannā yānnarakapālā gṛhītvā ayomayyāṁ bhūmau ādīptāyāṁ pradīptāyāṁ saṁprajvalitāyāmekajvalībhūtāyāmavanmukhān pratiṣṭhāpya ayomayena ayomayena sūtreṇādīptena pradīptena saṁprajvalitenaikajvālībhūtenāsphāṭya ayomayyāṁ bhūmyāmāadīptāyāṁ pradīptāyāṁ saṁprajvalitāyāmekajvālībhūtāyāṁ takṣṇuvanti saṁtakṣṇuvanti saṁparitakṣṇuvanti, aṣṭāṁśamapi ṣaḍaṁśamapi caturasnamapi maṇḍalamapi unnatamapi avanatamapi śāntamapi viśāntamapi takṣṇuvanti |",
    "divy26:629": "evaṁ duḥkhā hi bhikṣavo narakāḥ |",
    "divy26:630": "santi sattvā narakeṣūpapannā yānnarakapālā gṛhītvā ayomayyāṁ bhūmāvādīptāyāṁ pradīptāyāṁ saṁprajvalitāyāmekajvalībhūtāyāmuttānakān pratiṣṭhāpya pañcaviṣaṭabandhanāṁ kāraṇāṁ kārayanti, ubhayorhastayorāyasau kīlau trāmanti, ubhayoḥ pādayorāyase kīle trāmanti, madhye hṛdayasyāyasaṁ kīlaṁ krāmanti |",
    "divy26:631": "evam suduḥkhā hi bhiṣavo narakāḥ |",
    "divy26:632": "evaṁ pañca vedanā iti kurute sadṛśāśca kāraṇāḥ sattvānāmārabdhāḥ kārayitum |",
    "divy26:633": "|",
    "divy26:634": "yāvat śrāvastyāmanyatamaḥ sārthavāhaḥ patnyā saha mahāsamudramavatīrṇaḥ |",
    "divy26:635": "tasya sā patnī mahāsamudre prasūtā |",
    "divy26:636": "dārako jātaḥ |",
    "divy26:637": "tasya samudra iti nāmadheyaṁ kṛtam |",
    "divy26:638": "yāvadvistareṇa dvādaśabhirvarṣairmahāsamudrāduttīrṇaḥ |",
    "divy26:639": "sa ca sārthavāhaḥ pañcabhirdhūrtaśatairmuṣitaḥ |",
    "divy26:640": "sārthavāhaḥ sa praghātitaḥ |",
    "divy26:641": "sa ca samudraḥ sārthavāhaputro bhagavacchāsane pravrajitaḥ |",
    "divy26:642": "sa janapadacārikāṁ caran pāṭaliputramanuprāptaḥ |",
    "divy26:643": "sa pūrvāhṇe nivāsya pātracīvaramādāya pāṭaliputraṁ piṇḍāya praviṣṭaḥ |",
    "divy26:644": "so ’nabhijñatayā ca ramaṇīyakaṁ bhavanaṁ praviṣṭaḥ |",
    "divy26:645": "tacca dvāramātraramaṇīyamabhyantaraṁ narakabhavanasadṛśaṁ pratibhayam |",
    "divy26:646": "dṛṣṭvā ca punar nirgantukāmaścaṇḍairikenāvalokitaḥ |",
    "divy26:647": "gṛhītvā coktah—iha te nidhanabhupagantavyamiti |",
    "divy26:648": "vistareṇa kāryam |",
    "divy26:649": "tato bhikṣuḥ śokārto bāṣpakaṇṭaḥ saṁvṛttaḥ |",
    "divy26:650": "tenocyate—kimidaṁ bāladāraka iva rudasīti? sa bhikṣuḥ prāha— na śarīravināśaṁ hi śocāmi sarvaśaḥ |",
    "divy26:651": "mokṣadharmāntarāyaṁ tu śocāmi bhṛśamātmanaḥ (67)|",
    "divy26:652": "durlabhaṁ prāpya mānuṣyaṁ pravrajyāṁ ca sukhodayām |",
    "divy26:653": "śākyasiṁhaṁ ca śāstāraṁ punastyakṣyāmi durmatiḥ (68)|",
    "divy26:654": "tenocyate—dattavaro ’haṁ nṛpatinā |",
    "divy26:655": "dhīro bhava |",
    "divy26:656": "nāsti te mokṣa iti |",
    "divy26:657": "tataḥ sakaruṇairvacanaistaṁ bhikṣuḥ kramam yācati sma māsam yāvat |",
    "divy26:658": "saptarātramanujñātaḥ |",
    "divy26:659": "sa khalu maraṇabhayodvignahṛdayaḥ saptarātreṇa me na bhavitavyamiti vyāyatamatiḥ saṁvṛttaḥ |",
    "divy26:660": "|",
    "divy26:661": "atha saptame divase ’śokasya rājño ’ntaḥpurikāṁ kumāreṇa saha saṁraktāṁ nirīkṣamāṇāṁ saṁlapantīṁ ca dṛṣṭvā sahadarśanādeva ruṣitena rājñā tau dvāvapi taṁ cārakamanupreṣitau |",
    "divy26:662": "tatra musalairayodroṇyāmasthyavaśeṣau kṛtau |",
    "divy26:663": "tato bhikṣustau dṛṣṭvā saṁvignaḥ prāha— aho kāruṇikaḥ śāstā samyagāha mahāmuniḥ |",
    "divy26:664": "phenapiṇḍopamaṁ rūpamasāramanavasthitam (69)|",
    "divy26:665": "kva tadvadanakāntitvaṁ gātraśobhā kva sā gatā |",
    "divy26:666": "dhigastvayaṁ saṁsāro ramante yatra bāliśāḥ (70)|",
    "divy26:667": "idamālambanaṁ prāptaṁ cārake vasatā mayā |",
    "divy26:668": "yamāśritya tariṣyāmi pāramadya bhavodadheḥ (71)|",
    "divy26:669": "tena tāṁ rajanīṁ kṛtsnāam yujyatā buddhaśāsane |",
    "divy26:670": "sarvasamyojanaṁ chittvā prāptamarhattvamuttamam (72)|",
    "divy26:671": "tatastasmin najanīkṣaye sa bhikṣuścaṇḍagirikenocyate—bhikṣo, nirgatā rātriḥ |",
    "divy26:672": "udita ādityaḥ |",
    "divy26:673": "kāraṇākālastaveti |",
    "divy26:674": "tato bhikṣurāha—dīrghāyuḥ, mamāpi nirgatā rātriḥ, udita ādityaḥ |",
    "divy26:675": "parānugrahakāla iti |",
    "divy26:676": "yatheṣṭaṁ vartatāmiti |",
    "divy26:677": "caṇḍagirikaḥ prāha—nāvagacchāmi |",
    "divy26:678": "vistīryatāṁ vacanametaditi |",
    "divy26:679": "tato bhikṣurāha— mamāpi hṛdayāddhorā nirgatā mohaśarvatī |",
    "divy26:680": "pañcāvaraṇasaṁchannā kleśataskarasevitā (73)|",
    "divy26:681": "udito jñānasūryaśca manonabhasi me śubhaḥ |",
    "divy26:682": "prabhayā yasya paśyāmi trailokyamiha tattvataḥ (74)|",
    "divy26:683": "parānugrahakālo me śāsturvṛttānuvarinaḥ |",
    "divy26:684": "idaṁ śarīraṁ dīrghāyuryatheṣṭaṁ triyatāmiti (75)|",
    "divy26:685": "tatastena nirghṛṇena dāruṇahṛdayena paralokanirapekṣeṇa roṣāviṣṭena bahūdakāyāṁ sthālyāṁ nararudhiravasāmūtrapurīṣasaṁkulāyāṁ mahālohyāṁ prakṣiptaḥ |",
    "divy26:686": "prabhūtendhanaiścāgniḥ prajvālitaḥ |",
    "divy26:687": "sa ca bahunāpīndhanakṣayena na saṁtapyate |",
    "divy26:688": "tataḥ prajvālayitum (prārabdhaḥ |",
    "divy26:689": ") yadā tadāpi na prajvalati, tato vicārya tāṁ lohīm, paśyati taṁ bhikṣuṁ pādmasyopari paryaṅkenopaviṣṭam |",
    "divy26:690": "dṛṣṭvā ca tato rājñe nivedayāmāsa |",
    "divy26:691": "atha rājani samāgate prāṇisahasreṣu saṁnipatiteṣu sa bhikṣurvaineyakālamavekṣamāṇah—riddhiṁ samutpādya sa tanmuhūrtaṁ lohyanatarasthaḥ salilārdragātraḥ |",
    "divy26:692": "nirīkṣamāṇasya janasya madhye nabhastalaṁ haṁsa ivotpapāt (76)|",
    "divy26:693": "vicitrāṇi ca pratihāryāṇi darśayitumārabdhaḥ |",
    "divy26:694": "vakṣyati hi— ardhena gātreṇa vavarṣa toyamardhena jajvāla hutāśanaśca |",
    "divy26:695": "varṣañ jvalaṁścaiva rarāja yaḥ khe dīptaucadhiprasravaṇeva śailaḥ (77)|",
    "divy26:696": "tamudgataṁ vyoṁni naśāmya rājā kṛtāñjalirvismayaphullavaktraḥ |",
    "divy26:697": "udvīkamāṇastamuvāca dhīraṁ kautūhalātkiṁcidahaṁ vivakṣuḥ (78)|",
    "divy26:698": "manuṣyatulyaṁ tava saumya rūpam ṛddhiprabhāvastu narānatītya |",
    "divy26:699": "na niścayaṁ tena vibho vrajāmi ko nāma bhāvastava śuddhabhāva (79)|",
    "divy26:700": "tatsāmprataṁ brūhi mamedamartham yathā prajānāmi tava prabhāvam |",
    "divy26:701": "jñātvā ca te dharmaguṇaprabhāvān yathābalaṁ śiṣyavadācareyam (80)|",
    "divy26:702": "tato bhikṣuḥ pravacanaparigrāhako ’yaṁ bhaviṣyati, bhagavaddhātuṁ ca vistarīṁ kariṣyati, mahājanahitārthaṁ ca pratipatsyata iti matvā svaguṇamudbhāvayaṁstamuvāca— ahaṁ mahākāruṇikasya rājan prahīṇasarvāśravabandhanasya |",
    "divy26:703": "buddhasya putro vadatāṁ varasya dharmānvayaḥ sarvabhaveṣvasaktaḥ (81)|",
    "divy26:704": "dāntena dāntaḥ puruṣarṣabheṇa śāntiṁ gatenāpi śamaṁ praṇītaḥ |",
    "divy26:705": "muktena saṁsāramahābhayebhyo nirmokṣito ’haṁ bhavabandhanebhyaḥ (82)|",
    "divy26:706": "api ca |",
    "divy26:707": "mahārāja, tvaṁ bhagavatā vyākṛtah—varṣaśataparinirvṛtasya mama pāṭaliputre nagare ’śoko nāma rājā bhaviṣyati caturbhāgacakravartī dharmarājaḥ, yo me śarīradhātūn vaistārikān kariṣyati, caturaśītiṁ dharmarājikāsahasraṁ pratiṣṭhāpayiṣyati |",
    "divy26:708": "idaṁ ca devena narakasadṛśaṁ sthānameva sthāpitam yatra prāṇisahasrāṇi nipātyante |",
    "divy26:709": "tadarhasi deva sarvasattvebhyo ’bhayapradānaṁ dātum, bhagavataśca manorathaṁ paripūrayitum |",
    "divy26:710": "āha ca— tasmānnarendra abhayaṁ prayaccha sattveṣu kāruṇyapurojaveṣu |",
    "divy26:711": "nāthasya saṁpūrya manorathaṁ ca vistārikān dharmadharān kuruṣva (83)|",
    "divy26:712": "atha sa rājā buddhe samupajātaprasādaḥ kṛtakarasampuṭastaṁ bhikṣuṁ kṣamayannuvāca— daśabalasuta kṣantumarhasīmaṁ ca tavādya deśayāmi |",
    "divy26:713": "śaraṇamṛṣimupaimi taṁ ca buddhaṁ gaṇavaramāryaniveditaṁ ca dharmam (84)|",
    "divy26:714": "api ca— karomi caiṣa vyavasāyamadya taṁ tadgauravattātpravaṇaprasādāt |",
    "divy26:715": "gāṁ maṇḍayiṣyāmi janendracaityairhaṁsāṁśaśaṅkhendubalākakalpaiḥ (85)|",
    "divy26:716": "yāvat sa bhikṣustadeva ṛddhyā prakrāntaḥ |",
    "divy26:717": "atha rājā ārabdho niṣkrāmitum |",
    "divy26:718": "tataścaṇḍagirikaḥ kṛtāñjaliruvāca—deva, labdhavaro ’ham |",
    "divy26:719": "naikasya vinirgama iti |",
    "divy26:720": "rājā āha—mā tāvanmamāpīcchasi ghātayitum |",
    "divy26:721": "sa uvāca—evameva |",
    "divy26:722": "rājā āha—ko ’smākaṁ prathamataraṁ praviṣṭah? caṇḍagirika uvāca—aham |",
    "divy26:723": "tato rājñā abhihitam |",
    "divy26:724": "ko ’treti? yāvadvadhyaghātairgṛhītaḥ |",
    "divy26:725": "gṛhītvā ca yantragṛhaṁ praveśitaḥ |",
    "divy26:726": "praveśayitvā dagdhaḥ |",
    "divy26:727": "tacca ramaṇīyakaṁ bandhanamapanītaṁ sarvasattvebhyaścābhayapradānamanupradattam |",
    "divy26:728": "tato rājā bhagavaccharīradhātuṁ vistarīṣyāmīti caturaṅgena balakāyena gatvā ajātaśatrupratiṣṭhāpitaṁ droṇastūpamutpāṭya śarīradhātuṁ gṛhītavān |",
    "divy26:729": "yatroddhāraṇaṁ ca vistareṇa kṛtvā dhātupratyaṁśaṁ datvā stūpaṁ pratiṣṭhāpya evaṁ dvitīyaṁ stūpaṁ vitareṇa bhaktimato yāvatsaptadroṇādgrahāya stūpāṁśca pratiṣṭhāpya rāmagrāmaṁ gataḥ |",
    "divy26:730": "tato rājā nāgair nāgabhavanamavatāritaḥ, vijñaptaśca—vayamasyātraiva pūjāṁ kariṣyāma iti |",
    "divy26:731": "yāvadrājñā abhyanujñātam |",
    "divy26:732": "tato nāgarājā punarapi nāgabhavanāduttāritaḥ |",
    "divy26:733": "vakṣyati hi— rāmagrāme tvaṣṭamaṁ stūpamadya nāgāstatkālaṁ bhaktimanto rarakṣuḥ |",
    "divy26:734": "dhātūnyetasmānnopalebhe sa rājā śraddhābhū(?) rājā cintayati yastvetatkṛtvā jagāma (86)|",
    "divy26:735": "yāvadrājā caturaśītikaraṇḍasahasraṁ kārayitvā sauvarṇarūpyasphaṭikavaiḍūryamayānāṁ teṣu dhātavaḥ prakṣiptaḥ |",
    "divy26:736": "evaṁ vistareṇa caturaśītikumbhasahasraṁ paṭṭasahasraṁ ca yakṣāṇāṁ haste datvā visarjitam—āsamudrāyāṁ pṛthivyāṁ hīnotkṛṣṭamadhyameṣu nagareṣu yatra koṭiḥ paripūryate, tatra dharmarājikāṁ pratiṣṭhāpayitavyam |",
    "divy26:737": "|",
    "divy26:738": "tasmin samaye takṣaśilāyāṁ ṣaṭtriṁśatkoṭayaḥ |",
    "divy26:739": "tairabhihitam—ṣaṭtriṁśatkaraṇḍakānanuprayaccheti |",
    "divy26:740": "rājā cintayati—na yadi vaistārikā dhātavo bhaviṣyanti |",
    "divy26:741": "upāyajño rājā |",
    "divy26:742": "tenābhihitam—pañcatriṁśatkoṭayaḥ śodhayitavyāḥ |",
    "divy26:743": "vistareṇa yāvadrājñā abhihitam—yatrādhikatarā bhavanti, yatra ca nyūnatarāḥ, tatra na dātavyam |",
    "divy26:744": "|",
    "divy26:745": "yāvadrājā kurkuṭārāmaṁ gatvā sthavirayaśasamabhigamyovāca—ayaṁ me manorathah—ekasmin divase ekasminmuhūrte caturaśītidharmarājikāsahasraṁ pratiṣṭhāpayeyamiti |",
    "divy26:746": "sthavireṇābhihitam—evamastu |",
    "divy26:747": "ahaṁ tasmin samaye pāṇinā sūryamaṇḍalaṁ praticchādayiṣyāmīti |",
    "divy26:748": "yāvat tasmin divase sthavirayaśasā pāṇinā sūryamaṇḍalaṁ praticchāditam |",
    "divy26:749": "ekasmin divase ekamuhūrte caturaśītidharmarājikāsahasraṁ pratiṣṭhāpitam |",
    "divy26:750": "vakṣyati ca—tābhyaḥ saptabhyaḥ pūrvikābhyaḥ kṛtibhyo dhātuṁ tasya ṛṣeḥ sa hyupādāya mauryaḥ |",
    "divy26:751": "cakre stūpānāṁ śāradābhraprabhānāṁ loke sāśīti śāsadahnā sahasram (87)|",
    "divy26:752": "yāvacca rājñā aśokena caturaśītidharmarājikāsahasraṁ pratiṣṭhāpitam, dhārmiko dharmarājā saṁvṛttaḥ |",
    "divy26:753": "tasya dharmāśoka iti saṁjñā jātā |",
    "divy26:754": "vakṣyati ca— āryamauryaśrīḥ sa prajānāṁ hitārthaṁ kṛtsnaṁ stūpān kārayāmāsa lokam |",
    "divy26:755": "caṇḍāśokatvaṁ prāpya pūrvaṁ pṛthivyāṁ dharmāśokatvaṁ karmaṇā tena lebhe (88)|",
    "divy26:756": "pāṁśupradānāvadānaṁ ṣaḍviṁśatimam |",
    "divy26:757": "|"
}