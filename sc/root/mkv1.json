{
    "mkv1:0": "",
    "mkv1:1": "",
    "mkv1:2": "Mahākarmavibhaṅga I",
    "mkv1:3": "",
    "mkv1:4": "oṁ namo bhagavate mañjuśriye kumārabhūtāya",
    "mkv1:5": "śaṅkhakṣīrendukundasphaṭikahimadalakṣaumaśubhrābhragauraiś cañcatspaṣṭāṭṭahāsair gaganatalagataiś chattrapaṅkty [ātapatraiḥ] stavyair bhūr bhāti yasya tridaśanaragarutsiddhagandharvājuṣṭaiḥ prahvās taṁ sarva eva praṇamata satataṁ buddham ādityabandhum.",
    "mkv1:6": "",
    "mkv1:7": "divyaiś candanacūrṇamiśranikarair mandānilodbhāsitair",
    "mkv1:8": "vīṇāveṇumṛdaṅgadundubhiravair gandharvagītisvaraiḥ",
    "mkv1:9": "yo jātaḥ kṣitipālakaḥ pracalayan kṛtsnaṁ trilokālayaṁ",
    "mkv1:10": "sarvajñāya niruddhasarvagataye buddhāya tasmai namaḥ.",
    "mkv1:11": "",
    "mkv1:12": "bhagavatā sūtraṁ bhāṣitam.",
    "mkv1:13": "evaṁ mayā śrutam ekasmin samaye bhagavān śrāvastyāṁ viharati sma. jetavane anāthapiṇḍadasyārāme. atha bhagavān pūrvāhṇe nivāsya pātracīvaram ādāya śrāvastyāṁ piṇḍāya prāvikṣat. sāvadānaṁ śrāvastyāṁ piṇḍopacaraṇam. yena śukasya māṇavasya taudeyaputrasya niveśanaṁ tenopasaṁkrāntaḥ. tena khalu punaḥ samayena śukasya māṇavasya taudeyaputrasya niveśane śaṅkhakuñjaro gonikāstṛte paryaṅke niṣaṇṇaḥ. aśmantakopadhānāyāṁ kāṁsyapātryāṁ śālimāṁsodanaṁ bhuṅkte. bhagavān adrākṣīt śaṅkhakuñjaraṁ goṇikāstṛte paryaṅke niṣaṇṇam aśmantakopādhānāyāṁ kāṁsyapātryāṁ paribhuñjānam. adrākṣīt śaṅkhakuñjaro bhagavantaṁ dvāramūle gatvā ca punar bukkati. atha bhagavān śaṅkhakuñjaram etad avocat. etad api te śaṅkha [cittaṁ] na damayati yad asi bhokārād bukkāram āgataḥ. evam ukte śaṅkhakuñjaro ’tiśayitaroṣaś caṇḍībhūto ’nāttamanā goṇikāstṛtāt paryaṅkād avatīryādhastāt paryaṅkasya dārusyandanikāyāṁ niṣaṇṇaḥ. tena khalu punaḥ samayena śuko māṇavas taudeyaputro bahir gato ’bhūt kenacid eva karaṇīyena. athāgacchac chuko māṇavas taudeyaputraḥ. adrākṣīt śuko māṇavas taudeyaputraś śaṅkhakuñjaram adhastād dārusyandanikāyāṁ prapatitam. dṛṣṭvā ḥ janam āmantrayate. kena vo yuṣmākaṁ śaṇkhakuñjaraḥ kiṁcid uktaḥ. ko ’smākaṁ madhye madīyaputraṁ śaṅkhakuñjaraṁ kiṁcid vakṣyati. api tv āgato ’bhūt śramaṇo gautamaḥ. dvāramūle ’vasthitaṁ tam itthaṁ bukkati. tam enaṁ śramaṇo gautama evam āha. etad api te śaṅkha na damayati yad asi bhokārād bukkāram āgataḥ. evam ukte śaṇkhakuñjaro ’tiśayitakupitaś caṇḍībhūto ’nāttamanā goṇikāstṛtāt paryaṅkād avatīryādhastāt paryaṅkasya dārusyandanikāyāṁ niṣaṇṇaḥ. atha śukaḥ (kro)dhābhiṣaktaḥ kupitas caṇḍībhūto ’nāttamanā goṇikān niṣkramya yena jetavanam anāthapiṇḍadasyārāmas tenopasaṁkrāntaḥ. tena khalu punaḥ samayena bhagavān anekaśatāyāṁ bhikṣuparṣadi purastān niṣaṇṇo dharmaṁ deśayati. adrākṣīd bhagavān śukaṁ māṇavakaṁ taudeyaputraṁ dūrād evāgacchantam. dṛṣṭvā ca punar bhikṣūn āmantrayate sma. paśyata yūyaṁ bhikṣavaḥ śukaṁ māṇavaṁ taudeyaputram ita evāgacchantam. evaṁ bhadanta. sacec chuko māṇavas taudeyaputro ’smin samaye kālaṁ kuryāt. yathā bhallo nikṣiptaḥ evaṁ kāyasya bhedāt paraṁ maraṇād apāyadurgativinipāte ’vicau narakeṣūpapadyeta. tathā hy anena mamāntike cittaṁ pradūṣitam. cittapradūṣanād dhetor evam iha [ke] satvāḥ kāyasya bhedāt paraṁ maraṇād apāyadurgatyavīcau narakeṣūpapadyante. athānyatamo bhikṣus tasyāṁ velāyāṁ gāthāṁ bhāṣate sma.",
    "mkv1:14": "",
    "mkv1:15": "praduṣṭacittaṁ dṛṣṭvaiva ekatyam iha pudgalam",
    "mkv1:16": "etam arthaṁ vyākārṣīc chāstā bhikṣugaṇāntike.",
    "mkv1:17": "idānīṁ batāvikṣepaṁ kālaṁ kurvīta māṇavaḥ",
    "mkv1:18": "narakeṣūpapadyeta cittaṁ hy etena dūṣitam.",
    "mkv1:19": "yathā hy ucitaṁ nikṣiptam evam eva tathāgate",
    "mkv1:20": "cittapradūṣaṇād dhetoḥ satvā gacchanti durgatim.",
    "mkv1:21": "",
    "mkv1:22": "adhikṣepya māṇavas taudeyaputro yena bhagavān tenopasaṁkrāntaḥ. upasaṁkramya bhagavatā sārdhaṁ sukhasaṁbhāvanāyāṁ saṁrajanīyāṁ vividhāṁ kathāṁ vyatisāryaikānte niṣaṇṇaḥ śuko māṇavas taudeyaputro bhagavantam idam evāvocat. āgato bhagavān gautamo ’smākaṁ niveśanam. āgamane bhagavatā gautamena śaṅkhakuñjaraḥ kiṁcid uktaḥ. ihāhaṁ māṇava pūrvāhṇe nivāsya pātracīvaram ādāya śrāvastyāṁ piṇḍāya prāvikṣat. sāvadānaṁ śrāvastyāṁ piṇḍopacaraṇam. yena bhavato ’tra niveśanaṁ tenopasaṁkrāntaḥ. upasaṁkramya dvāramūle ’vasthitaḥ. tena khalu punaḥ samayena śaṅkhakuñjaro goṇikāstṛtamañcake ’dhirūḍho ’śmantakopadhānāyāṁ kāṁsyapātryāṁ śālimāṁsodanaṁ paribhuṅkte. adrākṣīt śaṅkhakuñjaro māṁ dvāramūle ’vasthitaṁ dṛṣṭvā ca punar bukkati. tam enam evaṁ vadā[mi. etad api te] śaṅkha na damayati yad asi bhokārād bukkāram āgataḥ. evam ukte śaṅkhakuñjaro ’bhiṣaktaḥ kupitaś caṇḍībhūto ’nāttamanā goṇikāstṛtāt paryaṅkād avatīryādhastāt paryaṅkasya dārusyandanikāyāṁ niṣaṇṇaḥ. kiṁ punar bhagavān gautamaḥ śaṅkhakuñjarasyāsmākaṁ pūrvasyāṁ jātaṁ jānīte. alaṁ māṇava tiṣṭha mā etam arthaṁ pariprākṣīt. mā te bhaviṣyati āghātaś cākṣāntiś ca cetaso daurmanasyam. dvir api trir api śuko māṇavas taudeyaputro bhagavantam etad avocat. kiṁ punar bhagavān gautamo ’smākaṁ śaṅkhakuñjaraṁ pūrvikāyāṁ jātaṁ saṁjānīte. alaṁ māṇava tiṣṭha mā mām etam arthaṁ pariprākṣīt. mā ihaiva ca te bhaviṣyaty āghātaś cākṣāntiś ca cetaso daurmanasyam. anātha tvaṁ māṇava yāvad dvir api trir apy eta marthaṁ nā ...... māṇava śṛṇu sādhu ca suṣṭhu ca manasi kuru. bhāṣiṣye. yas te māṇava pitā taudeyaḥ sa eṣa kāyasya bhedād dhīnāyāṁ śvayonāv upapannaḥ. tad bho gautama evaṁ bhaviṣyati. asmākaṁ pitā ya iṣṭayajña āhitāgnir ucchritayūpaḥ sannīyate kāyasya bhedāt śubhre brahmaloke upapanno bhaviṣyaty. anenaiva te māṇava mānābhimānena pitā taudeyo mahādānapatiḥ śvayonāv upapannaḥ. pitur māṇava yadi me bhāṣitaṁ na śraddadhāsi tena hi tvaṁ māṇava yena te niveśanaṁ tenopasaṁkrama. upasaṁkramya śaṅkhakuñjaram evaṁ vada. saced bhavāñ chaṅkhakuñjaro ’smākaṁ pūrvikāyāṁ jātaḥ pitābhūt taudeyo ’dhiroha goṇikāstṛtaṁ paryaṅkam. adhirokṣyati. adhirūḍhaṁ caivaṁ vada. saced bhavāñ chaṅkhakuñjaro ’smākaṁ pūrvikāyāṁ jātaḥ pitābhūt taudeyaḥ paribhuñjīta bhavān. aśmantakopadhānāyāṁ kāṁsyapātryāṁ śālimāṁsodanaṁ paribhokṣyate. bhuktavantam enaṁ vada. saced bhavāñ chaṅkhakuñjaro ’smākaṁ pūrvikāyāṁ jātaḥ pitābhūt taudeyaḥ yat te ’smākaṁ maraṇasamaye mama santaṁ svāpateyaṁ nopadarśitaṁ tad upadarśaya. upadarśayiṣyati.",
    "mkv1:23": "atha śuko māṇavas taudeyaputro bhagavatā bhāṣitam udgṛhya paryavāpya yena svakaṁ niveśanaṁ tenopasaṁkrāntaḥ. upasaṁkramya śaṅkhakuñjaram etad avocat. saced bhavāñ chaṅkhakuñjaro ’smākaṁ pūrvikāyāṁ jātaḥ pitābhūt taudeyaḥ adhiroha. goṇikāstṛtaparyaṅke ’dhirūḍhaṁ cainam evam āha. saced bhavāñ chaṅkhakuñjaro ’smākaṁ pūrvikāyāṁ jātaḥ pitābhūt taudeyaḥ paribhuñjīta bhavān aśmantakopadhānāyāṁ kāṁsyapātryāṁ śālimāṁsodanam. paribhuktavān. bhuktavantaṁ cainam evam āha. saced bhavāñ chaṅkhakuñjaro ’smākaṁ pūrvikāyāṁ jātaḥ pitābhūt taudeyaḥ yat te ’smākaṁ maraṇasamaye mama santaṁ svāpateyaṁ nopadarśitaṁ tad upadarśaya. atha śaṅkhakuñjaro goṇikāstṛtaparyaṅkād avatīrya yenānyatamapurāṇavāsagṛhaṁ tenopasaṁkrāntaḥ. upasaṁkramya caturaḥ paryaṅkapādukān pādanakharikābhir avalikhitamadhyaṁ ca mukhatuṇḍakenopajighrati. yataḥ sa śuko māṇavas taudeyaputraḥ kṛtākṛtasya hiraṇyasuvarṇasya caturo lohasaṁghāṭān adhigatavān madhyāc ca sauvarṇakamaṇḍalum.",
    "mkv1:24": "atha śuko māṇavas taudeyaputras tat suvarṇaṁ gopayitvā hṛṣṭatuṣṭodagraprītisaumanasyajātaḥ śrāvastyā niṣkramya yena bhagavāṁs tenopasaṁkrāntaḥ. tena khalu punaḥ samayena bhagavān anekaśatāyāṁ bhikṣuparṣadi purastān niṣaṇṇo dharmaṁ deśayati. adrākṣīd bhagavāñ chukaṁ māṇavaṁ taudeyaputraṁ dūrata evāgacchantaṁ dṛṣṭvā ca punar bhikṣūn āmantrayate sma. paśyatha yūyaṁ bhikṣavaḥ śukaṁ māṇavaṁ taudeyaputraṁ dūrata evāgacchantam. evaṁ bhadanta. sacec chuko māṇavas taudeyaputro ’smin samaye kālaṁ kuryād yathā bhallo nikṣiptaḥ evaṁ kāyasya bhedāt sugatau svargalokeṣūpapadyeta. tathā hy anena mamāntike cittaṁ prasāditam. cittaprasādanahetor bhikṣavaḥ evam ihaike satvā kāyasya bhedāt sugatau svargalokeṣūpapadyante. athānyatamo bhikṣus tasyāṁ velāyāṁ gāthāṁ bhāṣate.",
    "mkv1:25": "",
    "mkv1:26": "prasannacittaṁ dṛṣṭvaiva ekatyam iha pudgalam",
    "mkv1:27": "etam arthaṁ vyākārṣīc chāstā bhikṣugaṇāntike.",
    "mkv1:28": "idānīṁ gatadoṣo ’yaṁ kālaṁ kurvīta mānavaḥ",
    "mkv1:29": "upapadyeta deveṣu cittam asya prasāditam.",
    "mkv1:30": "yathā duritaṁ nikṣiptam evam eva tathāgate",
    "mkv1:31": "cittaprasādanād dhetoḥ satvā gacchanti sadgatim.",
    "mkv1:32": "",
    "mkv1:33": "atha śuko māṇavas taudeyaputro yena bhagavān tenopasaṁkrāntaḥ. upasaṁkramya bhagavatā sārdhaṁ saṁmukhaṁ saṁmodanīṁ saṁrañjanīṁ vividhāṁ kathāṁ vyatisāryaikānte niṣaṇṇaḥ. evaṁ niṣaṇṇaṁ śukaṁ māṇavaṁ taudeyaputraṁ bhagavān idam avocat. kaccin māṇava tathaiva yathā mayā śaṅkhakuñjaro vyākṛtaḥ. bho gautama tat tathaiva yathā bhagavatā gautamena śaṅkhakunjaro vyākṛtaḥ. anyad api tāvad vayaṁ bhagavantaṁ gautamaṁ pṛcchema kaṁcid eva pradeśaṁ saced avakāśaṁ kuryāt praśnavyākaraṇāya. pṛccha māṇava yady evaṁ kāṅkṣasi. ko bho gautama hetuḥ kaḥ pratyayaḥ yenehaike satvā alpāyuṣo ’pi dīrghāyuṣo ’pi bahvābādhā api alpābādhā api durvarṇā api suvarṇā api alpeśākhyā api maheśākhyā api nīcakulīnā api uccakulīnā api anādeyavākyā api ādeyavākyā api alpabhogā api mahābhogā api duṣprajñā api mahāprajñā api. kasya nu bho gautama karmaṇo vipākenedaṁ satvānāṁ nānātvaṁ prajnāyate.",
    "mkv1:34": "tatra bhagavāñ chukaṁ māṇavakaṁ taudeyaputram idam avocat. karmavibhaṅgaṁ te māṇavaka dharmaparyāyaṁ deśayiṣyami. tenahi śṛṇu sādhu suṣṭhu ca manasi kuru. bhāṣiṣye. evaṁ bhagavann iti śuko māṇavakas taudeyaputro bhagavataḥ pratyaśrauṣīt. bhagavān idam avocat. karmasvakān ahaṁ māṇava satvān vadāmi karmadāyādān karmayonīn karmapratiśaraṇān. karma māṇava satvān vibhajati. yad idaṁ hīnotkṛṣṭamadhyamatāyām. tadyathā. asti karma alpāyuḥsaṁvartanīyam. asti karma dīrghāyuḥsaṁvartanīyam. asti karma bahvābādhāsaṁvartanīyam. asti karma alpābādhāsaṁŚ. a. k. durvarṇas. a. k. prāsādikas. a. k. alpeśākhyas. a. k. maheśākhyas. a. k. nīcākulopapattis. a. k. uccakulopapattis. a. k. alpabhogas. a. k. mahābhogas. a. k. duṣprajnas. a. k. mahāprajñas. a. k. narakopapattis. a. k. tiryagyonyupapattis. a. k. pretalokopapattis. a. k. asuralokopapattis. a. k. manuṣyalokopapattis. a. k. kāmāvacaradevopapattis. a. k. rūpāvacaradevopapattis. a. k. ārūpyāvacaradevopapattis. a. k. kṛtaṁ nopacitam. a. k. upacitaṁ na kṛtam. a. k. kṛtam upacitaṁ ca. a. k. naiva kṛtaṁ nopacitam. a. k. yena samanvāgataḥ pudgalo narakeṣūpapannaḥ paripūrṇaṁ nairayikam āyuḥ kṣapayitvā cyavati. a. k. yena samanvāgataḥ pudgalo narakeṣūpapannaḥ sārdhanairayikam āyuḥ kṣapayitvā cyavati. a. k. y. s. p. narakeṣūpapannamātra eva cyavati. a. k. niyatopapattis. a. k. aniyatopapattis. a. k. deśāntaravipakṣam. a. k. y. s. p. pūrvaṁ sukhito bhūtvā paścād duḥkhito bhavati. a. k. y. s. p. pūrvaṁ duḥkhito bhūtvā paścād api sukhito bhavati. a. k. y. s. p. pūrvaṁ sukhito bhūtvā paścāt sukhito bhavati. a. k. y. s. p. pūrvaṁ duḥkhito bhūtvā paścād api duḥkhito bhavati. a. k. y. s. p. āḍhyo bhavati matsarī. a. k. y. s. p. daridro bhavati tyāgavān. a. k. y. s. p. āḍhyo bhavati tyāgavān. a. k. y. s. p. [sic] asti pudgalo yasya karma kṣīṇaṁ bhavati nāyuḥ. asti pudgalo yasyāyuḥ kṣīṇaṁ na karma. a. p. y. āyuḥ karmāṇi ca kṣīṇāni. a. p. y. āyuḥ kṣīṇaṁ puṇyāni ca. a. p. yasya nāyuḥ kṣīṇaṁ bhavati na karma. api tu kleśāḥ kṣīṇāḥ. a. p. kāyena sukhī na cittena. a. p. cittena sukhī na kāyena. a. p. kāyena ca sukhī cittena ca. a. p. naiva kāyena sukhī na cittena. a. k. y. s. pudgalo ’pāyeṣūpapanno ’bhirūpo bhavati snigdhakāyaḥ snigdhacchavir nayanābhirāmo darśanīyaḥ. a. k. y. s. pudgalo ’pāyeṣūpapanno durvarṇo bhavati rūkṣakāyo ghoradarśanaḥ pratikūladarśanaḥ. a. k. y. s. p. apāyeṣūpapanno durgandho bhavati jihmendriyo bhavaty avyaktendriyaḥ. daśānām akuśalānāṁ karmapathānāṁ vipākena daśānāṁ bāhyānāṁ bhāvānām abhivṛddhiḥ prajñāyate. daśānāṁ kuśalānāṁ karmapathānāṁ vipākena daśānāṁ bāhyānāṁ bhāvānāṁ vipattiḥ prajñāyate. daśānuśaṁsās tathāgatacaityāñjalikarmaṇaḥ. daśānuśaṁsās tathāgatacaityavandanāyāḥ. daśānuśaṁsāś chattrapradānasya. daśānuśaṁsā ghaṇṭāpradānasya. daśānuśaṁsā vastrapradānasya. daśānuśaṁsā āsanapradānasya. daśānuśaṁśā bhājanapradānasya. daśānuśaṁsā bhojanapradānasya. daśānūśaṁsā yānapradāne. dasānuśaṁsāḥ pratiśrayapradānasya. daśānuśaṁsāḥ pānakapradāne. daśānuśaṁsāḥ phalapradāne. daśānuśaṁsā mālāpradānasya. daśānusaṁsā muktapuṣpapradānasya. daśānuśaṁsāḥ pradīpapradānasya. daśānuśaṁsā gandhapradānasya. daśānuśaṁsāḥ pravrajyāyāḥ. daśānnśaṁsā araṇyavāse. dasānuśaṁsāḥ paiṇḍapātikatve. daśa vaiśāradyāni.",
    "mkv1:35": "uddeśaḥ karmavibhaṅgasya dharmaparyāyasya.",
    "mkv1:36": "I",
    "mkv1:37": "tatra katamat karma alpāyuḥsaṁvartanīyam? ucyate. prāṇātipātaḥ. prāṇātipātasya anumodanam. prāṇātipātasya varṇavāditā. amitramaraṇābhinandanam. amitramaraṇasya samādāpanam. amitramaraṇasya varṇavāditā. garbhaśātanam. garbhaśātanasya varṇavāditā. sthaṇḍilapratiṣṭhāpanaṁ yatra bahavaḥ prāṇino ghātyante mahiṣapaśuśūkarakukkuṭādayaḥ tasya yajñapravartakasya putrāḥ pautrāś cānye ca janāḥ phalārthino bhayabhītāś cānuvṛttiṁ kurvāṇāḥ sattvān nirghātayanti.",
    "mkv1:38": "a) yathā kāśmīrāyāṁ mahānagaryāṁ bhikṣuḥ kilārhann anyatarasmin gṛhadvāre tiṣṭhati. tasya gṛhasya pārśvena rājapathas tena paśū ravamāṇo nīyate. sa bhikṣus taṁ dṛṣṭvā hāhā dhik kaṣṭam iti vadati. puruṣās taṁ pṛcchanti. ārya kim ayaṁ hādhikkaṣṭam iti śabdaḥ. sa āha. na vaktavyam etad aśrāddhānām. kāryārthaṁ tu bravīmi. ya eṣa paśū ravamāṇo nīyate. anena purā vaṇigīśvareṇa bhūtvā sthaṇḍilaṁ pratiṣṭhāpitam. sāṁvatsarikaś ca paśuyajñaḥ pravartitaḥ. tatrānena bahavaḥ paśavo ghātitāḥ. maraṇakāle ca putrān āhūya prāha. putrāḥ. yady asti mayi sneho ya eṣa mayā sāṁvatsarikaḥ paśuyajñaḥ pravartitaḥ. eṣa mayi kālagate ’nupravartayitavya iti. putrais tathāstv iti pratiśrutam. sa kālagatas tena mohajena prāṇātipātena samanvāgataḥ svagṛhe paśuḥ pratyājātaḥ. sa tatra jātau jātau ghātyate. adhunā ekaṣaṣṭitamaṁ vāraṁ nīyate. atha sa bhikṣus taṁ paśuṁ karuṇāyamāṇa āha. svayam eva te sthaṇḍilaṁ kṛtaṁ svayam eva yajñaḥ pravartitaḥ bahavaḥ paśavaś ca ghātitāḥ. kiṁ ravase. sarvam idaṁ nirarthakam.",
    "mkv1:39": "b) yathaivaṁvidhaṁ sthaṇḍilapratiṣṭhāpanam. tathā yuddhadarśanam. yatra bahavaḥ sattvā ghātyante hastyaśvamanuṣyādayaḥ. yuddhapratibaddhānāṁ ca śastrāṇām abhinandanam.",
    "mkv1:40": "c) yathā coktaṁ bhagavatā vaiśālyāṁ kālikasūtre. prāṇātipāta ānanda sevito bahulīkṛto niraya saṁvartanīyo bhavati. tiryagyonisaṁvartanīyo ’pi bhavati. pretaviṣayasaṁvartanīyo ’pi bhavati. yasmād alpaprāṇātipātasya vipāko manuṣyabhūtasya sato alpāyuḥsaṁvartanīyo ’pi bhavati.",
    "mkv1:41": "d) tathā daśādīnavā nandikasūtra uktāḥ prāṇātipātasya.",
    "mkv1:42": "idaṁ karma alpāyuḥsaṁvartanīyam."
}