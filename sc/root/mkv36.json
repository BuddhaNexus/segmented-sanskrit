{
    "mkv36:0": "Mahākarmavibhaṅga",
    "mkv36:1": "36",
    "mkv36:2": "katamat karma yena samanvāgataḥ pudgalaḥ pūrvaṁ ca paścāc ca duḥkhito bhavati. ucyate. ihaikatyaḥ kalyāṇamitra virahito bhavati. sa dānaṁ na dadāti. na ca tena kiṁcit pāpakaṁ karma kṛtaṁ bhavati. sa yadā manuṣyeṣūpapadyate daridreṣu kuleṣūpapadyate. alpānnapānabhojaneṣu. yathā śrāvastyāṁ daridradārakasyāvadānaṁ varṇayanti. śrāvastyāṁ kila bhagavān piṇḍapātaṁ paryaṭati. tadā ca śrāvastyām ikṣudvādaśī nāma bhavati. bhagavatā cekṣūṇi labdhāni. anyatarasmin gṛhadvāre daridradārakas tiṣṭhati. sa bhagavantam ikṣūṇi yācati. bhagavataikaṁ dattam. sa bhūyo yācatiḥ bhagavān āha. vatsa. ucyatām. necchāmīti te bhūyo dāsyāmīti. sa prāha. mayā bhagavan na kadācin necchāmīty uktaṁ pūrvam. bhagavān āha. vatsa. ucyatāṁ necchāmi bhagavan sarvāṇi dāsyāmīti. tenekṣulobhān necchāmīty uktam. bhagavatā sarvāṇi dattāni. athāryānandaḥ pṛcchati. bhagavan kim idam. bhagavān āha. na kadācid eṣa ānanda rūparasagandhasparśādīnāṁ tṛptapūrvo ’bhavat necchāmīti vā na kadācid uktapūrvam. tad etasya vacanaṁ tasya necchāmīti hetubhūtaṁ bhaviṣyati. āha ca.",
    "mkv36:3": "necchāmīty eṣa vyāhāro na kadācid udīritaḥ",
    "mkv36:4": "kuto rūpāṇi śabdāś ca gandhāḥ sparśāś ca vai kutah.",
    "mkv36:5": "ity evaṁ prārthayann eṣa nityaṁ bhramati bāliśaḥ",
    "mkv36:6": "necchāmīti praharṣeṇa yaiṣā vāk samudīritā",
    "mkv36:7": "hetur alpecchatā yaiṣā sa evāsya bhaviṣyati.",
    "mkv36:8": "idaṁ karma yena samanvāgataḥ pūrvaṁ ca paścāc ca duḥkhito bhavati."
}