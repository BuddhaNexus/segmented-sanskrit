{
    "san-lo-mvu14:0": "",
    "san-lo-mvu14:1": "",
    "san-lo-mvu14:2": "",
    "san-lo-mvu14:3": "Mahāvastu",
    "san-lo-mvu14:4": "",
    "san-lo-mvu14:5": "14. The Seventh Bhūmi",
    "san-lo-mvu14:6": "",
    "san-lo-mvu14:7": "evam ukte āyuṣmān mahākāśyapa āyuṣmantaṁ mahākātyāyanam uvāca || ye ime bho dhutadharmadhara bodhisatvāḥ avaivartikāḥ ṣaṣṭhāto bhūmito saptamāṁ bhūmiṁ saṁkramanti teṣāṁ kevarūpaṁ sandhicittaṁ bhavatīti || evam ukte āyuṣmān mahākātyāyana āyuṣmantaṁ mahākāśyapaṁ gāthābhir adhyabhāṣata ||",
    "san-lo-mvu14:8": "",
    "san-lo-mvu14:9": "ātmadamathe pravartayate cittaṁ paramamahājanahitāna |",
    "san-lo-mvu14:10": "yat saptamāṁ bhūmi saṁkramanti tathā bhūmiṣu tatsandhicittam iti ||",
    "san-lo-mvu14:11": "",
    "san-lo-mvu14:12": "evam ukte āyuṣmān mahākāśyapa āyuṣmantaṁ mahākātyāyanam uvāca || ye ime bho jinaputra bodhisatvā avaivartikāḥ te prathamāyāṁ bhūmau upādāya kevarūpeṇa kāyakarmeṇa samanvāgatā bhavanti kevarūpeṇa vācākarmeṇa samanvāgatā bhavanti kevarūpeṇa manakarmeṇa samanvāgatā bhavanti kevarūpeṇa sattvena samanvāgātā bhavanti || evam ukte āyuṣmān mahākātyāyana āyuṣmantaṁ mahākāśyapam uvāca || ye ime bho dhutadharmadhara bodhisatvā avaivartikās teṣāṁ prathamāṁ bhūmim upādāya imāni karmāṇi bhavanti || praṇātipātavairamaṇaṁ prāṇātipātavairamaṇasya va varṇaṁ bhāṣanti tadadhyāśayān bhūmiṣu satvān praśaṁsanti ye na paraṁ ca kiṁcit pāpamitrasaṁyogena prāṇāṁ jīvitād vyaparopayanti || paraṁ saptahi bhūmīhi tehi vikrośamānehi satvehi karuṇāṁ pratilabhitvā śīlaṁ samādiyitvā rājyaṁ vā parityajya yad vā tad vā aiśvaryaṁ tyaktvā agārebhyo ’nagāriyaṁ pravrajitvā prāṇātipātavairamaṇasya bahulaṁ dharmaṁ deśayanti ||",
    "san-lo-mvu14:13": "bhūtapūrvaṁ ca bho dhutadharmadhara saptamāyāṁ bhūmau vartamāno ayaṁ paramapuruṣo rājā kuśo nāma babhūva || tasya devī apratimā nāma abhūṣī yā iyaṁ yaśodharā rāhulaśirisya mātā || yo cāyaṁ etarahi kalipuruṣo devadattaḥ so tadā jaṭharo nāma pradeśarājā babhūva || tāṁ śrutvā devīm apratiṁāṁ kāmarāgo mānasaṁ paryādinnavāṁ || so rājñaḥ kuśasya dūtam apreṣaye ||",
    "san-lo-mvu14:14": "",
    "san-lo-mvu14:15": "dehi apratimāṁ devīṁ mama bhāryā bhaviṣyatīti |",
    "san-lo-mvu14:16": "atha na dāsi yuddhaṁ te sajjaṁ sajjaya vāhanaṁ ||",
    "san-lo-mvu14:17": "yat te vyavasitaṁ rāja tad anupreṣayasva me |",
    "san-lo-mvu14:18": "atha nānupreṣayasi me sarājyo vasam eṣyasi ||",
    "san-lo-mvu14:19": "evaṁ śrutvā kuśo rājā bhāriyām idam abravīt* |",
    "san-lo-mvu14:20": "śṛṇohi devi jaṭharasya vacanaṁ brūhi niścayaṁ ||",
    "san-lo-mvu14:21": "",
    "san-lo-mvu14:22": "tato devī aśruvegaṁ pramuṁcitvā rājānaṁ kuśam uvāca ||",
    "san-lo-mvu14:23": "",
    "san-lo-mvu14:24": "bhadra vata ahaṁ chedye ahaṁ bhedye narādhipa |",
    "san-lo-mvu14:25": "tvayā anatiriccāpi śastrehi pāramiṁ gatā ||",
    "san-lo-mvu14:26": "jaṭharasya śiraṁ rāja paśya samakūṭaṁ mayā |",
    "san-lo-mvu14:27": "chinnaṁ rudhirasaṁklinnaṁ tava pādeṣu veṣṭatu ||",
    "san-lo-mvu14:28": "mayā tu jantunā tyaktaḥ sonāhārīkṛtaṁ śaraḥ |",
    "san-lo-mvu14:29": "jaṭharasya bhittvā svadehaṁ bhūyo bhetsyati medinīṁ ||",
    "san-lo-mvu14:30": "aśvapṛṣṭhe rathe skandhe vāraṇasya kṛtaṁ mayā |",
    "san-lo-mvu14:31": "yodhanaravarāgre ca jaṭharasyāntaṁ kṛtaṁ mahaṁ ||",
    "san-lo-mvu14:32": "ahaṁ mantre ahaṁ sandhyā ahaṁ vacanakartṛme |",
    "san-lo-mvu14:33": "aghātyam api ghātaye hetubhiḥ kāraṇaiḥ tathā ||",
    "san-lo-mvu14:34": "dvābhyāṁś ca parimokṣeyaṁ aham eva niropama |",
    "san-lo-mvu14:35": "mama māyā hy asaṁkhyeyā lokaḥ tṛṇamayo mama ||",
    "san-lo-mvu14:36": "gandhamālyadharo rājā prāsādatalagocaraḥ |",
    "san-lo-mvu14:37": "strīsahasrāṁkam āsṛtya yathā ca nirutsuko siyā iti ||",
    "san-lo-mvu14:38": "",
    "san-lo-mvu14:39": "atha bho jinaputra devī apratimā tathārūpaṁ upāyam ādeśayi yenopāyena rājā jaṭharo viśvasta antaḥpuraṁ rājñaḥ kuśasya praviśi vaśam upāgato devyā apratimāyā || atha sā devī apratimā rājño jaṭharasya hṛdaye padaṁ dakṣiṇaṁ kṛtvā savyaṁ pādaṁ gulphe pratiṣṭhāpya ślokān imān agāsi ||",
    "san-lo-mvu14:40": "",
    "san-lo-mvu14:41": "yāṁ puṣpitāṁ vanalatāṁ bhramarāḥ pibanti",
    "san-lo-mvu14:42": "puṣpāgame kusumareṇuvicitrapakṣā |",
    "san-lo-mvu14:43": "naiva tvayā kupuruṣa śrutapūrvarūpaṁ",
    "san-lo-mvu14:44": "nātrāpare madhukarāḥ praṇayaṁ karonti ||",
    "san-lo-mvu14:45": "yāṁ padminīṁ vanagajo aruhe kadācit*",
    "san-lo-mvu14:46": "paṁke jalapralulitāṁ madanāturāṅgaḥ |",
    "san-lo-mvu14:47": "naiva tvayā kupuruṣa śrutapūrvarūpaṁ",
    "san-lo-mvu14:48": "nātrāpare vanagajāḥ praṇayaṁ karonti ||",
    "san-lo-mvu14:49": "yā bhūmipālamahitasya ure vitīrṇā",
    "san-lo-mvu14:50": "muktākalāpa iva saṁramate niśāyāṁ |",
    "san-lo-mvu14:51": "kamalāṁ tuvaṁ vyavasito anavadyagātrīṁ",
    "san-lo-mvu14:52": "prāptuṁ mahītalagato iva pūrṇacandram iti ||",
    "san-lo-mvu14:53": "",
    "san-lo-mvu14:54": "atha khalu bho dhutadharmadhara rājā jaṭharo tasmiṁ kāle vikrośati || prasīda devi śaraṇaṁ prayacchatheti || tāṁ devīm apratimāṁ kuśo rājā uvāca ||",
    "san-lo-mvu14:55": "",
    "san-lo-mvu14:56": "abhayaṁ dadāhi devī kāpuruṣasya śaraṇaṁ upagatasya |",
    "san-lo-mvu14:57": "tasya kṛtāṁjalipuṭasya yāvaṁ eṣu hi satāṁ dharma iti ||",
    "san-lo-mvu14:58": "",
    "san-lo-mvu14:59": "bhūtapūrvaṁ bho dhutadharmadhara eṣo bhagavān ugro nāma nāgarājā ahituṇḍikena mantrauṣadhibalair vaśanītaḥ sambādham āpanno babhūva || so ca pramādāt* ahituṇḍiko bhraṣṭamantro babhūva || atha tasya ugrasya nāgarājño etad abhavat* || prāpyo khalv ayaṁ mama kāpuruṣo bhasmīkartum iti | api tu naitad asmākam anurūpaṁ dharmarakṣānuraktānām iti || ślokān uvāca ||",
    "san-lo-mvu14:60": "",
    "san-lo-mvu14:61": "yo pi tuvaṁ mama prāpyo bhasmīkartuṁ svatejasā |",
    "san-lo-mvu14:62": "bhraṣṭamantrasya te demi abhayaṁ jīva me ciram iti ||",
    "san-lo-mvu14:63": "",
    "san-lo-mvu14:64": "bhūtapūrvaṁ bho dhutadharmadhara eṣa eva bhagavān siṁho mṛgarājā eṣa cāyaṁ kupuruṣadevadatto lubdhako babhūva || athainaṁ siṁhayogyāvasthopavane vanavicāriṁ ekacaraṁ upāsīnaṁ viśvastaṁ nirviceṣṭaṁ nirvṛtam aparipaśyantaṁ pūrvāśayopacitabaddhavairaḥ lubdhako digdheṣuṇā aviddha || so ca viddhaḥ stimito gambhīradhairyopapannaḥ svabale paryavasthitaḥ asantrasta  īṣadunnataśirodharo tadā tam asatpuruṣaṁ bhītaṁ layanam upagataṁ niśāmya cintām āpannaḥ || prāpyo khalv ayaṁ mama adhamapuruṣo giriśikharaguhāvṛkṣarasātalagato pi hantuṁ | api tu na vaireṇa vairāṇi śāmyante iti kṛtvā imaṁ ślokam uvāca ||",
    "san-lo-mvu14:65": "",
    "san-lo-mvu14:66": "viṣaliptena viddho ’haṁ śareṇa marmaghātinā |",
    "san-lo-mvu14:67": "adyaivaṁ na bhavet tasya bhītasya nāsti te bhayam iti ||",
    "san-lo-mvu14:68": "",
    "san-lo-mvu14:69": "bhūtapūrvaṁ bho dhutadharmadhara eṣaiva bhagavān sārthavāho babhūva saṁmataḥ || sārtho cānenaiva asatpuruṣeṇa devadattena deśikena sārthacaurair upaskṛtena kāntārādhvānamārgapratipannaḥ || pūrvavairānuṣaṅgapratibaddhamānasas taṁ sārthacaurair ghātāpayitum upasaṁkrāntaḥ || taiś ca vāṇijaiḥ sārthavāhapramukhais te caurā nigṛhītā deśikapūrvaṁgamāś ca vadham upanīyantā vikrośantā aśaraṇāḥ sārthavāham eva śaraṇam upagatāḥ deśikaś ca parādhāparāddhaḥ kṛtāṁjalipuṭaḥ sārthavāham abhayaṁ yāci || tasya bhavaśatasahasraparicitā karuṇāvihāriṇo karuṇā samutthitā prāṇahareṣu api teṣu abhayaṁ dattvā deśikam uvāca ||",
    "san-lo-mvu14:70": "",
    "san-lo-mvu14:71": "anuvātaṁ mayā muktaḥ dhūmo deśaṁ vināśayet* |",
    "san-lo-mvu14:72": "deśikaṁ saha caurebhyaḥ anujānāmi jīvitam iti ||",
    "san-lo-mvu14:73": "",
    "san-lo-mvu14:74": "bhūyaś ca bho dhutadharmadhara iminā eva ca bhagavatā rājñā satā agramahiṣyāḥ mahāparādhāparāddhāyā  vadhasthānaprāptāyāḥ yācintyā abhayaṁ dattaṁ | pūrvopacitamārdavārjavasaṁpanna agramahiṣīṁ śāntvayitvā imaṁ ślokam uvāca ||",
    "san-lo-mvu14:75": "",
    "san-lo-mvu14:76": "hantāsyā āmapātreṇa śastraṁ kāyena pātayet* |",
    "san-lo-mvu14:77": "abhayan te ahaṁ demi tac ca sthānaṁ yathāpuram iti ||",
    "san-lo-mvu14:78": "",
    "san-lo-mvu14:79": "evam ādīni bho dhutadharmadhara duṣkaraśatasahasrāṇi kṛtāni bodhisatvehi ye avaivartikā evaṁ kāyena evaṁ vācā evaṁ manasā || bahuvidhaguṇayuktā saṁsāraṁ saṁsarantā bodhisatvāś ca bhavanti | api tu karmavaśam upāgamya guṇasaṁkṣepakīrtitakriyā te bodhisatvā bhavanti | dṛḍhavikramā dhṛtiyuktāḥ satyapratijñā ārjavā aśaṭhā bhavanti | akṛpaṇāś ca bhavanti | alolāś ca bhavanti | mārdavāś ca bhavanti | sānukrośāś ca vimardasahāś ca aparyādinnacittāś ca alolitacittāś ca durdharṣāś ca durjayāś ca satvayuktāś ca tyāgasaṁpannāś ca pratijñāsaṁpannāś ca bhavanti | pratibhānavantāś ca vicitrapratibhānavantāś ca nayanasaṁpannāś ca atittigāś ca bhavanti | paramārthābhiniviṣṭāś ca bhavanti | saṁgṛhītagrāhiṇaś ca bhavanti | śucisamācārāś ca bhavanti | āniṁjyacittāś ca bhavanti | atīva bahumānayuktāś ca bhavanti | gurujanasajjanaupacārasaṁpannāś ca bhavanti | upāyakuśalāś ca bhavanti | sarvakāryeṣu sandhigrahasaṁyojakāś ca bhavanti | rājakāryeṣu padasandhividuṣaś ca bhavanti | pariṣāskhalitavacanā ugravacanamarṣayitāraś ca bhavanti | jñānaketavo bahujanasaṁgrahakuśalāś ca bhavanti | samacittā anupakruṣṭavṛttidvārāś ca bhavanti | prasiddhakarmāntā abhyupapattikuśalāś ca bhavanti | paraduḥkheṣu parikaraṇakuśalāś  ca bhavanti | āsvādādīnaveṣu aśithilamadhurāś ca kutsitadarśaneṣu doṣasamudghātakuśalāś ca bhavanti | parakopīnacchādaneṣu aparikhinnāś ca bhavanti | phalanirvṛtyaparikāṁkṣiṇaḥ rāgadveṣamohavivekakuśalamūlāś ca bhavanti | kleśavyayaśamābhyupakārakuśalāś ca bhavanti | sarvopakāriṣu vicikitsāparivarjitāś ca bhavanti | sarvadharmeṣu aparikhinnasaṁkalpāś ca bhavanti | gambhīrabuddhadharmeṣu īhopasaṁpannāś ca bhavanti | paramārthādhigame anupaliptakāyakarmavākkarmamanokarmāś ca bhavanti | bhavasajjīvatatve aparāmṛṣṭaśubhakarmāś ca bhavanti | jñānaparamā asaṁkliṣṭapratibhānāś ca bhavanti | buddhaviṣayābhilāṣiṇaḥ apratyādeśanaparāś ca bhavanti | jñānaketava akhinnavacanāḥ pravarjanākuśalāś ca bhavanti | aduṣṭasvabhāvagatā parābhavāpagatāś ca bhavanti | vigatasāvadyāś ca bhavanti | trividhauddhatyaparivartijatāś ca bhavanti | sthitalapā akāmakāminaś ca bhavanti | amaithunagāminaḥ sarvasatvasaṁgrahaṇāvidūṣakāś ca lokam anupraviṣṭāḥ kṛtaniścayabalādhānāś ca bhavanti | sarvakarmeṣu nānāsthānāsthānakuśalāś ca bhavanti satvādyāś ca ity evaṁ guṇasaṁpannā bhavanti | puṅgavā asaṁkhyeyaguṇadhīrā satveṣu samabuddhino bhavanti ca | atra ucyate ||",
    "san-lo-mvu14:80": "",
    "san-lo-mvu14:81": "na śakyaṁ gaganasya antaṁ gantuṁ sarvavihaṁgamaiḥ |",
    "san-lo-mvu14:82": "na śakyaṁ sarvasatvehi guṇā jñātuṁ svayambhuvām iti ||",
    "san-lo-mvu14:83": "",
    "san-lo-mvu14:84": "ye ca bho dhutadharmadhara lokahitasukhārthaṁ mantrā vā agadā vā satvānām upakārāye  kalpenti sarve te bodhisatvehi praṇītā || yāni ca bhaiṣajyāni loke pracaranti satvānāṁ hitasukhārthaṁ sarvāṇi tāni bodhisatvebhyaḥ upaśiṣṭāni || yāni ca śāstrāṇi tattvaniścayayuktāni loke pracaranti sarvāṇi tāni bodhisatvanītāni || yac ceha loke saṁkhyāgaṇanaṁ mudrāsthānāni ca sarvā eṣā bodhisatvānāṁ nīti || yā vā imā loke saṁjñā brāhmī puṣkarasārā kharostī yāvanī brahmavāṇī puṣpalipī kutalipī śaktinalipī vyatyastalipī lekhalipī mudrālipī ukaramadhuradaradacīṇahūṇāpīrā vaṅgā sīphalā tramidā dardurā ramaṭhabhayavaicchetukā gulmalā hastadā kasūlā ketukā kusuvā talikā jajarideṣu akṣabaddhaṁ sarvā eṣā bodhisatvānāṁ nīti || kanakarajatatraputāmrasīsamaṇiratanakṣetrāṇi sarvāṇy etāni bodhisatvānāṁ nītiḥ || yāni yāni ca kāraṇāni lokasya upakārāye kalpenti sarvāṇy etāni bodhisatvanītāni || tatredam ucyate ||",
    "san-lo-mvu14:85": "",
    "san-lo-mvu14:86": "lokasya arthaviduṣaḥ puruṣapradhānāḥ",
    "san-lo-mvu14:87": "saṁsāram apratisamāḥ parivartamānāḥ |",
    "san-lo-mvu14:88": "śreyaś caranti marumānuṣaguhyakānāṁ",
    "san-lo-mvu14:89": "paramo hi samudāgama īśvarāṇām iti ||",
    "san-lo-mvu14:90": "",
    "san-lo-mvu14:91": "evam ukte āyuṣmān mahākāśyapa āyuṣmantaṁ mahākātyāyanam uvāca || ye te bho jinaputra avaivartikās teṣāṁ kiṁ cittam utpadyate || evam ukte āyuṣmān mahākātyāyana āyuṣmantaṁ mahākāśyapam uvāca || ye te bho dhutadharmadhara bodhisatvā avaivartikās teṣāṁ saptamāto bhūmito aṣṭamāṁ bhūmiṁ saṁkramantānāṁ mahākaruṇāsaṁprayuktaṁ cittam utpadyate ||",
    "san-lo-mvu14:92": "ity eṣā saptamā bhūmi bodhisatvānam ucyate iti ||",
    "san-lo-mvu14:93": "iti śrīmahāvastu-avadāne saptamā bhūmiḥ samāptā ||"
}