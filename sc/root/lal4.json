{
    "lal4:0": "",
    "lal4:1": "",
    "lal4:2": "",
    "lal4:3": "Lalitavistaraḥ |",
    "lal4:4": "",
    "lal4:5": "4: dharmālokamukhaparivartaścaturthaḥ",
    "lal4:6": "",
    "lal4:7": "iti hi bhikṣavo bodhisattvo janmakulaṁ vyavalokya uccadhvajaṁ nāma tuṣitālaye mahāvimānaṁ catuḥṣaṣṭiyojanānyāyāmavistāreṇa yasmin bodhisattvaḥ saṁniṣadya tuṣitebhyo devebhyo dharmaṁ deśayati sma, taṁ mahāvimānaṁ bodhisattvo ’bhirohati sma | abhiruhya ca sarvān tuṣitakāyikān devaputrānāmantrayate sma—saṁnipatantu bhavantaḥ cyutyākāraprayogaṁ nāma dharmānusmṛticaryānuśāsanīṁ paścimaṁ bodhisattvasyāntikāddharmaśravaṇaṁ śroṣyatheti | idaṁ khalvapi vacanaṁ śrutvā sarve tuṣitakāyikā devaputrāḥ sāpsarogaṇāstasmin vimāne saṁnipatanti sma ||",
    "lal4:8": "tatra bodhisattvena caturmahādvīpake lokadhātuvistarapramāṇo maṇḍalamātrādhiṣṭhito ’bhūt, tāvaccitrastāvaddarśanīyastāvatsvalaṁkṛtastāvatsuruciro yāvatsarve kāmāvacarā devā rūpāvacarāśca devaputrāḥ sveṣu bhavanavyūheṣu śmaśānasaṁjñāmutpādayāmāsuḥ ||",
    "lal4:9": "tatra bodhisattvaḥ svapuṇyavipākaniṣyandaparimaṇḍite siṁhāsane niṣīdati sma anekamaṇiratnapādapratyupte anekapuṣpasaṁstarasaṁskṛte anekadivyagandhavāsopavāsite anekasāravaragandhanirdhūpite anekavarṇadivyapuṣpagandhasaṁstarasaṁskṛte anekamaṇiratnakṛtaśatasahasraprabhojjvālitatejasi anekamaṇiratnajālasaṁchanne anekakiṁkiṇījālasamīritābhinādite anekaratnaghaṇṭāśatasahasraraṇitanirghoṣe anekaratnajālaśatasahasraparisphuṭe anekaratnagaṇaśatasahasrasaṁchādite anekapaṭṭaśatasahasrābhipralambite anekapaṭṭadāmamālyaśatasahasrasamalaṁkṛte anekāpsaraḥśatasahasranṛtyagītavāditaparigīte anekaguṇaśatasahasravarṇite anekalokapālaśatasahasrānupālite anekaśakraśatasahasranamaskṛte anekabrahmaśatasahasrapraṇate anekabodhisattvakoṭīniyutaśatasahasraparigṛhīte daśadiganekabuddhakoṭīniyutaśatasahasrasamanvāhṛte aparimitakalpakoṭīniyutaśatasahasrapāramitāsaṁbhārapuṇyavipākaniṣyandasamudgate | iti hi bhikṣava evaṁguṇasamanvāgate siṁhāsane niṣadya bodhisattvastāṁ mahatīṁ devaparṣadamāmantrayate sma—vyavalokayata mārṣā bodhisattvasya kāyaṁ śatapuṇyalakṣaṇasamalaṁkṛtam | vyavalokayata pūrvadakṣiṇapaścimottarāsvadha ūrdhvaṁ samantāddaśadikṣu aprameyāsaṁkhyeyāgaṇanāsamatikrāntān bodhisattvān, ye tuṣitavarabhavanasthāḥ sarve caramabhavābhimukhā devagaṇaparivṛtāścyavanākāraṁ devatāsaṁharṣaṇaṁ dharmālokamukhaṁ saṁprakāśayanti | adrākṣīt sā sarvā devaparṣad bodhisattvādhisthānena tān bodhisattvān | dṛṣṭvā ca punaryena bodhisattvastena sāñjaliṁ praṇamya pañcamaṇḍalairnamasyanti sma | evaṁ codānamudānayanti  sma—sādhu acintyamidaṁ bodhisattvādhisthānaṁ yatra hi nāma vayaṁ vyavalokitamātreṇeyanto bodhisattvān paśyāma iti ||",
    "lal4:10": "atha bodhisattvaḥ punarapi tāṁ mahatīṁ devaparṣadamāmantryaivamāha—tena hi mārṣāḥ śṛṇuta cyutyākāraṁ devatāsaṁharṣaṇaṁ dharmālokamukhaṁ yadete bodhisattvā ebhyo devaputrebhyo bhāṣante | aṣṭottaramidaṁ mārṣā dharmālokamukhaṁ śataṁ yadavaśyaṁ bodhisattvena cyavanakālasamaye devaparṣadi saṁprakāśayitavyam | katamattadaṣṭottaraśatam? yaduta śraddhā mārṣā dharmālokamukhamabhedyāśayatāyai saṁvartate | prasādo dharmālokamukhamāvilacittaprasādanatāyai saṁvartate | prāmodyaṁ dharmālokamukhaṁ prasiddhyai saṁvartate | prīti dharmālokamukhaṁ cittaviśuddhyai saṁvartate | kāyasaṁvaro dharmālokamukhaṁ trikāyapariśuddhyai saṁvartate | vāksaṁvaro dharmālokamukhaṁ caturvāgdoṣaparivarjanatāyai saṁvartate | manaḥsaṁvaro dharmālokamukhamabhidhyāvyāpādamithyādṛṣṭiprahāṇāya saṁvartate | buddhānusmṛtidharmālokamukhaṁ buddhadarśanaviśuddhyai saṁvartate | dharmānusmṛti dharmālokamukhaṁ dharmadeśanāviśuddhyai saṁvartate | saṁghānusmṛti dharmālokamukhaṁ nyāyākramaṇatāyai saṁvartate | tyāgānusmṛti dharmālokamukhaṁ sarvopadhipratiniḥsargāyai saṁvartate | śīlānusmṛti dharmālokamukhaṁ praṇidhānaparipūrtyai saṁvartate | devatānusmṛti dharmālokamukhamudāracittatāyai saṁvartate | maitrī dharmālokamukhaṁ sarvopadhikapuṇyakriyāvastvabhibhāvanatāyai saṁvartate | karuṇā dharmālokamukhavihiṁsāparamatāyai saṁvartate | muditā dharmālokamukhaṁ sarvāratyapakarṣaṇatāyai saṁvartate | upekṣā dharmālokamukhaṁ kāmajugupsanatāyai saṁvartate | anityapratyavekṣā dharmālokamukhaṁ kāmarūpyārūpyarāgasamatikramāya saṁvartate | duḥkhapratyavekṣā dharmālokamukhaṁ praṇidhānasamucchedāya saṁvartate | anātmapratyavekṣā dharmālokamukhamātmānabhiniveśanatāyai saṁvartate | śāntapratyavekṣā dharmālokamukhamanunayāsaṁghukṣaṇatāyai saṁvartate | hrī dharmālokamukhamadhyātmopaśamāya saṁvartate | apatrāpyaṁ dharmālokamukhaṁ bahirdhāpraśamāya saṁvartate | satyaṁ dharmālokamukhaṁ devamanuṣyāvisaṁvādanatāyai saṁvartate | bhūtaṁ dharmālokamukhamātmāvisaṁvādanatāyai saṁvartate | dharmacaraṇaṁ dharmālokamukhaṁ dharmapratiśaraṇatāyai saṁvartate | triśaraṇagamanaṁ dharmālokamukhaṁ tryapāyasamatikramāya saṁvartate | kṛtajñatā dharmālokamukhaṁ kṛtakuśalamūlāvipraṇāśāya saṁvartate | kṛtaveditā dharmālokamukhaṁ parābhimanyatāyai saṁvartate | ātmajñatā dharmālokamukhamātmānutkarṣaṇatāyai saṁvartate | sattvajñatā dharmālokamukhaṁ parāpatsamānatāyai saṁvartate | dharmajñatā dharmālokamukhaṁ dharmānudharmapratipattyai saṁvartate | kālajñatā dharmālokamukhamamoghadarśanatāyai saṁvartate | nihatamānatā dharmālokamukhaṁ jñānatāparipūrtyai saṁvartate | apratihatacittatā dharmālokamukhamātmaparānurakṣaṇatāyai saṁvartate | anupanāho dharmālokamukhamakaukṛtyāya saṁvartate | adhimukti dharmālokamukhamavicikitsāparamatāyai saṁvartate | aśubhapratyavekṣā dharmālokamukhaṁ kāmavitarkaprahāṇāya saṁvartate | avyāpādo dharmālokamukhaṁ vyāpādavitarkaprahāṇāya saṁvartate |  amoho dharmālokamukhaṁ sarvājñānavidhamanatāyai saṁvartate | dharmārthikatā dharmālokamukhamarthapratiśaraṇatāyai saṁvartate | dharmakāmatā dharmālokamukhaṁ lokapratilambhāya saṁvartate | śrutaparyeṣṭi dharmālokamukhaṁ yoniśodharmapratyavekṣaṇatāyai saṁvartate | samyakprayogo dharmālokamukhaṁ samyakpratipattyai saṁvartate | nāmarūpaparijñā dharmālokamukhaṁ sarvasaṅgasamatikramāya saṁvartate | hetudṛṣṭisamuddhāto dharmālokamukhaṁ vidyādhimuktipratilambhāya saṁvartate | anunayapratighaprahāṇaṁ dharmālokamukhamanunnāmāvanāmanatāyai saṁvartate | skandhakauśalyaṁ dharmālokamukhaṁ duḥkhaparijñānatāyai saṁvartate | dhātusamatā dharmālokamukhaṁ samudayaprahāṇāya saṁvartate | āyatanāpakarṣaṇaṁ dharmālokamukhaṁ mārgabhāvanatāyai saṁvartate | anutpādakṣānti dharmālokamukhaṁ nirodhasākṣātkriyāyai saṁvartate | kāyagatānusmṛti dharmālokamukhaṁ kāyavivekatāyai saṁvartate | vedanāgatānusmṛti dharmālokamukhaṁ sarvaveditapratipraśrabdhyai saṁvartate | cittagatānusmṛti dharmālokamukhaṁ māyopamacittapratyavekṣaṇatāyai saṁvartate | dharmagatānusmṛti dharmālokamukhaṁ vitimirajñānatāyai saṁvartate | catvāri samyakprahāṇāni dharmālokamukhaṁ sarvākuśaladharmaprahāṇāya sarvakuśaladharmaparipūrtyai saṁvartate | catvāra ṛddhipādā dharmālokamukhaṁ kāyacittalaghutvāya saṁvartate | śraddhendriyaṁ dharmālokamukhamaparapraṇeyatāyai saṁvartate | vīryendriyaṁ dharmālokamukhaṁ suvicintitajñānatāyai saṁvartate | smṛtīndriyaṁ dharmālokamukhaṁ sukṛtakarmatāyai saṁvartate | samādhīndriyaṁ dharmālokamukhaṁ cittavimuktyai saṁvartate | prajñendriyaṁ dharmālokamukhaṁ pratyavekṣaṇajñānatāyai saṁvartate | śraddhābalaṁ dharmālokamukhaṁ mārabalasamatikramāya saṁvartate | vīryabalaṁ dharmālokamukhamavaivartikatāyai saṁvartate | smṛtibalaṁ dharmālokamukhamasaṁhāryatāyai saṁvartate | samādhibalaṁ dharmālokamukhaṁ sarvavitarkaprahāṇāya saṁvartate | prajñābalaṁ dharmālokamukhamanavamūḍhyatāyai saṁvartate | smṛtisaṁbodhyaṅgaṁ dharmālokamukhaṁ yathāvaddharmaprajānatāyai saṁvartate | dharmapravicayasaṁbodhyaṅgaṁ dharmālokamukhaṁ sarvadharmaparipūrtyai saṁvartate | vīryasaṁbodhyaṅgaṁ dharmālokamukhaṁ suvicitrabuddhitāyai saṁvartate | prītisaṁbodhyaṅgaṁ dharmālokamukhaṁ samādhyāyikatāyai saṁvartate | praśrabdhisaṁbodhyaṅgaṁ dharmālokamukhaṁ kṛtakaraṇīyatāyai saṁvartate | samādhisaṁbodhyaṅgaṁ dharmālokamukhaṁ samatānubodhāya saṁvartate | upekṣāsaṁbodhyaṅgaṁ dharmālokamukhaṁ sarvopapattijugupsanatāyai saṁvartate | samyagdṛṣṭi dharmālokamukhaṁ nyāyākramaṇatāyai saṁvartate | samyaksaṁkalpo dharmālokamukhaṁ sarvakalpavikalpaparikalpaprahāṇāya saṁvartate | samyagvāg dharmālokamukhaṁ sarvākṣararutaghoṣavākyapathapratiśrutkāsamatānubodhanatāyai saṁvartate | samyakkarmānto dharmālokamukhamakarmāvipākatāyai saṁvartate | samyagājīvo dharmālokamukhaṁ sarveṣaṇapratipraśrabdhyai saṁvartate | samyagvyāyāmo dharmālokamukhaṁ paratīragamanāya saṁvartate | samyaksmṛti dharmālokamukhamasmṛtyamanasikāratāyai saṁvartate | samyaksamādhi dharmālokamukhamakopyacetaḥsamādhipratilambhāya saṁvartate | bodhicittaṁ dharmālokamukhaṁ triratnavaṁśānupacchedāya saṁvartate | āśayo dharmālokamukhaṁ hīnayānāspṛhaṇatāyai saṁvartate | adhyāśayo dharmālokamukhamudārabuddhadharmādyālambanatāyai  saṁvartate | prayogo dharmālokamukhaṁ sarvakuśaladharmaparipūrtyai saṁvartate | dānapāramitā dharmālokamukhaṁ lakṣaṇānuvyañjanabuddhakṣatrapariśuddhyai matsarisattvaparipācanatāyai saṁvartate | śīlapāramitā dharmālokamukhaṁ sarvākṣaṇāpāyasamatikramāya duḥśīlasattvaparipācanatāyai saṁvartate | kṣāntipāramitā dharmālokamukhaṁ sarvavyāpādakhiladoṣamānamadadarpaprahāṇāya vyāpannacittasattvaparipācanatāyai saṁvartate | vīryapāramitā dharmālokamukhaṁ sarvakuśalamūladharmāraṅgottāraṇāya kuśīdasattvaparipācanatāyai saṁvartate | dhyānapāramitā dharmālokamukhaṁ sarvajñānābhijñotpādāya vikṣiptacittasattvaparipācanatāyai saṁvartate | prajñāpāramitā dharmālokamukhamavidyāmohatamondhakāropalambhadṛṣṭiprahāṇāya duṣprajñasattvaparipācanatāyai saṁvartate | upāyakauśalaṁ dharmālokamukhaṁ yathādhimuktasattveryāpathasaṁdarśanāya sarvabuddhadharmāvidhamanatāyai saṁvartate | catvāri saṁgrahavastūni dharmālokamukhaṁ sattvasaṁgrahāya saṁbodhiprāptasya ca dharmasaṁpratyavekṣaṇatāyai saṁvartate | sattvaparipāko dharmālokamukhamātmasukhānadhyavasānāyāparikhedatāyai saṁvartate | saddharmaparigraho dharmālokamukhaṁ sarvasattvasaṁkleśaprahāṇāya saṁvartate | puṇyasaṁbhāro dharmālokamukhaṁ sarvasattvopajīvyatāyai saṁvartate | jñānasaṁbhāro dharmālokamukhaṁ daśabalapratipūrtyai saṁvartate | śamathasaṁbhāro dharmālokamukhaṁ tathāgatasamādhipratilambhāya saṁvartate | vidarśanāsaṁbhāro dharmālokamukhaṁ prajñācakṣuḥpratilambhāya saṁvartate | pratisaṁvidavatāro dharmālokamukhaṁ dharmacakṣuḥpratilambhāya saṁvartate | pratiśaraṇāvatāro dharmālokamukhaṁ buddhacakṣuḥpariśuddhyai saṁvartate | dhāraṇīpratilambho dharmālokamukhaṁ sarvabuddhabhāṣitādhāraṇatāyai saṁvartate | pratibhānapratilambho dharmālokamukhaṁ sarvasattvasubhāṣitasaṁtoṣaṇāyai saṁvartate | ānulomikadharmakṣānti dharmālokamukhaṁ sarvabuddhadharmānulomanatāyai saṁvartate | anutpattikadharmakṣānti dharmālokamukhaṁ vyākaraṇapratilambhāya saṁvartate | avaivartikabhūmi dharmālokamukhaṁ sarvabuddhadharmapratipūrtyai saṁvartate | bhūmerbhūmisaṁkrāntijñānaṁ dharmālokamukhaṁ sarvajñajñānābhiṣekatāyai saṁvartate | abhiṣekabhūmi dharmālokamukhamavakramaṇajanmābhiniṣkramaṇaduṣkaracaryābodhimaṇḍopasaṁkramaṇamāra—dhvaṁsanabodhivibodhanadharmacakrapravartanamahāparinirvāṇasaṁdarśanatāyai saṁvartate | idaṁ tanmārṣā aṣṭottaraṁ dharmālokamukhaśataṁ yadavaśyaṁ bodhisattvena cyavanakālasamaye devaparṣadi saṁprakāśayitavyam ||",
    "lal4:11": "asmin khalu punarbhikṣavo dharmālokamukhaparivarte bodhisattvena nirdiśyamāne tasyāṁ devaparṣadi caturaśīterdevaputrasahasrāṇāmanuttarāyāṁ samyaksaṁbodhau cittānyutpadyante | dvātriṁśateśca devaputrasahasrāṇāṁ pūrvaparikarmakṛtānāmanutpattikeṣu dharmeṣu kṣāntipratilambho ’bhūt | ṣaṭtriṁśateśca devaputranayutānāṁ virajo vigatamalaṁ dharmeṣu dharmacakṣurviśuddham | sarvāvacca tuṣitavarabhavanaṁ jānumātraṁ divyaiḥ puṣpaiḥ saṁchāditamabhūt ||",
    "lal4:12": "iti hi bhikṣavo bodhisattvastasyā devaparṣado bhūyasyā mātrayā saṁharṣaṇārthaṁ tasyāṁ velāyāmimāṁ gāthāmabhāṣata—",
    "lal4:13": "",
    "lal4:14": "tuṣitavarabhavananilayādyadā cyavati nāyakaḥ puruṣasiṁhaḥ |",
    "lal4:15": "āmantrayate devān pramādamakhilaṁ visarjayata ||",
    "lal4:16": "yā kāci rativiyūhā divyā mahasā vicintitā śrīmān |",
    "lal4:17": "sarvaśubhakarmahetoḥ phalamidaṁ śṛṇurasya karmasya ||",
    "lal4:18": "tasmādbhavata kṛtajñā apūrvaśubhasaṁcayaṁ kṣapitveha |",
    "lal4:19": "mā gacchata punarapāyānasādhvasukhavedanā yatra ||",
    "lal4:20": "dharmaśca yaḥ śruto ’yaṁ mamāntike gauravamupajanitvā |",
    "lal4:21": "tatra pratipadyathā prāpsyatha niyataṁ sukhamanantam ||",
    "lal4:22": "sarvamanitya kāmā adhruvaṁ na ca śāśvatā api na kalpāḥ |",
    "lal4:23": "māyāmarīcisadṛśā vidyutphenopamā capalāḥ ||",
    "lal4:24": "na ca kāmaguṇaratībhiḥ tṛptirlavaṇodakaṁ yathā pītvā |",
    "lal4:25": "te tṛpta yeṣa prajñā āryā lokottarā virajā ||",
    "lal4:26": "na taraṅgatulyakalpāḥ saṁgīti ca apsarobhi saṁvāsaḥ |",
    "lal4:27": "anyonyagamayuktā yathaiva sāmāyi kāmaṁ ca ||",
    "lal4:28": "na ca saṁskṛte sahāyā na mitra jñātījano ca parivārāḥ |",
    "lal4:29": "anyatra karma sukṛtādanubandhati pṛṣṭhato yāti ||",
    "lal4:30": "tasmātsahitasamagrā anyonyaṁ maitracitta hitacittāḥ |",
    "lal4:31": "dharmacaraṇaṁ carethāḥ sucaritacaraṇā na tapyante ||",
    "lal4:32": "buddhamanusmarethā dharmaṁ saṁghaṁ tathāpramādaṁ ca |",
    "lal4:33": "śrutaśīladānaniratā kṣāntyā saurabhyasaṁpannāḥ ||",
    "lal4:34": "duḥkhamanityamanātmā nirīkṣathā yoniśo imā dharmā |",
    "lal4:35": "hetupratyayayuktā vartante ’svāmikā jaḍābuddhyā ||",
    "lal4:36": "yā kāci ṛddhi mahyaṁ paśyata pratibhāṁ ca jñānaguṇatāṁ ca |",
    "lal4:37": "sarvaśubhakarmahetoḥ śīlena śrutena cāpramādena ||",
    "lal4:38": "anuśiṣyadhvaṁ mahyaṁ śīlena śrutena cāpramādena |",
    "lal4:39": "dānadamasaṁyamenā sattvārtha hitārtha mitrārthaḥ ||",
    "lal4:40": "na ca vākyarutaraveṇā śakyāḥ saṁpādituṁ kuśaladharmān |",
    "lal4:41": "pratipattimārabhethā yathā ca vadathā tatha karothā ||",
    "lal4:42": "mā khalu parāvakāśaṁ svayaṁ yatadhvaṁ sadā prayatnena |",
    "lal4:43": "na ca kaści kṛtva dadate na cāpyakṛtvā bhavati siddhiḥ ||",
    "lal4:44": "samanusmarathā pūrve yadduḥkhaṁ saṁsāre ciramanubhūtam |",
    "lal4:45": "na ca nirvṛtī virāgo samanugato mithya niyataiva ||",
    "lal4:46": "tasmātkṣaṇaṁ labhitvā mitraṁ pratirūpa deśavāsaṁ ca |",
    "lal4:47": "śreṣṭhaṁ ca dharmaśravaṇaṁ śametha rāgādikān kleśān ||",
    "lal4:48": "mānamadadarpavigatāḥ sadārjavāmandavāśca aśaṭhāśca |",
    "lal4:49": "nirvāṇagatiparāyaṇa yujyata mārgābhisamayāya ||",
    "lal4:50": "mohakaluṣāndhakāraṁ prajñāpradīpena vidhamathā sarvam |",
    "lal4:51": "sānuśayadoṣajālaṁ vidārayata jñānavajreṇa ||",
    "lal4:52": "kimapi subahu vadeyaṁ dharmaṁ yuṣmākamarthasaṁyuktam |",
    "lal4:53": "na ca tatravatiṣṭhethā na tatra dharmasya aparādhaḥ ||",
    "lal4:54": "bodhiryathā mi prāptā (syād) dharmaṁ ca pravarṣayedamṛtagāmim |",
    "lal4:55": "punarapi viśuddhacittā upetha varadharmaśravaṇāya ||",
    "lal4:56": "iti ||",
    "lal4:57": "",
    "lal4:58": "iti śrīlalitavistare dharmālokamukhaparivarto nāma caturtho ’dhyāyaḥ ||"
}