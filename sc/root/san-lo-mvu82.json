{
    "san-lo-mvu82:0": "",
    "san-lo-mvu82:1": "",
    "san-lo-mvu82:2": "",
    "san-lo-mvu82:3": "Mahāvastu",
    "san-lo-mvu82:4": "",
    "san-lo-mvu82:5": "82. A Jātaka of a Former Life of Rāhula",
    "san-lo-mvu82:6": "",
    "san-lo-mvu82:7": "bhikṣū bhagavantam āhansuḥ || kasya bhagavan karmasya vipākena rāhulasya kumārasya ṣaḍvarṣāṇi garbhāvāso abhūṣi || bhagavān āha || etasya vaiṣo bhiksavo rāhulasya kumārasya paurāṇaṁ karmavipākaṁ ||",
    "san-lo-mvu82:8": "bhūtapūrvaṁ bhikṣavo tītam adhvānaṁ vaidehajanapade mithilāyāṁ rājadhānyāṁ brāhmaṇo rājā abhūṣi || tasya dve putrā abhūnsuḥ bhadro ca nāma kumāro sūryo ca nāma kumāro jyeṣṭho sūryo kanīyaso candro || atha khalu bhikṣavo so vaidehako brāhmaṇarājā āyukṣayāc ca karmakṣayāc ca kālam akārṣī || candro sūryam āha || tvaṁ jyeṣṭho tuvaṁ rājyaṁ prāpuṇehi | ahaṁ ṛṣipravrajyāṁ pravrajiṣyāmi || atha sūryo kumāro candraṁ kumāram etad uvāca | kiṁ rājñāṁ kartavyanti || candro kumāro āha || rājñā janasya āṇattī dātavyā || atha khalu sūryo candram etad avocat* || ahaṁ kumāra rājā tava āṇapemi tvaṁ rājā bhavāhi ahaṁ ca ṛṣipravrajyāṁ pravrajiṣyāmi || atha khalu bhikṣavaḥ sūryo kumāro candraṁ kumāraṁ mithilāyāṁ rājyenābhiṣiṁcitvā ṛṣipravrajyāṁ pravrajesi || tena dāni pūrvarātrāpararātraṁ jāgarikāyogam anuyuktena viharantena catvāri dhyānāni niṣpāditāni paṁca cābhijñā sākṣīkṛtā maharddhiko mahānubhāvo ṛṣi saṁjāto ||",
    "san-lo-mvu82:9": "ye pi sūryasya kumārasyābhyantare parivārā abhūṣi te pi sūryeṇa sārdhaṁ ṛṣipravrajyāṁ pravrajitā sarve ca caturdhyānalābhī paṁcābhijñā maharddhikā mahānubhāvā saṁjātā || atha sūryasya ṛṣisya etad abhūṣi || ahaṁ khalu caturdhyānalābhī paṁcābhijño ayaṁ ca me parivāro sarvo caturdhyānalābhī paṁcābhijño yaṁ nūnāhaṁ uttariviśeṣaṁ ārabheyaṁ || tena dāni samādānaṁ kṛtaṁ na mayā adinnaṁ udakaṁ dantakāṣṭhaṁ pi paribhoktavyaṁ ||",
    "san-lo-mvu82:10": "atha khalu bhikṣavo sūryo ṛṣir aparakālena smṛtisaṁmohena aparasya ṛṣisya udakabhājanāto adinnaṁ udakaṁ pibe || tena pītena asya smṛtir utpadye mama vratasamādānaṁ na mayā adinnaṁ udakaṁ dantakāṣṭhaṁ pi paribhoktavyaṁ iti | imaṁ ca mayā imasya ṛṣisya udakabhājanāto smṛtisammohena udakam adinnaṁ pītaṁ | cauro ahanti tasya kaukṛtyam utpannaṁ cauryaṁ mayā kṛtaṁ ti yaṁ me parasya udakabhājanāto adinnaṁ udakaṁ pītanti || so dāni duḥkhadaurmanasyajāto āsanāto utthāya pṛthivyāṁ niṣaṇṇo || atha khalu te māṇavakā yena sūryo ṛṣis tenopasaṁkramitvā sūryaṁ ṛṣim abhivādensuḥ || atha khalu bhiksavo sūryo ṛṣī tāṁ māṇavakān etad avocat* || mā yūyaṁ māṇavakā mama abhivādetha || atha khalu bhikṣavas te māṇavakā sūryam ṛṣim etad avocat* || bho upādhyāya kisya vayaṁ upādhyāyaṁ nābhivādeṣyāmaḥ || sūryo ṛṣi āha || ahaṁ khalu māṇavakā cauro ti || māṇavakā āhansuḥ || kiṁ vā kathaṁ vā upādhyāya || sūryo ṛṣi āha || amukasya māṇavakasya udakabhājanāto adinnam udakaṁ pītaṁ || te dāni māṇavakā etam āhansuḥ || mā bhavan upādhyāya evaṁ vadehi || na bhavāṁ cauro yam asmākaṁ udakaṁ upādhyāyasya svakaṁ te udakaṁ pītaṁ mā kaukṛtyaṁ janehīti || sūryo ṛṣi āha || jānanti māṇavakā mama vratasamādānaṁ na mayā kadācid adinnaṁ udakaṁ dantakāṣṭhaṁ pi bhuktaṁ pūrvaṁ mayā adinnapūrvaṁ udakaṁ pi pītaṁ |  so haṁ cauro saṁvṛtto daṇḍakarmaṁ karotha yathā caurasya kriyati tasya me || māṇavakā āhansuḥ || bho upādhyāya na vayaṁ utsahāma upādhyāyasya daṇḍakarmaṁ kartuṁ | eṣo ca te candro rājā bhrātā tasya sakāśaṁ gacchāhi || so te daṇḍakarmaṁ dāsyati ||",
    "san-lo-mvu82:11": "atha khalu sūryo ṛṣir yena mithilā rājadhānī tena prayāsi rājño candrasya sakāśaṁ || aśroṣīd rājā candro bhrātā me sūryo ṛṣi mithilāyāṁ āgacchatīti || atha candro rājā caturaṁgena balakāyena sārdhaṁ sūryasya ṛṣisya pratyudgamanāya niryāti || atha khalu candro rājā yena sūryo ṛṣis tenopasaṁkramitvā yānāto oruhya sūryaṁ ṛṣim abhivādayati || atha khalu sūryo ṛṣi candraṁ rājānam etad uvāca || mā khalu punas tvaṁ mahārāja mama abhivādehi || evam ukte bhikṣavaś candro rājā sūryaṁ ṛṣim etad uvāca || kisyāhaṁ bhagavaṁ jyeṣṭhaṁ bhrātaraṁ sūryaṁ ṛṣiṁ dṛṣṭvā nābhivādayiṣyāmi || evam ukte bhikṣavaḥ sūryo ṛṣiś candraṁ rājānam etad avocat* ||",
    "san-lo-mvu82:12": "",
    "san-lo-mvu82:13": "ahaṁ cauro mahārāja adinnaṁ udakaṁ pibe |",
    "san-lo-mvu82:14": "tasya karohi me daṇḍaṁ yathā caurasya kriyati ||",
    "san-lo-mvu82:15": "",
    "san-lo-mvu82:16": "atha khalu bhikṣavaḥ candro rājā sūryam ṛṣim etad uvāca || anujānāmy ahaṁ bhagavaṁ yaṁ tvayā udakaṁ pītaṁ svavijitāto tam udakaṁ pītaṁ yaṁ mama rājyaṁ tava pi taṁ rājyaṁ gaccha yena icchasi mā bhagavaṁ kaukṛtyaṁ karohi || atha sūryo ṛṣiś candraṁ rājānaṁ gāthāye adhyabhāṣe ||",
    "san-lo-mvu82:17": "",
    "san-lo-mvu82:18": "nāhaṁ śakto mahārāja kaukṛtyaṁ prativinodituṁ |",
    "san-lo-mvu82:19": "sādhu me kriyatu daṇḍo yathā caurasya kriyati ||",
    "san-lo-mvu82:20": "",
    "san-lo-mvu82:21": "",
    "san-lo-mvu82:22": "atha khalu candrasya vaidehasya rājño putro ca bhāgineyo ca candraṁ vaideharājam etad uvāca || kriyatu deva ṛṣisya daṇḍakarmaṁ kaukṛtyasya prativinodanārthaṁ mā ṛṣi kaukṛtyena kilamyatu || atha candrasya rājño etad abhūṣi || kīdṛśam ahaṁ sūryasya ṛṣisya daṇḍakarma kuryeyaṁ yena ṛṣi niḥkaukṛtyo bhaveya || atha khalu candro rājā aśokavanikāṁ siktasaṁmṛṣṭāṁ kārāpetvā praṇītaṁ ca āsanaṁ prajñaptaṁ khādyabhojyaṁ ca praveśayitvā rājārhāṇi modakāni vṛkṣaśākheṣu bandhāpetvā sūryaṁ ṛṣim etad uvāca || gaccha bhagavaṁ atra aśokavanikāyāṁ āsāhi yaṁ cātra khādyabhojyaṁ śayyāvidhānaṁ ca tato yathāsukhaṁ paribhogaṁ anujānāmi || atha khalu candro rājā sūryaṁ ṛṣim aśokavanikāyāṁ ṣaḍrātraṁ vāresi || atha candrasya rājño ṣaḍrātrātyayena etad abhūṣi || katham ahaṁ sūryam ṛṣiṁ niḥkaukṛtyaṁ kṛtvā visarjeyaṁ ti || tasyaitad abhūṣi || yaṁ nūnāhaṁ sarvabandhanapramokṣaṁ kārāpeyaṁ || kārāpesi khalu bhikṣavaḥ candro rājā saptame divase sarvabandhapramokṣaṁ | sūryo ca ṛṣi amātyehi ukto || gacchatha bhagavāṁ uddhṛtadaṇḍo ti | rājñā candreṇa sarvabandhanamokṣaṁ kārāpitaṁ || so dāni niṣkaukṛtyo punaḥ āśramapadaṁ gataḥ ||",
    "san-lo-mvu82:23": "bhagavān āha || syāt khalu bhiksavaḥ yuṣmākam evam asyād anyaḥ sa tena kālena tena samayena candro rājā | eṣa tadā rāhulabhadrakumāro abhūṣi || yaḥ sūryo ṛṣis tadā aham evābhūvaṁ || yat sūryo ṛṣi aśokavanikāyāṁ ṣaḍrātraṁ uparuddhaḥ tasya karmasya vipākena rāhulo kumāro ṣaḍvarṣāṇi garbhāvāsasthito abhūṣi ||",
    "san-lo-mvu82:24": "rāhulabhadrasya pūrvayogaṁ ||"
}