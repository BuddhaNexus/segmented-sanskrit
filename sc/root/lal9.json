{
    "lal9:0": "",
    "lal9:1": "",
    "lal9:2": "",
    "lal9:3": "Lalitavistaraḥ |",
    "lal9:4": "",
    "lal9:5": "9: ābharaṇaparivarto navamaḥ",
    "lal9:6": "",
    "lal9:7": "atha khalu bhikṣava udayano nāma brāhmaṇo rājñaḥ purohita udāyinaḥ pitā, sa pañcamātrairbrāhmaṇaśataiḥ parivṛto hastottare citrānakṣatre rājānaṁ śuddhodanamupasaṁkramyaivamāha—yatkhalu devo jānīyādābharaṇāni kumārāya kriyantāmiti | taṁ rājā āha—bāḍham | gāḍhaṁ kriyatāmiti ||",
    "lal9:8": "tatra rājñā śuddhodanena pañcamātraiśca śakyaśataiḥ pañcamātrāṇyābharaṇaśatāni kāritānyabhūvan | tadyathā—hastābharaṇāni pādābharaṇāni mūrdhābharaṇāni kaṇṭhābharaṇāni mudrikābharaṇāni karṇikāyākeyūrāṇi mekhalāsuvarṇasūtrāṇi kiṅkiṇījālāni ratnajālāni maṇipratyuptāni pādukā nānāratnasamalaṁkṛtā hārāḥ kaṭakā harṣā mukuṭāni | kārayitvā ca puṣyanakṣatrayogenānuyuktena te śākyā rājānaṁ śuddhodanamupasaṁkramyaivamāhuḥ—hanta deva maṇḍyatāṁ kumāra iti | rājā āha—alamalaṁkṛtaśca pūjitaśca bhavadbhiḥ kumāraḥ | mayāpi (kumārasya) sarvābharaṇāni kāritāni | te ’vocan— saptasaptarātriṁdivānyapyasmākamābharaṇāni kumāraḥ kāya ābadhnātu | tato ’smākamamogho vyāyāmo bhaviṣyatīti ||",
    "lal9:9": "tatra rātrau vinirgatāyāmāditya udite vimalavyūhanāmodyānaṁ tatra bodhisattvo nirgato ’bhūt | tatra mahāprajāpatyā gautamyā bodhisattvo ’ṅke gṛhīto ’bhut | aśītiśca strīsahasrāṇi pratyudgamya bodhisattvasya vadanaṁ prekṣante sma | daśa ca kanyāsahasrāṇi pratyudgamya bodhisattvasya vadanaṁ prekṣante sma | pañca ca brāhmaṇasahasrāṇi pratyudgamya bodhisattvasya vadanaṁ prekṣante sma | tatra yāni bhadrikeṇa śākyarājenābharaṇāni kāritānyabhūvan, tāni bodhisattvasya kāye ābadhyante sma | tāni samanantarābaddhāni bodhisattvasya kāyaprabhayā jihmīkṛtānyabhūvan, na bhāsante sma, na tapanti sma, na virocanti sma | tadyathāpi nāma jāmbūnadasya suvarṇasya purato masipiṇḍa upanikṣipto na bhāsati na tapati na virocate, evameva tānyābharaṇāni bodhisattvasya kāyaprabhayāspṛṣṭāni na bhāsante na tapanti na virocante sma | evaṁ yā yā ābharaṇavikṛtirbodhisattvasya kāya ābadhyate sma, sā sā jihmībhavati sma tadyathāpi nāma masipiṇḍaḥ ||",
    "lal9:10": "tatra vimalā nāmodyānadevatā sā audārikamātmabhāvamabhisaṁdarśya purataḥ sthitvā rājānaṁ śuddhodanaṁ taṁ ca mahāntaṁ śākyagaṇaṁ gāthābhirabhibhāṣate sma—",
    "lal9:11": "",
    "lal9:12": "sarveyaṁ trisahasra medinī sanagaranigamā pūrṇā kāñcanasaṁcitā bhavet surucira vimalā |",
    "lal9:13": "ekā kākiṇi jāmbukāñcane bhavati upahatā nā bhāsī itaraḥ sa kāñcana prabhasirirahitaḥ ||",
    "lal9:14": "jāmbūkāñcanasaṁnibhā punarbhavet sakara iya mahī",
    "lal9:15": "rome ābha pramukta nāyake hirisiribharite |",
    "lal9:16": "nā bhāsī na tapī na śobhate na ca prabhavati",
    "lal9:17": "ābhāye sugatasya kāyi no bhavati yatha masiḥ ||",
    "lal9:18": "sve tejena ayaṁ svalaṁkṛto guṇaśatabharito",
    "lal9:19": "no tasyābharaṇā virociṣū suvimalavapuṣaḥ |",
    "lal9:20": "candrasūryaprabhāśca jyotiṣā tatha maṇijvalanāḥ",
    "lal9:21": "śakrabahmaprabhā na bhāsate purata śirighane ||",
    "lal9:22": "yasyā lakṣaṇi kāyu citritaḥ purimaśubhaphalaiḥ",
    "lal9:23": "kiṁ tasyābharaṇebhiritvaraiḥ parakṛtakaraṇaiḥ |",
    "lal9:24": "apanethā bharaṇā ma heṭhatā abudha budhakaraṁ",
    "lal9:25": "nāyaṁ kṛttimabhūṣaṇārthika paramamatikaraḥ ||",
    "lal9:26": "ceṭasyābharaṇāni dethime surucira vimalā",
    "lal9:27": "sahajāto ya subhūṣi chandako nṛpatikulaśubhe |",
    "lal9:28": "tuṣṭā śākiya vismitāśca abhavanpramuditamanaso",
    "lal9:29": "vṛddhiḥ śākyakulanandasya cottamā bhaviṣyati vipulā ||",
    "lal9:30": "",
    "lal9:31": "ityuktvā sā devatā bodhisattvaṁ divyaiḥ puṣpairabhyavakīrya tatraivāntaradhāt ||",
    "lal9:32": "|| iti śrīlalitavistare ābharaṇaparivarto nāma navamo ’dhyāyaḥ ||"
}