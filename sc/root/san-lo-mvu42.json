{
    "san-lo-mvu42:0": "",
    "san-lo-mvu42:1": "",
    "san-lo-mvu42:2": "",
    "san-lo-mvu42:3": "Mahāvastu",
    "san-lo-mvu42:4": "",
    "san-lo-mvu42:5": "42. The Story of Dharmapāla",
    "san-lo-mvu42:6": "",
    "san-lo-mvu42:7": "bhagavān āha ||",
    "san-lo-mvu42:8": "bhūtapūrvaṁ bhikṣavo atītamadhvāne nagare vārāṇasī kāśijanapade brahmadatto nāma rājā rājyaṁ kārayati | nihatapratyarthiko nihatapratyamitro sunigṛhītajanapado dānasaṁvibhāgaśīlo kṛtapuṇyo maheśākhyo mahābalo mahākośo mahāvāhano | tasya taṁ rājyaṁ ṛddhaṁ ca sphītaṁ ca kṣemaṁ ca subhikṣaṁ ca ākīrṇajanamanuṣyaṁ ca || tasya rājño purohito brahmāyuḥ nāma trayāṇāṁ vedānāṁ pārago sanirghaṇṭhakaiṭabhānāṁ itihāsapaṁcamānāṁ akṣarapadavyākaraṇe analpako | so yam ācāryaḥ kuśalo brāhmaṇavedeṣu pi śāstreṣu dānasaṁvibhāgaśīlo daśa kuśalakarmapathāṁ samādāya vartati || tasya putro dharmapālo nāma māṇavako || tasya brahmāyusya bhavati | samayo mama putrasya dharmapālasya vedāni adhīyituṁ na caiṣa yukto mama sakāśāto vedāni adhītuṁ | pitṛviśrambheṇāpi nādhīṣyati gurukule naṁ dāsyāmi || ayam api brāhmaṇo vedapārago anuhimavante āśrame paṁca vaṭukaśatāni vedāṁ vāceti | tena so dharmapālo tasya brāhmaṇasya anuparītto vedān adhyāpehīti ||",
    "san-lo-mvu42:9": "tasyāpi dāni āśramasya avidūre mahān udakahrado tatra ca udakahrade udakarākṣaso prativasati punarpunaḥ janaṁ snapayantaṁ māreti || so dharmapālo māṇavako tahiṁ udakahrade punarpunaḥ snāpayati || tasya brāhmaṇasya bhavati || atra udakahrade udakarākṣaso prativasati punaḥpunar manuṣyāṁ māreti eṣo ca dharmapālo purohitaputro tatra udakahrade  snāpayati | sace dāni tatra snāyanto udakarākṣasena khajjeya purohito asṁākaṁ aparituṣṭo bhaveya kiṁ tumhehi udakahradāto na vārito || so dāni tena upādhyāyena dharmapālako māṇavako śabdāpito ucyati || mā atra udakahrade snāyāhi atra udakahrade rākṣaso dāruṇo prativasati | mā tena udakarākṣasena khajjiṣyasi || tatra ca udakahrade maheśākhyo nāgo prativasati mahāparivāro tasya ca nāgarājño putro dharmapālena māṇavakena sārdhaṁ prīṇayati kathāsamullāpena ramati | tena so māṇavako nāgabhavanāntaḥ tārito || tena māṇavakena sārdhaṁ so nāgakumāro kathāsamullāpena ramati tatra ca nāgabhavane dharmapālo māṇavako daśa kuśalāṁ karmapathāṁ deśayati || aparo ca māṇavako dharmapālasya samavayo sadṛśo ca grāmāntaraṁ tena mārgeṇa gacchanto tahiṁ udakahrade udake snāyate || so tena udakarākṣasena mārito tahiṁ udakahrade ardhakhāditako plavanto apareṇa māṇavakena dṛṣṭo || tena āśramaṁ gatvā upādhyāyasya ārocitaṁ dharmapālo udakarākṣasena khāyito ti || so brāhmaṇo sarvehi tehi paṁcahi vaṭukaśatehi sārdhaṁ taṁ udakahradaṁ gato paśyati ca taṁ māṇavakaṁ udakarākṣasena ardhakhāditakaṁ plavantaṁ | tehi taṁ dṛṣṭvā sarvehi rāvo mukto || tehi tato udakāto utkṣipitvā kāṣṭhāni samāvartayitvā dhyāyito || tāni asthīni ghaṭake kṛtvā saparivāro vārāṇasīṁ gato brahmāyusya mūle | aśrukaṇṭho rudanmukho brahmāyuṣya upasaṁkramitvā āha || sa dharmapālo udakarākṣasena mārito | ibhāni asthīni || brahmāyu brāhmaṇaṁ āha || nāsti etan ti dharmapālo daharo kumāro nāpi asmākaṁ kule daharā mṛtapūrvā || so dāni brahmāyur brāhmaṇo taṁ dharmapālasya upādhyāyaṁ gāthāya adhyabhāṣasi ||",
    "san-lo-mvu42:10": "",
    "san-lo-mvu42:11": "prāṇaṁ na hiṁseya nadinnamādiye",
    "san-lo-mvu42:12": "pāpaṁ ca karmaṁ manasāpi na caret* |",
    "san-lo-mvu42:13": "sarve anārjaṁ parivarjeyāmaḥ",
    "san-lo-mvu42:14": "tasmā hi asmād daharo na mṛyyati ||",
    "san-lo-mvu42:15": "na ca mo kadācid asti krodho",
    "san-lo-mvu42:16": "na cāpi krudhyāma vayaṁ kadācit* |",
    "san-lo-mvu42:17": "kruddhe pi no cāpi karoma kopaṁ",
    "san-lo-mvu42:18": "tasmā hi asmād daharo na mṛyyati ||",
    "san-lo-mvu42:19": "śṛṇoma dharmaṁ asatāṁ satāṁ ca",
    "san-lo-mvu42:20": "no cāpi dharmaṁ asatāṁ rocayāma |",
    "san-lo-mvu42:21": "asatāṁ hi tvasatāṁ rocayāmaḥ",
    "san-lo-mvu42:22": "tasmā hi asmād daharo na mṛyyati ||",
    "san-lo-mvu42:23": "dadāma dānā bahuśo bahūni",
    "san-lo-mvu42:24": "no cāpi no apriyo yācamāno |",
    "san-lo-mvu42:25": "dattvā ca dānā nanutapyamānā",
    "san-lo-mvu42:26": "tasmā hi asmād daharo na mṛyyati ||",
    "san-lo-mvu42:27": "ye brāhmaṇā śravaṇaśīlavanto",
    "san-lo-mvu42:28": "ghoṣeṣiṇo yācanakā upenti |",
    "san-lo-mvu42:29": "priyaṁ mo teṣāṁ śravaṇadarśanaṁ ca",
    "san-lo-mvu42:30": "tasmā hi asmād daharo na mṛyyati ||",
    "san-lo-mvu42:31": "ye brāhmaṇā śravaṇaśīlavanto",
    "san-lo-mvu42:32": "ghoṣeṣiṇo yācanakā caranti |",
    "san-lo-mvu42:33": "tān annapānair abhitarpayāmaḥ",
    "san-lo-mvu42:34": "tasmā hi asmād daharo na mṛyyate ||",
    "san-lo-mvu42:35": "ye cāpi mo yācanakā upenti",
    "san-lo-mvu42:36": "andhā anāthā kṛpaṇā anāyakāḥ |",
    "san-lo-mvu42:37": "tān annapānair abhitarpayāmaḥ",
    "san-lo-mvu42:38": "tasmā hi asmād daharo na mṛyyate ||",
    "san-lo-mvu42:39": "vayaṁ ca bhāryāṁ anatikramāmo",
    "san-lo-mvu42:40": "bhāryā pi asmān na atikramāti |",
    "san-lo-mvu42:41": "tato vayaṁ dharmacaryaṁ carāmaḥ",
    "san-lo-mvu42:42": "tasmā hi asmād daharo na mṛyyati ||",
    "san-lo-mvu42:43": "yo jāyate so bhavate suśīlo",
    "san-lo-mvu42:44": "susaṁyato suvrato ṛjubhūtaḥ |",
    "san-lo-mvu42:45": "adhyāpako bhoti samāptapādaḥ",
    "san-lo-mvu42:46": "tasmā hi asmād daharo na mṛyyati ||",
    "san-lo-mvu42:47": "mātā pitā bhaginī bhrātaro ca",
    "san-lo-mvu42:48": "ye cāpi jñātayo ananyapakṣikā |",
    "san-lo-mvu42:49": "carāma dharmaṁ paralokahetoḥ",
    "san-lo-mvu42:50": "tasmā hi asmād daharo na mṛyyati ||",
    "san-lo-mvu42:51": "mātā pitā bhaginī bhrātaro ca",
    "san-lo-mvu42:52": "ye ca kulapreṣyakarā bhavanti |",
    "san-lo-mvu42:53": "carāma dharmaṁ paralokadarśī",
    "san-lo-mvu42:54": "tasmā hi asmād daharo na mṛyyati ||",
    "san-lo-mvu42:55": "dharmo hi vai rakṣati dharmacāriṁ",
    "san-lo-mvu42:56": "chatraṁ mahantaṁ yatha varṣakāle |",
    "san-lo-mvu42:57": "eṣo nuśaṁso dharme sucīrṇe",
    "san-lo-mvu42:58": "na durgatiṁ gacchati dharmacārī ||",
    "san-lo-mvu42:59": "adharmacārī hi naro pramatto",
    "san-lo-mvu42:60": "yāṁ yāṁ gatiṁ gacchati adharmacārī |",
    "san-lo-mvu42:61": "so naṁ adharmo carito hanāti",
    "san-lo-mvu42:62": "sāmaṁ gṛhīto yatha kṛṣṇasarpo ||",
    "san-lo-mvu42:63": "na hi dharmo adharmo ca ubhau samavipākinau |",
    "san-lo-mvu42:64": "adharmo nirayaṁ neti dharmo prāpeti svargatiṁ ||",
    "san-lo-mvu42:65": "dharmo hi vai rakṣati dharmacāriṁ",
    "san-lo-mvu42:66": "chatraṁ mahantaṁ yatha varṣakāle |",
    "san-lo-mvu42:67": "dharmeṇa gupto mama dharmapālo",
    "san-lo-mvu42:68": "anyasya asthīni sukhī kumāro ||",
    "san-lo-mvu42:69": "",
    "san-lo-mvu42:70": "so brāhmaṇo saparivāro bhojayitvā brahmāyunā brāhmaṇena visarjito so ca brāhmaṇo āśramaṁ gato dharmapālaṁ ca māṇavakaṁ tahiṁ āśrame paśyati | te dāni sarve vismitā suṣṭu purohitena jñātaṁ ||",
    "san-lo-mvu42:71": "bhagavān āha || syāt khalu punar bhikṣavaḥ yuṣmākam evam asyād anyaḥ sa tena kālena tena samayena brahmāyur nāma brāhmaṇo abhūṣi | na khalv eta devaṁ draṣṭavyaṁ | tat kasya hetoḥ | ahaṁ bhikṣavaḥ tena kālena tena samayena brahmāyur nāma brāhmaṇaḥ || syāt khalu punar bhikṣavo yuṣmākam evam asyād anyaḥ sa tena kālena tena samayena brahmāyusya brāhmaṇasya dharmapālo nāma putro abhūṣi | naitad evaṁ draṣṭavyaṁ | eṣa rāhulo tena kālena tena samayena brahmāyusya  dharmapālo nāma putro abhuṣi | tadāpi eṣo mayā jñāto etarahiṁ pi mayā cirapranaṣṭā śākiyamuṣṭiḥ jñātā ||",
    "san-lo-mvu42:72": "iti śrīdharmapālasya jātakaṁ samāptaṁ ||"
}