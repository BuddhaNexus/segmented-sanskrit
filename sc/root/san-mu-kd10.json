{
    "san-mu-kd10:0": "",
    "san-mu-kd10:1": "",
    "san-mu-kd10:2": "",
    "san-mu-kd10:3": "Sanskrit Mūlasarvāstivāda Vinaya",
    "san-mu-kd10:4": "Khandhaka",
    "san-mu-kd10:5": "",
    "san-mu-kd10:6": "Karmavastu",
    "san-mu-kd10:7": "",
    "san-mu-kd10:8": "karmavastuni uddānam ||",
    "san-mu-kd10:9": "kāśiṣu vāsavagrāmakaṁ senāñjayavastukam |",
    "san-mu-kd10:10": "caṇpāyāṁ bhagavān buddhaḥ akarmāṇi pratikṣipet ||",
    "san-mu-kd10:11": "kāśiṣu vāsavagrāmake senāṁjayo nāma bhikṣuḥ prativasati | tam āgamya vāsavagrāmakā brāhmaṇagṛhapatayo buddhadharmasaṁgheṣu kārān kurvanti | ye āgantukā bhikṣavo vāsavagrāmakam āgacchanti tān asau pratiśāmya sarvopakaraṇaiḥ pravārayitvā mārgaśrame prativinodite yeṣu kuleṣu piṇḍakā upanibaddhās teṣu bhoktuṁ preṣayati | yāvad anyatamaḥ sālohito vāsavagrāmake varṣā uṣitaḥ | trayāṇāṁ vārṣikāṇāṁ māsānām atyayāt kṛtacīvaro niṣṭhitacīvaraḥ samādāya pātracīvaraṁ yena śrāvastī tena cārikāṁ prakrānto ’nupūrveṇa cārikāṁ caran śrāvastīṁ anuprāptaḥ |",
    "san-mu-kd10:12": "ācaritaṁ ṣaḍvargikāṇām aśūnyaṁ jetavanadvāram anyatarānyatareṇa ṣaḍvargikeṇa | upanando jetavanadvāre tiṣṭhati | tenāsau dūrata eva dṛṣṭo bakākāraśirāḥ pralambabhrūḥ | sa saṁlakṣayati | ko ’py ayaṁ sthaviro bhikṣur āgacchati | pratyudgantavyam iti | sa pratyudgataḥ | svāgataṁ svāgataṁ sthavira iti | sa kathayati | vande ācārya iti | sa saṁlakṣayati | mahallo batāyam | nāyam ācāryaṁ jānīte nāpy upādhyāyam iti | sālohita kiyad dūrād āgacchasi | vāsavagrāmakāt | kiṁ tatra | vihāraḥ | kim asau vihāraḥ | āhosvid vighātaḥ | kīdṛśo vihāraḥ | kīdṛśo vighātaḥ | yatropakaraṇasaṁpat sa vihāraḥ | yatropakaraṇavaikalyaṁ sa vighātaḥ | yady evaṁ vihāro ’sau yatra senāṁjayo nāma bhikṣuḥ prativasati | tam āgamya vāsavagrāmīyakā brāhmaṇagṛhapatayo buddhadharmasaṁgheṣu kārān kurvanti | itaś ca tatrāgantuko bhikṣur āgacchati | tam asau pratiśāmya sarvopakaraṇaiḥ pravārayitvā mārgaśrame prativinodite yeṣu kuleṣu bhikṣūṇāṁ piṇḍakā upanibaddhās teṣu bhoktuṁ preṣayati |",
    "san-mu-kd10:13": "ācaritaṁ ṣaḍvargikāṇāṁ yat kiṁcid eva śṛṇvanti tad rātrau saṁnipatya parasparam ārocayanti | nandopananda kiyac ciram asmābhiḥ kṛcchram udvoḍhavyam | asti kiṁcid yuṣmākaṁ kiṁcic chrutaṁ yatrodārāvabhāso bhaved iti | upanandaḥ kathayati | asti | kāśiṣu vāsavagrāmake senāṁjayo nāma bhikṣuḥ prativasati | tam āgamya vāsavagrāmīyakā brāhmaṇagṛhapatayaḥ pūrvavad yāvad bhoktuṁ preṣayati | yady abhipretaṁ tatra gacchāmaḥ | te samādāya pātracīvaraṁ yena vāsavagrāmakas tena cārikāṁ prakrāntāḥ | anupūrveṇa cārikāṁ caranto vāsavagrāmakam anuprāptāḥ | te senāṁjayena dūrata eva dṛṣṭāḥ | sa saṁlakṣayati | āgatā hy ete duṣṭhulasamudācārāḥ | pratiśāmayitvā sarvopakaraṇaiḥ pravārayitavyāḥ | no tu kulāni bhoktuṁ preṣayitavyā iti | te anena pratiśāmayitvā sarvopakaraṇaiḥ pravāritāḥ | no tu kulāni bhoktuṁ preṣitāḥ | teṣām eke kathayanti | nandopananda vayam anena mahallena sarvopakaraṇaiḥ pravāritāḥ | no tu kulāni bhoktuṁ preṣitā iti | apare kathayanti | ekaṁ tāvat saṁpannaṁ kulāny api preṣayiṣyatīti | yāvan navako bhikṣur āgataḥ | sa tena pratiśāmayitvā sarvopakaraṇaiḥ pravārito mārgaśrame prativinodite kulāni bhoktuṁ preṣitaḥ | ṣaḍvargikāḥ prakupitāḥ kathayanti | nandopananda kīdṛśo ’yaṁ mahallaḥ chandadveṣī | yadi tāvat pūrvam āgatās te vayam | yadi vṛddhās te vayam | atha bahuśrutās te vayam | eṣa bhikṣur acireṇābhyāgato navakaḥ prakṛtijñaḥ | so ’nena sarvopakaraṇaiḥ pravārayitvā kulāni bhoktuṁ preṣito no tu vayam | sa tair upālabdhaḥ | mahalla īdṛśas tvaṁ chandadveṣī | yadi tāvat pūrvam āgatās te vayaṁ pūrvavad yāvat | sa tvayā sarvopakaraṇaiḥ pravārayitvā kulāni bhoktuṁ preṣito no tu vayam | sthavirā kiṁcit parihīyate | ṣaḍvargikāḥ saṁjātāmarṣāḥ kathayanti | na tūṣṇīṁ sthātavyam | tad aparaṁ prativadati | sa tair abhyāhataḥ | tūṣṇīm avasthitaḥ | tais tasyācodayitvāsmārayitvā vastukarmapratijñāyā balād utkṣepaṇīyaṁ karmaṁ kṛtam | sa saṁlakṣayati | duḥkhaṁ brāhmaṇagṛhapatayaḥ prasādyante sukham aprasādyante | yadi sthāsyāmi vāsavagrāmīyakā brāhmaṇagṛhapatayaḥ prasādaṁ pravedayiṣyante | sarvadā prakramitavyam iti | sa samādāya pātracīvaraṁ yena śrāvastī yena cārikāṁ prakrānto ’nupūrveṇa cārikāṁ caran śrāvastīm anuprāptaḥ | sa bhikṣubhir dṛṣṭa uktaś ca | svāgataṁ svāgatam āyuṣman | senāñjayin prītā vayaṁ tvaddarśanena no tv āgamanena | kiṁ kāraṇam | tvām āgamya vāsavagrāmīyakā brāhmaṇagṛhapatayo buddhadharmasaṁgheṣu kārān kurvanti | āgantukānāṁ gamikānāṁ ca vāsavagrāmakaṁ pratiśaraṇam | asty etad evam | mama tu ṣaḍvargikair acodayitvāsmārayitvā vastukarmapratijñāyā balād utkṣepaṇīyaṁ karma kṛtam | kiṁ kāraṇam | tena yathāvṛttam ākhyātam | te ’vadhyāyantaḥ kṣipanto vivācayanta etat prakaraṇaṁ bhikṣavo bhagavata ārocayanti | bhagavān āha | tasmāt tarhi bhikṣavo vyagreṇa na bhikṣubhir acodayitvāsmārayitvā vastukarmapratijñayā balād utkṣepaṇīyaṁ karma kartavyam | kurvanti | sātisārā bhavanti |",
    "san-mu-kd10:14": "buddho bhagavān caṇpāyāṁ viharati gargāyāḥ puṣkariṇyās tīre | tena khalu samayena ṣaḍvargikā bhikṣava imāny evaṁrūpāṇy adharmakarmāṇi kurvanti | tadyathā adharmeṇa kurvanti vyagrāḥ | adharmeṇa kurvanti samagrāḥ | etat prakaraṇaṁ bhikṣavo bhagavata ārocayanti | bhagavān āha | tasmān na bhikṣubhir imāny evaṁrūpāṇy adharmakarmāṇi karaṇīyāni | tadyathā adharmeṇa vyagrair adharmeṇa samagraiḥ dharmeṇa vyagraiḥ | kurvanti | sātisārā bhavanti |",
    "san-mu-kd10:15": "uddānam |",
    "san-mu-kd10:16": "na eka ekena na dvau na saṁbahulāḥ kṛtāḥ |",
    "san-mu-kd10:17": "na gaṇo gaṇasya karmāṇi paṁca saṁghakarmaṇāṁ svāminaḥ ||",
    "san-mu-kd10:18": "buddho bhagavān caṇpāyāṁ viharati gargāyāḥ puṣkariṇyās tīre | tena khalu samayena ṣaḍvargikā bhikṣava imāny evaṁrūpāṇy adharmakarmāṇi kurvanti | tadyathā eko ’py ekasya | eko dvayoḥ | ekaḥ saṁbahulānām | dvāv api dvayoḥ | dvāv ekasya | dvau saṁbahulānām | saṁbahulā api saṁbahulānām | saṁbahulā ekasya | saṁbahulā dvayoḥ | gaṇo gaṇasya | etat prakaraṇaṁ bhikṣavo bhagavata ārocayanti | bhagavān āha | tasmān naikenaikasya karma kartavyam | naikena dvayoḥ | naikena saṁbahulānām | na dvābhyāṁ dvayoḥ | na dvābhyām ekasya | na dvābhyāṁ saṁbahulānām | na saṁbahulaiḥ saṁbahulānām | na saṁbahulair ekasya | na saṁbahulair dvayoḥ | na gaṇena gaṇasya | kurvanti | sātisāra bhavanti |",
    "san-mu-kd10:19": "api tu bhikṣavaḥ paṁca saṁghakarmaṇāṁ svāminaḥ | katame paṁca | catvāro bhikṣavaḥ saṁghaḥ | pāṁcāpi bhikṣavaḥ saṁghaḥ | daśa bhikṣavaḥ saṁghaḥ | viṁśatir bhikṣavaḥ saṁghaḥ uttare ca | paṁca saṁghāḥ |",
    "san-mu-kd10:20": "tatra bhikṣavo yatra catvāro bhikṣavaḥ prativasanti | arhati tatra saṁgho dharmeṇa sarvakarmāṇi kartum | sthāpayitvā pāṁcānāṁ pravāraṇāṁ daśānām upasaṁpadaṁ viṁśatīnāṁ cāvarhaṇam |",
    "san-mu-kd10:21": "yatra paṁca prativasanti | arhati tatra saṁgho dharmeṇa sarvakarmāṇi kartum | sthāpayitvā daśānām upasaṁpadaṁ viṁśatīnāṁ cāvarhaṇam |",
    "san-mu-kd10:22": "yatra daśa prativasanti | arhati tatra saṁghaḥ sarvakarmāṇi kartum | sthāpayitvā viṁśatīnāṁ āvarhaṇam |",
    "san-mu-kd10:23": "yatra viṁśatir bhikṣavaḥ prativasanti uttare ca | arhati tatra saṁgho dharmeṇa sarvakarmāṇi kartum |",
    "san-mu-kd10:24": "uddānam |",
    "san-mu-kd10:25": "caturvargakaraṇīyaṁ pudgala ūnakaḥ kṛtaḥ |",
    "san-mu-kd10:26": "na pārivāsikacaturthena karmacatuṣṭayaṁ smṛtam ||",
    "san-mu-kd10:27": "caturvargakaraṇīyaṁ bhikṣavaḥ karma ūnāś catvāraḥ kurvanti | adharmakarma ca tad avinayakarma ca | na tat tathā karaṇīyam | saṁghaś ca tena sātisāraḥ | caturvargakaraṇīyaṁ karma āgārikacaturthāḥ kurvanti | adharmakarma ca tad avinayakarma ca | na ca tat tathā karaṇīyam | saṁghaś ca tena sātisāraḥ | evaṁ śrāmaṇerakaḥ ṣaṇḍhapaṇḍakaḥ bhikṣuṇīdūṣako mātṛghātakaḥ pitṛghātakaḥ arhaghātakaḥ saṁghabhedakaḥ tathāgatasyāntike duṣṭacittarudhirotpādakas tīrthikas tīrthakāvakrāntikaḥ steyāsaṁvāsiko nānāsaṁvasiko ’saṁvāsikaḥ pārivāsikacaturthāḥ karma kurvanti | adharmakarma ca tad avinayakarma ca | na ca tat tathā karaṇīyam | saṁghaś ca tena sātisāraḥ |",
    "san-mu-kd10:28": "caturvargakaraṇīyaṁ karma pūrṇāś catvāro dharmeṇa kurvanti dharmakarma ca tad vinayakarma ca | evaṁ ca tat karaṇīyam | saṁghaś ca tena na sātisāraḥ | caturvargakaraṇīyaṁ karma nāgārikacaturtho na śrāmaṇerakaḥ pūrvavad yāvan na pārivāsikacaturthāḥ kurvanti | dharmakarma ca tad vinayakarma ca | evaṁ ca tat karaṇīyam | saṁghaś ca tena na sātisāraḥ |",
    "san-mu-kd10:29": "paṁcavargakaraṇīyaṁ karma ūnāḥ paṁca kurvanti | adharmakarma ca tad avinayakarma ca | na tathā karaṇīyam | saṁghaś ca tena sātisāraḥ | paṁcavargakaraṇīyaṁ karma āgārikapaṁcamaḥ pūrvavad yāvat pārivāsikapaṁcamāḥ kurvanti | adharmakarma ca tad avinayakarma ca | na ca tat tathā karaṇīyam | saṁghaś ca tena sātisāraḥ |",
    "san-mu-kd10:30": "paṁcavargakaraṇīyaṁ karma pūrṇāḥ paṁcavargeṇa kurvanti | dharmakarma ca tad vinayakarma ca | evaṁ tat karaṇīyam | saṁghaś ca tena na sātisāraḥ | paṁcavargakaraṇīyaṁ karma nāgārikapaṁcamā na śrāmaṇerakaḥ pūrvavad yāvan na pārivāsikapaṁcamā dharmeṇa kurvanti | dharmakarma ca tad vinayakarma ca | evaṁ ca tat karaṇīyam | saṁghaś ca tena na sātisāraḥ |",
    "san-mu-kd10:31": "daśavargakaraṇīyaṁ karma ūnā daśavargeṇa kurvanti | adharmakarma ca tad avinayakarma ca | na ca tat tathā karaṇīyam | saṁghaś ca tena sātisāraḥ | daśavargakaraṇīyaṁ karma āgārikadaśamāḥ pūrvavad yāvat pārivāsikadaśamā kurvanti | adharmakarma ca tad avinayakarma ca | na ca tat tathā karaṇīyam | saṁghaś ca tena sātisāraḥ |",
    "san-mu-kd10:32": "daśavargakaraṇīyaṁ karma pūrṇā daśavargeṇa kurvanti | dharmakarma ca tad vinayakarma ca | evaṁ ca tat karma karaṇīyam | saṁghaś ca tena na sātisāraḥ | daśavargakaraṇīyaṁ karma nāgārikadaśamāḥ pūrvavad yāvan na pārivāsikadaśamā dharmeṇa kurvanti | dharmakarma ca tad vinayakarma ca | evaṁ ca karaṇīyam | saṁghaś ca tena na sātisāraḥ |",
    "san-mu-kd10:33": "viṁśativargakaraṇīyaṁ karma ūnā viṁśativargeṇa kurvanti | adharmakarma ca tad avinayakarma ca | saṁghaś ca tena sātisāraḥ | viṁśativargakaraṇīyaṁ karma āgārikaviṁśatimāḥ śrāmaṇerakāḥ pūrvavat pārivāsikaviṁśatimāḥ kurvanti | adharmakarma ca tad avinayakarma ca | na ca tat tathā karaṇīyam | saṁghaś ca tena sātisāraḥ |",
    "san-mu-kd10:34": "viṁśativargakaraṇīyaṁ karma pūrṇā viṁśatidharmeṇa kurvanti | dharmakarma ca tad vinayakarma ca | evaṁ ca tat karaṇīyam | saṁghaś ca tena na sātisāraḥ | viṁśativargakaraṇīyaṁ karma nāgārikaviṁśatimā na śrāmaṇerakāḥ pūrvavad yāvan na pārivāsikaviṁśatimā dharmeṇa kurvanti | dharmakarma tad vinayakarma ca | evaṁ ca tat karaṇīyam | saṁghaś ca tena na sātisāraḥ |",
    "san-mu-kd10:35": "uddānam |",
    "san-mu-kd10:36": "dharmādharmeṇa yat karma yac ca jñaptitayā kṛtam |",
    "san-mu-kd10:37": "saṁmukhaṁ ca pratijñā ca cakrapeyāla saṅkalāt ||",
    "san-mu-kd10:38": "adharmakarma | dharmakarma | adharmakarma katamat | aprāpte utsāraṇe aprāptam utsārayanti | yathāsyotsāryamāṇasyānuśrāvaṇaṁ bhavati | na tathotsārayanti | adharmakarma | dharmakarma katamat | prāpte utsāraṇe prāptam utsārayanti | yathāsyotsāryamāṇasyānuśrāvaṇaṁ bhavati | tathotsārayanti | dharmakarma | aprāpte osāraṇe aprāptam osārayanti | yathāsya osāryamāṇasyānuśrāvaṇaṁ bhavati | na tathā osārayanti | adharmakarma | prāpte osāraṇe prāptam osārayanti | yathāsya osāryamāṇasyānuśrāvaṇaṁ bhavati | tathosārayanti | dharmakarma | jñaptikarma jñaptim akṛtvā kurvanti | adharmakarma | jñaptikarma jñaptiṁ kṛtvā kurvanti | dharmakarma | jñaptidvitīyaṁ karma | jñaptim akṛtvā ekaṁ vāram anuśrāvayanti | adharmakarma | jñaptidvitīyaṁ karma | jñaptiṁ kṛtvā ekaṁ vāram anuśrāvayanti | dharmakarma | jñapticaturthaṁ karma | jñaptim akṛtvā trīn vāram anuśrāvayanti | adharmakarma | jñapticaturthaṇ karma | jñaptiṁ kṛtvā trīn vārān anuśrāvayanti | dharmakarma | anyena karmaṇā jñaptiṁ kṛtvā niṣṭhāpayanti | adharmakarma | tenaiva karmaṇā jñaptiṁ kṛtvā niṣṭhāpayanti | dharmakarma | saṁmukhakaraṇīyaṁ karmāsaṁmukhībhūtasya kurvanti | adharmakarma | saṁmukhakaraṇīyaṁ karma saṁmukhībhūtasya kurvanti | dharmakarmā | pratijñākaraṇīyaṁ karma apratijñayā kurvanti | adharmakarma | pratijñākaraṇīyaṁ karma pratijñayā kurvanti | dharmakarma | saṁmukhavinayārhāya smṛtivinayaṁ dadāti | adharmakarma | amūḍhavinayaṁ tatsvabhāvaiṣīyaṁ yadbhūyaiṣīyaṁ pratijñākārakaṁ tṛṇaprastārakaṁ tarjanīyaṁ nigarhaṇīyaṁ pratisaṁharaṇīyam adarśanīyotkṣepaṇayam apratikarmārhayotkṣepaṇīyam apratinisṛṣṭe pāpake dṛṣṭigate utkṣepaṇīyaṁ karma | parivāsaṁ mūlaparivāsaṁ mūlāpakarṣaparivāsaṁ mānāpyaṁ mūlamānāpyaṁ mūlāpakarṣamānāpyam āvarhanti | adharmakarma | saṁmukhavinayārhāya tu saṁmukhavinayam eva dadāti na smṛtivinayaṁ na yāvad āvarhanti | dharmakarma | smṛtivinayārhāya amūḍhavinayaṁ dadāti | adharmakarma | evaṁ yadbhūyaiṣīyaṁ pūrvavad yāvad āvarhanti saṁmukavinayaṁ dadāti | adharmakarma | smṛtivinayārhāya tu smṛtivinayam eva dadāti na tatsvabhāvaiṣīyaṁ na yāvat saṁmukhavinayam | dharmakarma | amūḍhavinayārhāya tatsvabhāvaiṣīyaṁ dadāti | adharmakarma | evaṁ yadbhūyaiṣīyaṁ yāvat saṁmukhavinayaṁ smṛtivinayaṁ dadāti | adharmakarma | amūḍhavinayārhāya tv amūḍhavinayam eva dadāti tatsvabhāvaiṣīyaṁ na yāvat saṁmukhavinayaṁ smṛtivinayaṁ | dharmakarma | tatsvabhāvaiṣīyārhāya yadbhūyaiṣīyaṁ dadāti adharmakarma | tarjanīyārhāya pūrvavad yāvad amūḍhavinayaṁ dadāti | adharmakarma | tatsvabhāvaiṣiyārhāya tu tatsvabhāvaiṣīyam eva dadāti na yadbhūyaiṣīyaṁ na yāvad amūḍhavinayam | dharmakarma | yadbhūyaiṣīyārhāya tarjanīyaṁ karma kurvanti | adharmakarma | nigarhaṇīyārhāya pūrvavad yāvat tatsvabhāvaiṣīyam dadāti | adharmakarma | yadbhūyaiṣīyārhāya yadbhūyaiṣīyam eva dadāti na tarjanīyaṁ na yāvat tatsvabhāvaiṣīyam | dharmakarma | tarjanīyakarmārhāya nigarhaṇīyaṁ karma kurvanti pratisaṁharaṇīyaṁ pūrvavad yāvad yadbhūyaiṣīyaṁ dadāti | adharmakarma | tarjanīyakarmārhāya tu tarjanīyam eva karma kurvanti na pariśiṣṭānīti | anayā vartanyā cakrapeyālaḥ pūrvavad yāvad dharmakarma | nigarhaṇīyārhāya pratisaṁharaṇīyaṁ karma kurvanti | adharmakarma | pūrvavat | nigarhaṇīyakarmārhāya tu nigarhaṇīyakarmaiva kurvanti | dharmakarma pūrvavat | pravāsanīyakarmārhāya pratisaṁharaṇīyaṁ karma kurvanti | adharmakarma pūrvavat | pravāsanīyakarmārhāya tu pravāsanīyam eva karma kurvanti | dharmakarma pūrvavat | pratisaṁharaṇīyakarmārhāyādarśanīyotkṣepaṇīyaṁ karma kurvanti | adharmakarma pūrvavat | pratisaṁharaṇīyakarmārhāya tu pratisaṁharaṇīyam eva karma kurvanti | dharmakarma pūrvavat | adarśanīyotkṣepaṇīyakarmārhāyāpratikarmārhāyotkṣepaṇīyaṁ karma kurvanti | adharmakarma pūrvavat | adarśanīyotkṣepaṇīyakarmārhāya tv adarśanīyotkṣepaṇīyam eva karma kurvanti | dharmakarma | pūrvavat | apratikarmārhāyotkṣepaṇīyakarmārhāya parivāsaṁ dadāti | adharmakarma pūrvavat | apratinisṛṣṭe pāpake dṛṣṭigate utkṣepaṇīyaṁ karma kurvanti | adharmakarma pūrvavat | apratikarmārhāyotkṣepaṇīyakarmārhāya tv apratikarmārhāyotkṣepaṇīyam eva karma kurvanti | dharmakarma pūrvavat | apratinisṛṣṭe pāpake dṛṣṭigate utkṣepaṇīykarmārhāya parivāsaṁ dadāti | adharmakarma pūrvavat | apratinisṛṣṭe pāpake dṛṣṭigate utkṣepaṇīykarmārhāya tv apratinisṛṣṭe pāpake dṛṣṭigate utkṣepaṇīyaṁ karmaiva kurvanti | dharmakarma pūrvavat | parivāsakarmārhāya mūlaparivāsaṁ dadāti | adharmakarma pūrvavat | parivāsakarmārhāya tv aparivāsam eva tu dadāti | adharmakarma pūrvavat | mūlaparivāsārhāya mūlaparivāsaṁ dadāti | adharmakarma pūrvavat | mūlaparivāsārhāya tu mūlaparivāsam eva dadāti | dharmakarma pūrvavat | aparyuṣitaparivāsāya mānāpyaṁ dadāti | adharmakarma pūrvavat | aparyuṣitaparivāsāya mānāpyaṁ dadāti | adharmakarma pūrvavat | paryuṣitaparivāsāya tu mānāpyaṁ dadāti | dharmakarma pūrvavat | acaritamānāpyam āvarhanti | adharmakarma pūrvavat | caritamānāpyam āvarhanti | dharmakarma pūrvavat | āvarhaṇārhāya saṁmukhavinayaṁ dadāti | pūrvavad yāvan mānāpyaṁ dadāti | adharmakarma pūrvavat | āvarhaṇārhāya tv āvarhaṇam eva kurvanti na saṁmukhavinayaṁ dadāti na yāvan mānāpyam | dharmakarma pūrvavat | evam eva navakena cakrapeyālaṁ vistareṇa boddhavyam |",
    "san-mu-kd10:39": "uddānam |",
    "san-mu-kd10:40": "vyagraḥ samagrā rohanti dharmādharmeṇa votkṣipet |",
    "san-mu-kd10:41": "osāraṇayā etāni karma vastusamudditam ||",
    "san-mu-kd10:42": "vyagrakarma | samagrakarma | vyagrakarma katamat | yāvanto bhikṣavaḥ sīmāprāptāḥ kriyāprāptās te sarve samavahitāḥ saṁmukhībhūtāś chandārhebhyaś ca cchandenānītā bhavanti | samavahitāś ca bhikṣavaḥ saṁmukhībhūtāḥ prativahanti pratikrośanti | yeṣāṁ prativahatāṁ pratikrośatāṁ pratikrośo rohati | karmāṇi ca kurvanti | idam ucyate vyagrakarma | samagrakarma katamat | yāvanto bhikṣavaḥ sīmāprāptāḥ kriyāprāptās te sarve samavahitāḥ saṁmukhībhūtāś chandārhebhyaś ca cchandenānītā bhavanti | samavahitāś ca bhikṣavaḥ saṁmukhībhūtā na prativahanti na pratikrośanti | yeṣāṁ prativahatāṁ pratikrośatāṁ pratikrośo rohati | karmāṇi ca kurvanti | idam ucyate samagrakarma |",
    "san-mu-kd10:43": "āyuṣmān upālī buddhaṁ bhagavantaṁ pṛcchati | katīnāṁ bhadanta pratikrośo na rohati | daśānām upālin | alajjinaḥ sāntarasya bālasya mūḍhasyāvyaktasyākuśalasya bahiḥsīmāyāṁ sthitasya īryāpathe cyutasya vācā asaṁvṛtasya | katīnāṁ bhadanta pratikrośo rohati | caturṇām upālin | prakṛtisthitasya antaḥsīmāyāṁ sthitasya īryāpathād acyutasya vā vācā saṁyatasyeti | āyuṣmān upālī buddhaṁ bhagavantaṁ pṛcchati | kati bhadanta utkṣepaṇīyakarmāṇi | catvāry upālin | adharmeṇotkṣipanti vyagrā adharmeṇa samagrāḥ | dharmeṇa vyagrāḥ | dharmeṇa samagrāḥ | tatraikam utkṣepaṇakarma | yad idaṁ dharmeṇotkṣipanti samagrāḥ | kati bhadanta osāraṇakarmāṇi | catvāry upālin | adharmeṇosārayanti vyagrāḥ | adharmeṇa samagrāḥ | dharmeṇa vyagrāḥ | dharmeṇa samagrāḥ | tatraikam osāraṇakarma yad idaṁ dharmeṇa kurvanti samagrāḥ |",
    "san-mu-kd10:44": "karmavastu samāptam ||"
}