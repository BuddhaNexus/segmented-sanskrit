{
    "sf159:0": "Kumbhasūtra",
    "sf159:1": "kiyatā bhikṣavo bhikṣuḥ parimīmāṁsamānaḥ parimīmāṁseta samyagduḥkhakṣayāya duḥkhasyāntakriyāyai |",
    "sf159:2": "bhagavanmūlakā bhadanta dharmāḥ pūrvavad yāvad bhāṣiṣye |",
    "sf159:3": "bhikṣuḥ parimīmāṁsamānaḥ parimīmāṁsate samyagduḥkhakṣayāya duḥkhasyāntakriyāyai | atra cet satvānāṁ duḥkhaṁ utpadyamānam utpadyeta bahunānāprakāram | idaṁ duḥkhaṁ kinnidānaṁ kiṁsamudayaṁ kiṁjātīyaṁ kiṁprabhavam |",
    "sf159:4": "sa evaṁ parimīmāṁsamāno jānāti | idaṁ duḥkham upadhinidānam upadhisamudayam upadhijātīyam upadhiprabhavam | upadhiś cet sarveṇa sarvaṁ sarvathā sarvam apariśeṣaṁ nirudhyetāpariśeṣam adhyastaṁ parikṣayaṁ paryādānaṁ gacched duḥkham apy asya nirudhyeta |",
    "sf159:5": "sa yā ca duḥkhanirodhagāminī pratipat tāṁ yathābhūtaṁ prajānāti | tathā pratipannaś ca bhavaty anudharmacārī | ayam ucyate bhikṣuḥ samyagduḥkhakṣayāya duḥkhasyāntakriyāyai pratipanno yad utopadhinirodhāya |",
    "sf159:6": "punar aparaṁ bhikṣuḥ parimīmāṁsamānaḥ parimīmāṁsate samyagduḥkhakṣayāya duḥkhasyāntakriyāyai | upadhiḥ punaḥ kinnidānaḥ kiṁsamudayaḥ kiṁjātīyaḥ kiṁprabhavaḥ |",
    "sf159:7": "sa evaṁ parimīmāṁsamāno jānāti | upadhis tṛṣṇānidānas tṛṣṇāsamudayas tṛṣṇājātīyas tṛṣṇāprabhavaḥ | tṛṣṇā cet sarveṇa sarvaṁ sarvathā sarvam apariśeṣaṁ nirudhyetāpariśeṣam adhyastaṁ parikṣayaṁ paryādānaṁ gacched upadhir apy asya nirudhyeta |",
    "sf159:8": "sa yā copadhinirodhagāminī pratipat tāṁ yathābhūtaṁ prajānāti | tathā pratipannaś ca bhavaty anudharmacārī | ayam ucyate bhikṣuḥ samyagduḥkhakṣayāya duḥkhasyāntakriyāyai pratipanno yad uta tṛṣṇānirodhāya |",
    "sf159:9": "punar aparaṁ bhikṣuḥ parimīmāṁsamānaḥ parimīmāṁsate samyagduḥkhakṣayāya duḥkhasyāntakriyāyai | tṛṣṇā punaḥ kinnidānā kiṁsamudayā kiṁjātīyā kiṁprabhavā |",
    "sf159:10": "sa evaṁ parimīmāṁsamāno jānāti | tṛṣṇā vedanānidānā vedanāsamudayā vedanājātīyā vedanāprabhavā | vedanā cet sarveṇa sarvaṁ sarvathā sarvam apariśeṣaṁ nirudhyetāpariśeṣam adhyastaṁ parikṣayaṁ paryādānaṁ gacchet tṛṣṇāpy asya nirudhyeta |",
    "sf159:11": "sa yā ca tṛṣṇānirodhagāminī pratipat tāṁ yathābhūtaṁ prajānāti | tathā pratipannaś ca bhavaty anudharmacārī | ayam ucyate bhikṣuḥ samyagduḥkhakṣayāya duḥkhasyāntakriyāyai pratipanno yad uta vedanānirodhāya |",
    "sf159:12": "punar aparaṁ bhikṣuḥ parimīmāṁsamānaḥ parimīmāṁsate samyagduḥkhakṣayāya duḥkhasyāntakriyāyai | vedanā punaḥ kinnidānā kiṁsamudayā kiṁjātīyā kiṁprabhavā |",
    "sf159:13": "sa evaṁ parimīmāṁsamāno jānāti | vedanā sparśanidānā sparśasamudayā sparśajātīyā sparśaprabhavā | sparśaś cet sarveṇa sarvaṁ sarvathā sarvam apariśeṣaṁ nirudhyetāpariśeṣam adhyastaṁ parikṣayaṁ paryādānaṁ gacched vedanāpy asya nirudhyeta |",
    "sf159:14": "sa yā ca vedanānirodhagāminī pratipat tāṁ yathābhūtaṁ prajānāti | tathā pratipannaś ca bhavaty anudharmacārī | ayam ucyate bhikṣuḥ samyagduḥkhakṣayāya duḥkhasyāntakriyāyai pratipanno yad uta sparśanirodhāya |",
    "sf159:15": "punar aparaṁ bhikṣuḥ parimīmāṁsamānaḥ parimīmāṁsate samyagduḥkhakṣayāya duḥkhasyāntakriyāyai | sparśaḥ kinnidānaḥ kiṁsamudayaḥ kiṁjātīyaḥ kiṁprabhavaḥ |",
    "sf159:16": "sa evaṁ parimīmāṁsamāno jānāti | sparśaḥ ṣaḍāyatananidānaḥ ṣaḍāyatanasamudayaḥ ṣaḍāyatanajātīyaḥ ṣaḍāyatanaprabhavaḥ | ṣaḍāyatanaṁ cet sarveṇa sarvaṁ sarvathā sarvam apariśeṣaṁ nirudhyetāpariśeṣam adhyastaṁ parikṣayaṁ paryādānaṁ gacchet sparśo ’py asya nirudhyeta |",
    "sf159:17": "sa yā ca sparśanirodhagāminī pratipat tāṁ yathābhūtaṁ prajānāti | tathā pratipannaś ca bhavaty anudharmacārī | ayam ucyate bhikṣuḥ samyagduḥkhakṣayāya duḥkhasyāntakriyāyai pratipanno yad uta ṣaḍāyatananirodhāya |",
    "sf159:18": "punar aparaṁ bhikṣuḥ parimīmāṁsamānaḥ parimīmāṁsate samyagduḥkhakṣayāya duḥkhasyāntakriyāyai | ṣaḍāyatanaṁ punaḥ kinnidānaṁ kiṁsamudayaṁ kiṁjātīyaṁ kiṁprabhavam |",
    "sf159:19": "sa evaṁ parimīmāṁsamāno jānāti | ṣaḍāyatanaṁ nāmarūpanidānaṁ nāmarūpasamudayaṁ nāmarūpajātīyaṁ nāmarūpaprabhavam | nāmarūpaṁ cet sarveṇa sarvaṁ sarvathā sarvam apariśeṣaṁ nirudhyetāpariśeṣam adhyastaṁ parikṣayaṁ paryādānaṁ gacchet ṣaḍāyatanam apy asya nirudhyeta |",
    "sf159:20": "sa yā ca ṣaḍāyatananirodhagāminī pratipat tāṁ yathābhūtaṁ prajānāti | tathā pratipannaś ca bhavaty anudharmacārī | ayam ucyate bhikṣuḥ samyagduḥkhakṣayāya duḥkhasyāntakriyāyai pratipanno yad uta nāmarūpanirodhāya |",
    "sf159:21": "punar aparaṁ bhikṣuḥ parimīmāṁsamānaḥ parimīmāṁsate samyagduḥkhakṣayāya duḥkhasyāntakriyāyai | nāmarūpaṁ punaḥ kinnidānaṁ kiṁsamudayaṁ kiṁjātīyaṁ kiṁprabhavam |",
    "sf159:22": "sa evaṁ parimīmāṁsamāno jānāti | nāmarūpaṁ vijñānanidānaṁ vijñānasamudayaṁ vijñānajātīyaṁ vijñānaprabhavam | vijñānaṁ cet sarveṇa sarvaṁ sarvathā sarvam apariśeṣaṁ nirudhyetāpariśeṣam adhyastaṁ parikṣayaṁ paryādānaṁ gacchen nāmarūpam apy asya nirudhyeta |",
    "sf159:23": "sa yā ca nāmarūpanirodhagāminī pratipat tāṁ yathābhūtaṁ prajānāti | tathā pratipannaś ca bhavaty anudharmacārī | ayam ucyate bhikṣuḥ samyagduḥkhakṣayāya duḥkhasyāntakriyāyai pratipanno yad uta vijñānanirodhāya |",
    "sf159:24": "punar aparaṁ bhikṣuḥ parimīmāṁsamānaḥ parimīmāṁsate samyagduḥkhakṣayāya duḥkhasyāntakriyāyai | vijñānaṁ punaḥ kinnidānaṁ kiṁjātīyaṁ kiṁprabhavaṁ kiṁsamudayam",
    "sf159:25": "sa evaṁ parimīmāṁsamāno jānāti | vijñānaṁ saṁskārasamudayaṁ saṁskārajātīyaṁ saṁskāraprabhavam | sa puṇyān abhisaṁskārān abhisaṁskaroti | puṇyopagam apy asya bhavati vijñānam | apuṇyān abhisaṁskārān abhisaṁskaroti | apuṇyopagam apy asya bhavati vijñānam | ānijyān abhisaṁskārān abhisaṁskaroti | ānijyopagam apy asya bhavati vijñānam | tad anenaiva paryāyeṇa veditavyaṁ yad vijñānam api saṁskāranidānaṁ saṁskārasamudayaṁ saṁskārajātīyaṁ saṁskāraprabhavam | saṁskārāś cet sarveṇa sarvaṁ sarvathā sarvam apariśeṣaṁ nirudhyetāpariśeṣam adhyastaṁ parikṣayaṁ paryādānaṁ gacched vijñānam apy asya nirudhyeta |",
    "sf159:26": "sa yā ca vijñānanirodhagāminī pratipat tāṁ yathābhūtaṁ prajānāti | tathā pratipannaś ca bhavaty anudharmacārī | ayam ucyate bhikṣuḥ samyagduḥkhakṣayāya duḥkhasyāntakriyāyai pratipanno yad uta saṁskāranirodhāya |",
    "sf159:27": "punar aparaṁ bhikṣuḥ parimīmāṁsamānaḥ parimīmāṁsate samyagduḥkhakṣayāya duḥkhasyāntakriyāyai | saṁskārāḥ punaḥ kinnidānāḥ kiṁsamudayāḥ kiṁjātīyāḥ kiṁprabhavāḥ |",
    "sf159:28": "sa evaṁ parimīmāṁsamāno jānāti | saṁskārā avidyānidānā avidyāsamudayā avidyājātiyā avidyāprabhavāḥ | sa puṇyān abhisaṁskārān abhisaṁskaroty avidyāpratyayān | apuṇyān apy ānijyān apy abhisaṁskārān abhisaṁskaroty avidyāpratyayān | tad anenaiva paryāyeṇa veditavyaṁ yat saṁskārā apy avidyānidānā avidyāsamudayā avidyājātīyā avidyāprabhavāḥ | avidyā cet sarveṇa sarvaṁ sarvathā sarvam apariśeṣaṁ nirudhyetāpāriśeṣam adhyastaṁ parikṣayaṁ paryādānaṁ gacchet saṁskārā apy asya nirudhyeran |",
    "sf159:29": "sa yā ca saṁskāranirodhagāminī pratipat tāṁ yathābhūtaṁ prajānāti | tathā pratipannaś ca bhavaty anudharmacārī | ayam ucyate bhikṣuḥ samyagduḥkhakṣayāya duḥkhasyāntakriyāyai pratipanno yad uta avidyānirodhāya |",
    "sf159:30": "kiṁ manyadhve bhikṣavo yasya bhikṣor avidyā viraktā bhavati vidyotpannā api tu sa punar api puṇyān abhisaṁskārān abhisaṁskuryād avidyāpratyayān | apuṇyān apy ānijyān abhisaṁskārān abhisaṁskuryād avidyāpratyayān |",
    "sf159:31": "no bhadanta | tat kasmād dhetoḥ | yataś ca śrutavata āryaśrāvakasyāvidyā viraktā vidyotpannā tasyāvidyānirodhāt saṁskāranirodhaḥ | saṁskāranirodhād vijñānanirodhaḥ pūrvavad yāvan nirodho bhavatīti |",
    "sf159:32": "sādhu sādhu bhikṣavaḥ | ahaṁ caivaṁ vadāmi yūyaṁ caivaṁ prajānīdhvam | yathā teṣāṁ teṣāṁ dharmāṇām utpādāt te te dharmā utpadyante | teṣāṁ teṣāṁ dharmāṇāṁ nirodhāt te te dharmā nirudhyante vyupaśamanti śītībhavanty astaṁgacchanti |",
    "sf159:33": "yataś ca śrutavata āryaśrāvakasyāvidyā viraktā bhavati vidyotpannā | sa kāyaparyantikāṁ vedanāṁ vedayānaḥ kāyaparyantikāṁ vedanāṁ vedayāmīti yathābhūtaṁ prajānāti | jīvitaparyantikāṁ vedanāṁ vedayāno jīvitaparyantikāṁ vedanāṁ vedayāmīti yathābhūtaṁ prajānāti | bhedāc ca kāyasyordhvaṁ jīvitaparyādānād ihaivāsya sarvāṇi vedayitavyāny apariśeṣaṁ nirudhyante | apariśeṣam adhyastaṁ parikṣayaṁ paryādānaṁ gacchanti |",
    "sf159:34": "tad yathā balavān puruṣaḥ soṣmāt kumbhakārapākāt soṣmaṁ kumbhaṁ gṛhītvā same pṛthivīpradeśe upanikṣipeta tasya ya uṣmā so ’ntarhīyeta śītībhaveyuḥ kapālāni | evam eva yataś ca bhikṣor avidyā viraktā bhavati vidyotpannā sa kāyaparyantikāṁ vedanāṁ vedayānaḥ kāyaparyantikāṁ vedanāṁ vedayāmīti yathābhūtaṁ prajānāti pūrvavad yāvat parikṣayaṁ paryādānaṁ gacchanti ||"
}