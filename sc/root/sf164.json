{
    "sf164:0": "",
    "sf164:1": "",
    "sf164:2": "Śūnyatā",
    "sf164:3": "",
    "sf164:4": "kuruṣu nidānam |",
    "sf164:5": "tatra bhagavān bhikṣūn āmantrayati |",
    "sf164:6": "dharmaṁ vo deśayiṣye ādau kalyāṇaṁ madhye kalyāṇaṁ paryavasāne kalyāṇaṁ yāvat prakāśayiṣye | yad uta mahāśūnyatānāma dharmaparyāyas tac chṛṇuta sādhu ca suṣṭhu ca manasi kuruta bhāṣiṣye |",
    "sf164:7": "mahāśūnyatādharmaparyāyāḥ katamāḥ | yad utāsmin satīdaṁ bhavaty asyotpādād idam utpadyate | yad utāvidyāpratyayāḥ saṁskārā yāvat samudayo bhavati |",
    "sf164:8": "jātipratyayaṁ jarāmaraṇam iti | tatra ko jarāmaraṇaṁ kasya vā jarāmaraṇam iti hi syuḥ praṣṭāra iti ya evaṁ vaded ayaṁ jarāmaraṇam asya vā jarāmaraṇam | yaś caivaṁ vadet taj jīvaṁ tac charīram anyaj jīvam anyac charīram | ubhayam etad ekam | vyañjanam atra nānā |",
    "sf164:9": "taj jīvaṁ tac charīram iti dṛṣṭau satyāṁ brahmacaryavāso na bhavati | anyaj jīvam anyac charīram iti bhikṣavo dṛṣṭau satyāṁ brahmacaryavāso na bhavati | ity etāv ubhāv antāv anupagamyāsti madhyamā pratipad āryā lokottarā yathābhūtā aviparītā samyagdṛṣṭiḥ | yad uta jātipratyayaṁ jarāmaraṇam |",
    "sf164:10": "evaṁ jātir bhava upādānaṁ tṛṣṇā vedanā sparśaḥ ṣaḍāyatanaṁ nāmarūpaṁ vijñānam |",
    "sf164:11": "avidyāpratyayāḥ saṁskārā iti | tatra kaḥ saṁskārāḥ kasya vā saṁskārā iti hi syuḥ praṣṭāra iti ya evaṁ vaded ayaṁ saṁskārā asya vā saṁskārāḥ | yaś caivaṁ vadet taj jīvaṁ tac charīram anyaj jīvam anyac charīram | ubhayam etad ekam | vyañjanam atra nānā |",
    "sf164:12": "taj jīvaṁ tac charīram iti bhikṣavo dṛṣṭau satyāṁ brahmacaryavāso na bhavati | anyaj jīvam anyac charīram iti dṛṣṭau satyāṁ brahmacaryavāso na bhavati | ity etāv ubhāv antāv anupagamyāsti madhyamā pratipad āryā lokottarā yathābhūtā aviparītā samyagdṛṣṭiḥ | yad utāvidyāpratyayāḥ saṁskārāḥ |",
    "sf164:13": "yataś ca bhikṣor avidyā viraktā bhavati vidyotpannā",
    "sf164:14": "tasya ko jarāmaraṇaṁ kasya vā jarāmaraṇam |",
    "sf164:15": "avidyāvirāgād vidyotpādād evam asya taj jarāmaraṇaṁ prahīṇaṁ bhavati parijñātam ucchinnamūlaṁ tālamastakavad anābhavagatikam āyatyām anutpādadharma |",
    "sf164:16": "yataś ca bhikṣor avidyā viraktā bhavati vidyotpannā",
    "sf164:17": "tasya ko jātir bhava upādānaṁ tṛṣṇā vedanā sparśaḥ ṣaḍāyatanaṁ nāmarūpaṁ vijñānam |",
    "sf164:18": "tasya kaḥ saṁskārāḥ kasya vā saṁskārāḥ |",
    "sf164:19": "avidyāvirāgād vidyotpādād evam asya te saṁskārāḥ prahiṇā bhavanti parijñātā ucchinnamūlās tālamastakavad anābhavagatikam āyatyām anutpādadharmāṇaḥ |",
    "sf164:20": "yataś ca bhikṣor avidyā viraktā bhavati vidyotpannā",
    "sf164:21": "tasyāvidyānirodhāt saṁskāranirodho yāvan mahato duḥkhaskandhasya nirodho bhavati |",
    "sf164:22": "ayam ucyate mahāśūnyatānāma dharmaparyāyaḥ |",
    "sf164:23": "dharmaṁ vo deśayiṣye ādau kalyāṇaṁ madhye pūrvavad iti me yad uktam idaṁ tat pratyuktam ||"
}