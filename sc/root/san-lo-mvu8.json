{
    "san-lo-mvu8:0": "Mahāvastu",
    "san-lo-mvu8:1": "8. The First Bhūmi",
    "san-lo-mvu8:2": "prathamāyāṁ bho jinaputra bhūmau vartamānā bodhisatvā pṛthagjanā iti prāptaphalā bhavanti iti dakṣiṇīyāḥ ca lokānāṁ virocenti bhavanti cātra",
    "san-lo-mvu8:3": "tyāgena tyāgasampannā bodhisatvā mahāyaśāḥ |",
    "san-lo-mvu8:4": "lokāṁ ca abhirocante candrabhānur iva aṁśumāṁ ||",
    "san-lo-mvu8:5": "prathamāyāṁ bhūmau bodhisatvānāṁ vartamānānām aṣṭa samudācārā bhavanti || katame aṣṭa || tadyathā tyāgaḥ karuṇā aparikhedaḥ amāno sarvaśāstrādhyayitā vikramaṁ lokānujñā dhṛtir iti || bhavanti cātra",
    "san-lo-mvu8:6": "te saṁvibhāgarucayaḥ karuṇāyamānā",
    "san-lo-mvu8:7": "duḥkhasaṁhatī bhagavatāṁ madhurasvarāṇāṁ |",
    "san-lo-mvu8:8": "vacanaiḥ guṇaiś ca paritoṣam upenti dhīrāḥ",
    "san-lo-mvu8:9": "evaṁ caranti dharaṇī prathamāye satvā ||",
    "san-lo-mvu8:10": "śāstrāṇi yāni prasaranti asārakāni",
    "san-lo-mvu8:11": "etā vicārya janatā anurāgabuddhī |",
    "san-lo-mvu8:12": "niṣkramya taṁ tṛṇasamaṁ ca vicārya lokaṁ",
    "san-lo-mvu8:13": "tīvrāṁ vedenti vedanā kuśalaṁ cinonti ||",
    "san-lo-mvu8:14": "ekena kāraṇena bodhisatvā vivartanti dvitīyāyāṁ bhūmau || katamena ekena || bhaveṣu āsvādasaṁjñino bhavanti || dvihi kāraṇehi bodhisatvā vivartanti dvitīyāyāṁ bhūmau || katamehi dvihi || kāmaguṇehi abhilāṣinaś ca bhavanti kuśīdāś ca || punas trībhir ākārair bodhisatvā dvitīyāyāṁ bhūmau vivartanti || katamehi trīhi || spṛhālavaś ca bhavanti uttrāsabahulā durbalādhyāśayāś ca || ṣaḍbhir ākāraiḥ bodhisatvā prathamāyāṁ bhūmau sthitā dvitīyāyāṁ bhūmau vivartanti || katamaiḥ ṣaḍbhiḥ || na ca anityasaṁjñābahulā viharanti | āghātabahulāś ca bhavanti | dṛdhavairāś ca bhavanti | styānamiddhabahulāś ca bhavanti | lokakāryaparāyaṇāś ca bhavanti || ye bho jinaputra  bodhisatvā vivartensu vivartanti vivartiṣyanti sarve te imehi dvādaśabhir ākārair vivartensu vivartanti vivartiṣyanti nāto bhūya iti ||",
    "san-lo-mvu8:15": "evam ukte āyuṣmān mahākāśyapaḥ āyuṣmantaṁ mahākātyāyanam uvāca || ime bho jinaputra bodhisatvā vivartiyāś ca avivartiyāś ca ye prathamaṁ cittam utpādayanti samyaksaṁbuddhā bhavema iti kettakaṁ puṇyaṁ prasavanta iti || evam ukte āyuṣmān kātyāyana āyuṣmantaṁ mahākāṣyapam uvāca || paśya bho jinaputra yo dadyā jambudvīpaṁ saptaratnasaṁcayaṁ daśabalānāṁ ato bahutarakaṁ puṇyaṁ prasavati bodhāye praṇidhento || yaś ca bho jinaputra catvāro dvīpāṁ dadyāt* ratnācitāṁ daśabalānāṁ ato bahutarakaṁ puṇyaṁ prasavati bodhāye praṇidhento | yaś ca bho jinaputra dadyāt trisāhasrāṁ bahuratnadharāṁ mahāguṇadharāṇāṁ ato bahutarakaṁ puṇyaṁ prasavati bodhāya praṇidhento | yaś ca bho jinaputra gaṁgānadīvālukāsamā lokadhātuyo anekaratnācitapūrṇā lokanāthāna pūjayet* ato bahutarakaṁ puṇyaṁ prasavati bodhāye praṇidhento | yaś ca bho jinaputra sāgaravālukāsamā lokadhātuyo bahuvidharatnācitā pūrṇā agrapudgalāna pūjayā dadyāt* ato bahutarakaṁ puṇyaṁ prasavati bodhāye praṇidhento ||",
    "san-lo-mvu8:16": "kiṁ kāraṇaṁ na hy ete prākṛtapuruṣāṇāṁ bhavanti saṁkalpāḥ |",
    "san-lo-mvu8:17": "bahujanahitāya yatra te janayanti manorathāṁ vīrāḥ ||",
    "san-lo-mvu8:18": "evam ukte āyuṣmān mahākāṣyapaḥ āyuṣmantaṁ kātyāyanam abravīt* || ye punar bho jinaputra  bodhisatvā avaivartikatāyai pariṇāmenti kin tu khalu teṣām upacitakuśalapuṇyānāṁ prathamā praṇidhir utpadyati āhosvid upacitakuśalamūlānām iti || evam ukte āyuṣmān mahākātyāyana āyuṣmantaṁ mahākāśyapaṁ gāthābhir adhyabhāṣati ||",
    "san-lo-mvu8:19": "pūjayanti prathamaṁ tathāgatāṁ",
    "san-lo-mvu8:20": "gauraveṇa mahatā mahāyaśā |",
    "san-lo-mvu8:21": "naiva tāva janayanti mānasaṁ",
    "san-lo-mvu8:22": "agrapudgalagataṁ narottamā ||",
    "san-lo-mvu8:23": "te ca pratyekabuddhakoṭiyo",
    "san-lo-mvu8:24": "pūjayanti paramārthapudgalāṁ |",
    "san-lo-mvu8:25": "naiva tāva janayanti mānasaṁ",
    "san-lo-mvu8:26": "sarvadharmavidutāya paṇḍitāḥ ||",
    "san-lo-mvu8:27": "pūjayanti vaśibhūtakoṭiyo",
    "san-lo-mvu8:28": "pūrvam eva vaśipāramiṁ gatā |",
    "san-lo-mvu8:29": "naiva tāva janayanti mānasaṁ",
    "san-lo-mvu8:30": "jñānasāgaratarāya nāyakāḥ ||",
    "san-lo-mvu8:31": "te yadā vipulapuṇyasaṁcayā",
    "san-lo-mvu8:32": "bhonti bhāvitaśarīramānasāḥ |",
    "san-lo-mvu8:33": "te sametya vararūpadhāriṇāṁ",
    "san-lo-mvu8:34": "bodhaye upajanenti mānasaṁ ||",
    "san-lo-mvu8:35": "yaṁ mayā kuśalamūlam arjitaṁ",
    "san-lo-mvu8:36": "tena me bhavatu sarvadarśitā |",
    "san-lo-mvu8:37": "mā ca me praṇidhi tac ciraṁtaro |",
    "san-lo-mvu8:38": "evam eṣa praṇidhiḥ pravartatu ||",
    "san-lo-mvu8:39": "yaś ca me kuśalamūlasaṁcayo",
    "san-lo-mvu8:40": "so mahā bhavatu sarvaprāṇibhiḥ |",
    "san-lo-mvu8:41": "yac ca karma aśubhaṁ kṛtaṁ mayā",
    "san-lo-mvu8:42": "tat phalaṁ kaṭukaṁ nistarāmy aham iti ||",
    "san-lo-mvu8:43": "evam ukte āyuṣmān mahākāśyapaḥ āyuṣmantaṁ mahākātyāyanam etad uvāca || kathaṁ ca bho jinaputra bodhisatvā dṛḍhavikramā bhavanti ye te avaivartikā bhavanti || evam ukte āyuṣmān mahākātyāyana āyuṣmantaṁ kāśyapaṁ gāthābhir adhyabhāṣe ||",
    "san-lo-mvu8:44": "yenāntareṇa paramārthavidur bhavāmi",
    "san-lo-mvu8:45": "taṁ antaraṁ yadi avīcigato vasāmi |",
    "san-lo-mvu8:46": "taṁ abhyupemi na ca taṁ pratisaṁharāmi",
    "san-lo-mvu8:47": "sarvajñatāye praṇidhiṁ iti niścayo me ||",
    "san-lo-mvu8:48": "jātījarāmaraṇaśokaupadravāṁś ca",
    "san-lo-mvu8:49": "tyaktuṁ prabhuḥ na hi vivartayi mānasāni |",
    "san-lo-mvu8:50": "duḥkhasaṁhati jagato arthakaro prajānām*",
    "san-lo-mvu8:51": "ity etaṁ vikramabalaṁ puruṣarṣabhānām iti ||",
    "san-lo-mvu8:52": "evam ukte āyuṣmān mahākāśyapa āyuṣmantaṁ mahākātyāyanam abravīt* || yaṁ punar bho jinaputra avaivartiyo bodhisatvo prathamaṁ cittam utpādayati katameṣāṁ tadā adbhutānāṁ  dharmāṇāṁ prādurbhāvo bhavati || evam ukte āyuṣmān mahākātyāyano āyuṣmantaṁ mahākāśyapaṁ gāthābhir adhyabhāṣati ||",
    "san-lo-mvu8:53": "sanagaranigamasaritā raṇati vasumatī prabhūtaratnavatī |",
    "san-lo-mvu8:54": "prabhavati yadā prathamato praṇidhānaṁ jagatpradhānānāṁ ||",
    "san-lo-mvu8:55": "divasakarasadṛśatejaś cābhāso vikasate diśaḥ sarvāḥ |",
    "san-lo-mvu8:56": "yadā puruṣasiṁhatāye ādyapraṇidhiḥ samudbhavati ||",
    "san-lo-mvu8:57": "suravaragaṇāś ca udagrāḥ paraṁparān abhigirām udīrenti |",
    "san-lo-mvu8:58": "eṣa narasiṁhatāye praṇidheti anantavūdagro ||",
    "san-lo-mvu8:59": "asmābhiḥ rakṣitavya eṣa hi jagato ’rthaṁ atitejasvī |",
    "san-lo-mvu8:60": "cinoti śubhaṁ śubhakaro idam āścaryaṁ tadā bhavati ||",
    "san-lo-mvu8:61": "evam ukte āyuṣmān kāśyapa āyuṣmantaṁ mahākātyāyanam uvāca || ye ime bho jinaputra avivartikā bodhisatvā kevattakāni taiḥ prathamāyāṁ bhūmau sthitaiḥ duṣkarāṇi kṛtānīti || evam ukte āyuṣmān mahākātyāyana āyuṣmantaṁ mahākāśyapaṁ ślokān uvāca ||",
    "san-lo-mvu8:62": "bhāryāṁ priyāṁ hṛdisukhāṁś ca sutāṁ śirāṁsi",
    "san-lo-mvu8:63": "netrāṇi cābharaṇavāhanavistarāṁś ca |",
    "san-lo-mvu8:64": "dattvā na viśramam upenty atha dainyatāṁ vā",
    "san-lo-mvu8:65": "sarvajñatām abhimukhāḥ puruṣarṣabhās te ||",
    "san-lo-mvu8:66": "ādharṣitā ca vadhabandhanatāḍanebhyo",
    "san-lo-mvu8:67": "raudrair narair aśubhakarmam atipravaṇaiḥ |",
    "san-lo-mvu8:68": "tān eva dṛṣṭva paramārdavamaitracittā",
    "san-lo-mvu8:69": "ślakṣṇābhi vāgbhir anaghāḥ samudācaranti ||",
    "san-lo-mvu8:70": "dṛṣṭvā ca yācanaka mānapramādupetaṁ",
    "san-lo-mvu8:71": "harṣaṁ paraṁ pratilabhanti mahāmanuṣyāḥ |",
    "san-lo-mvu8:72": "dattvā ca vardhitaguṇāttamanā bhavanti",
    "san-lo-mvu8:73": "paścāttapo na tu tapanti taponirāśā iti ||",
    "san-lo-mvu8:74": "iti śrīmahāvastu-avadāne prathamā bhūmiḥ samāptā"
}