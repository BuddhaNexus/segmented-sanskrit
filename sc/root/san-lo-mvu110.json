{
    "san-lo-mvu110:0": "",
    "san-lo-mvu110:1": "",
    "san-lo-mvu110:2": "",
    "san-lo-mvu110:3": "Mahāvastu",
    "san-lo-mvu110:4": "",
    "san-lo-mvu110:5": "110. The Conversion of Bimbisāra",
    "san-lo-mvu110:6": "",
    "san-lo-mvu110:7": "bhagavāṁ samyaksaṁbuddho yad arthaṁ samudāgato tad arthaṁ abhisaṁbhāvayitvā uruvilvāyāṁ viharati nadyā nairaṁjanāyās tīre ajapālasya nyagrodhamūle acirābhisaṁbuddho || tena  khalu punaḥ samayena rājño śreṇiyasya bimbisārasya brāhmaṇo purohito rājācāryo upariprāsādavaragato rātryā pratyūṣakālasamaye dvātriṁśanmahāpuruṣalakṣaṇānāṁ vācāvistareṇa svādhyāyaṁ karoti || aśroṣīt khalu rājā śreṇiyo biṁbisāro brāhmaṇasya purohitasya rājācāryasya upariprāsādavaragatasya rātryā pratyūṣakālasamaye dvātriṁśanmahāpuruṣalakṣaṇānāṁ vācāvistareṇa svādhyāyaṁ karontasya śrutvā ca punar asya bhagavato smṛti udapāsi || aho punar me vijite buddho bhagavāṁ utpadye taṁ cāhaṁ bhagavantaṁ paśyeyaṁ dṛṣṭvā ca punar me pravṛtte prasīdeya prasannacitto ca naṁ paryupāseyaṁ so ca māṁ bhagavāṁ dharmaṁ deśeya tasya cāhaṁ dharmaṁ śrutvā ājāneyaṁ ||",
    "san-lo-mvu110:8": "atha khalu rājā śreṇyo biṁbisāro tasyaiva rātryātyayena anyataraṁ puruṣam āmaṁtrayati || ehi tvaṁ puruṣa kṣipram eva bhadrāṇi yānāni yojāpehi yuktāni ca me prativedehi || sādhu mahārāja tti sa puruṣo rājño śreṇiyasya biṁbisārasya pratiśrutvā kṣipram eva bhadrāṇi yānāni yojayati yuktāni ca taṁ prativedayati | yuktāni te mahārāja bhadrāṇi yānāni yasyedāniṁ kālaṁ manyase || atha khalu rājā śreṇyo bimbisāro anyataraṁ bhadraṁ yānam abhiruhitvā mahatā rājarddhyā mahatā rājānubhāvena mahato janakāyasya hakkārahikkārabherīmṛdaṁgapaṇavaśaṁkhasanninādena rājagṛhāto nagarāto niryātvā yenānyatarā udyānabhūmī prāyāsi || atha khalu rājā śreṇyo bimbisāro yāvatikā yānasya bhūmi tāvatakaṁ yānena yātvā yānāto pratyoruhya padasā yeva tāṁ udyānabhūmiṁ anucaṁkramanto anuvicaranto niṣīde suvarṇamaye paryaṁke prācīnābhimukho stryāgāraparivṛto amātyapāriṣadyapuraskṛto || atha khalu rājño  bimbisārasya rājagṛhaṁ nagaram abhivilokayantasya rājagṛheyakāni ca parvatāni puṣkiriṇīṁ ca paurāṇāṁ cāryakāṁ mṛtāṁ pretāṁ samanusmarantasya kāmeṣu jugutsuno utpadye yoniso manasikāro ||",
    "san-lo-mvu110:9": "",
    "san-lo-mvu110:10": "udyānabhūmito niryātvā aṅgānāṁ rāṣṭravardhano |",
    "san-lo-mvu110:11": "paryaṁkasmiṁ niṣīdesi avadātasuvarṇamaṇḍale ||",
    "san-lo-mvu110:12": "taṁtrighoṣābhināditā samyakkālaprabodhanā |",
    "san-lo-mvu110:13": "puṣpitā sālā tasmiṁ kāle saṁpannakusumitā varā ||",
    "san-lo-mvu110:14": "vyālamṛgānuvicīrṇāṁ golāṁgulaniṣevitāṁ |",
    "san-lo-mvu110:15": "parvatāṁ sa saṁvīkṣanto pṛthusiṁhaniṣevitāṁ ||",
    "san-lo-mvu110:16": "niṣīdet prāṅmukho rājā pauarāṇāni anusmaran* |",
    "san-lo-mvu110:17": "aśrupūrṇehi netrehi imāṁ gāthām abhāṣitha ||",
    "san-lo-mvu110:18": "tiṣṭhe yaṁ pāṇḍaro giri kailāsavat tathaiva vipulo |",
    "san-lo-mvu110:19": "atha me pitaro pitāmahā pretā kālagatā avītatṛṣṇā ||",
    "san-lo-mvu110:20": "varā ramyā vanā vicitrā puṣkiriṇyo śiloccayo |",
    "san-lo-mvu110:21": "yānīmāni gamāpensuḥ kāṁ nu te diśatāṁ gatā ||",
    "san-lo-mvu110:22": "tathaivemāni rāṣṭrāṇi imā pṛthusravantiyo |",
    "san-lo-mvu110:23": "yānīmāni gamāpensuḥ kāṁ nu te diśatām gatā ||",
    "san-lo-mvu110:24": "tathaivemāni vastrāṇi imā niṣkā sakuṇḍalā |",
    "san-lo-mvu110:25": "yānīmāni gamāpensuḥ kāṁ nu te diśatāṁ gatāḥ ||",
    "san-lo-mvu110:26": "imā puṣkiriṇī ramyā nānādvijanikūjitā |",
    "san-lo-mvu110:27": "puṇḍarīkehi saṁchannā kumudasaugandhikehi ca |",
    "san-lo-mvu110:28": "ye ca te atra snāyensuḥ kāṁ nu te diśatāṁ gatāḥ ||",
    "san-lo-mvu110:29": "tathaivam āsanā ramyā divyā haritaśādvalā |",
    "san-lo-mvu110:30": "āsannodakasaṁchannā śītacchāyā manoramāḥ |",
    "san-lo-mvu110:31": "yāni te cātra gamāpensuḥ kāṁ nu te diśatāṁ gatāḥ ||",
    "san-lo-mvu110:32": "tāny eva prāṇiśatānāṁ niveśanāni parvatā |",
    "san-lo-mvu110:33": "ime ca me pracāritā adya janmam apaśyato ||",
    "san-lo-mvu110:34": "śūnyatā va me ākhyāyanti diśā pi me nucāritā |",
    "san-lo-mvu110:35": "evaṁ martyajīvitaṁ kiṁsya parīttaṁ ca duḥkhasaṁyutaṁ ||",
    "san-lo-mvu110:36": "anantaraṁ jīvitasya maraṇaṁ maranaṁ dhruvaṁ |",
    "san-lo-mvu110:37": "jātasyāmaraṇaṁ nāsti etad dharmā hi prāṇino ||",
    "san-lo-mvu110:38": "gacchati khedena prāṇī pratipanno kvacij jano |",
    "san-lo-mvu110:39": "rātriṁdivaṁ ca yāntīha yamadūtā śasanāharā ||",
    "san-lo-mvu110:40": "",
    "san-lo-mvu110:41": "atha khalu anyatarasya rājāmātyasya etad abhūṣi || rājño kila śreṇyasya biṁbisārasya daurmanasyam utpannaṁ ko nu khalv asyāt paryāyo yenāhaṁ rājño śreṇyasya bimbisārasya daurmanasyaṁ prativinodayeyaṁ || atha khalu tasya rājāmātyasyaitad abhūṣi || rājño kila śreṇyasya biṁbisārasya rājagṛhaṁ nagaraṁ priyaṁ ca manāpaṁ ca ||",
    "san-lo-mvu110:42": "yannūnaṁ asyāhaṁ purato rājagṛhasya nagarasya varṇaṁ bhāṣeyaṁ || atha khalu so rājāmātyo rājaṁ śreṇyaṁ biṁbisāraṁ gāthāye adhyabhāṣe ||",
    "san-lo-mvu110:43": "",
    "san-lo-mvu110:44": "parvatā ime salīlā ime ramyā śiloccayā |",
    "san-lo-mvu110:45": "ye ime rājagṛhasmiṁ siktā divijena vāriṇā ||",
    "san-lo-mvu110:46": "bhinnakaṭakā ca śravanti + + + + + + + + + + + +",
    "san-lo-mvu110:47": "+ + + + + + + + + + + + + + + + + + + + + atha khalu rājā śreṇyo bimbisāro taṁ rājāmātyaṁ apasādaye ||",
    "san-lo-mvu110:48": "",
    "san-lo-mvu110:49": "asti nāma tvaṁ mohapuruṣo yaṁ yad eva vayaṁ vigarhāma tad eva tvaṁ praśaṁsitavyaṁ manyasi || atha khalu rājño śreṇyasya bimbisārasya bhūyasyā mātrayā kāmeṣu vyākutsanā utpadye cittasya duḥkhadaurmanasyaṁ yoniso manasikāro || atha khalu brāhmaṇasya purohitasya rājācāryasyaitad abhūṣi || rājño śreṇyasya biṁbisārasya duḥkhadaurmanasyam utpannaṁ ko nu khalv asyāt paryāyo yenāhaṁ rājño śreṇyasya bimbisārasya duḥkhadaurmanasyaṁ prativinodayeyaṁ || atha khalu brāhmaṇasya purohitasya rājācāryasya etad abhūṣi || rājño khalu śreṇyasya bimbisārasya buddho bhagavān priyo manāpo ca yaṁ nūnāhaṁ tasya purato buddhasya varṇaṁ bhāṣeyaṁ || atha khalu brāhmaṇo purohito rājācāryo rājānaṁ śreṇiyaṁ bimbisāraṁ gāthāye adhyabhāṣa ||",
    "san-lo-mvu110:50": "",
    "san-lo-mvu110:51": "lābho sti rāṣṭrādhipate śirīmato",
    "san-lo-mvu110:52": "āṁgasya rājño magadhādhipasya |",
    "san-lo-mvu110:53": "yasyodapāsi vijite tathāgato",
    "san-lo-mvu110:54": "vighuṣṭaśabdo himavāṁ va parvato ||",
    "san-lo-mvu110:55": "śīlena kṣāntyā tapasā upeto",
    "san-lo-mvu110:56": "lokāntako uṣitabrahmacaryo ||",
    "san-lo-mvu110:57": "samāgamya sahasrāṇi śatāni nayutāni ca |",
    "san-lo-mvu110:58": "saṁprāpnoti amṛtaṁ śāntaṁ yogakṣemam anuttaraṁ ||",
    "san-lo-mvu110:59": "",
    "san-lo-mvu110:60": "atha khalu rājā śreṇiyo bimbisāro brāhmaṇaṁ purohitaṁ rājācāryaṁ gāthāye pratyabhāṣe ||",
    "san-lo-mvu110:61": "",
    "san-lo-mvu110:62": "priyaṁ me kīrtaye rājye priyaṁ me kīrtaye priya |",
    "san-lo-mvu110:63": "priyasya buddhasya loka-arthacarasya brāhmaṇa ||",
    "san-lo-mvu110:64": "dadāmi te grāmavarāṇi ṣoḍaśa",
    "san-lo-mvu110:65": "yuktāni ājānyarathāni ca daśa |",
    "san-lo-mvu110:66": "dāsīśataṁ ca gavāṁ śataṁ ca",
    "san-lo-mvu110:67": "priyasya buddhasya yaśo prakīrtaye ||",
    "san-lo-mvu110:68": "",
    "san-lo-mvu110:69": "atha khalu bhagavāṁ magadheṣu cārikāṁ caramāṇo mahatā bhikṣusaṁghena sārdham ardhatrayodaśabhir bhikṣuśataiḥ yena magadhānāṁ rājagṛhaṁ nagaraṁ tad anusāri tad anuprāpto tatraiva viharati antagirismiṁ yaṣṭīvane udyāne || aśroṣīd rājā śreṇiyo bimbisāro brāhmaṇasya purohitasya rājācāryasya | bhagavāṁ kila magadheṣu cārikāṁ caramāṇo mahatā bhikṣusaṁghena sārdhaṁ trayodaśabhikṣuśatair yena magadhānāṁ rājagṛhaṁ nagaraṁ tad anusāri tad anuprāptas tatraiva viharati antagirismiṁ udyāne yaṣṭīvane | śrutvā punaḥ anyataraṁ rājāmātyam āmantrayasi | bho bhaṇe amātya bhagavato buddhasya pratyudgamanaṁ gamiṣyāmi rājagṛhaṁ alaṁkārāpehi bhadrāṇi ca yānāni yojāpehi sarvehi ca rājagṛhakehi brāhmaṇagṛhapatikehi sarvehi ca śilpāyatanehi sarvehi ca śreṇīhi mayā saha bhagavato  buddhasya pratyudgamanaṁ gantavyan ti || sādhu mahārāja tti sa rājāmātyo śreṇyasya biṁbisārasya pratiśrutvā kṣipram eva bhadrāṇi yānāni yojāpesi rājagṛhe ghoṣaṇāṁ kārāpesi catvaraśṛṁgāṭakaantarāpaṇamukheṣu || buddho bhagavāṁ rājagṛhe antagirismiṁ yaṣṭīvanaṁ udyānaṁ samanuprāpto tatra sarvehi bhavantehi rājñā śreṇyena bimbisāreṇa sārdhaṁ bhagavato pratyudgamanaṁ gantavyaṁ ||",
    "san-lo-mvu110:70": "te dāni ghoṣaṇāṁ śrutvā kṣiprameva rājakuladvāre sannipatitā kumārāmātyapāriṣadyāḥ purohitapramukhā brāhmaṇāḥ śreṣṭhipramukho nigamo sārthavāhapramukho vaṇijagrāmo sarvā ca rājagṛhakā aṣṭādaśa śreṇīyo | tadyathā cakrikatālikagandharvikā naṭanartakaṛllamallapāṇisvarikā śobhikā laṁghakā kuṁbhatūṇikā velaṁbakā dvistvalabhāṇakā paṁcavaṭukā gāyanakā guṇavartā tāṇḍavikā cetayikā gaṇikā hāsyakārakā bheriśaṁkhamṛdaṁgapāṭahikā tūṇapaṇavavīṇāvallakīekādaśāyellavādyakā anye ca bahuvādyakarā rājakuladvāre sannipatensuḥ sarvāyo ca śreṇyo | tadyathā sauvarṇikahairaṇyikaprāvārikā maṇiprastārakā gandhikā kośāvikā tailikā ghṛtakuṇḍikā golikā dadhyikā kārpāsikā khaṇḍakārakā modakakārakā kaṁḍukā samitakārakā śaktukārakā phalavāṇijā mūlavāṇijā cūrṇakuṭṭā gandhatailakā aṭṭavāṇijā āviddhakā guḍapācakā madhukārakā śarkaravāṇijā ye ca anye pi vyavahārikā sarvā ca śilpāyatanā | tadyathā lohakārakā tāmrakuṭṭā suvarṇakārā taddhukārā praccopakā  roṣyaṇā trapukārakā sīsapiccaṭakārā yantrakārakā mālākārā purimakārakā kuṁbhakārakā carmakārā kandukārakā varūthatantravāyakā raktajakā sūcakā tūlavāyā citrakārā vardhakirūpakārakā kālapātrikā peśalakā pustakakārakā nāpitā kalpikā chedakā lepakā sthapatisūtradhārakā uttakoṣṭhakārakā kūpakhānakā mṛttikāvāhakā kāṣṭhavāhakā valkalavāṇijā staṁbavāṇijā vaṁśavāṇijā nāvikā oḍumpikā suvarṇadhovakā moṭṭikā ete cānye ca uccāvacā janatā hīnotkṛṣṭamadhyamā sarve rājakule saṁnipatensuḥ ||",
    "san-lo-mvu110:71": "atha khalu sa rājāmātyo saṁnipatitaṁ janakāyaṁ viditvā bhadrāṇi yānāni yojāpayitvā yena rājā śreṇyo bimbisāras tenopasaṁkramitvā rājānaṁ śreṇiyaṁ bimbisāram etad avocat* || yuktāni mahārāja bhadrāṇi yānāni mahājanakāyaṁ ca sannipatitaṁ | yasyedāni deva kālaṁ manyasi || atha khalu rājā śreṇyo bimbisāraḥ bhadraṁ yānam abhiruhitvā māgadhakehi brāhmaṇagṛhapatikehi sārdhaṁ dvādaśehi nayutehi saṁparivṛto mahatā rāja-ṛddhīye mahato janakāyasya hakkārahikkārabherīmṛdaṁgamarupaṭahaśaṁkhasaṁninādena rājagṛhāto nagarāto niryātvā yena antagirismiṁ yaṣṭīvanam udyānaṁ tena prayāsi ||",
    "san-lo-mvu110:72": "atha khalu rājā śreṇyo bimbisāro yāvad eva yānabhūmis tāvad eva yānena yātvā yānāto pratyoruhya padasā yeva yena bhagavāṁs tenopasaṁkramitvā bhagavataḥ pādau śirasā vanditvā ekānte niṣīdet* || apy ekatyā bhagavatā sārdhaṁ saṁmodanīyāṁ kathāṁ saṁmodayitvā sārāyaṇīyāṁ kathāṁ vyatisārayitvā ekānte niṣīdensuḥ | apy ekatyā bhagavato svakasvakāni mātāpitṛkāni nāmagotrāṇi anuśrāvayitvā ekamante niṣīdensuḥ | apy ekatyā yena bhagavāṁs tenāṁjaliṁ praṇāmayitvā  ekānte niṣīdensuḥ | apy ekatyā māgadhakā brāhmaṇagṛhapatikā tūṣṇībhūtā ekānte niṣīdensuḥ || tena khalu punaḥ samayena uruvilvākāśyapo bhagavato avidūre saṁniṣaṇṇo abhūṣi || atha khalu teṣāṁ māgadhakānāṁ brāhmaṇagṛhapatikānām etad abhūṣi | kiṁ nu khalūruvilvākāśyapo śramaṇe gautame brahmacaryaṁ carati utāho mahāśramaṇo gautamo uruvilvākāśyapo brahmacaryaṁ carati || atha khalu bhagavān teṣāṁ brāhmaṇagṛhapatikānām idam evarūpaṁ cetasaḥ parivitarkam ājñāya āyuṣmantaṁ uruvilvākāśyapaṁ gāthāye adhyabhāṣe ||",
    "san-lo-mvu110:73": "",
    "san-lo-mvu110:74": "kim eva dṛṣṭvā uruvilvavāsi",
    "san-lo-mvu110:75": "prahāya agniṁ kṛśako vadāno |",
    "san-lo-mvu110:76": "pṛcchāmi te kāśyapa etam arthaṁ",
    "san-lo-mvu110:77": "kathaṁ prahīnaṁ tava agnihotraṁ ||",
    "san-lo-mvu110:78": "",
    "san-lo-mvu110:79": "evam ukte āyuṣmān uruvilvākāśyapo bhagavantaṁ gāthāye pratyabhāṣe ||",
    "san-lo-mvu110:80": "",
    "san-lo-mvu110:81": "annāni pānāni atho rasāni",
    "san-lo-mvu110:82": "kāmāṁ striyo cābhivadaṁti yajñe |",
    "san-lo-mvu110:83": "etaṁ malan ti upadhīṣu jñātvā",
    "san-lo-mvu110:84": "tasmān na yajñe na hute ramāmi ||",
    "san-lo-mvu110:85": "",
    "san-lo-mvu110:86": "atha khalu bhagavān āyuṣmantam uruvilvākāśyapaṁ gāthāye pratyabhāṣe ||",
    "san-lo-mvu110:87": "",
    "san-lo-mvu110:88": "eteṣu tvaṁ na mano akāsi",
    "san-lo-mvu110:89": "anneṣu pāneṣu tathā raseṣu |",
    "san-lo-mvu110:90": "aparaṁ nu taṁ devamanuṣyaśreṣṭhaṁ",
    "san-lo-mvu110:91": "yahiṁ rataṁ kāśyapa tuhya cittaṁ ||",
    "san-lo-mvu110:92": "",
    "san-lo-mvu110:93": "atha khalv āyuṣmān uruvilvākāśyapo bhagavantaṁ gāthāye pratyabhāṣe ||",
    "san-lo-mvu110:94": "",
    "san-lo-mvu110:95": "dṛṣṭvā muniṁ śāntam anupadhīkaṁ",
    "san-lo-mvu110:96": "akiṁcanaṁ sarvabhaveṣv asaktaṁ |",
    "san-lo-mvu110:97": "ananyathābhāvam ananyaneyaṁ",
    "san-lo-mvu110:98": "tasmān na yaṣṭe na hute ramāmi ||",
    "san-lo-mvu110:99": "",
    "san-lo-mvu110:100": "atha khalu bhagavān āyuṣmantam uruvilvākāśyapaṁ gāthāye pratyabhāṣe ||",
    "san-lo-mvu110:101": "",
    "san-lo-mvu110:102": "mohan te juhito agni mohan te so tapo kṛto ||",
    "san-lo-mvu110:103": "yaṁ jahe paścime kāle jīrṇāṁ va urago tvacaṁ | atha khalv āyuṣmān uruvilvākāśyapo bhagavantaṁ gāthāye pratyabhāṣe ||",
    "san-lo-mvu110:104": "mohaṁ no juhito agni mohaṁ me so tapo kṛto |",
    "san-lo-mvu110:105": "yaṁ jahe paścime kāle jīrṇāṁ va urago tvacaṁ ||",
    "san-lo-mvu110:106": "agnīhi yajñeṣu ca vipramuccati",
    "san-lo-mvu110:107": "iti sma me āsi pure ajānato |",
    "san-lo-mvu110:108": "andhasya jātīmaraṇānusāriṇo",
    "san-lo-mvu110:109": "apaśyato uttamam acyutaṁ padaṁ ||",
    "san-lo-mvu110:110": "so dāni paśyāmi anāvilaṁ padaṁ",
    "san-lo-mvu110:111": "sudeśitaṁ nāgavareṇa tāyinā |",
    "san-lo-mvu110:112": "atyantaniṣṭhāpadam āspṛśe ahaṁ",
    "san-lo-mvu110:113": "saṁsārajātīmaraṇaṁ prahāya ||",
    "san-lo-mvu110:114": "bahū satvā vihanyanti karontā vividhāṁ tapāṁ |",
    "san-lo-mvu110:115": "niṣṭhāṁ anadhigacchantā avitīrṇakathaṁkathā ||",
    "san-lo-mvu110:116": "dīrgharātraṁ kiliṣṭo smi dṛṣṭisaṁdānasaṁdito |",
    "san-lo-mvu110:117": "sarvagrantheṣu me bhagavāṁ parimocesi cakṣumāṁ ||",
    "san-lo-mvu110:118": "",
    "san-lo-mvu110:119": "śāstā me bhagavāṁ śrāvako haṁ asmi sugate ||",
    "san-lo-mvu110:120": "atha khalv āyuṣmān uruvilvākāśyapo utthāyāsanāto ekāṁśam uttarāsaṁgaṁ kṛtvā dakṣiṇaṁ jānumaṇḍalaṁ pṛthivyāṁ pratiṣṭhāpya bhagavataḥ pādau śirasā vanditvā bhagavantaṁ trikhuttaṁ pradakṣiṇīkṛtvā bhagavato pṛṣṭhato asthāsi bhagavantaṁ morahastena vījayamāno || atha khalu teṣāṁ māgadhakānāṁ brāhmaṇagṛhapatikānāṁ etad abhūṣi | uruvilvākāśyapo śramaṇe gautame brahmacaryaṁ carati ||",
    "san-lo-mvu110:121": "atha khalu bhagavāṁ teṣāṁ māgadhakānāṁ brāhmaṇagṛhapatikānāṁ dhārmyāṁ kathāṁ praṇāmaye || rūpaṁ brāhmaṇagṛhapataye utpadyati pi nirudhyati pi vedanā utpadyati pi nirudhyati pi saṁjñā utpadyati pi nirudhyati pi saṁskārā utpadyanti pi nirudhyanti pi vijñānaṁ utpadyati pi nirudhyati pi || āryaśrāvako ca brāhmaṇagṛhapatayo rūpaṁ utpādavyayadharmo ti samanupaśyanto vedanā saṁjñā saṁskārā vijñānam anityan ti samanupaśyati | rūpam anityanti samanupaśyanto vedanā saṁjñā saṁskārā vijñānam anityan ti samanupaśyanto rūpaṁ duḥkhaṁ ti samanupaśyanto vedanā saṁjñā saṁskārā vijñānaṁ duḥkhaṁ ti samanupaśyanto rūpam anātmeti samanupaśyati vedanā saṁjñā saṁskārā vijñānaṁ anātmeti samanupaśyati | so rūpaṁ anātmeti samanupaśyanto vedanā saṁjñā saṁskārā vijñānaṁ anātmeti samanupaśyanto  rūpam udayavyayaṁ ti prajānāti | rūpam udayavyayaṁ prajānanto vedanā saṁjñā saṁskārā vijñānam udayavyayan ti prajānāti | prajānanto rūpam anityan ti prajānāti | prajānanto vedanā saṁjñā saṁskārā vijñānam anityan ti prajānāti | prajānanto rūpaṁ duḥkhan ti prajānāti | prajānanto vedanā saṁjñā saṁskārā vijñānaṁ duḥkhaṁ ti prajānāti | prajānanto rūpam anātmeti prajānāti | prajānanto vedanā saṁjñā saṁskārā vijñānaṁ anātmeti prajānāti | prajānanto kiṁcil loke na upādīyati | anupādīyanto pratyātmam eva parinirvāyati | kṣīṇā me jātir uṣitaṁ brahmacaryaṁ kṛtaṁ karaṇīyaṁ noparim itthatvam iti prajānāti ||",
    "san-lo-mvu110:122": "atha khalu teṣāṁ māgadhakānāṁ brāhmaṇagṛhapatikānāṁ etad abhūṣi || yato kila bho rūpam anātmā vedanā saṁjñā saṁskārā vijñānam anātmā atha ko tarhi kārako vā kārāpako vā utthāpako vā samutthāpako vā nikṣepako vā yo imāṁ saṁskārāṁ ādīyati vā nikṣipati vā yasyime saṁskārā śūnyā anātmanīyā ātmena vā ātmanīyena vā || atha khalu bhagavāṁ teṣāṁ māgadhakānāṁ brāhmaṇagṛhapatikānāṁ imam evarūpaṁ cetaso parivitarkam ājñāya bhikṣūn āmantrayati || prajñapeti bhikṣavo bālo abhyupagato anātmā vedanā saṁjñā saṁskārā vijñāno me ātmā na ca punar ahaṁ evaṁ vademi | ahaṁ so atra kārako vā kārāpako vā utthāpako vā ādīyako vā nikṣepako vā yo imāṁ ca saṁskārān nikṣipati anyāṁ ca upādīyati anyatra || atha khalu saṁskārā eva utpadyanti saṁskārā eva nirudhyanti te ca sahetukā utpadyanti sahetukā eva nirudhyanti || sahetukā saṁskārapratisaṁdhir bhikṣavas tathāgato ātmā ti  ādīyako ti || satvānāṁ cyutopapādaṁ prajñapayāmi || paśyāmy ahaṁ bhikṣavaḥ divyena cakṣuṣā viśuddhenātikrāntamānuṣyakena satvāṁ cyavantāṁ upapadyantāṁ suvarṇāṁ durvavarṇāṁ sugatāṁ durgatāṁ hīnāṁ praṇītāṁ yathākarmopagāṁ satvāṁ prajānāmi na ca punaḥ ahaṁ evaṁ vadāmi | ahaṁ so atra kārako vā kārāpako vā utthāpako vā samutthāpako vā ādīyako vā nikṣepako vā yo imāṁ ca saṁskārā nikṣipati anyāṁ ca upādīyati anyatra | atha khalu saṁskārā eva utpadyanti saṁskārā eva nirudhyanti || te ca sahetupratyayā utpadyanti sahetupratyayā nirudhyanti || sahetudṛṣṭī bhavābhavadṛṣṭī || sahetusaṁskārasamudayaṁ bhikṣavo yathābhūtaṁ samyakprajñayā paśyato yā bhavadṛṣṭi śāśvatadṛṣṭi sā na bhavati | sahetusaṁskāranirodhaṁ ca bhikṣavaḥ yathābhūtaṁ samyakprajñayā paśyato yā vibhavadṛṣṭi ucchedadṛṣṭi sāpi na bhavati | tena bhikṣavo ubhau antau anugamya madhyena tathāgato dharmaṁ deśayati ||",
    "san-lo-mvu110:123": "avidyāpratyayā saṁskārā saṁskārapratyayaṁ vijñānaṁ vijñānapratyayaṁ nāmarūpaṁ nāmarūpapratyayaṁ ṣaḍāyatanaṁ ṣaḍāyatanapratyayaṁ sparśaḥ sparśapratyayā vedanā vedanāpratyayā tṛṣṇā tṛṣṇāpratyayam upādānaṁ upādānapratyayo bhavo bhavapratyayā jātir jātipratyayā jarāmaraṇaśokaparidevaduḥkhadaurmanasyopayāsā | evam asya mahato duḥkhaskaṁdhasya samudayo bhavati || iti pi avidyānirodhāt saṁskāranirodhaḥ saṁskāranirodhād vijñānanirodho vijñānanirodhān nāmarūpanirodho nāmarūpanirodhāt* ṣaḍāyatananirodhaḥ ṣaḍāyatananirodhāt sparśanirodhaḥ sparśanirodhād vedanānirodho vedanānirodhāt  tṛṣṇānirodhaḥ tṛṣṇānirodhād upādānanirodhaḥ upādānanirodhaḥ bhavanirodhāj jātinirodho jātinirodhāj jarāmaraṇanirodho jarāmaraṇanirodhā śokaparidevaduḥkhadaurmanasyopayāsā nirodhyante | evam asya kevalasya mahato duḥkhaskandhasya nirodho bhavadi ||",
    "san-lo-mvu110:124": "idam avocad bhgavān rājagṛhe viharanto antagirismiṁ yaṣṭīvane imasmiṁś ca punar vyākaraṇe bhāṣyamāṇe rājño śreṇyasya bimbisārasya tatraivāsane niṣaṇṇasya virajaṁ vigatamalaṁ dharmeṣu dharmacakṣurviśuddhaṁ ekādaśānāṁ ca nayutānāṁ virajaṁ vigatamalaṁ dharmeṣu dharmacakṣuṁ viśuddhaṁ || ye pi te dvādaśanayutā yugyapālā yānapālā te pi tato paścād buddhaṁ śaraṇaṁ gatā dharmaṁ śaraṇaṁ gatāḥ saṁghaṁ śaraṇaṁ gatā || āttamanā te bhikṣū rājā śreṇyo bimbisāro māgadhakā ca brāhmaṇagṛhapatikā bhagavato bhāṣitam abhinande ||"
}