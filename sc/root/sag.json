{
    "sag:0": "Yogācārabhūmi",
    "sag:1": "Śarīrārthagāthā",
    "sag:2": "pāpaṁ na kuryān manasā na vācā kāyena vā kiṁcana sarvaloke",
    "sag:3": "riktaḥ kāmaiḥ smṛtimān saṁprajānaṁ duḥkhaṁ na seveta anarthasaṁhitam",
    "sag:4": "ākhyeyasaṁjñinaḥ satvā ākhyeye ’smin pratiṣṭhitāḥ",
    "sag:5": "ākhyeyam aparijñāya yogam āyānti mṛtyunaḥ",
    "sag:6": "ākhyeyaṁ tu parijñāya ākhyātāraṁ na manyate",
    "sag:7": "tad vai na vidyate tasya vadeyur yena taṁ pare",
    "sag:8": "samo viśeṣa uta vāpi hīno yo manyate sa vivadeta tena",
    "sag:9": "vidhātraye ’smin na vikampate yaḥ samo viśiṣṭaś ca na tasya bhavati",
    "sag:10": "ācchidya tṛṣṇām iha nāmarūpe prahāya mānaṁ ca na saṁgam eti",
    "sag:11": "taṁ śāntadhūmam anighaṁ nirāśaṁ nādrākṣus te devamanuṣyaloke",
    "sag:12": "iha bāhirataś ca",
    "sag:13": "kāmarāgābhibhūtatvāc cittaṁ me paridahyate",
    "sag:14": "aṁga me gautama brūhi śāntiṁ tvam anukaṁpayā",
    "sag:15": "viparyāsena saṁjñānāṁ cittaṁ te paridahyate",
    "sag:16": "nimittaṁ varjyatāṁ tasmāc chubhaṁ rāgopasaṁhitaṁ",
    "sag:17": "aśubhāṁ bhāvaya sadā tvam ekāgraḥ susamāhitaḥ",
    "sag:18": "nirvāpayāśu rāgāgniṁ dahyase mā punaḥ punaḥ",
    "sag:19": "saṁskārāvaratāṁ paśya duḥkhato ’nātmatas tathā",
    "sag:20": "smṛtiṁ kāyagatāṁ kṛtvā nirvedabahulo bhava",
    "sag:21": "bhāvyatām animittaṁ ca mānānuśayanāśanaṁ",
    "sag:22": "tato mānābhisamayād duḥkhasyāntaṁ kariṣyasi",
    "sag:23": "kumārikāpraśnagāthā",
    "sag:24": "kathaṁvihārabahulo bhikṣuḥ pañcaughatīrṇas taratīha ṣaṣṭhaṁ",
    "sag:25": "kathaṁdhyāyī vipulāṁ kāmatṛṣṇāṁ tīrṇo bhavaty apratilabdhayoktraḥ",
    "sag:26": "praśrabdhakāyaḥ suvimuktacitto hy asaṁskurvan smṛtimān akopyaḥ",
    "sag:27": "ājñāya dharmam avitarkadhyāyī kopaspṛhāstyānadoṣaiḥ viyuktaḥ",
    "sag:28": "evaṁvihārabahulo bhikṣuḥ pañcaughatīrṇas taratīha ṣaṣṭhaṁ",
    "sag:29": "evaṁdhyāyī vipulāṁ kāmatṛṣṇāṁ tīrṇo bhavaty apratilabdhayoktraḥ",
    "sag:30": "nityotrasto hy ayaṁ loko nityodvignā iyaṁ prajā",
    "sag:31": "anutpanneṣu duḥkheṣu samutpanneṣu vā punaḥ",
    "sag:32": "yadi kiṁcid anutrastaṁ pṛṣṭa ācakṣva tan mama",
    "sag:33": "nānyatra jñānatapaso nānyatrendriyanigrahāt",
    "sag:34": "nānyatra sarvasaṁtyāgān mokṣaṁ paśyāmi devate",
    "sag:35": "cirasya bata paśyāmi brāhmaṇaṁ parinirvṛtaṁ",
    "sag:36": "sarvavairabhayātītaṁ tīrṇaṁ loke viṣaktikām",
    "sag:37": "kenābhivarṇā janatā praṇītā mārgaś ca nairyāṇikataḥ prayuktaḥ",
    "sag:38": "kutra sthitaḥ kutra ca śikṣamāṇo nāyaṁ martyaḥ paralokād bibheti",
    "sag:39": "yaḥ śīlavāñ jñānavān bhāvitātmā samāhitaḥ smṛtimān ṛjugataś ca",
    "sag:40": "sarve ’sya śokajvarathāḥ prahīṇāḥ samyaksmṛto yasya cittaṁ vimuktaṁ",
    "sag:41": "tenābhivarṇā janatā praṇītā mārgaś ca nairyāṇikataḥ prayuktaḥ",
    "sag:42": "atra sthitaḥ atra ca śikṣamāṇo nāyaṁ martyaḥ paralokād bibheti",
    "sag:43": "kathaṁ yaśasvī bhavati kathaṁ bhavati bhogavān",
    "sag:44": "kathaṁ kīrtim avāpnoti kathaṁ mitrāṇi vindati",
    "sag:45": "śīlād yaśasvī bhavati dānād bhavati bhogavān",
    "sag:46": "satyena kīrtim āpnoti dadan mitrāṇi vindati",
    "sag:47": "kutaḥ sarā nivartante kutra vartma na vartate",
    "sag:48": "kutra duḥkhasukhaṁ loke niḥśeṣam uparudhyate",
    "sag:49": "cakṣuḥ śrotraṁ tathā ghrāṇaṁ jihvā kāyo manas tathā",
    "sag:50": "yatra nāma ca rūpaṁ ca niḥśeṣam uparuhyate",
    "sag:51": "tataḥ sarā nivartante tatra vartma na vartate",
    "sag:52": "tatra duḥkhasukhaṁ loke niḥśeṣam uparudhyate",
    "sag:53": "kena svid oghaṁ tarati kenottarati cārṇavaṁ",
    "sag:54": "duḥkhaṁ tyajati kena svit kena svit pariśudhyati",
    "sag:55": "śraddhayā tarati hy ogham apramādena cārṇavaṁ",
    "sag:56": "vīryeṇa duḥkhaṁ tyajati prajñayā pariśudhyati",
    "sag:57": "ka etam oghaṁ tarati rātriṁdivam atandritaḥ",
    "sag:58": "anālambe ’pratiṣṭhe ca ko gaṁbhīre na sīdati",
    "sag:59": "sarvataḥ śīlasaṁpannaḥ prajñāvān susamāhitaḥ",
    "sag:60": "adhyātmacintī smṛtimāṁs taratīmaṁ sudustaraṁ",
    "sag:61": "viraktaḥ kāmasaṁjñābhyo rūpasaṁyojanātigaḥ",
    "sag:62": "anālambe ’pratiṣṭhe ca sa gaṁbhīre na sīdati",
    "sag:63": "rāgadveṣau bhagavan kinnidānāv aratiratī romaharṣaḥ kuto ’yam",
    "sag:64": "kutaḥsamutthāś ca mano vitarkāḥ kumārakā dhātrīm ivāśrayante",
    "sag:65": "snehajā ātmasaṁbhūtā nyagrodhaskandhakā yathā",
    "sag:66": "pṛthagviṣaktāḥ kāmeṣu mālutā vā latā vane",
    "sag:67": "rāgaś ca dveṣaś ca itonidānāv aratiratī romaharṣaḥ ito ’yaṁ",
    "sag:68": "itaḥsamutthāś ca mano vitarkāḥ kumārakā dhātrīm ivāśrayante",
    "sag:69": "ye tān prajānanti yatonidānāṁs te tāṁ janā yakṣa vinodayanti",
    "sag:70": "ta arṇavaṁ saṁpratarantīhaugham atīrṇapūrvam apunarbhavāya",
    "sag:71": "kāryam etad brāhmaṇena prahāṇam akilāsinā",
    "sag:72": "kāmānāṁ viprahāṇārthaṁ na hi kāṁkṣaty asau bhavaṁ",
    "sag:73": "sa kāryaṁ brāhmaṇasyāsti kṛtārtho brāhmaṇaḥ smṛtaḥ",
    "sag:74": "yāvan na gādhaṁ labhate na tīram āyūhate sarvagātraiḥ sa tāvat",
    "sag:75": "tīraṁ tu labdhveha saṁtiṣṭhati sthale nāyūhate pāragato nirucyate",
    "sag:76": "eṣopamā dāmale brāhmaṇasya kṣīṇāsravo yo nipako dhyānalābhī",
    "sag:77": "sarve ’sya śokajvarathāḥ prahīṇāḥ samyaksmṛto yasya cittaṁ vimuktam",
    "sag:78": "geya",
    "sag:79": "bhikṣo bhikṣo ogham atārṣīḥ",
    "sag:80": "āma devate",
    "sag:81": "anālambe ’pratiṣṭhe ogham atārṣīḥ",
    "sag:82": "āma devate",
    "sag:83": "yathā kathaṁ tvaṁ bhikṣo anālambe apratiṣṭhe ogham atārṣīḥ",
    "sag:84": "yathā yathāhaṁ devate āyūhāmi tathā tathā saṁsīdāmi yathā yathā saṁsīdāmi tathā tathā saṁtiṣṭhe yathā yathā saṁtiṣṭhe tathā tathā uhye yathā yathāhaṁ devate nāyūhāmi tathā tathā na saṁsīdāmīti vistareṇa śuklapakṣo veditavyaḥ",
    "sag:85": "kumārikāpraśnagāthā",
    "sag:86": "eko ’raṇye prasṛto dhyāyase tvaṁ vittād vihīna uta vā prārthayānaḥ",
    "sag:87": "grāmasya vā kiṁcanāgo nv akārṣīḥ kasmāj janena na karoṣi sakhyaṁ",
    "sag:88": "sakhyaṁ na saṁvidyate kena cit tava",
    "sag:89": "arthāprāptyā hṛdayasyeha śāntir jitveha senāṁ priyaśātarūpaṁ",
    "sag:90": "eko dhyāyī sukham asmy anvabhotsaṁ tasmād janena na karomi sakhyaṁ",
    "sag:91": "sakhyaṁ na saṁvidyate kena cid mama",
    "sag:92": "anityā bata saṁskārā utpādavyayadharmiṇaḥ",
    "sag:93": "utpadya hi nirudhyante teṣāṁ vyupaśamaḥ sukham",
    "sag:94": "apramādo ’mṛtapadaṁ pramādo mṛtyunaḥ padaṁ",
    "sag:95": "apramattā na mriyante pramattās tu sadā mṛtāḥ",
    "sag:96": "vitarkapramathitasya dehinas tīvrarāgasya śubhānudarśinaḥ",
    "sag:97": "bhūyas tṛṣṇā vivardhate sā gāḍhīkurute ’sya bandhanaṁ",
    "sag:98": "dharmasthaṁ śīlasaṁpannaṁ hrīmantaṁ satyavādinaṁ",
    "sag:99": "ātmanaḥ priyakartāraṁ taṁ janaḥ kurute priyaṁ",
    "sag:100": "yat pareṣūpanidhyāyet karma dṛṣṭveha pāpakam",
    "sag:101": "ātmanā tan na kurvīta karmabaddho hi pāpakaḥ",
    "sag:102": "subhāṣitaṁ hy uttamam āhur āryāḥ priyaṁ vaden nāpriyaṁ tad dvitīyaṁ",
    "sag:103": "satyaṁ vaden nānṛtaṁ tat tṛtīyaṁ dharmaṁ vaden nādharmaṁ tat caturtham",
    "sag:104": "śraddhātha hrīḥ śīlam athāpi dānaṁ dharmā ime satpuruṣapraśastāḥ",
    "sag:105": "etaṁ hi mārgaṁ divigaṁ vadanti etena vai gacchati devalokam",
    "sag:106": "śrutvā dharmaṁ vijānāti śrutvā pāpān nivartate",
    "sag:107": "śrutvā anarthaṁ tyajati śrutvā prāpnoti nirvṛtim",
    "sag:108": "ākāśasamo na lipyate indrakīlapratimo na kaṁpate",
    "sag:109": "hrada iva samupetakardame saṁsāre ramate na paṇḍitaḥ",
    "sag:110": "ye rūpeṇa pramiṇvanti māṁ ghoṣeṇānuyānti ca",
    "sag:111": "cchandarāgavaśopetā na mā jānanti te janāḥ",
    "sag:112": "adhyātmaṁ ca vijānāti bahirdhā ca na paśyati",
    "sag:113": "adhyātmaphaladarśī yaḥ sa vai ghoṣeṇa nīyate",
    "sag:114": "adhyātmaṁ ca na jānāti bahirdhā ca vipaśyati",
    "sag:115": "bahirdhāphaladarśī yaḥ so ’pi ghoṣeṇa nīyate",
    "sag:116": "adhyātmaṁ ca na jānāti bahirdhā ca na paśyati",
    "sag:117": "samantāvaraṇo bālaḥ so ’pi ghoṣeṇa nīyate",
    "sag:118": "adhyātmaṁ ca vijānāti bahirdhā ca vipaśyati",
    "sag:119": "dhīro niḥsaraṇaprajño na sa ghoṣeṇa nīyate",
    "sag:120": "ṣaṣṭhe adhipatau rājñi rajyamāne rajasvalaḥ",
    "sag:121": "arajasy arajā bhavati rakto bālo nirucyate",
    "sag:122": "nagaram asthiprākāraṁ snāyumāṁsānulepanaṁ",
    "sag:123": "yatra rāgaś ca dveṣaś ca māno mrakṣaś ca gāhate",
    "sag:124": "kūrmaḥ svake ’ṅgāni yathā kapāle bhikṣur nidadhyān manaso vitarkāni",
    "sag:125": "aniśrito ’nyān aviheṭhamānaḥ parinirvṛto nāpavadeta kaṁ cit",
    "sag:126": "tulyam atulyaṁ ca saṁbhavaṁ bhavasaṁskāram avāsṛjan muniḥ",
    "sag:127": "adhyātmarataḥ samāhita abhinat kośam ivāṇḍasaṁbhavaḥ",
    "sag:128": "nāsti kāmasamaḥ paṁko nāsti dveṣasamo grahaḥ",
    "sag:129": "nāsti mohasamaṁ jālaṁ nāsti tṛṣṇāsamā nadī",
    "sag:130": "ākāśe vai padaṁ nāsti śramaṇo nāsti bāhyakaḥ",
    "sag:131": "prapañcābhiratā bālā niṣprapañcās tathāgatāḥ",
    "sag:132": "sthitiḥ prapaṁcāś ca na santi yasya yaḥ saṁdānaṁ parighaṁ cātivṛttaḥ",
    "sag:133": "taṁ nistṛṣṇaṁ muniṁ carantaṁ na vijānāti sadevako ’pi lokaḥ",
    "sag:134": "yasya vitarkā vidhūpitā adhyātmam avikalpitā aśeṣaṁ",
    "sag:135": "saṁgaṁ so ’tītya rūpasaṁjñāṁ caturyogāpagato na jātim eti",
    "sag:136": "dadataḥ puṇyaṁ pravardhate vairaṁ saṁyamato na cīyate",
    "sag:137": "kuśalī prajahāti pāpakaṁ kleśānāṁ kṣayatas tu nirvṛtaḥ",
    "sag:138": "sarvapāpasyākaraṇaṁ kuśalasyopasaṁpadā",
    "sag:139": "svacittaparyavadamanam etaṁ buddhānuśāsanaṁ",
    "sag:140": "durnigrahasya laghuno yatrakāmanipātinaḥ",
    "sag:141": "cittasya dāmanaṁ sādhu cittaṁ dāntaṁ sukhāvaham",
    "sag:142": "cittanimittasya kovidaḥ pravivekasya ca vindate rasaṁ",
    "sag:143": "dhyāyī nipakaḥ pratismṛto bhuṁkte prītisukhaṁ nirāmiṣaṁ",
    "sag:144": "aśilpajīvī laghur ātmakāmo jitendriyaḥ sarvato vipramuktaḥ",
    "sag:145": "anokasārī hy amamo nirāśaḥ kāmān prahāyaikacaro yas sa bhikṣuḥ",
    "sag:146": "dūraṁgamam ekacaram aśarīraṁ guhāśayaṁ",
    "sag:147": "damayati durdamaṁ cittaṁ brāhmaṇaṁ taṁ bravīmy ahaṁ",
    "sag:148": "pārāyaṇeṣv ajitapraśnaḥ",
    "sag:149": "kenāyaṁ nivṛto lokaḥ kenāyaṁ na prakāśate",
    "sag:150": "kiṁ cābhilepanaṁ brūṣe kiṁ ca tasya mahad bhayam",
    "sag:151": "avidyānivṛto lokaḥ pramādān na prakāśate",
    "sag:152": "jalpābhilepanaṁ brūmi duḥkhaṁ tasya mahad bhayaṁ",
    "sag:153": "sravanti sarvataḥ srotāḥ srotasāṁ kiṁ nivāraṇaṁ",
    "sag:154": "srotasāṁ saṁvaraṁ brūhi kena srotaḥ pidhīyate",
    "sag:155": "yāni srotāṁsi lokasya smṛtiḥ teṣāṁ nivāraṇaṁ",
    "sag:156": "srotasāṁ saṁvaraṁ brūmi prajñayā hi pidhīyate",
    "sag:157": "prajñāyāś ca smṛteś caiva nāmarūpasya sarvaśaḥ",
    "sag:158": "ācakṣva pṛṣṭa etan me kutraitad uparudhyate",
    "sag:159": "prajñā caiva smṛtiś caiva nāmarūpaṁ ca sarvaśaḥ",
    "sag:160": "vijñānasya nirodhād dhi atraitad uparudhyate",
    "sag:161": "kathaṁ smṛtasya carato vijñānam uparudhyate",
    "sag:162": "ācakṣva pṛṣṭa etan me yathātatham asaṁśayaḥ",
    "sag:163": "adhyātaṁ ca bahirdhā ca vedanāṁ nābhinandataḥ",
    "sag:164": "evaṁ smṛtasya carato vijñānam uparudhyate",
    "sag:165": "ye ca saṁkhyātadharmāṇo ye ca śaikṣāḥ pṛthagvidhāḥ",
    "sag:166": "teṣāṁ me nipakasyeryāṁ pṛṣṭaḥ prabrūhi mārṣa",
    "sag:167": "kāmeṣu nābhigṛdhyeta manasānāvilo bhavet",
    "sag:168": "kuśalaḥ sarvadharmeṣu smṛto bhikṣuḥ parivrajet",
    "sag:169": "arthavargīyeṣu kāmān ārabhya gāthā",
    "sag:170": "kāmān kāmāyamānasya tasya cet tat samṛdhyati",
    "sag:171": "addhā prītamanā bhavati labdhvā martyo yad īpsitaṁ",
    "sag:172": "tasya cet kāmāyamānasya chandajātasya jaṁtunaḥ",
    "sag:173": "te kāmāḥ parihīyaṁte śalyaviddha iva rūpyate",
    "sag:174": "yaḥ kāmāṁ parivarjayati sarpasyeva śirāt padaṁ",
    "sag:175": "sa imāṁ viṣaktikāṁ loke smṛtaḥ samativartate",
    "sag:176": "kṣetravastuhiraṇyaṁ ca gavāśvamaṇikuṇḍalaṁ",
    "sag:177": "striyo dāsān pṛthakkāmān yo naro hy abhigṛdhyati",
    "sag:178": "abalaṁ vā balīyāṁso mṛdnaṁty enaṁ parisravāḥ",
    "sag:179": "tata enaṁ duḥkham anveti bhinnāṁ nāvam ivodakaṁ",
    "sag:180": "yasya tv etat samucchinnaṁ tālamastakavad dhataṁ",
    "sag:181": "śokās tasya nivartante udabindur iva puṣkarāt",
    "sag:182": "bhadraikarāgāthā (bhadragarātrīya, bhadrakarātriya)",
    "sag:183": "atītaṁ nānvāgamayen na pratikāṁkṣed anāgataṁ",
    "sag:184": "pratyutpannāś ca ye dharmās tatra tatra vipaśyakaḥ",
    "sag:185": "asaṁhāryam asaṁkṣobhyaṁ tad vidvān anubṛṁhayet"
}