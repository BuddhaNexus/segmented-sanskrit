{
    "divy16:0": "",
    "divy16:1": "",
    "divy16:2": "",
    "divy16:3": "Divyāvadānam",
    "divy16:4": "",
    "divy16:5": "16. śukapotakāvadānam",
    "divy16:6": "",
    "divy16:7": "śrāvastyāṁ nidānam |",
    "divy16:8": "tena khalu samayena anāthapiṇḍadena gṛhaptinā dvau śukaśāvakau pratilabdhau |",
    "divy16:9": "tena niveśanaṁ nītvā ālāpitau poṣitau saṁvardhitau mānuṣālāpaṁ ca śikṣāpitau |",
    "divy16:10": "tayoścāyuṣmānānando ’bhīkṣṇamāgatya caturāryasatyasamprativedhikīṁ dharmadeśanāṁ karoti—yaduta idaṁ duḥkham, ayaṁ duḥkhasamudayaḥ, ayaṁ duḥkhanirodhaḥ, iyaṁ duḥkhanirodhagāminī pratipaditi |",
    "divy16:11": "sthavirasthavirā api bhikṣavo ’nāthapiṇḍadasya gṛhapater niveśanamupasaṁkrāmanti śāriputramaudgalyāyanakāśyapānandaraivataprabhṛtayaḥ |",
    "divy16:12": "teṣāṁ kālānukālamupasaṁkrāmatāṁ tābhyāṁ śukaśāvakābhyāṁ nāmāni parijñātāni |",
    "divy16:13": "yāvadapareṇa samayenāyuṣmāñ śāriputro ’nāthapiṇḍadasya gṛhapater niveśanamanuprāptaḥ |",
    "divy16:14": "adrāṣṭāṁ tau śukaśāvakau āyuṣmantaṁ śāriputram |",
    "divy16:15": "dṛṣṭvā antarjanamāmantrayatah—eṣa bhadantaḥ sthaviraḥ śāriputra āgacchati, āsanamasya prajñāpayateti |",
    "divy16:16": "evamāyuṣmantaṁ mahāmaudgalyāyanaṁ kāśyapaṁ raivatamāyuṣmantamānandaṁ dṛṣṭvā kathayatah—eṣo ’smākamācāryānanda āgacchati, āsanamasya prajñāpayateti |",
    "divy16:17": "yāvadapareṇa samayena bhagavānanāthapiṇḍadasya gṛhapater niveśanamanuprāptaḥ |",
    "divy16:18": "adrāṣṭāṁ tau śukaśāvakau bhagavantaṁ dūrādevāgacchantaṁ prāsādikaṁ prasādanīyaṁ śāntendriyaṁ śāntamānasaṁ parameṇa cittamatyupaśamena samanvāgataṁ suvarṇayūpamiva śriyā jvalantam |",
    "divy16:19": "dṛṣṭvā ca punastvaritatvaritamantarjanamāmantrayatah—eṣa bhadanto bhagavānāgacchati, āsanamasya prajñāpayateti hṛṣṭamadhurasvareṇa nikūjataḥ |",
    "divy16:20": "atha bhagavāṁstayoranugrahārthaṁ praviśya prajñapta evāsane niṣaṇṇaḥ |",
    "divy16:21": "niṣadya bhagavatā śukaśāvakau caturāryasatyasamprativedhikayā dharmadeśanayā śaraṇagamanaśikṣāpadeṣu pratiṣṭhāpitau |",
    "divy16:22": "atha bhagavāñ śukaśāvakau antarjanaṁ ca dharmyayā kathayā saṁdarśya samādāpya samuttejya saṁpraharṣyotthāyāsanāt prakrāntaḥ |",
    "divy16:23": "tau cāntarjanasya viharataḥ pramādavihāriṇau biḍālena prāṇinā gṛhītau |",
    "divy16:24": "vihvalavadanau cchidyamāneṣu marmasu mucyamāneṣu saṁdhiṣu namo buddhāya, namo dharmāya, namaḥ saṁghāyetyuktvā kālagatau cāturmahārājakāyikeṣu deveṣūpapannau |",
    "divy16:25": "|",
    "divy16:26": "atha bhagavānanyatamasmin pradeśe smitamakārṣīt |",
    "divy16:27": "adrākṣīdāyuṣmānānando bhagavantaṁ smitaṁ prāviṣkurvantam |",
    "divy16:28": "dṛṣṭvā ca punarbhagavantamidamavocat—nāhetupratyayaṁ bhadanta tathāgatā arhantaḥ samyaksambuddhāḥ smitaṁ prāviṣkurvanti |",
    "divy16:29": "ko bhadanta hetuḥ kaḥ pratyayaḥ smitasya prāviṣkaraṇe? evametadānanda, evametat |",
    "divy16:30": "nāhetupratyayaṁ tathāgatā arhantaḥ samyaksambuddhāḥ smitaṁ prāviṣkurvanti |",
    "divy16:31": "dṛṣṭau tvayā ānanda tau śukaśāvakau? dṛṣṭau bhadanta |",
    "divy16:32": "tau ānanda śukaśāvakau mama samanantaraprakrāntasya biḍālena prāṇinā jīvitād vyaparopitau |",
    "divy16:33": "tau buddhadharmasaṁghāvalambanayā smṛtyā kālagatau cāturmahārājakāyikeṣu deveṣūpapannau |",
    "divy16:34": "|",
    "divy16:35": "atha saṁbahulā bhikṣavaḥ pūrvāhṇe nivāsya pātracīvaramādāya śrāvastīṁ piṇḍāya prāvikṣan |",
    "divy16:36": "aśrauṣuḥ saṁbahulā bhikṣavaḥ śrāvastīṁ piṇḍāya pracaranto ’nāthapiṇḍadasya gṛhapater niveśane śukaśāvakau—namo buddhāya, namo dharmāya, namaḥ saṁghāyeti biḍālena prāṇinā vyaparopitau iti |",
    "divy16:37": "śrutvā ca punaḥ śrāvastīṁ piṇḍāya caritvā kṛtabhaktakṛtyāḥ paścādbhaktapiṇḍapātapratikrāntāḥ pātracīvaraṁ pratisāmayya pādau prakṣālya yena bhagavāṁstenopasaṁkrāntāḥ |",
    "divy16:38": "upasaṁkramya bhagavataḥ pādau śirasā vanditvā ekānte niṣaṇṇāḥ |",
    "divy16:39": "ekāntaniṣaṇṇāḥ saṁbahulā bhikṣavo bhagavantamidamavocan—iha vayaṁ bhadanta saṁbahulā bhikṣavaḥ pūrvavad yāvadanāthapiṇḍadasya gṛhapater niveśane dvau śukaśāvakau—namo buddhāya, namo dharmāya, namaḥ saṁghāyeti kurvāṇau biḍālena prāṇinā jīvitādvyaparopitau iti |",
    "divy16:40": "tayorbhadanta kā gatiḥ, kopapattiḥ, ko ’bhisamparāyah? bhagavānāha—tau bhikṣavaḥ śukaśāvakau tasya śaraṇagamanasya vipākena ṣaṭtriṁśatkṛtvaścāturmahārājakāyikeṣu deveṣūpapatsyete, ṣaṭtriṁśatkṛtvastrāyastriṁśeṣu, yāmeṣu, tuṣiteṣu, nirmāṇaratiṣu, paranirmitavaśavartiṣu deveṣūpapastyete |",
    "divy16:41": "124.009 tatastāvat ṣaṭsu kāmāvacareṣu deveṣu sattvā vyapasaṁsṛtya paścime bhave paścime nikete paścime ātmabhāvapratilambhe manuṣyapratilābhaṁ labdhvā pratyekāṁ bodhimabhisambhotsyete, dharmaśca sudharmaśca pratyekabuddhau bhaviṣyataḥ |",
    "divy16:42": "evaṁ hi bhikṣavo mahāphalaṁ dharmaśravaṇaṁ mahānuśaṁsakam, kaḥ punarvādo dharmadeśanā dharmābhisamayo vā |",
    "divy16:43": "tasmāttarhi bhikṣava evaṁ śikṣitavyam yanno dharmaśravaṇābhiratā bhaviṣyāmaḥ |",
    "divy16:44": "ityevaṁ vo bhikṣavaḥ śikṣitavyam |",
    "divy16:45": "|",
    "divy16:46": "idamavocadbhagavān |",
    "divy16:47": "ātamanasaste bhikṣavo bhagavato bhāṣitamabhyanandan |",
    "divy16:48": "|",
    "divy16:49": "iti śrīdivyāvadāne śukapotakāvadānaṁ ṣoḍaśam |",
    "divy16:50": "|"
}