{
    "san-lo-mvu7:0": "Mahāvastu",
    "san-lo-mvu7:1": "7. The Ten Bhūmis",
    "san-lo-mvu7:2": "atra daśabhūmiko kartavyo dīpaṁkaravastu ca ||",
    "san-lo-mvu7:3": "nāmo ’stu buddhānāṁ namo ’rhatāṁ ||",
    "san-lo-mvu7:4": "daśabhūmikasyādi",
    "san-lo-mvu7:5": "vatte apratima dharmadarśanaṁ",
    "san-lo-mvu7:6": "na ekakalpaśatasaṁcitātmanāṁ |",
    "san-lo-mvu7:7": "bhūmayo daśa jināna śrīmatāṁ",
    "san-lo-mvu7:8": "yair vikurviṣu sadā paṇḍitā ||",
    "san-lo-mvu7:9": "mānadarpamadamohamocitā",
    "san-lo-mvu7:10": "sarvaśaḥ samiyamārdavānvitā |",
    "san-lo-mvu7:11": "gauravaṁ janiya sarvadarśiṣu",
    "san-lo-mvu7:12": "śrūyatāṁ jinavarasya śāsanaṁ ||",
    "san-lo-mvu7:13": "nirvṛte kanakarāśīsannibhe",
    "san-lo-mvu7:14": "śākyanandijanane tathāgate |",
    "san-lo-mvu7:15": "kaṁpi medini saśailakānanā",
    "san-lo-mvu7:16": "sāgarāṁbaradharā saparvatā ||",
    "san-lo-mvu7:17": "kampitaṁ paramaromaharṣaṇaṁ",
    "san-lo-mvu7:18": "bhūmikaṁpam anudṛśya dāruṇaṁ |",
    "san-lo-mvu7:19": "kāśyapo dhūtaguṇāgrapārago",
    "san-lo-mvu7:20": "cittam abhyupagataḥ tadā abhūt* ||",
    "san-lo-mvu7:21": "kiṁ nu adya dharaṇī saparvatā",
    "san-lo-mvu7:22": "sāgarāmbaradharā vasundharā |",
    "san-lo-mvu7:23": "kampate paramadāruṇasvaraṁ",
    "san-lo-mvu7:24": "nūnaṁ nirvṛtiṁ gataḥ tathāgataḥ ||",
    "san-lo-mvu7:25": "so ca divyanayanas tathāgataṁ",
    "san-lo-mvu7:26": "devakinnaravarehi vanditaṁ",
    "san-lo-mvu7:27": "dṛśya sarvabhavabandhanāntakaṁ",
    "san-lo-mvu7:28": "nirvṛtaṁ yamakaśāla-antare ||",
    "san-lo-mvu7:29": "na khalu me samucitaṁ tathāgataṁ",
    "san-lo-mvu7:30": "ṛddhiye samanugantu gautamaṁ |",
    "san-lo-mvu7:31": "padbhir eva vadatāṁ varaṁ muniṁ",
    "san-lo-mvu7:32": "draṣṭum apratimaṁ pravrajāmy ahaṁ ||",
    "san-lo-mvu7:33": "so ca matva tvaramāṇo sūrī",
    "san-lo-mvu7:34": "kāśyapo mathitamānaso bhikṣuḥ |",
    "san-lo-mvu7:35": "bhikṣubhiḥ bahubhiḥ uttamo pari-",
    "san-lo-mvu7:36": "nirvṛtabhuvam anupūrvam āgami ||",
    "san-lo-mvu7:37": "tasya ca praṇidhir āsi uttamā",
    "san-lo-mvu7:38": "kāśyapasya jinapādavandane |",
    "san-lo-mvu7:39": "tau + + + caraṇau mahāmune",
    "san-lo-mvu7:40": "mūrdhinā upanipīḍya vandituṁ ||",
    "san-lo-mvu7:41": "saṁgṛhyolkāṁ vipulāṁ atha catasro",
    "san-lo-mvu7:42": "mallakā upagatā balavantaḥ |",
    "san-lo-mvu7:43": "vījitāṁ paramamallavinītāṁ",
    "san-lo-mvu7:44": "dagdhaḍalkāṁ abhiprāṇamayensuḥ ||",
    "san-lo-mvu7:45": "taiś citām abhimukhaṁ upanītā",
    "san-lo-mvu7:46": "taiḥ parākramabalai rathaśūraiḥ |",
    "san-lo-mvu7:47": "nirvṛtā ca + + + sā samakālaṁ",
    "san-lo-mvu7:48": "prāpya vāripariṣekam ivolkā ||",
    "san-lo-mvu7:49": "saṁśayaṁ vimatimadhyam upetya",
    "san-lo-mvu7:50": "mallā divyanayanaṁ aniruddhaṁ |",
    "san-lo-mvu7:51": "gauravā nataśirā suvinītā",
    "san-lo-mvu7:52": "praśnam* + + + idaṁ paripṛcche ||",
    "san-lo-mvu7:53": "ko nu hetur iha pratyayo ca ko",
    "san-lo-mvu7:54": "yen’ imā jinasutā upanītā |",
    "san-lo-mvu7:55": "nirvṛtiṁ upagatā sahasolkā",
    "san-lo-mvu7:56": "brūhi kāraṇam ihārya yathāvat* ||",
    "san-lo-mvu7:57": "devatā khalu prasannā kāśyape",
    "san-lo-mvu7:58": "tasya eṣa khalu ṛddhibhāvanā |",
    "san-lo-mvu7:59": "naiva tāva jvalano jvaliṣyati",
    "san-lo-mvu7:60": "yāva nāgato agrapāragaḥ ||",
    "san-lo-mvu7:61": "tasya caiṣa praṇidhiḥ samṛdhyati",
    "san-lo-mvu7:62": "kāśyapasya dhutadharmadhāriṇaḥ |",
    "san-lo-mvu7:63": "tau kramau daśabalasya śrīmataḥ",
    "san-lo-mvu7:64": "vandituṁ hi śirasā mahāmune ||",
    "san-lo-mvu7:65": "so ca bhikṣugaṇasaṁpuraskṛtaḥ",
    "san-lo-mvu7:66": "kāśyapo dhutarajo jinātmajaḥ |",
    "san-lo-mvu7:67": "prāṁjalī jinacitām upāgato",
    "san-lo-mvu7:68": "gauravā praṇataśīrṣamānasaḥ ||",
    "san-lo-mvu7:69": "dṛśya taṁ pravararūpadhāriṇaṁ",
    "san-lo-mvu7:70": "kāṣṭhasaṁcayagataṁ tathāgataṁ |",
    "san-lo-mvu7:71": "dhig bhavān iti girām udīrayī",
    "san-lo-mvu7:72": "darśitaprakṛtibhāvalakṣaṇāṁ ||",
    "san-lo-mvu7:73": "ko nu so bhavam upetya prāṇako",
    "san-lo-mvu7:74": "yo na mṛtyuvaśam āgamiṣyati |",
    "san-lo-mvu7:75": "yatr’ ayaṁ jvalanakāṁcanopamo",
    "san-lo-mvu7:76": "nirvṛto śikhir ivendhanaṁ vinā ||",
    "san-lo-mvu7:77": "kṛtva aṁjalipuṭaṁ mahāyaśo",
    "san-lo-mvu7:78": "pādato jinavarasya kāśyapo |",
    "san-lo-mvu7:79": "mūrdhinā nipatito maharṣiṇo",
    "san-lo-mvu7:80": "paścimaṁ idaṁ namasyate mune ||",
    "san-lo-mvu7:81": "tau ca cakravaralakṣitau kramau",
    "san-lo-mvu7:82": "devadānavavarehi vanditau |",
    "san-lo-mvu7:83": "niḥsṛtau tatha vidārya tāṁ citāṁ",
    "san-lo-mvu7:84": "devayakṣabhujagānubhāvitau ||",
    "san-lo-mvu7:85": "tau kramau śirasi sannipātiya",
    "san-lo-mvu7:86": "pāṇibhiḥ samanugṛhya cā mune |",
    "san-lo-mvu7:87": "ālape śrutidharaṁ maharṣiṇaṁ",
    "san-lo-mvu7:88": "antikāvacaraḥ kāśyapas tadā ||",
    "san-lo-mvu7:89": "kiṁ tv imau śrutidhara kramau mune",
    "san-lo-mvu7:90": "dhyāmatām upagatau na suprabhau |",
    "san-lo-mvu7:91": "brūhi kāraṇam aśeṣam āhvaya",
    "san-lo-mvu7:92": "yen’ imau na nayanābhinandinau ||",
    "san-lo-mvu7:93": "etaṁ śrutva śrutasaṁcayaṁdharo",
    "san-lo-mvu7:94": "kāśyapaṁ idam uvāca paṇḍito |",
    "san-lo-mvu7:95": "aśruvegaduṣitā va śocatāṁ",
    "san-lo-mvu7:96": "roditehi mathitā h’ imau kramau ||",
    "san-lo-mvu7:97": "ten’ imau kramavarau mahāmuneḥ",
    "san-lo-mvu7:98": "rodanena janatābhipīḍitau |",
    "san-lo-mvu7:99": "no vibhānti munino yathā purā",
    "san-lo-mvu7:100": "evam etad anupaśya suvrata ||",
    "san-lo-mvu7:101": "so nipatya śirasā punaḥ punaḥ",
    "san-lo-mvu7:102": "tau kramau pravaracakralakṣaṇau |",
    "san-lo-mvu7:103": "karatalehi abhipīḍayet mune",
    "san-lo-mvu7:104": "śāstu gauravaparāya buddhiye ||",
    "san-lo-mvu7:105": "vanditau ca dhutadharmadhāriṇā",
    "san-lo-mvu7:106": "tau kramau guṇadhareṇa śāstuno |",
    "san-lo-mvu7:107": "lokanāthacitakāṣṭha tejasā",
    "san-lo-mvu7:108": "vāyuvegavidhutena dīpyati ||",
    "san-lo-mvu7:109": "dahyamāne jinacandraśarīre",
    "san-lo-mvu7:110": "paṁca tāni vaśibhūtaśatāni |",
    "san-lo-mvu7:111": "mantrayanti sahitā samupetya",
    "san-lo-mvu7:112": "nirvṛtīsamayakāle saṁgītiṁ ||",
    "san-lo-mvu7:113": "nirvṛto pravaralakṣaṇadhārī",
    "san-lo-mvu7:114": "yo nu śāstu sasurāsuranetā |",
    "san-lo-mvu7:115": "ko guṇo iha ciraṁ parivāse",
    "san-lo-mvu7:116": "vayam api adya vijahāmatha dehaṁ ||",
    "san-lo-mvu7:117": "sarvathā supariniṣṭhitakāryāḥ",
    "san-lo-mvu7:118": "prāpya acyutam aśokam anantaṁ |",
    "san-lo-mvu7:119": "sarvabhāvabhavavītigatā sma",
    "san-lo-mvu7:120": "eṣa nirvṛtim upema ihaiva ||",
    "san-lo-mvu7:121": "evam ukte dhutadharmaviśuddho",
    "san-lo-mvu7:122": "kāśyapo ’bravi tadā vaśibhūtāṁ |",
    "san-lo-mvu7:123": "na khu bhavadbhiḥ anupādi vimukti",
    "san-lo-mvu7:124": "nirvṛtī samanugamya ihaiva ||",
    "san-lo-mvu7:125": "tīrthikā ca bahidhānugatāś ca",
    "san-lo-mvu7:126": "kreyur apratimaśāsanadoṣaṁ |",
    "san-lo-mvu7:127": "dhūmakālikam iti śramaṇasya",
    "san-lo-mvu7:128": "etat eva ca tu rakṣaṇīyaṁ no ||",
    "san-lo-mvu7:129": "lokanātha bahavo narasiṁhā",
    "san-lo-mvu7:130": "ye c’ anāgata mahāmatiśūrā |",
    "san-lo-mvu7:131": "te hi no upapadeyur udagrā",
    "san-lo-mvu7:132": "yadi na saṁkaliye śāsanaṁ śāstuḥ ||",
    "san-lo-mvu7:133": "tena apratihatāḥ susamagrāḥ",
    "san-lo-mvu7:134": "gāyathā sugataśāsanam agryaṁ |",
    "san-lo-mvu7:135": "yathā idaṁ suparigīta yathārthaṁ",
    "san-lo-mvu7:136": "cirataraṁ naramarūṣu viroce ||",
    "san-lo-mvu7:137": "evam astu iti te vaśibhūtā",
    "san-lo-mvu7:138": "kāśyapasya vacanaṁ pratipūjya |",
    "san-lo-mvu7:139": "cittam apy upagatā kva idānīṁ",
    "san-lo-mvu7:140": "deśi dharmadharasaṁgaṇanā syāt* ||",
    "san-lo-mvu7:141": "ramyakānanavane susamṛddhe",
    "san-lo-mvu7:142": "māgadhasya magadhādhipatisya |",
    "san-lo-mvu7:143": "puravare bhavatu rājagṛhasmiṁ",
    "san-lo-mvu7:144": "saptaparṇaabhidhānaguhāyāṁ ||",
    "san-lo-mvu7:145": "parvatasya vaihāyavarasya",
    "san-lo-mvu7:146": "uttarasmi tīre varapārśve |",
    "san-lo-mvu7:147": "vividhapādape śilātalabhūmeḥ",
    "san-lo-mvu7:148": "bhāge yaṁ bhavatu dharmasamāsyā ||",
    "san-lo-mvu7:149": "te ca ṛddhivaśibhāvabalasthā",
    "san-lo-mvu7:150": "udgatāḥ khagapathe jinaputrā |",
    "san-lo-mvu7:151": "tatkṣaṇāntara + + + prapalānā",
    "san-lo-mvu7:152": "mānasaṁ saro yathā haṁsayūtho ||",
    "san-lo-mvu7:153": "te pratiṣṭhitā nagāgravarasya",
    "san-lo-mvu7:154": "pārśve tat vanam upetya niṣaṇṇā |",
    "san-lo-mvu7:155": "śāsane ca sugatasya sugīte",
    "san-lo-mvu7:156": "devadundubhigaṇāni nadensuḥ ||",
    "san-lo-mvu7:157": "te ca dundubhina nādaṁ nadantaṁ",
    "san-lo-mvu7:158": "śrutva śāsanakarā sugatasya |",
    "san-lo-mvu7:159": "bhūmikampam anudṛśya ca ghoraṁ",
    "san-lo-mvu7:160": "kāśyapaṁ dhutarajaṁ idam ūcuḥ ||",
    "san-lo-mvu7:161": "kin tu bhoḥ dhutadharā samakaṁpi",
    "san-lo-mvu7:162": "medinī sasaritā sasamudrā |",
    "san-lo-mvu7:163": "devadundubhiravāś ca manojñā",
    "san-lo-mvu7:164": "divyamālyavikiraṇaṁ ca bhavanti ||",
    "san-lo-mvu7:165": "tān uvāca dhutadharmasamaṁgī",
    "san-lo-mvu7:166": "kāśyapo jinasutāṁ vaśibhūtāṁ |",
    "san-lo-mvu7:167": "ete sannipatitā marusaṁghā",
    "san-lo-mvu7:168": "śrutva śāsanavaraṁ susamagryaṁ ||",
    "san-lo-mvu7:169": "te samagravaralakṣaṇadhārī",
    "san-lo-mvu7:170": "gauravāt pramuditā marusaṁghāḥ |",
    "san-lo-mvu7:171": "pūjāṁ apratimakasya karonti",
    "san-lo-mvu7:172": "śāsanaṁ śṛṇuyu sarvasamagryaṁ ||",
    "san-lo-mvu7:173": "so hi ’nekabhavakalpaśatehi",
    "san-lo-mvu7:174": "hitasukhāya naradevagaṇānāṁ |",
    "san-lo-mvu7:175": "evam abhyupagato cirarātraṁ",
    "san-lo-mvu7:176": "mokṣayiṣye ’haṁ prajāḥ parimuktaḥ ||",
    "san-lo-mvu7:177": "so labhitva paramārtham aśokaṁ",
    "san-lo-mvu7:178": "sarvabhāvabhavaduḥkhanirodhaṁ |",
    "san-lo-mvu7:179": "kāśipuryāṁ naradevahitārthaṁ",
    "san-lo-mvu7:180": "vartayiṣyi varacakram adbhutaṁ ||",
    "san-lo-mvu7:181": "paṁcakehi saha tehi munīhi",
    "san-lo-mvu7:182": "marugaṇāṁ vinayavādināṁ varo |",
    "san-lo-mvu7:183": "satvakoṭinayutāni nāyako",
    "san-lo-mvu7:184": "jātijanmamaraṇāt samuddhare ||",
    "san-lo-mvu7:185": "so vimokṣayi bhavābhinandino",
    "san-lo-mvu7:186": "toṣayaṁ naramarū narasiṁho |",
    "san-lo-mvu7:187": "mathiya sarvaparavādi sāṁprataṁ",
    "san-lo-mvu7:188": "nirvṛto tu bhagavāṁ nirapekṣo ||",
    "san-lo-mvu7:189": "eta śrutva vacanaṁ manoramaṁ",
    "san-lo-mvu7:190": "kāśyapasya dhutadharmadhāriṇo |",
    "san-lo-mvu7:191": "devasaṁghā muditā nabhe sthitā",
    "san-lo-mvu7:192": "vyāharanti vacanaṁ manoramaṁ ||",
    "san-lo-mvu7:193": "sādhu sādhu dhutadharmakovidā",
    "san-lo-mvu7:194": "śāstu śāsanakarā ananyathā |",
    "san-lo-mvu7:195": "bhāṣase guṇam anantabuddhino",
    "san-lo-mvu7:196": "jetavane naramarū sutoṣitā ||",
    "san-lo-mvu7:197": "so hi devamanujāna uttamo",
    "san-lo-mvu7:198": "so hi agrapuruṣo mahāmuniḥ |",
    "san-lo-mvu7:199": "so hi niḥśaraṇam uttamaṁ prabhuḥ",
    "san-lo-mvu7:200": "dṛṣṭadarśano hitāya prāṇināṁ ||",
    "san-lo-mvu7:201": "tena skandhā taḍibudbudopamā",
    "san-lo-mvu7:202": "phenapiṇḍakam iva prabhāsvaraṁ |",
    "san-lo-mvu7:203": "deśitā daśabalena jānatā",
    "san-lo-mvu7:204": "yasy’ iyaṁ guṇakathā pravartate ||",
    "san-lo-mvu7:205": "kṛṣṇasarpaśirasannibhās tathā",
    "san-lo-mvu7:206": "kāma agrapuruṣeṇa deśitā |",
    "san-lo-mvu7:207": "śastrarucchaviṣakumbhasannibhā",
    "san-lo-mvu7:208": "yasy’ iyaṁ guṇakathā pravartate ||",
    "san-lo-mvu7:209": "tena dṛṣṭam acalaṁ paraṁ sukhaṁ",
    "san-lo-mvu7:210": "dṛṣṭibhiḥ paramasādhudṛṣṭibhiḥ |",
    "san-lo-mvu7:211": "taṁ amatsaravatā prakāśitaṁ",
    "san-lo-mvu7:212": "saṁvibhāgarucinā yad ad bhutaṁ ||",
    "san-lo-mvu7:213": "udgate dinakare yathā kimi",
    "san-lo-mvu7:214": "niṣprabho bhavati no ca bhrājati |",
    "san-lo-mvu7:215": "udgate jinadivākare tathā",
    "san-lo-mvu7:216": "niṣprabhā paragaṇī asaṁyatā ||",
    "san-lo-mvu7:217": "ṛddhipādabalapāramiṁ gato",
    "san-lo-mvu7:218": "īśvaro jinabalena cakṣumāṁ |",
    "san-lo-mvu7:219": "locanaṁ bhagavatasya paśyatha",
    "san-lo-mvu7:220": "nirvṛto kanakabimbasannibho ||",
    "san-lo-mvu7:221": "dhig bhavāṁ sarada-abhrasannibhā",
    "san-lo-mvu7:222": "vālikānagararūpasannibhā |",
    "san-lo-mvu7:223": "yatra nāma kuśalāna saṁcayo",
    "san-lo-mvu7:224": "nirvṛto paramabuddhisāgaro ||",
    "san-lo-mvu7:225": "hetukāraṇaśatehi nāyako",
    "san-lo-mvu7:226": "nardate puruṣasiṁhanarditaṁ |",
    "san-lo-mvu7:227": "bhavam ananyamaraṇaṁ nirīkṣya",
    "san-lo-mvu7:228": "tasya uktam antaraṁ na vidyate ||",
    "san-lo-mvu7:229": "divyapuṣpavaramaṇḍitaṁ nabhaṁ",
    "san-lo-mvu7:230": "śobhate sugatavarṇabhāṣaṇe |",
    "san-lo-mvu7:231": "divyacandanarasānuvāsitaṁ",
    "san-lo-mvu7:232": "śobhate amṛtagandhikaṁ nabham iti ||",
    "san-lo-mvu7:233": "atha khalv āyuṣmān mahāmaudgalyāyano āyuṣmantaṁ mahākāśyapam āmantrayati || vyavasthāpaya jinaputra vaśibhūtā ye pariṣāyāṁ saṁśayagatāni mānasāni vijāneyur iti ||",
    "san-lo-mvu7:234": "athāniruddhaṁ upāliṁ ca sthaviraṁ ca alakuṇḍalabhaṭṭiyaṁ sundaranandaṁ ca kāśyapa uvāca ||",
    "san-lo-mvu7:235": "avaloketha jinātmajāś cittāni yā pariṣāyāṁ |",
    "san-lo-mvu7:236": "saṁśayaṁ ca paripṛcchatha yasya yatra tathā bhaved iti ||",
    "san-lo-mvu7:237": "sādhū ti te pratiśrutvā jinaśāstraviśāradāḥ |",
    "san-lo-mvu7:238": "paśyanti paracittāni kare vāmalakaṁ yathā ||",
    "san-lo-mvu7:239": "pralambabāhuṁ vaśibhūtaṁ kāśyapo idam abravīt* |",
    "san-lo-mvu7:240": "gṛdhrakūṭasya śikhare nirmiṇe vasudhāṁ laghuṁ ||",
    "san-lo-mvu7:241": "aṣṭādaśa sahasrāṇi pariṣāyāṁ samāgatā |",
    "san-lo-mvu7:242": "yathā sarvābhijāneyā ṛddhiṁ saṁjanayā tathā ||",
    "san-lo-mvu7:243": "vicintacūtaṁ vaśibhūtaṁ kāśyapa idam abravīt* |",
    "san-lo-mvu7:244": "gaṁgodakamayā meghā nirmiṇe gagane laghuṁ ||",
    "san-lo-mvu7:245": "vividhagandhapuṣpāś ca upavāyantu sarvataḥ |",
    "san-lo-mvu7:246": "mānuṣāṇām āmagandhā ca śīghram antarahāpaya ||",
    "san-lo-mvu7:247": "haryakṣaṁ nāma vaśibhūtaṁ kāśyapa idam abravīt* |",
    "san-lo-mvu7:248": "tathā utpādaya śīghraṁ samādhiṁ sugatātmaja |",
    "san-lo-mvu7:249": "yathā gṛhīṇāṁ dravyāṇi na gaccheyuḥ parāṁ gatiṁ ||",
    "san-lo-mvu7:250": "varuṇaṁ nāma vaśibhūtaṁ kāśyapo idam abravīt* |",
    "san-lo-mvu7:251": "aratidaṁśamaśakā manuṣyāṇāṁ nivartaye ||",
    "san-lo-mvu7:252": "ajakarṇaṁ vaśibhūtaṁ kāsyapo idam abravīt* |",
    "san-lo-mvu7:253": "kṣudhāṁ pipāsāṁ vyādhiṁ ca manuṣyāṇāṁ nivartaya ||",
    "san-lo-mvu7:254": "sādhū ti te pratiśrutvā kāśyapasya jinātmajāḥ |",
    "san-lo-mvu7:255": "yathājñaptāni sthānāni yathoktaṁ parijāgriṣu ||",
    "san-lo-mvu7:256": "tataḥ kāśyapasthaviraḥ kātyāyanam uvāca sa |",
    "san-lo-mvu7:257": "samudīraya mahātmanāṁ caritaṁ dharmarājināṁ ||",
    "san-lo-mvu7:258": "evam ukte mahāprājño kātyāyanakulodgataḥ |",
    "san-lo-mvu7:259": "uvāca caryā buddhānāṁ kāśyapasya anupṛcchataḥ ||",
    "san-lo-mvu7:260": "śruyatāṁ bho jinasutā buddhānāṁ sarvadarśināṁ |",
    "san-lo-mvu7:261": "caryā caraṇaśuddhānāṁ yathāvat anupūrvaśaḥ ||",
    "san-lo-mvu7:262": "daśa khalu bho jinaputrā bodhisatvāna bhūmayo |",
    "san-lo-mvu7:263": "+ + + + + + + + + bhavanti katamā daśa ||",
    "san-lo-mvu7:264": "durāroheti prathamā bhūmī samupadiśyate |",
    "san-lo-mvu7:265": "dvitīyā baddhamānā nāma tṛtīyā puṣpamaṇḍitā ||",
    "san-lo-mvu7:266": "caturthī rucirā nāma paṁcamī cittavistarā |",
    "san-lo-mvu7:267": "ṣaṣṭī rūpavatī nāma saptamī durjayā smṛtā ||",
    "san-lo-mvu7:268": "aṣṭamā janmanideśo navamī yauvarājyato |",
    "san-lo-mvu7:269": "daśamī tv abhiṣekāto iti etā daśa bhūmayaḥ ||",
    "san-lo-mvu7:270": "evam ukte tu gāthābhiḥ kāśyapo ’bravi paṇḍitaḥ |",
    "san-lo-mvu7:271": "kātyāyanam ato ’tyarthaṁ vākyam apratimaṁ idaṁ ||",
    "san-lo-mvu7:272": "bhūmīnāṁ pariṇāmāni yathāvat anukīrtaya |",
    "san-lo-mvu7:273": "yathā ca te vivartante saṁsaranto mahāyaśā ||",
    "san-lo-mvu7:274": "yathā cāpi saṁvartante sattvasārāḥ tathā vade |",
    "san-lo-mvu7:275": "yathaivādhyāśayā teṣāṁ bhavanti tāṁ udāhare ||",
    "san-lo-mvu7:276": "yathā ca parikalpenti satvā satvasamanvitā |",
    "san-lo-mvu7:277": "yathā ca denti dānāni tat sarvam anukīrtaye ||",
    "san-lo-mvu7:278": "tathā ca dṛṣṭvā saṁbuddhā bhāṣanto ca manojanaṁ |",
    "san-lo-mvu7:279": "saṁjñotpādaṁ tathā brūhi kāśyapo idam abravīt* ||",
    "san-lo-mvu7:280": "idaṁ te vacanaṁ śrutvā vaśibhūtā upasthitā |",
    "san-lo-mvu7:281": "gauraveṇa mahāsatvā saṁbuddhānāṁ mahātmanāṁ ||",
    "san-lo-mvu7:282": "evam ukte kātyāyano kāśyapam uvāca || na khalu bho jinaputra śakyaṁ bodhisatvānāṁ bhūmīḥ pramātuṁ ettakakalpā vā anantā bhavanti | sarvaṁ saṁsāro bodhisatvānāṁ khaṇḍasaṁjñayā bhūmir iti parikalpitaṁ tena bhūmir iti smṛtā || evam ukte āyuṣmān ānanda āyuṣmantaṁ kātyāyanam uvāca || yadi bho jinaputra ekā bhūmi aprameyā  katham idānīṁ pariśeṣāṇāṁ bhūmīnāṁ grahaṇaṁ bhaviṣyati iti || evam ukte āyuṣmān kātyāyano āyuṣmantam ānandaṁ gāthābhir adhyabhāṣe ||",
    "san-lo-mvu7:283": "kalpo yathā aparimitaḥ prakāśitaḥ",
    "san-lo-mvu7:284": "prajānatā avitathavādinā svayaṁ |",
    "san-lo-mvu7:285": "kalpeṣu ca bhavati bahūsu deśanā",
    "san-lo-mvu7:286": "idaṁ nu bho puruṣavarasya śāsanaṁ ||",
    "san-lo-mvu7:287": "bhūmis tathā aparimitā prajānatā",
    "san-lo-mvu7:288": "prakāśitā svayam anivṛttabuddhinā |",
    "san-lo-mvu7:289": "pravartate tatha pariśeṣabhūmiṣu",
    "san-lo-mvu7:290": "sāmānyasaṁketānāṁ nirūpaṇaṁ ||"
}