{
    "divy6:0": "",
    "divy6:1": "",
    "divy6:2": "",
    "divy6:3": "Divyāvadānam",
    "divy6:4": "",
    "divy6:5": "6. indranāmabrāhmaṇāvadānam",
    "divy6:6": "",
    "divy6:7": "bhagavāñ śrughnāmanuprāptaḥ |",
    "divy6:8": "śrughnāyāmindro nāma brāhmaṇaḥ prativasati |",
    "divy6:9": "sa ca rūpayauvanaśrutamanuprāpto na mamāsti kaścit tulya ityatīva vikatthate |",
    "divy6:10": "bhagavāṁścānyatamasmin pradeśe purastādbhikṣusaṁghasya prajñapta evāsane niṣaṇṇo dharmaṁ deśayati |",
    "divy6:11": "aśrauṣīdindro nāma brāhmaṇah—śramaṇo gautamaḥ śrughnāmanuprāpta iti |",
    "divy6:12": "tasyaitadabhavat—śramaṇo gautamaḥ śrūyate ’bhirūpo darśanīyaḥ prāsādika iti |",
    "divy6:13": "gacchāmi paśyāmi kiṁ mamāntikādabhirūpatara āhosvinneti |",
    "divy6:14": "sa nirgato yāvat paśyati bhagavantaṁ dvātriṁśatā mahāpuruṣalakṣaṇaiḥ samalaṁkṛtamaśītyā cānuvyañjanairvirājitagātraṁ vyāmaprabhālaṁkṛtaṁ sūryasahasarātirekaprabhaṁ jaṅgamamiva ratnaparvataṁ samantato bhadrakam |",
    "divy6:15": "dṛṣṭvā ca punarasyaitadabhavat—kiṁ cāpi śramaṇo gautamo mamāntikādabhirūpataraḥ, noccatara iti |",
    "divy6:16": "sa bhagavato mūrdhānamavalokayitumārabdho yāvanna paśyati |",
    "divy6:17": "sa ūrdhvataraṁ pradeśamārūḍhaḥ |",
    "divy6:18": "tatra bhagavānindraṁ brāhmaṇamāmantrayate—alaṁ brāhmaṇa, khedamāpatsyase |",
    "divy6:19": "yadi sumerumūrdhānamapi abhiruhya tathāgatasya mūrdhānamavalokayasi, tathā sutarāṁ khedamāpatsyase, na ca drakṣyasi |",
    "divy6:20": "api tu na tvayā śrutaṁ sasurāsurajagadanavalokitamūrdhāno buddhā bhagavanta iti? api tu yadīpsasi tathāgatasya śarīrapramāṇaṁ draṣṭum, tava gṛhe ’gnihotrakuṇḍaṁ tasyādhastādgośīrṣacandanamayī yaṣṭirupatiṣṭhate, tāmuddhṛtya māpaya |",
    "divy6:21": "tattathāgatamātāpaitṛkasyāśrayasya pramāṇamiti |",
    "divy6:22": "indro brāhmaṇaḥ saṁlakṣayati—etadasyāścaryaṁ na kadācinmayā śrutam, gacchāmi paśyāmīti |",
    "divy6:23": "tvaritatvaritagato ’gnihotrakuṇḍakasyādhastāt khanitumārabdhaḥ |",
    "divy6:24": "sarvaṁ tathaiva |",
    "divy6:25": "so ’bhiprasannaḥ |",
    "divy6:26": "sa saṁlakṣayati—nūnaṁ śramaṇo gautamaḥ sarvajñaḥ |",
    "divy6:27": "gacchāmi paryupāsitumiti |",
    "divy6:28": "sa prasādajāto yena bhagavāṁstenopasaṁkrāntaḥ |",
    "divy6:29": "upasaṁkramya bhagavatā sārdhaṁ saṁmukhaṁ saṁmodanīṁ saṁrañjanīṁ vividhāṁ kathāṁ vyatisārya ekānte niṣaṇṇaḥ |",
    "divy6:30": "tato bhagavatā āśayānuśayaṁ dhātuṁ prakṛtiṁ ca jñātvā tādṛśī caturāryasatyasamprativedhikī dharmadeśanā kṛtā, yathaindreṇa brāhmaṇena viṁśatiśikharasamudgataṁ satkāyadṛṣṭiśailaṁ jñānavajreṇa bhittvā srotāapattiphalaṁ sākṣātkṛtam |",
    "divy6:31": "sa dṛṣṭasatyaḥ kathayati—atikrānto ’haṁ bhadanta, atikrāntaḥ |",
    "divy6:32": "eṣo ’haṁ bhagavantaṁ śaraṇaṁ gacchāmi dharmaṁ ca bhikṣusaṁghaṁ ca |",
    "divy6:33": "upāsakaṁ ca māṁ dhāraya adyāgreṇa yāvajjīvaṁ prāṇopetaṁ śaraṇaṁ gatam |",
    "divy6:34": "abhiprasanno ’thendro brāhmaṇa utthāyāsanāt ekāṁsamuttarāsaṅgaṁ kṛtvā yena bhagavāṁstenāñjaliṁ praṇamya bhagavantamidamavocat—yadi bhagavānanujānīyāt, ahaṁ gośīrṣacandanamayyā yaṣṭyā mahaṁ prajñapayeyamiti |",
    "divy6:35": "bhagavānāha—gaccha brāhmaṇa anujñātaṁ prajñapayasi |",
    "divy6:36": "tatastena viviktāvakāśe mahatā satkāreṇāsau yaṣṭirucchrāpitā, mahaśca prajñapitaḥ |",
    "divy6:37": "anyairapi brāhmaṇagṛhapatibhiḥ kuśalamadhiṣṭhānāya bhavatviti viditvā kulā baddhā(?) |",
    "divy6:38": "indreṇa brāhmaṇena yaṣṭyā mahaḥ prajñapita iti indramaha indramaha iti saṁjñā saṁvṛttā |",
    "divy6:39": "|",
    "divy6:40": "tatra bhagavānāyuṣmantamānandamāmantrayate—āgamaya ānanda yena toyikā |",
    "divy6:41": "evaṁ bhadanteti āyuṣmānānando bhagavataḥ pratyaśrauṣīt |",
    "divy6:42": "atha bhagavāṁstoyikāmanuprāptaḥ |",
    "divy6:43": "tasmiṁśca pradeśe brāhmaṇo lāṅgalaṁ vāhayati |",
    "divy6:44": "athāsau dadarśa buddhaṁ bhagavantaṁ dvātriṁśatā mahāpuruṣalakṣaṇaih samalaṁkṛtamaśītyā cānuvyañjanairvirājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamamiva ratnaparvataṁ samantato bhadrakam |",
    "divy6:45": "dṛṣṭvā saṁlakṣayati—yadi bhagavantaṁ gautamamupetyābhivādayiṣyāmi, karmaparihāṇirme bhaviṣyatīti |",
    "divy6:46": "atha nipetyābhivādayiṣyāmi, puṇyaparihāṇirbhaviṣyati |",
    "divy6:47": "tat ko ’sau upāyaḥ syāt yena me karmaparihāṇir na syānnāpi puṇyaparihāṇiriti |",
    "divy6:48": "tasya buddhirutpannā—atrastha evābhivādanaṁ karomi |",
    "divy6:49": "evaṁ na karmaparihāṇir na puṇyaparihāṇiriti |",
    "divy6:50": "tena yathāgṛhītayaiva pratodayaṣṭyā tatrasthenaivābhivādanaṁ kṛtam—abhivādaye buddhaṁ bhagavantamiti |",
    "divy6:51": "tatra bhagavānāyuṣmantamānandamāmantrayate—bhavakṣayakaraḥ kṣaṇam |",
    "divy6:52": "eṣa brāhmaṇaḥ |",
    "divy6:53": "sacedasyaivaṁ samyaksampratyayajñānadarśanam ahamanenopakrameṇa vandito bhaveyam, evamanena dvābhyāṁ samyaksambuddhābhyāṁ vandanā kṛtā bhavet |",
    "divy6:54": "tatkasya hetoh? asminnānanda pradeśe kāśyapasya samyaksambuddhasyāvikopito ’sthisaṁghātastiṣṭhati |",
    "divy6:55": "athāyuṣmānānando laghuladhveva caturguṇamuttarāsaṅgaṁ prajñapya bhagavantamidamavocat—niṣīdatu bhagavān prajñapta evāsane |",
    "divy6:56": "evamayaṁ pṛthivīpradeśo dvābhyāṁ samyaksambuddhābhyāṁ paribhukto bhaviṣyati, yacca kāśyapena samyaksambuddhena, yaccaitarhi bhagavatā iti |",
    "divy6:57": "niṣaṇṇo bhagavān prajñapta evāsane |",
    "divy6:58": "niṣadya bhikṣūnāmantrayate sma—icchatha kālaḥ, etasya sugata samayaḥ, yaṁ bhagavān bhikṣūṇāṁ kāśyapasya samyaksambuddhasyāvikopitaṁ śarīrasaṁghātamupadarśayet |",
    "divy6:59": "dṛṣṭvā bhikṣavaścittamabhiprasādayiṣyanti |",
    "divy6:60": "tato bhagavatā laukikaṁ cittamutpāditam |",
    "divy6:61": "dharmatā khalu yasmin samaye buddhā bhagavanto laukikaṁ cittamutpādayanti, tasmin samaye kuntapipīlikā api prāṇino bhagavataścetasā cittamājānanti |",
    "divy6:62": "nāgāḥ saṁlakṣayanti—kiṁ kāraṇaṁ bhagavatā laukikacittamutpāditamiti? paśyanti—kāśyapasya samyaksambuddhasya śarīrasaṁghātamavikopitaṁ draṣṭukāma iti |",
    "divy6:63": "tatastaiḥ kāśyapasya samyaksambuddhasyāvikopitaśarīrasaṁghāta ucchrāpitaḥ |",
    "divy6:64": "tatra bhagavān bhikṣūnāmantrayate sma—udgṛhṇīta bhikṣavo nimittam |",
    "divy6:65": "antardhāsyati |",
    "divy6:66": "antarhitaḥ |",
    "divy6:67": "|",
    "divy6:68": "rājñā prasenajitā śrutaṁ bhagavatā śrāvakāṇāṁ darśanāyāvikopitaṁ kāśyapasya samyaksambuddhasya śarīrasaṁghātaṁ samucchritamiti |",
    "divy6:69": "śrutvā ca punaḥ kutūhalajātaḥ sahāntaḥpureṇa kumārairamātyairbhaṭabalāgrair naigamajānapadaiśca draṣṭuṁ saṁprasthitaḥ |",
    "divy6:70": "evaṁ virūḍhakaḥ, anāthapiṇḍado gṛhapatiḥ, ṛṣidattaḥ purāṇasthapitaḥ, viśākhā mṛgāramātā, anekāni ca prāṇiśatasahasrāṇi kutūhalajātāni draṣṭuṁ saṁprasthitāni pūrvakaiśca kuśalamūlaiḥ saṁcodyamānāni |",
    "divy6:71": "yāvadasau anatarhitaḥ |",
    "divy6:72": "taiḥ śrutam—anatarhito ’sau bhagavataḥ kāśyapasya samyaksambuddhasya śarīrasaṁghāturavikopita iti |",
    "divy6:73": "śrutvā ca punasteṣāṁ duḥkhadaurmanasyamutpannam—vṛthā asmākamāgamanaṁ jātamiti |",
    "divy6:74": "athānyatamena copāsakena sa pradeśaḥ pradakṣiṇīkṛtaḥ |",
    "divy6:75": "evaṁ ca cetasā cittamabhisaṁskṛtam—asmānme padāvihārāt kiyat puṇyaṁ bhaviṣyatīti |",
    "divy6:76": "atha bhagavāṁstasya mahājanakāyasyāvipratisārasaṁjananārthaṁ tasya copāsakasya cetasā cittamājñāya gāthāṁ bhāṣate— śataṁsahasrāṇi suvarṇaniṣkā jāmbūnadā nāsya samā bhavanti |",
    "divy6:77": "yo buddhacaityeṣu prasannacittaḥ padāvihāraṁ prakaroti vidvān (1)|",
    "divy6:78": "anyatamena upāsakena tasmin pradeśe mṛttikāpiṇḍo dattaḥ |",
    "divy6:79": "evaṁ ca cittamabhisaṁskṛtam—padāvihārasya tāvadiyat puṇyamākhyātaṁ bhagavatā anyatra |",
    "divy6:80": "mṛttikāpiṇḍasya kiyat puṇyaṁ bhaviṣyatīti? atha bhagavāṁstasyāpi cetasā cittamājñāya bhāṣate— śataṁsahasrāṇi suvarṇaniṣkā jāmbūnadā nāsya samā bhavanti |",
    "divy6:81": "yo buddhacaityeṣu prasannacitta āropayenmṛttikapiṇḍamekam (2)|",
    "divy6:82": "tataḥ śrutvā anekaiḥ prāṇiśatasahasrairmṛttikāpiṇḍasamāropaṇaṁ kṛtam |",
    "divy6:83": "aparaistatra muktapuṣpāṇyavakṣiptāni, evaṁ ca cittamabhisaṁskṛtam—padāvihārasya mṛttikāpiṇḍasya ceyat puṇyamuktaṁ bhagavatā, asmākaṁ tu muktapuṣpāṇāṁ kiyat puṇyaṁ bhaviṣyatīti? atha bhagavāṁsteṣāmapi cetasā cittamājñāya gāthāṁ bhāṣate— śataṁsahasrāṇi suvarṇaniṣkā jāmbūnadā nāsya samā bhavanti |",
    "divy6:84": "yo buddhacaityeṣu prasannacittah āropayenmuktasupuṣparāśim (3)|",
    "divy6:85": "aparaistatra mālāvihāraḥ kṛtaḥ, cittaṁ cābhisaṁskṛtam—muktapuṣpāṇāṁ bhagavatā iyat puṇyamuktam |",
    "divy6:86": "asmākaṁ mālāvihārasya kiyatpuṇyaṁ bhaviṣyatīti? atha bhagavāṁsteṣāmapi cetasā cittamājñāya gāthāṁ bhāṣate— śataṁsahasrāṇi suvarṇavāhā jāmbūnadā nāsya samā bhavanti |",
    "divy6:87": "yo buddhacaityeṣu prasannacitto mālāvihāraṁ prakaroti vidvān (4)|",
    "divy6:88": "aparaistatra pradīpamālā dattā, cittaṁ cābhisaṁskṛtam—mālāvihārasya bhagavatā iyat puṇyamuktam |",
    "divy6:89": "asmākaṁ pradīpadānasya kiyatpuṇyaṁ bhaviṣyatīti? atha bhagavāṁsteṣāmapi cetasā cittamājñāya gāthāṁ bhāṣate— śataṁsahasrāṇi suvarṇakoṭyo jāmbūnadā nāsya samā bhavanti |",
    "divy6:90": "yo buddhacaityeṣu prasannacittaḥ pradīpadānaṁ prakaroti vidvān (5)|",
    "divy6:91": "aparaistatra gandhābhiṣeko dattaḥ |",
    "divy6:92": "evaṁ cetasā cittamabhisaṁskṛtam—pradīpasya bhagavatā iyat puṇyamuktam |",
    "divy6:93": "asmākaṁ gandhābhiṣekasya kiyatpuṇyaṁ bhaviṣyatīti? atha bhagavāṁsteṣāmapi cetasā cittamājñāya gāthāṁ bhāṣate— śataṁsahasrāṇi suvarṇarāśayo jāmbūnadā nāsya samā bhavanti |",
    "divy6:94": "yo buddhacaityeṣu prasannacitto gandhābhiṣekaṁ prakaroti vidvān (6)|",
    "divy6:95": "aparaistatra cchatradhvajapatākāropaṇaṁ kṛtam |",
    "divy6:96": "evaṁ ca … cetasā cittamājñāya gāthāṁ bhāṣate— tiṣṭhantaṁ pūjayedyañca yañcāpi parinirvṛtam |",
    "divy6:97": "samaṁ cittaṁ prasādyeha nāsti puṇyaviśeṣatā (7)|",
    "divy6:98": "evaṁ hyacintiyā buddhā buddhadharmā^pyacintiyā |",
    "divy6:99": "acintiye prasannānāṁ vipāko ’pi acintiyaḥ (8)|",
    "divy6:100": "teṣāmacintiyānāmapratihatadharmacakravartinām |",
    "divy6:101": "samyaksambuddhānāṁ nālaṁ guṇapāramadhigantum (9)|",
    "divy6:102": "iti |",
    "divy6:103": "|",
    "divy6:104": "tato bhagavatā tasya mahājanakāyasya tathāvidhā dharmadeśanā kṛtā, yāṁ śrutvā anekaiḥ prāṇiśatasahasrairmahān viśeṣo ’dhigataḥ |",
    "divy6:105": "kaiścicchrāvakabodhau cittānyutpāditāni, kaiścit pratyekabodhau, kaiścidanuttarāyāṁ samyaksambodhau, kaiścinmūrdhāgatāni, kaiścinmūrdhānaḥ, kaiściduṣṇagatānyāsāditāni, kaiścit satyānulomāḥ kṣāntayaḥ, kaiścitsrotāapattiphalaṁ sākṣātkṛtam, kaiścit sakṛdāgamiphalam, kaiścit sarvakleśaprahāṇādarhattvaṁ sākṣātkṛtam |",
    "divy6:106": "yadbhūyasā buddhaniṁnā dharmapravaṇāḥ saṁghaprāgbhārā vyavasthāpitāḥ |",
    "divy6:107": "|",
    "divy6:108": "atha anāthapiṇḍado gṛhapatirbhagavantamidamavocat—yadi bhagavānanujānīyāt, atra mahaṁ prajñāyeyam |",
    "divy6:109": "anujānāmi gṛhapate, prajñāpayitavyam |",
    "divy6:110": "tato ’nāthapiṇḍadena gṛhapatinā mahaḥ prajñāpitaḥ |",
    "divy6:111": "toyikāmaha iti saṁjñā saṁvṛttā |",
    "divy6:112": "|",
    "divy6:113": "idamavocadbhagavān |",
    "divy6:114": "āttamanasas te bhikṣavo bhagavato bhāṣitamabhyanandan |",
    "divy6:115": "|",
    "divy6:116": "iti śrīdivyāvadāne indranāmabrāhmaṇāvadānaṁ ṣaṣṭham |",
    "divy6:117": "|"
}