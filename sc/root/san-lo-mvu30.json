{
    "san-lo-mvu30:0": "Mahāvastu",
    "san-lo-mvu30:1": "30. The Story of Mālinī",
    "san-lo-mvu30:2": "buddhānām anutpāde pratyekabuddhā loke utpadyanti || tūṣṇīkaśobhanā mahānubhāvā ekacarā khaḍgaviṣāṇakalpā ekam ātmānaṁ damenti parinirvāyanti || aparo dāni pratyekabuddho kāśibhūmiṣu pūrvāhṇe grāmaṁ piṇḍāya praviśati prāsādikena abhikrāntapratikrāntena ālokitavilokitena saṁmiñjitaprasāritena saṁghaṭīpātracīvaradhāraṇena nāgo viya kāritakāraṇo antargatehi indrayehi abahirgatena mānasena sthitena dharmatāprāptena yugamātraṁ prekṣamāṇaḥ || grāmiko ca grāmato araṇyaṁ nirdhāvati karmāntaṁ pratyavekṣaṇāye prāsādiko abhiprasannadevamanuṣyo || pratyekabuddho taṁ grāmaṁ sāvadānaṁ piṇḍāya caritvā yathādhautena pātreṇa tataḥ grāmāto nirdhāvati || prāyonnakālo vartati na ca kenacid bhikṣā dinnā || grāmiko karmāntā pratyavekṣayitvā punar grāmaṁ praviśati paśyati ca naṁ pratyekabuddhaṁ grāmato nirdhāvantaṁ || tasya bhavati || prāyonnakālo vartati || jānāmi tāvaṁ kiṁ imena pravrajitena bhaikṣaṁ labdham iti || grāmikaḥ pratyekabuddham upasaṁkramya pṛcchati || ārya labdhaṁ bhaikṣaṁ ti || pratyekabuddho tūṣṇīkaśobhano tucchakaṁ pātraṁ grāmikasya darśayati || grāmiko pratyekabuddhasya tucchakaṁ pātraṁ dṛṣṭvā nam āha || yāvad asaṁvibhāgaśīlo jano yatra nāma evarūpo dakṣiṇīyo evaṁ mahantāto grāmāto yathādhautena pātreṇa nirdhāvati || ime kiṁ uddīpayaṁ paribhuṁjanti || so āha || bhagavaṁ āgaccha ahaṁ te āhāraṁ dāsyāmi || so taṁ pratyekabuddhaṁ gṛhītvā taṁ grāmaṁ praviṣṭo || so catuḥmahāpathe sthitvā avidhāvidhā ti krandati || avasthitagrāmikasya avidhāvidhan ti śabdaṁ śrutvā sastrīmanuṣyo grāmo sannipatitaḥ || grāmikasya  upasaṁkramitvā pṛcchanti || kiṁ kṣemaṁ kiṁ avidhāvidhaṁ ti krandasi || grāmika āha || krandāmi yenaite na saṁvibhāgaratā na saṁvibhāgaśīlāḥ yatra nāma evaṁ mahantāto grāmāto eko bhikṣu yathādhautena pātreṇa nirdhāvati || te dāni grāme mahallakā tasya grāmikasya śrutvā taṁ pratyekabuddhaṁ satkartavyaṁ manyensu || grāmikena pratyekabuddhaṁ gṛhaṁ praveśetvā āhāreṇa pratimānetvā yāvajjīvam upanimantrito || aham āryasya nimantremi yāvajjīvaṁ sarvasukhopadhānena || svayaṁdhītā saṁveditā || evan tuvaṁ āryaṁ taṁ divasam āhāreṇa upasthihisi || dārikā prītā tuṣṭā saṁvṛttā || śobhanaṁ me kalyāṇaṁ karma sevitaṁ || sā dāni taṁ pratyekabuddhaṁ divasam āhāreṇa upasthihati prāsādikābhiprasannadevamanuṣyā || pratyekabuddho parijñātabhojano sarvāśuciparikṣīṇo mahābhāgo || tasya dāni grāmikasya dhītus tāṁ pratyekabuddhasya īryāṁ paśyitvā udāraṁ pasādaṁ jātaṁ || tathā anye pi janā prasannā || so dāni pratyekabuddho tasya grāmikasya prasādena tatraiva grāmakṣetre anupādāya parinirvṛto || tato grāmikena taṁ pratyekabuddhaṁ dhyāyetvā stūpaṁ kṛtaṁ na cātikhuḍḍākaṁ na cātimahantaṁ sudhāmṛttikālepanaṁ || sā dāni grāmikasya dhītā taṁ stūpaṁ daivasikaṁ kāṁsyapātreṇa pūjeti gandhena mālyena ca dhūpena ca || paścāt tato stūpāto taṁ nānāprakāraṁ mālyaṁ vātena apakarṣīyate || tāye dāni taṁ mālyaṁ saṁkaḍḍitvā ceṭīhi sārdhaṁ dīrghamālāguḍikā nicitopacitā nānāpuṣpāṇāṁ || tatra tāye mālāye taṁ pratyekabuddhasya stūpaṁ sarvaṁ pariveṭhitaṁ || tasyā tāṁ mālāṁ tahiṁ stūpe sthitāṁ ca mālā ca sarvā rūpeṇa ca tejena ca abhibhavitvā tiṣṭhantīṁ deveṣu divyam āyuḥpramāṇaṁ kṣapetvā śobhantīṁ dṛṣṭvā ati-r-iva cittaprasādam utpannaṁ || sā dāni prasannacittā praṇidhānam  utpādeti || yādṛśeṣā mālā atra stūpe śobhati etādṛśā me mālā mūrdhni prādurbhaveyā yatra yatra upapadyeyaṁ ||",
    "san-lo-mvu30:3": "sā dāni taṁ kalyāṇaṁ karmaṁ kṛtvā tatra cyavitvā deveṣūpapannā ratanamālāye ābaddhā tasyā tahiṁ upapannāye apsarasāṁ śatasahasraṁ parivāresi ||",
    "san-lo-mvu30:4": "tato pi cyutā vārāṇasīyaṁ kṛkisya rājño agramahiṣīye kukṣismiṁ upapannā || navānāṁ vā daśānāṁ vā māsānām atyayena devīye dārikā prajātā prāsādikā darśanīyā ratanamālāye ābaddhā || tasyā mālinīti nāmaṁ kṛtaṁ || rājño kṛkisya priyā manāpā tathā sarvasya parijanasya sammatā sarvasyādhiṣṭhānasya yāvat kṛtapuṇyā dārikā ||",
    "san-lo-mvu30:5": "pratiyekabuddho grāmaṁ piṇḍāya upasaṁkrame |",
    "san-lo-mvu30:6": "yathādhautena pātreṇa tato grāmāto niṣkramet* ||",
    "san-lo-mvu30:7": "tam enaṁ grāmiko dṛṣṭvā saṁbuddham idam abravīt* |",
    "san-lo-mvu30:8": "kiñci arogo bhagavāṁ labhyate piṇḍayāpanaṁ ||",
    "san-lo-mvu30:9": "tato ’sya bhagavan pātraṁ grāmikasya praṇāmaye |",
    "san-lo-mvu30:10": "na cātra adarśī bhikṣāṁ daurmanasyaṁ grāmikasya ’bhūt* ||",
    "san-lo-mvu30:11": "andhabhūto ayaṁ loko mithyādṛṣṭihato sadā |",
    "san-lo-mvu30:12": "etādṛśaṁ dakṣiṇīyaṁ na pūjenti yathārahaṁ ||",
    "san-lo-mvu30:13": "grāmāntaṁ upasaṁkramya sthihitvāna catuṣpathe |",
    "san-lo-mvu30:14": "avidhāvidhaṁ ti krandati tato sannipate janāḥ ||",
    "san-lo-mvu30:15": "mahājano samāgatvā istriyo puruṣā pi ca |",
    "san-lo-mvu30:16": "grāmikaṁ upasaṁkramya kiṁ karoma avidhāvidhaṁ ti ||",
    "san-lo-mvu30:17": "grāmiko āha ||",
    "san-lo-mvu30:18": "yaṁ nūnaṁ koṭi yuṣmākaṁ na saṁvibhāgarato jano |",
    "san-lo-mvu30:19": "eṣo hi etasmiṁ grāmasmiṁ eko bhikṣu vihanyati ||",
    "san-lo-mvu30:20": "grāmikasya vacanaṁ śrutvā sarvo grāmo sa-istriyo |",
    "san-lo-mvu30:21": "sārāyaṇīyaṁ karensu saṁbuddhasya punaḥ punaḥ ||",
    "san-lo-mvu30:22": "tam enaṁ grāmiko vaca sabhāryāko saputrako |",
    "san-lo-mvu30:23": "sarvasukhavihāreṇa nimantremi tathāgataṁ ||",
    "san-lo-mvu30:24": "grāmikasya svakā dhītā śucivastrā suvāsanā |",
    "san-lo-mvu30:25": "ācāraguṇasampannā upasthīya tathāgataṁ ||",
    "san-lo-mvu30:26": "grāmikasya prasādena tasmiṁ grāmasmiṁ suvrato |",
    "san-lo-mvu30:27": "saṁbuddho parinirvāyi ṛṣi kṣīṇapunarbhavaḥ ||",
    "san-lo-mvu30:28": "taṁ nirvṛtaṁ dhyāyetvāna stūpaṁ kāresi grāmiko |",
    "san-lo-mvu30:29": "nṛtyavāditagītena pūjāṁ kāresi maharṣiṇo ||",
    "san-lo-mvu30:30": "samāsādya sitaṁ puṣpaṁ vātena apakarṣitaṁ |",
    "san-lo-mvu30:31": "ekādhyaṁ saṁharitvāna dīrghamālāṁ vagūhayet* ||",
    "san-lo-mvu30:32": "sā yādṛśī tatraiva mahyaṁ mālā citrā upaniśritā |",
    "san-lo-mvu30:33": "etādṛśī me śirasi bhotu mālā yathā ayaṁ ||",
    "san-lo-mvu30:34": "yatra yatropapadyehaṁ tatra m’ etaṁ samṛdhyatu ||",
    "san-lo-mvu30:35": "sā taṁ karmaṁ karitvāna kalyāṇaṁ buddhavarṇitaṁ |",
    "san-lo-mvu30:36": "trāyastriṁśeṣu deveṣu upapadyi ’tha apsarā ||",
    "san-lo-mvu30:37": "apsarāśatasahasraṁ ca puraskṛtvāna tāṁ sthitā |",
    "san-lo-mvu30:38": "tāsāṁ sā pravarā śreṣṭhā nārī sarvāṅgaśobhanā ||",
    "san-lo-mvu30:39": "tato tāsāṁ cyavitvāna devakanyā maharddhikā |",
    "san-lo-mvu30:40": "rājño kṛkisya bhāryāya kukṣismiṁ upapadyi ’tha ||",
    "san-lo-mvu30:41": "nirgate dvādaśamāse rājabhāryā prajāyata |",
    "san-lo-mvu30:42": "mālinīṁ nāma nāmena nārīṁ sarvaṅgaśobhanāṁ ||",
    "san-lo-mvu30:43": "+ + + + + + ativarṇā atirūpavatī abhūt* |",
    "san-lo-mvu30:44": "śreṣṭhā ca rājakanyānāṁ dhītā sā kāśirājino ||",
    "san-lo-mvu30:45": "ācāraguṇasampannā śucivastrā suvāsanā |",
    "san-lo-mvu30:46": "rājño kṛkisya antike tiṣṭhate prāṁjalīkṛtā ||",
    "san-lo-mvu30:47": "tam enam avadad rājā tiṣṭhantīṁ prāṁjalīkṛtāṁ |",
    "san-lo-mvu30:48": "brāhmaṇāṁ me tuvaṁ bhadre bhojāpehi atandritā ||",
    "san-lo-mvu30:49": "pituḥ sā vacanaṁ śrutvā brāhmaṇānām anūnakāṁ |",
    "san-lo-mvu30:50": "viṁśatsahasrāṁ bhojeti sarvakāmehi mālinī ||",
    "san-lo-mvu30:51": "tam enaṁ brāhmaṇā dṛśya mālinīm apsaropamāṁ |",
    "san-lo-mvu30:52": "rāgagrasitacittāś ca ullapanti punar punaḥ ||",
    "san-lo-mvu30:53": "uddhatāṁ unnatāṁ dṛṣṭvā capalāṁ prākaṭendriyāṁ |",
    "san-lo-mvu30:54": "mālinī saṁvicinteti na ime dakṣiṇārahā ||",
    "san-lo-mvu30:55": "sā āruhitvā prāsādaṁ samantena vilokaye |",
    "san-lo-mvu30:56": "adarśī bhagavato siṣyaṁ saṁbuddhasya śirīmato ||",
    "san-lo-mvu30:57": "sā prāsādavaragatā kāśikavaracandanena āliptā |",
    "san-lo-mvu30:58": "rājño kṛkisya dhītā sarvā diśatā viloketi ||",
    "san-lo-mvu30:59": "sā addaśāsi + + + prāsādiken’ iṁjitena praviśantāṁ |",
    "san-lo-mvu30:60": "buddhasya śrāvakān bāhitapāpāṁ antimaśarīrāṁ ||",
    "san-lo-mvu30:61": "sā dāsīṁ preṣeti eteṣāṁ ṛṣīṇāṁ vandanaṁ bruhi |",
    "san-lo-mvu30:62": "vanditvā ca bhaṇāhi praviśatha bhadanta niṣīdātha ||",
    "san-lo-mvu30:63": "sā dāsī upagamya pādāṁ vanditvā bhāvitātmanāṁ |",
    "san-lo-mvu30:64": "prāñjalikṛtā avocat praviśatha bhadanta niṣīdātha ||",
    "san-lo-mvu30:65": "rāgā upātivṛttā viśāradā agrapaṇḍitā loke |",
    "san-lo-mvu30:66": "buddhasya śrāvakā bāhitapāpā antimaśarīrāḥ ||",
    "san-lo-mvu30:67": "taṁ pāṇḍaraṁ ca sukṛtaṁ sutoraṇaṁ khaḍga-asiguptaṁ |",
    "san-lo-mvu30:68": "praviśensuḥ antaḥpuraṁ rājño dhītuḥ manāpāye ||",
    "san-lo-mvu30:69": "kāśikapratyāstaraṇaṁ suvicitrakalāpakaṁ maṇivicitraṁ |",
    "san-lo-mvu30:70": "vicitrapuṣpāvakīrṇaṁ prajñaptaṁ āsanaṁ āsi ||",
    "san-lo-mvu30:71": "padmam iva śubhābhāsaṁ jaleruhaṁ yatha jale anupaliptaṁ |",
    "san-lo-mvu30:72": "tatha anupaliptacittā tatra niṣīde vigatamohā ||",
    "san-lo-mvu30:73": "śālīnāmodanavidhim akālakam anekavyaṁjanam upetaṁ |",
    "san-lo-mvu30:74": "svahastam upanāmayate yathā bhadantāna abhiroce ||",
    "san-lo-mvu30:75": "te bhikṣū avacensuḥ śāstā mo agrapaṇḍito loke |",
    "san-lo-mvu30:76": "tasyā prathamaṁ bhaktaṁ so bhuṁjaye va mahāvīro ||",
    "san-lo-mvu30:77": "buddho ti sruṇitva ghoṣaṁ loke kutūhalaṁ aśrutapūrvaṁ |",
    "san-lo-mvu30:78": "adhikataraṁ sā prasīde imehi kila so viśiṣṭataro ||",
    "san-lo-mvu30:79": "sā mālinī avoca bhuñjitvā śāstuno haratha bhaktaṁ |",
    "san-lo-mvu30:80": "abhivādanaṁ ca brutha mama vacanāto lokanāthasya ||",
    "san-lo-mvu30:81": "adhivāse bhaktaṁ bhagavāṁ suvetanā sārdhaṁ bhikṣusaṁghena |",
    "san-lo-mvu30:82": "antaḥpurasya madhye rājño dhītuḥ manāpāya ||",
    "san-lo-mvu30:83": "te dāni bhagavato kāśyapasya agraśrāvakā tiṣyo ca bhāradvājo mālinīye bhaktaṁ paribhuṁjitvā bhagavato kāśyapasya bhaktam ādāya ṛṣivadanaṁ nirdhāvitā || bhagavato kāśyapasya piṇḍapātram upanāmetvā mālinīye vacanena bhagavantaṁ kāśyapaṁ vandanaṁ vadensu || kṛkisya bhagavaṁ kāśirājño dhītā bhagavato vandanaṁ pṛcchati saśrāvakasaṁghasya śuvedāni ca bhaktena nimantreti sārdhaṁ bhikṣusaṁghena rājño kṛkisya antaḥpure tasyā bhagavāṁ adhivāsetu anukampām upādāya || bhagavatā kāśyapena vaineyavaśena adhivāsitaṁ || ye tehi mahāśrāvakehi sārdhaṁ puruṣā gatā bhagavato kāśyapasya ovādam ādāya tehi gatvā mālinīye niveditaṁ || adhivāsitaṁ tena bhagavatā kāśyapena śuvedāni bhaktaṁ sārdhaṁ bhikṣusaṁghena || mālinīye teṣāṁ puruṣāṇāṁ śrutvā tām eva rātriṁ prabhūtaṁ khādanīyaṁ bhojanīyaṁ pratijāgaritvā bhagavato kāśyapasya kālam ārocāpitaṁ || bhagavāṁ kālajño velājño samayajño pudgalajño pudgalaparāparajño || kālyam eva nivāsayitvā pātracīvaram ādāya yena cārikāvikālo saṁprāpto sāyaṁ māgadhe prātarāśe vartamāne sārdhaṁ viṁśatīhi bhikṣusahasrehi vārāṇasiṁ nagaraṁ praviśet* || haṁsapraḍīnakam iva buddhā bhagavanto nagaraṁ praviśanti || dakṣiṇapārśve tiṣyo mahāśrāvako || vāme pārśve bhāradvājo mahāśrāvakaḥ || teṣāṁ pṛṣṭhato catvāro mahāśrāvakā caturṇāṁ aṣṭa aṣṭānāṁ ṣoḍaśa ṣoḍaśānāṁ dvātriṁśa dvātriṁśatānāṁ catuṣaṣṭi || evaṁ bhagavāṁ viṁśatīhi bhikṣusahasrehi puraskṛto  rājño kṛkisya antaḥpuraṁ praviśati || bhagavato nagaraṁ praviśantasya onatā bhūmir unnamati samaṁ bhūmitalaṁ jātaṁ saṁsthāti || aśucipāṣāṇaśarkarakaṭhallā bhūmiṁ praviśanti muktapuṣpāvakīrṇā mahī saṁsthāti || puṣpopagā vṛkṣā puṣpanti phalopagā vṛkṣā phalanti | ye tatra mārge vāmadakṣiṇena vāpīyo vā puṣkariṇīyo vā śītalasya vārisya bharitā bhavanti utpalapadumakumudapuṇḍarīkanalinīsaugandhikāpracchannā | udupānamukhā toyaṁ prasyandati | aśvā hīṣyanti ṛṣabhā nardanti hastikuṁjarā nardanaṁ muṁcanti || samanantaraṁ indrakīlaṁ pādena cokramati sarvaṁ ca nagaraṁ prakampati | andhā ālokenti badhirāḥ śabdaṁ śṛṇvanti unmattakāḥ smṛtiṁ pratilabhante vyādhitā vyādhito muṁcanti gurviṇīyo arogāḥ prasūyanti nagnānāṁ cailāḥ prādurbhavanti bandhanabaddhānāṁ bandhanāni sphuṭanti peḍākaraṇḍāvṛtāni ratanāni saṁghaṭṭanti bhājanāni raṇanti | ye bhavanti nagare parivādinīyo vallakīyo veṇuvīṇāmṛdaṁgabherīpaṇavā asaṁkhatāny api aghaṭṭitāni saṁpravādyanti | śukasārikakokilahaṁsamayūrāḥ svakasvakāni rutāni muṁcanti || caturaṅgulena ca bhūmiṁ asaṁspṛśanto gacchati dharaṇitale ca padacakrāṇi prādurbhavanti sahasrārāṇi sanābhikāni sarvākāraparipūrṇāni antarīkṣe ca devā divyāni tūryasahasrāṇi pravādayanti divyāni puṣpavarṣāṇi pravarṣanti || bhagavāṁ kāśyapo saśrāvakasaṁgho edṛśāye vidhīye edṛśāye vibhūṣāye edṛśena samudayena edṛśāye ṛddhīye edṛśena vibhavena devamanuṣyehi satkriyanto saśrāvakasaṁgho rājño kṛkisya antaḥpuraṁ praviṣṭo || bhagavāṁ mālinīye saśrāvakasaṁgho tahiṁ abhyantarime catuḥśāle mahāsatkāreṇa pariviṣṭo prabhūtena praṇītena svādanīyena bhojanīyena ṛjurasena agrarasena  avigatarasena pratyagrarasena || bhagavāṁ bhuktāvī saśrāvakasaṁgho dhautahasto apanītapātro mālinīṁ dharmayā kathayā saṁdarśayitvā samādāpayitvā samuttejayitvā saṁpraharṣayitvotthāyāsanāto prakrame ||",
    "san-lo-mvu30:84": "yāni tāni kṛkisya kāśirājño viṁśati brāhmaṇasahasrāṇi nityabhojikā te kupitā yaṁ mālinīye bhagavāṁ kāśyapo saśrāvakasaṁgho rājakule pariviṣṭo mahatā satkāreṇa mahatā sanmānena || tehi sarvā brāhmaṇapariṣā sannipātitā anekāni brāhmaṇasahasrāṇi || tena kālena tena samayena brāhmaṇākrāntā pṛthivī bhavati || saṁnipatitā mālinīṁ ghātetukāmā || eṣā yeva atra rājakule brāhmaṇānāṁ kaṇṭako utpanno || kṛkiś ca rājā brāhmaṇeṣu abhiprasanno tasya viṁśa brāhmaṇasahasrā daivasikaṁ bhuṁjanti eṣā ca pitṛṇā brāhmaṇānāṁ niyojitā etāni brāhmaṇāni daivasikaṁ bhojehīti etāye brāhmaṇānāṁ avamanyitvā śramaṇā rājakule praveśitā eṣāṁ ca edṛśo pūjāsatkāro kṛto || sā eṣā yat taṁ brāhmaṇānāṁ upajīvyaṁ rājakulāto pūjāsatkārārthaṁ śramaṇānāṁ pariṇāmeti mānayantīti || tehi brāhmaṇehi eṣo vyavasāyo kṛto mālinī māretavyā || kṛkī ca kāśirājā janapadaṁ pratyavekṣako va gato || tehi brāhmaṇehi kṛkisya rājño dūto preṣito || edṛśaṁ mālinīye brāhmaṇānāṁ mūle abahumānam utpannaṁ | kāśyapasya saśrāvakasaṁghasya rājakulaṁ praveśitvā edṛśo ca pūjāsatkāro kṛto brāhmaṇānāṁ darśanaṁ pi na deti || yathā mahārājena saṁdiṣṭaṁ tathā na karoti || yan tu brāhmanānāṁ rājakule nityakaṁ viṁśatīnāṁ brāhmaṇasahasrāṇāṁ taṁ pi na vartati || mālinī brāhmaṇānāṁ darśanaṁ pi na deti || rājā śrutamātreṇaiva janapadātto  vārāṇasim āgato paśyati anekāṁ brāhmaṇānāṁ sahasriyo samāgatāni || so yena brāhmaṇās tenaiva gato || brāhmaṇā pi rājño pratyudgatā jayena vardhāpayitvā etāṁ prakṛtiṁ mālinīye taṁ sarvaṁ kṛkisya rājño nivedenti || mahārāja eṣā mālinī brāhmaṇānāṁ kaṇṭako utpannā na śakyaṁ brāhmaṇehi rājño nityakaṁ pratīcchituṁ yāvan na mālinī ghātitā || eṣa samagrāye brāhmaṇaparṣāye niścayo utpanno || rājā pi brāhmaṇyo | eṣā brāhmaṇapariṣāya kriyā anuparivartitavyā || yadi te brāhmaṇyaṁ aparityaktaṁ mālinīṁ parityajāhi | atha te mālinī aparityaktā nāsti te brāhmaṇyaṁ || brāhmaṇapariṣāyā kriyām anuparivartantasya tasya rājño etad abhūṣi || imā brāhmaṇākrāntā pṛthivī bahubrāhmaṇyā | yadi mālinīṁ na parityajiṣyāmi ḍimbaṁ bhaviṣyati | naivaṁ mālinī bhaviṣyati naivam ahaṁ ||",
    "san-lo-mvu30:85": "tyajed ekaṁ kulasyārthaṁ grāmārthaṁ tu kulaṁ tyajet* |",
    "san-lo-mvu30:86": "grāmaṁ janapadasyārthaṁ ātmārthaṁ pṛthivīṁ tyaje ||",
    "san-lo-mvu30:87": "te dāni kāśirājñā mālinī parityaktā || yathā brāhmaṇapariṣāye abhiprāyam tathā bhavatu || te dāni brāhmaṇā āhansu || yadi parityaktā mālinī āṇāpiyatu rājñā || tato tena bāhire nagarāto brāhmaṇānāṁ mūle sthitakena dūto preṣito || āgacchatha mālinīm ānetha tti || rājavacanena dūto rājakulam anuprāptaḥ || āgaccha mālinī parityaktāsi pitari brāhmaṇānāṁ | brāhmaṇehi jīvitād vyaparopyasi || mālinīye mātaraṁ āgatvā ārāvo mukto sarveṇa ca antaḥpureṇa || nagare sarvajano tena ārāvaśabdena utkaṇṭhito ākulībhūto || mahaṁ āsi rodanaṁ ||",
    "san-lo-mvu30:88": "mālinī vārāṇasīto dūtena niṣkāsyati pituḥ sakāśaṁ || sā dāni dūtehi niṣkāsītā pituḥ allīpitā || iyaṁ mahārāja mālinī || rājñā aśrukaṇṭhena rudanmukhena mahato janakāyasya mālinī brāhmaṇānāṁ dattā parityaktā pitare || sā dāni mālinī yatra kāle pitari parityaktā brāhmaṇānām ājñākṛtā || tataḥ mālinī prāṁjalīkṛtā brāhmaṇapariṣāye praṇipatitvā || icchāmi ekāṁ prajñaptiṁ brāhmaṇapariṣā yadi pramāṇan ti || te āhansu || jalpa yā te vijñapti || āha || ahaṁ pitari brāhmaṇānāṁ parityaktā yuṣmākaṁ ahaṁ vaśagatā || brāhmaṇapariṣāye evam eva niścayo mālinī māretavyā || tad icchāmi brāhmaṇapariṣāyam eva sakāśāto saptāhaṁ jīvituṁ dānaṁ dāsyāmi puṇyaṁ ca kariṣyāmi || ahaṁ ca brāhmaṇānāṁ kṛtopasthānā mayāpi brāhmaṇā upasthāpitā pitur vacanena || tato me saptāhasyātyayena māretha yaṁ vā vo kṣamati taṁ karotha || teṣāṁ brāhmaṇānāṁ mahattarakānām utpannaṁ || evam etaṁ yathā mālinī jalpati cirakālam etāye brāhmaṇā upasthāpitā pitur vacanena bhojāpitāḥ | paścā etāye pāpakaṁ cittam utpannaṁ yaṁ brāhmaṇāṁ mellitvā śramaṇānām abhiprasannā || tato nārhati bhūyo śramaṇānāṁ dānaṁ dātuṁ utsṛṣṭā na teṣāṁ brāhmaṇānām eva eṣā saptarātraṁ dānaṁ dāsyati | tad dīyatu etāya vijñaptiḥ mucyatu saptarātraṁ saptāhasyātyayena haniṣyati || yaṁ kāraṇaṁ brāhmaṇapariṣāye eṣa niścaya utpannas taṁ mālinīye jīvamānāya kāryaṁ || tasyā tehi brāhmaṇehi dattā vijñaptiḥ || saptarātram utsṛṣṭā mahato janakāyasya brāhmaṇānāṁ sakāśāto apramādā bhaveyā saptarātraṁ pi na vilupe tti || sā dāni osṛṣṭā samānāpi nūnaṁ sārdhaṁ mahatā janakāyena parivṛtā punaḥ rājakulaṁ praviṣṭā pitaraṁ vijñāpeti || icchāmi imāni sapta divasāni dānaṁ ca dātuṁ puṇyaṁ  ca kartuṁ yatra mama abhiprāyo || rājā āha || evam astu karohi putri puṇyaṁ yatra te abhiprāyo || sā āha || bhagavantaṁ kāśyapaṁ samyaksaṁbuddhaṁ saśrāvakasaṁghaṁ saptāham iha rājakule pariviṣeyaṁ || rājā āha || anumodāhi tvaṁ || bhagavāṁ kāśyapo saśrāvakasaṁgho rājakule saptāhaṁ bhaktena upanimantrito || anukampām upādāya bhagavatā kāśyapena vaineyavaśena mahājanakāyaṁ vinayam āgamiṣyatīti adhivāsitaṁ || te brāhmaṇā parikupitā icchanti hanituṁ jīvantīṁ || mālinī prāṁjalīkṛtā || kṣamatha tāvat saptāhaṁ yāvad dadāmi dānaṁ || dadanto brāhmaṇā kāmakāro vaḥ ||",
    "san-lo-mvu30:89": "tāye prathamasmiṁ divasasmiṁ śāstā bhojāpito saha gaṇena antaḥpurasya madhye mātuś ca pituś ca madhyagatāye || śāstā ca prasādanīyāṁ rājño kathaye kathāṁ || vinīvaraṇe ca dharme abhisameti rājā antaḥpureṇa saha || dvitīyasmiṁ divasasmiṁ vinesi paṁca putraśātā || tṛtīyasmiṁ divasasmiṁ yo teṣām abhūṣi parivāro ca || caturthasmiṁ divase rājāmātyāṁ vineti saṁbuddaḥ || paṁcame yaṁ ca balāgraṁ prathamaphale niveśaye śāstā || ṣaṣṭhasmiṁ divasasmiṁ rājācāryaṁ vineti saṁbuddhaḥ || nigamāṁ ca saptame śrotāpattiphale vinaye || rājāpi hṛṣṭacitto saṁbuddhaṁ paśyiya saha gaṇena bhagavantaṁ kāśyapaṁ nimantrayed agrabhaktena || mālinīye saptame divase bhagavantaṁ kāśyapaṁ bhuktāviṁ viditvā apanītapātraṁ praṇidhānam utpāditaṁ || anantareṇāhaṁ duḥkhasyāntaṁ kareyaṁ | edṛśo me putro bhaveyā yathāyaṁ bhagavanto kāśyapo devamanuṣyāṇāṁ arthacaryāṁ carati || evaṁ mama putro anuttarāṁ samyaksaṁbodhim abhisaṁbodhitvā devamanuṣyāṇām arthacaryāṁ caratu || mālinīye  bhrātā aniyavanto nāma kumāro | tenāpi praṇihitaṁ || edṛśo me pitā bhaveyā yathāyaṁ bhagavāṁ kāśyapo etarahiṁ | tatra ca ahaṁ duḥkhasyāntaṁ kareyaṁ || evaṁ bhagavatā kāśyapena kṛkī ca kāśirājā sāntaḥpuro paṁca kumāraśatā amātyā ca bhaṭṭabalāgraṁ yobhūyena ca naigamā sarve āryadharmehi vinītā || teṣām etaḍ abhūṣi || asmākaṁ mālinī kalyāṇamitrā mālinīm āgamya asmākaṁ sarvadharmeṣu dharmacakṣur viśuddhaṁ || tāṁ brāhmaṇā jīvitād vyaparopayiṣyanti || api nāma vayaṁ ātmānaṁ parityajeyāma na mālinīṁ || tehi teṣāṁ brāhmaṇānāṁ saṁdiṣṭaṁ || ete vayaṁ mālinīye saha āgacchāmaḥ mālinī asmākaṁ kalyāṇamitrā na yuṣme śaktā asmehi jīvantehi mālinīṁ jīvitād vyaparopayituṁ || yadā vayaṁ sarve na bhavāma evaṁ yuṣme śaknotha tāṁ mālinīṁ jīvitād vyaparopayituṁ || te dāni saparivārāḥ sabalavāhanāḥ mālinīm agrato kṛtvā vārāṇasīto nirgamya yena tāni brāhmaṇasahasrāṇi tena praṇatā || te brāhmaṇās taṁ anantaṁ balāgraṁ dṛṣṭvā mālinīye saha āgacchantaṁ bhītā trastā || tehi dūto preṣito rājño ca || nirgamyatu muktā bhavatu mālinī taṁ divasaṁ yā caiṣā uddhṛtadaṇḍā eṣā pitare ālokaṁ nisṛṣṭā bhavatūddhṛtadaṇḍā || eṣā na asmākaṁ mālinī aparādhyati | kāśyapo asmākaṁ saparivāro aparādhyati tasya vayaṁ daṇḍaṁ kariṣyāmaḥ ||",
    "san-lo-mvu30:90": "tehi dāni sannaddhakavacitāḥ sahasrayogā daśa puruṣā ṛṣivadane preṣitāḥ kāśyapaṁ śramaṇaṁ saśrāvakasaṁghaṁ jīvitād vyaparopayatha || te bhagavatā kāśyapena maitryā sphāritvā āryadharmehi pratiṣṭhāpitā || tehi brāhmaṇehi apare viṁśa puruṣāḥ sannaddhakavacitāḥ preṣitāḥ kāśyapaṁ śramaṇaṁ jīvitād vyaparopayatha || te puruṣā ṛṣivadanaṁ gatāḥ sannaddhāḥ sapraharaṇāḥ || te pi bhagavatā maitryā sphāritvā ārye dharme pratiṣṭhāpitāḥ || evaṁ  triṁśac catvāriṁśa paṁcāśaṁ yattakā preṣitā tattakā kāśyapena bhagavatā maitryāya sphāritvā āryadharmehi pratiṣṭhāpitāḥ || ākarṣaṇā eṣā buddhānāṁ || bhagavatā vaineyasatvānāṁ ākarṣaṇatāyai yattakā tahiṁ buddhavaineyā āsi tehi brāhmaṇasahasrehi tattakā tehi visarjitāḥ te ca bhagavatā sarve āryadharmehi vinītāḥ || mithyāpratipannā avaśiṣṭā anekaprāṇasahasriye || teṣām āryadharmehi vinītānāṁ bhavati || na ete brāhmaṇā buddhamāhātmyaṁ jānanti | yadi ete bhagavantaṁ kāśyapam upasaṁkramensuḥ mahatā arthena saṁyujyensuḥ || tehi teṣāṁ brāhmaṇānāṁ dūto preṣito || bhagavāṁ kāśyapo samyaksaṁbuddho mahātmā mahākāruṇiko lokasyānugrahapravṛtto || mā bhavanto bhagavato kāśyapasyāntike bhikṣusaṁghasya bādhituṁ pradūṣetha || evaṁ mānaṁ ca madaṁ ca jahitvā āgacchatha sarve bhagavato kāśyapasya pādavandanaṁ mahatā arthena saṁprayujyatha ||",
    "san-lo-mvu30:91": "satya apiśunavarṇā naṁ ca arthavatī śucī |",
    "san-lo-mvu30:92": "anyeṣāṁ madhurā vyaktā buddhasya sakhilā girā ||",
    "san-lo-mvu30:93": "tarpaṇīyā nirvamhaṇī sarvadāhavināśanī |",
    "san-lo-mvu30:94": "nelavarṇā sukhavarṇā buddhasya sakhilā girā ||",
    "san-lo-mvu30:95": "agadgadā avikalā avitathā ananyathā |",
    "san-lo-mvu30:96": "yathātathā avikalpitā buddhasya sakhilā girā ||",
    "san-lo-mvu30:97": "jñeyajñānā anutpannā anosānā asādiśā |",
    "san-lo-mvu30:98": "naravaśā suvibhaktā ca vācā amitabuddhino ||",
    "san-lo-mvu30:99": "satyaṁ cāpiśunaṁ ca bhāṣati",
    "san-lo-mvu30:100": "sa sarvataḥ puna maitracitto |",
    "san-lo-mvu30:101": "upakāre paramārthasaṁhitaṁ",
    "san-lo-mvu30:102": "etaṁ vā paramaṁ subhāṣitaṁ ||",
    "san-lo-mvu30:103": "āviṣṭaṁ gaditaṁ sa bhāṣati",
    "san-lo-mvu30:104": "uccanīcam atha api madhyamaṁ |",
    "san-lo-mvu30:105": "anupadaṁ anvakṣaraṁ viśuddhaṁ",
    "san-lo-mvu30:106": "etaṁ vā paramaṁ subhāṣitaṁ ||",
    "san-lo-mvu30:107": "paramakaruṇam uditayuktāṁ",
    "san-lo-mvu30:108": "girāṁ bhāṣati daśaphalayuktāṁ |",
    "san-lo-mvu30:109": "aṣṭāṁg’ upetacatuṣprakārāṁ",
    "san-lo-mvu30:110": "etaṁ vā paramaṁ subhāṣitaṁ ||",
    "san-lo-mvu30:111": "vācāṁ bhāṣati paṁcapuṇyāṁ",
    "san-lo-mvu30:112": "suniścitāṁ vā puna chinnasaṁśayāṁ |",
    "san-lo-mvu30:113": "na ca karma kiṁci karoti pāpaṁ",
    "san-lo-mvu30:114": "tathāvidhaṁ uttamapauruṣatvaṁ ||",
    "san-lo-mvu30:115": "evaṁ upetaṁ varalakṣaṇehi",
    "san-lo-mvu30:116": "mahādyutigaṇam anuśāsate |",
    "san-lo-mvu30:117": "varaṁ jñātīratanaṁ prahāya",
    "san-lo-mvu30:118": "ratiṁ ca sphītāṁ abhiniṣkrame ||",
    "san-lo-mvu30:119": "amṛtapadaṁ jigīṣuṁ nandajātā",
    "san-lo-mvu30:120": "drumasāraṁ varagandham uttamaṁ |",
    "san-lo-mvu30:121": "locetvāna kṛtavikṛtaṁ taṁ",
    "san-lo-mvu30:122": "atha tenaiva pacesi odanaṁ ||",
    "san-lo-mvu30:123": "evam iha kāśyapaṁ maharṣi",
    "san-lo-mvu30:124": "paribhāṣanti janā parīttaprajñāḥ |",
    "san-lo-mvu30:125": "svākhyātapadaṁ aninditaṁ",
    "san-lo-mvu30:126": "puruṣājāniyam anatikramaṁ ||",
    "san-lo-mvu30:127": "śamitāviṁ prahāya puṇyapāpaṁ",
    "san-lo-mvu30:128": "bhavasaṁyojanasaṁkṣaye rataṁ |",
    "san-lo-mvu30:129": "śāntaṁ suvibhaktamānasaṁ",
    "san-lo-mvu30:130": "taṁ jano garahati anaṁganaṁ ||",
    "san-lo-mvu30:131": "bhikṣū ca upāsakā ime",
    "san-lo-mvu30:132": "bahu kāśyapaśāsane ratā |",
    "san-lo-mvu30:133": "jvalitaṁ va hutāśanaṁ śikhiṁ",
    "san-lo-mvu30:134": "etha vandāma sametya kāśyapaṁ ||",
    "san-lo-mvu30:135": "eṣo dvipadānam uttamo",
    "san-lo-mvu30:136": "so cakṣudado vināyako |",
    "san-lo-mvu30:137": "mānaṁ ca madaṁ ca viprahā",
    "san-lo-mvu30:138": "etha vandāma sametya kāśyapaṁ ||",
    "san-lo-mvu30:139": "te brāhmaṇā sarve nityatvaniyatarāśī buddhasahasram api yadi dharmaṁ deśeya abhavyā te dharmam ājānituṁ buddhe ca dharme ca saṁghe ca prasādayituṁ || te dāni daṇḍalaguḍahastā yena bhagavān kāśyapo tena pradhāvitā || bhagavatā pṛthivīdevatā ābhāṣṭā || sā dāni tālamātreṇa ātmabhāvena bhagavato purato sthitā || bhagavāṁ tāṁ pṛthivīdevatām āha || ke ca te tatra brāhmaṇā bhavanti || sā dāni āha || ete mama pṛthivīnisṛtā dāsā || bhagavān āha || tena hi yathā dāsā parākramyante tathā parākrama || sā dāni mahāntaṁ  tālaskandham unmūletvā yena te brāhmaṇā tena pratyudgatā || taṁ tālaskandhaṁ pṛthivīye chaṭāchaṭāye uparipatitaṁ || te brāhmaṇā bhītā nāśanaṣṭāḥ ||",
    "san-lo-mvu30:140": "iti śrīmahāvastu-avadāne mālinīye vastu samāptaṁ ||"
}