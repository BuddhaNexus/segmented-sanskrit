{
    "sf171:0": "",
    "sf171:1": "",
    "sf171:2": "Bhūmikasūtra",
    "sf171:3": "",
    "sf171:4": "bhagavān rājagṛhe viharati veṇuvane kalandakanivāpe |",
    "sf171:5": "tena khalu samayenāyuṣmān bhūmiko rājagṛhe viharati gṛdhrakūṭe parvate |",
    "sf171:6": "atha saṁbahulā anyatīrthikaparivrājakā yenāyuṣmān bhūmikas tenopajagmuḥ | upetyāyuṣmatā bhūmikena sārdhaṁ saṁmukhaṁ saṁmodanīṁ saṁrañjanīṁ kathāṁ vividhām upasaṁhṛtyaikānte nyaṣīdan | ekāntanisaṇṇāḥ saṁbahulā anyatīrthikaparivrājakā āyuṣmantaṁ bhūmikam idam avocan |",
    "sf171:7": "pṛcchāma bho bhūmika kañcid eva pradeśam | saced avakāśaṁ kuryāḥ praśnasya vyākaraṇāya |",
    "sf171:8": "pṛcchata bhavantaḥ | śrutvā te vedayiṣyāmi |",
    "sf171:9": "kin nu bho bhūmika svayaṁkṛtaṁ sukhaduḥkham | avyākṛtam idaṁ bhadanta bhagavatā svayaṁkṛtaṁ sukhaduḥkham |",
    "sf171:10": "kin nu bho bhūmika parakṛtaṁ svayaṁkṛtañ ca parakṛtañ ca asvayaṁkāraparakārahetusamutpannaṁ sukhaduḥkham | etad api bhadanta avyākṛtaṁ bhagavatā parakṛtaṁ svayaṁkṛtañ ca parakṛtañ ca asvayaṁkāraparakārahetusamutpannaṁ sukhaduḥkham |",
    "sf171:11": "kin nu bho bhūmika svayaṁkṛtaṁ sukhaduḥkham iti pṛṣṭo ’vyākṛtam iti vadasi | parakṛtaṁ svayaṁkṛtañ ca parakṛtañ ca asvayaṁkāraparakārahetusamutpannaṁ sukhaduḥkham iti pṛṣṭo ’vyākṛtam iti vadasi | kathaṁ samutpannaṁ bhagavatā gautamena sukhaduḥkhaṁ prajñaptam |",
    "sf171:12": "pratītyasamutpannaṁ bhavanto bhagavatā sukhaduḥkhaṁ prajñaptam |",
    "sf171:13": "atha saṁbahulā anyatīrthikaparivrājakā āyuṣmato bhūmikasya bhāṣitaṁ nābhinandanti na pratikrośanti | anabhinandyāprakrośāś cotthāyāsanāt prakrāntāḥ |",
    "sf171:14": "tena khalu samayenāyuṣmāñ chāriputra āyuṣmato bhūmikasya nātidūre niṣaṇṇo ’bhūd anyataraṁ vṛkṣamūlaṁ niśritya |",
    "sf171:15": "athāyuṣmān bhūmiko ’ciraprakrāntān saṁbahulān anyatīrthikaparivrājakān viditvā yenāyuṣmāñ chāriputras tenopajagāma | upetya yāvad evāsyābhūt saṁbahulair anyatīrthikaparivrājakaiḥ sārdham antarākathāsamudāhāras tat sarvam āyuṣmataḥ śāriputrasya vistareṇārocayati | evaṁ cāha |",
    "sf171:16": "kaścid aham evam āyuṣmañ chāriputra vyākurvāṇo no ca bhagavantam abhyācakṣe | nātisarāmi | uktavādī cāhaṁ bhagavato dharmavādī ca | dharmasya cānudharmaṁ vyākaromi | na ca me kaścid āgacchet parataḥ sahadharmeṇa vādānuvādaṁ garhasthānīyo dharmaḥ |",
    "sf171:17": "tatthyaṁ tvam āyuṣman bhūmīka vyākurvāṇo no ca bhagavantam abhyākhyāsīḥ | nātisarasi | uktavādī ca tvaṁ bhagavato dharmavādī ca | dharmasya cānudharmaṁ vyākaroṣi | na ca te kaścid āgacchet parataḥ sahadharmeṇa vādānuvādaṁ garhasthānīyo dharmaḥ |",
    "sf171:18": "tat kasmād dhetoḥ | pratītyasamutpannam āyuṣman bhūmika bhagavatā sukhaduḥkhaṁ prajñaptam |",
    "sf171:19": "tatrāyuṣman bhūmika ye te śramaṇabrāhmaṇāḥ svayaṁkṛtaṁ sukhaduḥkhaṁ prajñapayanti tad api pratītyasamutpannam | tad bata pratītyasamutpannaṁ bhaviṣyati | nedaṁ sthānaṁ vidyate |",
    "sf171:20": "parakṛtaṁ svayaṁkṛtañ ca parakṛtañ ca asvayaṁkāraparakārahetusamutpannaṁ sukhaduḥkhaṁ prajñapayanti tad api pratītyasamutpannam | tad bata pratītyasamutpannaṁ bhaviṣyeti | nedaṁ sthānaṁ vidyate |",
    "sf171:21": "tatrāyuṣman bhūmika ye te śramaṇabrāhmaṇāḥ svayaṁkṛtaṁ sukhaduḥkhaṁ prajñapayanti tad api sparśapratyayam | tad bata anyatrasparśāt pratisaṁvedayiṣyanti | nedaṁ sthānaṁ vidyate |",
    "sf171:22": "parakṛtaṁ svayaṁkṛtañ ca parakṛtañ ca asvayaṁkāraparakārahetusamutpannaṁ sukhaduḥkhaṁ prajñāpayanti tad api sparśapratyayam | tad bata anyatrasparśāt pratisaṁvedayiṣyanti | nedaṁ sthānaṁ vidyate |",
    "sf171:23": "tena khalu samayenāyuṣmān ānanda āyuṣmataḥ śāriputrasya nātidūre niṣaṇṇo ’bhūd anyataraṁ vṛkṣamūlaṁ niśritya |",
    "sf171:24": "athāyuṣmān ānando yāvad evābhūd āyuṣmato bhūmikasyāyuṣmatā śāriputreṇa sārdham antarākathāsamudāhāras tat sarvam udgṛhya paryavāpya yena bhagavāṁs tenopajagāma | upetya bhagavatpādau śirasā vanditvaikānte ’sthāt | ekāntasthita āyuṣmān ānando yāvad evābhūd āyuṣmato bhūmikasyāyuṣmatā śāriputreṇā sārdham antarākathāsamudāhāras tat sarvaṁ bhagavato vistareṇārocayati |",
    "sf171:25": "evam ukto bhagavān āyuṣmantam ānandam idam avocat | sādhu sādhv ānanda paṇḍitaḥ śāriputro bhikṣuḥ | kālagatena praśnaḥ samyakprajñayā pṛṣṭena vyākṛtaḥ | icchāmi kaś ca śrāvakaḥ kālagatena praśnaṁ pṛṣṭo vyākuryāt tadyathā śāriputreṇa bhikṣuṇā vyākṛtaḥ |",
    "sf171:26": "eko ’yaṁ samayaḥ | rājagṛhe viharāmi girivraje | tatra mamānyatīrthikāḥ parivrājakā etad evārtham ebhiḥ padair ebhir vyañjanaiḥ praśnaṁ pṛṣṭavantaḥ | teṣāṁ mayā eṣa evārtho ebhiḥ padair ebhir vyañjanaiḥ praśnaḥ pṛṣṭena vyākṛtas tadyathā śāriputreṇa bhikṣuṇā |",
    "sf171:27": "tatra ye kecic chramaṇabrāhmaṇāḥ svayaṁkṛtaṁ sukhaduḥkhaṁ prajñapayanti tān aham upasaṁkramāmi | upasaṁkramyaivaṁ vadāmi | satyaṁ kila bhavantaḥ svayaṁkṛtaṁ sukhaduḥkhaṁ prajñapayanti | te mayā pṛṣṭā evam iti pratijānanti | tān aham evaṁ vadāmi | asty etad bhadanta evam ucyate | yat punar atra bhavantaḥ sthāmaśaḥ parāmṛśyābhiniviśyānuvyavaharanti | idam eva satyaṁ moham anyat | idam atrāhaṁ nānujānāmi |",
    "sf171:28": "tat kasmād dhetoḥ | anyathāsamutpannaṁ mayā bhavantaḥ sukhaduḥkhaṁ prajñaptam | te mama pṛcchanti | kathaṁ samutpannaṁ bhagavatā gautamena sukhaduḥkham prajñaptam | tān aham evaṁ vadāmi | pratītyasamutpannaṁ mayā sukhaduḥaṁ prajñaptam |",
    "sf171:29": "evaṁ parakṛtaṁ svayaṁkṛtañ ca parakṛtañ ca asvayaṁkāraparakārahetusamutpannaṁ sukhadukhaṁ prajñapayanti tān aham upasaṁkramāmi pūrvavad yāvat |",
    "sf171:30": "yathā khalv ahaṁ bhadanta bhagavato bhāṣitasyārtham ājānāmi jātyāṁ satyāṁ jarāmaraṇaṁ bhavati | nānyatrajātipratyayaṁ jarāmaraṇam | yāvad avidyāyāṁ satyāṁ saṁskārā bhavanti | nānyatrāvidyāpratyayāḥ saṁskārāḥ |",
    "sf171:31": "evaṁ nirodho vācyaḥ |",
    "sf171:32": "etad eva bhagavān āyuṣmata ānandasya pratyācārayati |"
}