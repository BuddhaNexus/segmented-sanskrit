{
    "san-lo-mvu9:0": "Mahāvastu",
    "san-lo-mvu9:1": "9. The Second Bhūmi",
    "san-lo-mvu9:2": "tataś ca kāśyapasthaviraḥ mahākātyāyanam abravīt* |",
    "san-lo-mvu9:3": "nirdiṣṭā prathamā bhūmi mahāsatva manoramā ||",
    "san-lo-mvu9:4": "dvitīyāṁ saṁkramantānāṁ bhūmiṁ naravarātmajā |",
    "san-lo-mvu9:5": "kiṁ cittaṁ bodhisattvānāṁ jāyate samanantaraṁ ||",
    "san-lo-mvu9:6": "ke ca adhyāśayā santi dvitīyāyāṁ jinātmaja |",
    "san-lo-mvu9:7": "bhūmiṁ tāṁ bodhisatvānāṁ yathābhūtam udīrayed iti ||",
    "san-lo-mvu9:8": "tataḥ kātyāyanaḥ sthaviraḥ kāśyapam idam abravīt* |",
    "san-lo-mvu9:9": "nirdeśaṁ bodhisatvānāṁ kīrtayiṣye manoramaṁ ||",
    "san-lo-mvu9:10": "dvitīyāṁ saṁkramantānāṁ prathamato ’nujāyate |",
    "san-lo-mvu9:11": "aratī bodhisatvānāṁ bhaveṣv iti na saṁśayaṁ ||",
    "san-lo-mvu9:12": "bodhisatvānāṁ bho jinaputra dvitīyāyāṁ bhūmau vartamānānāṁ ime adhyāśayā bhavanti | tadyathā kalyāṇādhyāśayā bhavanti snigdhādhyāśayāś ca bhavanti madhurādhyāśayāś ca bhavanti tīkṣṇādhyāśayāś ca bhavanti vipulādhyāśayāś ca bhavanti vicitrādhyāśayāś ca bhavanti gambhīrādhyāśayāś ca bhavanti aparyādinnādhyāśayāś ca bhavanti anupahatādhyāśayāś ca bhavanti asādhāraṇādhyāśayāś ca bhavanti unnatādhyāśayāś ca bhavanti akṛpaṇādhyāśayāś ca bhavanti anivartādhyāśayāś ca bhavanti akṛtrimādhyāśayāś ca bhavanti śuddhādhyāśayāś ca bhavanti dṛḍhādhyāśayāś ca bhavanti svabhāvādhyāśayāś ca bhavanti tṛptādhyāśayāś ca bhavanti pudgalādhyāśayāś ca bhavanti anantādhyāśayāś ca bhavanti ||",
    "san-lo-mvu9:13": "kathaṁ bho dhutadharmadhara bodhisatvāḥ kalyāṇādhyāśayāḥ bhavanti || ucyate ||",
    "san-lo-mvu9:14": "buddhe dharme ca saṁghe ca na kāṁkṣanti kathaṁcana |",
    "san-lo-mvu9:15": "iti adhyāśayas teṣāṁ kalyāṇa upadiśyate ||",
    "san-lo-mvu9:16": "kathaṁ bho dhutadharmadhara bodhisatvāḥ snigdhādhyāśayā bhavanti || ucyate ||",
    "san-lo-mvu9:17": "aṅgeṣu chidyamāneṣu manas teṣāṁ na kupyate |",
    "san-lo-mvu9:18": "evam adhyāśayas teṣāṁ snigdhamṛdūpadiśyate ||",
    "san-lo-mvu9:19": "kathaṁ ca bho dhutadharmadhara bodhisatvāḥ madhurādhyāśayā bhavanti || ucyate ||",
    "san-lo-mvu9:20": "antaḥkuśalakarmāṇi sevanti puruṣottamāḥ |",
    "san-lo-mvu9:21": "evam adhyāśayā madhurā bhavanti dhutabuddhinām iti ||",
    "san-lo-mvu9:22": "kathaṁ bho dhutadharmadhara bodhisatvāḥ tīkṣṇādhyāśayā bhavanti || ucyate ||",
    "san-lo-mvu9:23": "budhyanty āśayasaṁyuktā loke lokottare tathā |",
    "san-lo-mvu9:24": "evam adhyāśayā tīkṣṇā bhavanti śuddhakarmaṇām iti ||",
    "san-lo-mvu9:25": "kathaṁ ca bho dhutadharmadhara bodhisatvā vipulādhyāśayā bhavanti || ucyate ||",
    "san-lo-mvu9:26": "sarvabhūtāna hitārthaṁ saṁcinonti śubhaṁ bahuṁ |",
    "san-lo-mvu9:27": "evam adhyāśayā vipulā bhavanti paramarṣiṇām iti ||",
    "san-lo-mvu9:28": "kathaṁ bho dhutadharmadhara bodhisatvā vicitrādhyāśayā bhavanti || ucyate ||",
    "san-lo-mvu9:29": "vicitrāṇi manojñāṇi denti dānāny amatsarāḥ |",
    "san-lo-mvu9:30": "evam adhyāśayā vicitrā bhavanty uttamadarṣinām iti ||",
    "san-lo-mvu9:31": "kathaṁ ca bho dhutadharmadhara bodhisatvā aparyādinnādhyāśayā bhavanti || ucyate ||",
    "san-lo-mvu9:32": "aparyādinnacittās te prativedhaparākramāḥ |",
    "san-lo-mvu9:33": "evam adhyāśayas teṣām aparyādinna ucyate ||",
    "san-lo-mvu9:34": "kathaṁ ca bho dhutadharmadhara bodhisatvā anupahatādhyāśayā bhavanti || ucyate ||",
    "san-lo-mvu9:35": "na te śakyanti saṁhartuṁ duṣṭacittena kenacit* |",
    "san-lo-mvu9:36": "evam adhyāśayas teṣāṁ na jātu upahanyate ||",
    "san-lo-mvu9:37": "kathaṁ ca bho dhutadharmadhara bodhisatvā asādhāraṇādhyāśayā bhavanti || ucyate ||",
    "san-lo-mvu9:38": "yaṁ nānyaḥ praṇidhiḥ kaścit* evaṁ satvasyopajāyate |",
    "san-lo-mvu9:39": "sarvasatvasukhārthāya tad asādhāraṇaṁ vidur iti ||",
    "san-lo-mvu9:40": "kathaṁ ca bho dhutadharmadhara bodhisatvā unnatādhyāśayā bhavanti || ucyate ||",
    "san-lo-mvu9:41": "aparatīrthikamataṁ śrutvāvajñā pratiṣṭhate |",
    "san-lo-mvu9:42": "unnatādhyāśayās tena narasiṁhā bhavanti te ti ||",
    "san-lo-mvu9:43": "kathaṁ ca bho dhutadharmadhara bodhisatvā akṛpaṇādhyāśayā bhavanti || ucyate ||",
    "san-lo-mvu9:44": "na kāmaguṇabhogārthaṁ saṁcinvanti śubhaṁ vidūḥ |",
    "san-lo-mvu9:45": "tataś cākṛpaṇās teṣāṁ bhavanty adhyāśayā sadeti ||",
    "san-lo-mvu9:46": "kathaṁ ca bho dhutadharmadhara bodhisatvā anivartiyādhyāśayā bhavanti || ucyate ||",
    "san-lo-mvu9:47": "kāmaiḥ te nāvakīryante buddhatve kṛtaniścayāḥ |",
    "san-lo-mvu9:48": "tenānivartiyās teṣām adhyāśayā iti smṛtāḥ ||",
    "san-lo-mvu9:49": "kathaṁ ca bho dhutadharmadhara bodhisatvā akṛtrimādhyāśayā bhavanti || ucyate ||",
    "san-lo-mvu9:50": "vaśi pratyekabuddhānāṁ na spṛhenti kathaṁcana |",
    "san-lo-mvu9:51": "evaṁ cākṛtrimo bhavati teṣām adhyāśayaḥ sadeti ||",
    "san-lo-mvu9:52": "kathaṁ ca bho dhutadharmadhara bodhisatvāḥ śuddhādhyāśayā bhavanti || ucyate ||",
    "san-lo-mvu9:53": "lābhasatkāram utsṛjya paramārthābhikāṁkṣiṇo |",
    "san-lo-mvu9:54": "śuddha adhyāśayas teṣām ity evam upadiśyate ||",
    "san-lo-mvu9:55": "kathaṁ ca bho dhutadharmadhara bodhisatvā dṛḍhādhyāśayā bhavanti || ucyate ||",
    "san-lo-mvu9:56": "na saṁharanti vīriyaṁ dharme lokair abhidrutā |",
    "san-lo-mvu9:57": "evam adhyāśayās teṣāṁ dṛḍhā santi maharṣiṇām iti ||",
    "san-lo-mvu9:58": "kathaṁ ca bho dhutadharmadhara bodhisatvāḥ svabhāvādhyāśayā bhavanti || ucyate ||",
    "san-lo-mvu9:59": "mūrchitās te na bhuṁjanti parānnāny avasrutā |",
    "san-lo-mvu9:60": "svabhāvādhyāśayas teṣām evam ārya praśaṁsyate ti ||",
    "san-lo-mvu9:61": "kathaṁ ca bho dhutadharmadhara bodhisatvāḥ tṛptādhyāśayā bhavanti || ucyate ||",
    "san-lo-mvu9:62": "nātra prasyandanti kāmeṣu niṣkramyābhiratāḥ sadā |",
    "san-lo-mvu9:63": "evam adhyāśayo tṛpto bodhisatve praśaṁsyate ti ||",
    "san-lo-mvu9:64": "kathaṁ ca bho dhutadharmadhara bodhisatvāḥ pudgalādhyāśayā bhavanti || ucyate ||",
    "san-lo-mvu9:65": "svayaṁbhūsarvadarśitvam abhikāṅkṣanti paṇḍitāḥ |",
    "san-lo-mvu9:66": "pudgalādhyāśayā bhavanti caivam apratimā dhruvāḥ ||",
    "san-lo-mvu9:67": "kathaṁ ca bho dhutadharmadhara bodhisatvā anantādhyāśayā bhavanti || ucyate ||",
    "san-lo-mvu9:68": "na prārthayanti mahābhogān adānaguṇasaṁpadā |",
    "san-lo-mvu9:69": "anantādhyāśayāś caivaṁ bhavanti puruṣottamā iti ||",
    "san-lo-mvu9:70": "sarvehi etehi viṁśadbhiḥ sarvadharmaviśāradā |",
    "san-lo-mvu9:71": "samanvitā satpuruṣā śubhair adhyāśayair varā iti ||",
    "san-lo-mvu9:72": "imehi khalu bho dhutadharmadhara bodhisatvā viṁśadbhir adhyāśayaiḥ samanvāgatā bhavantīti ||",
    "san-lo-mvu9:73": "evam ukte āyuṣmān mahākāśyapa āyuṣmantaṁ mahākātyāyanam uvāca || katihi bho jinaputra ākārehi bodhisatvā dvitīyāyāṁ bhūmau vartamānās tṛtīyāyāṁ bhūmau vivartanti || evam ukte āyuṣmān mahākātyāyano āyuṣmantaṁ mahākāśyapam uvāca || aṣṭāviṁśadbhiḥ bho dhutadharmadhara kāraṇehi bodhisatvā dvitīyāyāṁ bhūmau vartamānāḥ tṛtīyāyāṁ bhūmau vivartante || katamair aṣṭāviṁśadbhir ākāraiḥ || tadyathā lābhagurukāś ca bhavanti | satkāragurukāś ca bhavanti | kīrtiślokaparāś ca bhavanti | śaṭhāś ca bhavanti | viṣameṇa ca vṛddhiṁ kalpayanti | gurukopanabhāṣaṇaparāś ca bhavanti | triṣu rataneṣu na ca citrikārabahulā vitaranti | dakṣiṇīyeṣu bodhisatvacaritaṁ ca na paryeṣanti | yataś ca bodhisatvacaritabhūmiṁ prāpnuvanti tāṁ na pūjayanti | atirekapūjāye prāpyaṁ ca bhāraṁ na upādiyanti | aprāpyaṁ ca bhāraṁ upādiyitvā vitaranti | ākīrṇavihāreṇa ca nārtīyanti | mālyavastrālaṁkārābhāraṇānulepanadharāś ca bhavanti | alpaguṇaparituṣṭāś  ca bhavanti | abhīkṣṇaṁ lokaramaṇīyābhiratāś ca bhavanti | na ca sarvadhātū anityā saṁkalpayanti | svena ca varṇarūpeṇa param abhimanyanti | na ca viparītadarśanatyāgaṁ karonti | na ca yathoddiṣṭaṁ padavyaṁjanaṁ paripūrṇaṁ karonti | deśanāmatsariṇaś ca bhavanti | apātradarśinaś ca bhavanti | pātre ca na pratipādayanti | kaṭhinasantānāś ca bhavanti | asamīkṣakāriṇaś ca bhavanti || ye keci bho dhutadharmadhara bodhisatvā dvitīyāyāṁ bhūmau vartamānā tṛtīyāyāṁ bhūmau vivartanti sarve te imehi-r-aṣṭāviṁśadbhir ākārair vivartanti ||",
    "san-lo-mvu9:74": "tatra idam iti ucyate ||",
    "san-lo-mvu9:75": "ity eṣā dvitīyā bhūmi bodhisatvānam ucyate |",
    "san-lo-mvu9:76": "nānākuśalakośānāṁ lokārthasukhacāriṇāṁ ||",
    "san-lo-mvu9:77": "ye hi doṣehi saṁyuktā vivartanti tathāvidhā |",
    "san-lo-mvu9:78": "ye caivaṁ parivartantā na vivartanti paṇḍitāḥ ||",
    "san-lo-mvu9:79": "durārohāṁ dhuradhīrāḥ pratipadyanti śūratāṁ |",
    "san-lo-mvu9:80": "tāṁ ca lokānukampārthaṁ bahuduḥkhā caranti te ||",
    "san-lo-mvu9:81": "te te devamanuṣyāṇāṁ pūjyāḥ sarve tathāgatāḥ |",
    "san-lo-mvu9:82": "tathā hi vividhaṁ duḥkhaṁ upenti jñānapūrvakaṁ ||",
    "san-lo-mvu9:83": "nānādhātum imaṁ lokam anuvartanti paṇḍitāḥ |",
    "san-lo-mvu9:84": "tena teṣāṁ gatā kīrti loke samarumānuṣe iti ||",
    "san-lo-mvu9:85": "iti śrīmahāvastu-avadāne dvitīyabhūmiḥ samāptā ||"
}