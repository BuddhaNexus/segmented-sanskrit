{
    "san-lo-mvu58:0": "",
    "san-lo-mvu58:1": "",
    "san-lo-mvu58:2": "",
    "san-lo-mvu58:3": "Mahāvastu",
    "san-lo-mvu58:4": "",
    "san-lo-mvu58:5": "58. The Jātaka of the Monkey",
    "san-lo-mvu58:6": "",
    "san-lo-mvu58:7": "api ca na bhikṣavaḥ etarahiṁ eva etasya viṣayāto mukto anyadāpy ahaṁ etasya hastagato  viṣayāto pramukto || bhikṣū āhansuḥ || anyadāpi bhagavan* || bhagavān āha || anyadāpi bhikṣavaḥ ||",
    "san-lo-mvu58:8": "bhūtapūrvaṁ bhikṣavo atītamadhvāne samudrakūle mahāvanakhaṇḍaṁ nānāvanaṣaṇḍehi nānāvārṇehi vṛkṣehi puṣpaphalopetehi udumbarabahulehi upaśobhitaṁ || tahiṁ vānaro mahāntasya vānarayūthasya yūthapatiḥ || so tatra vanaṣaṇḍe tena vānarayūthena sārdhaṁ prativasati śānte pravivikte bahumṛgapakṣiśatehi niṣevite nirmanuṣyacarite || so ca vānarādhipo tahiṁ samudrakūle mahānte udumbaravanavṛkṣe śākhāpalāśabahule udumbarāṇi bhakṣayati || tato ca samudrāto mahānto śuśumāro taṁ pradeśam āgato || sa tatra samudratīre āsati | tena vānarādhipena dṛṣṭo || tasya śuśumāraṁ dṛṣṭvā kāruṇyaṁ saṁjātaṁ | kutra va teṣāṁ jalacarāṇāṁ samudramadhye puṣpo vā phalo vā | yaṁ nūnam asya ito haṁ udumbaraphalāni dadehaṁ || so dāni tasya tato udumbaravṛkṣāto vaḍḍavaḍḍāni udumbarāṇi pakvāni varṇasaṁpannāni rasasaṁpannāni agrato pāteti nipatitanipatitāni ca udumbarāṇi bhakṣayati || evaṁ śuśumāro punaḥ puno taṁ pradeśaṁ tasya vānarasya samīpaṁ āgacchati || so tasya vānarādhipo āgatāgatasya vṛkṣāto udumbarāṇi pāteti || te dāni ubhaye vānaro ca śuśumāro ca parasparasya priyamāṇā saṁjātā || tasyāpi dāni śuśumārasya bhāryā taṁ svāmiṁ apaśyantī utkaṇṭhayati || bhavitavyaṁ mama svāmikena anyā śuśumārī pragṛhītā | tataḥ so mama mūlāto gatvā tāye sārdhaṁ āsati || sā dāni taṁ svāmikaṁ pṛcchati || kahiṁ tvaṁ mama mūlāto gatvā āsasi || so tām āha || samudratīre amukasmiṁ uddeśe mahāvanakhaṇḍe tatra mama vānaro mitro  tena saha ālāpasaṁlāpena āsāmi || tasyā dāni śuśumārīye etad abhūṣi || yāva so vānaro jīviṣyati tāvad eṣo mama svāmi tahiṁ gatvā vānareṇa sārdhaṁ ālāpena āsiṣyati | tato taṁ vānaraṁ mārāpemi tena ca māritena eṣo me svāmiko na bhūyo taṁ pradeśaṁ gamiṣyati || sā dāni śuśumārī glānakaṁ kṛtvā āsati || so tāṁ śuśumāro pṛcchati || bhadre kiṁ te kṛtyaṁ kin te duḥkhaṁ kin te abhipretaṁ ākhyāhi kin ti demi āṇapehi || sā naṁ āha || āryaputra markaṭahṛdayasya me dohalo | yadi markaṭasya hṛdayaṁ labhāmi evaṁ jīveyaṁ atha na labhāmi nāsti me jīvitaṁ || so nāṁ āha || prasādaṁ karohi kuto iha samudre markaṭasya pracāro yadi anyasmiṁ abhiprāyo jalacare tava upasthapemi || sā dāni āha || na me anyatra abhiprāyo markaṭahṛdaye abhiprāyo tan me upasthapesi yadi icchasi me jīvantīṁ || so nāṁ punaḥ puno saṁjñapayati || prasīdāhi bhadre kuto iha udakamadhye markaṭo || sā dāni || yo so tava samudrakūle markaṭo vayasyo sya vayasyasya hṛdayaṁ ānehi || so āha || prasādaṁ karohi so markaṭo mama vayasyo ca mitro ca kathaṁ ahaṁ śakyāmi tasya hṛdayam utpāṭayituṁ || sā dāni āha || yadi na śaknosi mama markaṭahṛdayam upasthapayituṁ nāsti me jīvitaṁ || so dāni śuśumāro tāye śuśumārīye suṣṭu upagrahīto samāno āha || ahaṁ jalacaro so ca markaṭo sthalacaro ca vanacaro ca yatra carati tatra mama agati | tat kathaṁ ahaṁ śakyāmi tasya markaṭasya hṛdayam ānayituṁ || yathoktaṁ paṇḍitehi ||",
    "san-lo-mvu58:9": "",
    "san-lo-mvu58:10": "śataṁ māyā kṣatriyāṇāṁ brāhmaṇānāṁ duve śate ||",
    "san-lo-mvu58:11": "sahasraṁ māyā rājānāṁ strīṇāṁ māyā anantikā iti ||",
    "san-lo-mvu58:12": "",
    "san-lo-mvu58:13": "sā dāni tasya śuśumārasya āha || ete vānarā phalabhakṣā phalalolā tasya vānarasya jalpāhi | vayasya ettha samudrapāre nānāvarṇāni vṛkṣāṇi nānāprakārāṇi puṣpaphalapiṇḍabhārabharitāni āmrāṇi jambūni ca panasāni bhavyāni ca pālevatāni ca kṣīrakāni ca tindukāni pippalāni ca | āgaccha tatra tvāṁ neṣyaṁ nānāprakārāṇi phalāni paribhuṁjiṣyasi | tato yadā tava hastagato bhaveya tato taṁ māritvā hṛdayaṁ ānesi || tena dāni śuśumāreṇa abhyupagataṁ || āneṣyantasya markaṭasya hṛdayaṁ prītā bhavāhi na bhūyo utkaṇṭhaṁ karohi mā paritapyāsi ||",
    "san-lo-mvu58:14": "so dāni śuśumāro tāṁ bhāryāṁ ca āśvāsetvā taṁ pradeśaṁ gato yahiṁ so vanaṣaṇḍe vānarādhipo prativasati || so dāni tena vānarādhipena śuśumāro dṛṣṭo | so dāni vānaro taṁ dṛṣṭvā śuśumāraṁ pratimoditvā pṛcchati || vayasya kiṁ dāni sucireṇa āgato asmākam avalokayituṁ kiṁ kṣemaṁ mā vā kiṁcit* śarīrapīḍā āsi || so dāni āha || vayasya kṣemaṁ ca na ca kiṁci śarīrapīḍā āsi api me samudrapāraṁ gatvā āgatvā || so taṁ pṛcchati kīdṛśaṁ samudrapāraṁ bhavati || śuśumāra āha || vayasya ramaṇīyaṁ samudrapāraṁ nānāprakārehi vṛkṣasahasrehi puṇyaphalopetehi upaśobhitaṁ āmrehi ca jaṁbūhi ca panasehi ca bhavyehi ca pālevatehi upaśobhitaṁ mātuluṁgehi tindukehi ca piyālehi ca madhukehi ca kṣīrikehi ca anyehi ca phalajātīhi yeṣām iha pracāro nāsti | yadi tava abhiprāyo āgaccha nānāprakārāṇi phalāni paribhoktuṁ tahiṁ gamyate || tasya dāni vānarasya phalabhuktasya phalalolasya nānāprakārāṇi phalāni śrutvā tahiṁ samudrapāre gamanabuddhī utpannā || so dāni taṁ śuśumāram āha ||",
    "san-lo-mvu58:15": "sthalacaro kathaṁ śakyeyā samudrapāraṁ gantuṁ || śuśumāro āha || ahaṁ te neṣyāmi mama iha grīvāyām āruhya upaśehi ubhayehi ca hastehi karkarīya lagnehi || so dāni vānaro āha || evaṁ bhavatu gacchāmi yadi manesi || so dāni śuśumāro āha || otarāhi ahaṁ te nemi || so dāni vānaro udumbarāto otaritvā tasya śuśumārasya grīvāyām āruhya ubhayehi hastehi karkarīya lagno || so dāni śuśumāro taṁ vānaraṁ gṛhītvā samudraṁ pratīrṇo nātidūre samudrasya taṁ vānaraṁ udake cāleti || so taṁ vānaro āha || vayasya kiṁ dāni me udake cālesi || so naṁ āha || vayasya na jānāsi kasyārthāya mayā tvam ānīto | tasya me vayasyīye markaṭahṛdayasya dohalo | tato markaṭasya hṛdayasyārthāya tvaṁ mayā ānīto | sā me vayasya bhāryā tava hṛdayaṁ khādiṣyati | evaṁ tvaṁ mayā ānīto || so dāni vānaro āha || vayasya mama hṛdayo udumbare utkaṇṭhito sthapito yathā lahukataro samudraṁ tareyaṁ na ca atibhāro bhaveyāti | tad yadi te avaśyaṁ markaṭahṛdayena kāryaṁ tato nivartāma tato udumbarāto taṁ markaṭahṛdayaṁ otāriyāna dāsyāmi || tasya dāni markaṭasya yathājalpantasya tena śuśumāreṇa pattīyitaṁ || so dāni śuśumāro taṁ gṛhṇīya tahiṁ pratinivṛtto kṣaṇāntareṇa taṁ vanakhaṇḍapratyuddeśam anuprāpto || tato vānaro tasya śuśumārasya grīvāto upphāritvā taṁ udumbaraṁ prakrānto || so dāni śuśumāro āha || vayasya otarāhi etaṁ ato udumbarāto hṛdayaṁ gṛhṇīya || atha khalu bhikṣavaḥ so vānaro taṁ śuśumāraṁ gāthābhir adhyabhāṣe ||",
    "san-lo-mvu58:16": "",
    "san-lo-mvu58:17": "vaṭṭo ca vṛddho ca hosi prajñā ca te na vidyate |",
    "san-lo-mvu58:18": "na tuvaṁ bāla jānāsi nāsti ahṛdayo kvaci ||",
    "san-lo-mvu58:19": "pratyutpanneṣu kāryeṣu guhyam arthaṁ na prakāśayet* |",
    "san-lo-mvu58:20": "labhanti paṇḍitā buddhiṁ jalamadhye va vānaraḥ ||",
    "san-lo-mvu58:21": "alam etehi āmrehi jaṁbūhi panasehi ca |",
    "san-lo-mvu58:22": "yāni pāre samudrasya ayaṁ pakvo udumbaro ||",
    "san-lo-mvu58:23": "",
    "san-lo-mvu58:24": "bhagavān āha || syāt khalu bhikṣavaḥ yuṣmākam evam asyād anyaḥ sa tena kālena tena samayena samudratīre vanaṣaṇḍanivāsī vānaro abhūṣi | na khalv etad evaṁ draṣṭavyaṁ | tat kasya hetoḥ | ahaṁ so bhikṣavaḥ tena kālena tena samayena samudratīre vanaṣaṇḍanivāsī vānaro abhūṣi || anyaḥ sa tena kālena tena samayena mahāsamudre śuśumāro abhūṣi | (na khalv etad evaṁ draṣṭavyaṁ | tat kasya hetoḥ | eṣo so māro pāpīyāṁ tena kālena tena samayena mahāsamudre śuśumāro abhūṣi) || tadāpy ahaṁ etasya hastagato vaśagato buddhaviśeṣeṇa viṣayāto atikrānto etarahiṁ pi etasya ahaṁ mārasya pāpīmato viṣayāto atikrānto ||",
    "san-lo-mvu58:25": "samāptaṁ markaṭajātakaṁ ||"
}