{
    "arv11:0": "Arthaviniścayasūtram",
    "arv11:1": "11. Catasraḥ Pratipadaḥ",
    "arv11:2": "Tatra bhikṣavaḥ katamāś-catasraḥ pratipadaḥ?",
    "arv11:3": "Asti bhikṣavo duḥkhā pratipad dhandhābhijñā |",
    "arv11:4": "asti duḥkhā pratipat kṣiprābhijñā |",
    "arv11:5": "asti sukhā pratipad dhandhābhijñā |",
    "arv11:6": "asti sukhā pratipat kṣiprābhijñā ||",
    "arv11:7": "11.1 Duḥkhā Dhandhābhijñā",
    "arv11:8": "Tatra katamā duḥkhā pratipad dhandhābhijñā?",
    "arv11:9": "Ihaikatyaḥ pudgalaḥ prakṛtyaiva tīvra-rāgo bhavati | tīvra-dveṣo bhavati, tīvra-moho bhavati | so ’bhīkṣṇaṁ tīvra-rāgatayā rāgajaṁ duḥkha-daurmanasyaṁ pratisaṁvedayati | abhīkṣṇaṁ tīvra-dveṣatayā dveṣajaṁ duḥkha-daurmanasyaṁ pratisaṁvedayati | abhīkṣṇaṁ tīvra-mohatayā mohajaṁ duḥkha-daurmanasyaṁ pratisaṁvedayati ||",
    "arv11:10": "Tasyemāni pañca lokottarāṇīndriyāṇi dhandhāni bhavanti | mṛdūny-a(tīkṣṇāny-a)śīghra-vāhīny-āsravāṇāṁ kṣayāya ||",
    "arv11:11": "Katamāni pañca?",
    "arv11:12": "Yad-uta:",
    "arv11:13": "Śraddhendriyaṁ |",
    "arv11:14": "vīryendriyaṁ |",
    "arv11:15": "smṛtīndriyaṁ |",
    "arv11:16": "samādhīndriyaṁ |",
    "arv11:17": "prajñendriyam ||",
    "arv11:18": "Sa evaṁ pañcānāṁ lokottarāṇam-indriyāṇāṁ mṛdutvād-aśīghra-vāhitvāc-ca dhandham evānantaryaṁ samādhiṁ spṛśati | yad-utāsravāṇāṁ kṣayāya ||",
    "arv11:19": "Iyaṁ duḥkhā pratipad dhandhābhijñā ||",
    "arv11:20": "11.2 Duḥkhā Kṣiprābhijñā",
    "arv11:21": "Tatra katamā duḥkhā pratipat kṣiprābhijñā?",
    "arv11:22": "Ihaikatyaḥ pudgalaḥ prakṛtyaiva tīvra-rāgo bhavati | tīvra-dveṣo [bhavati], tīvra-moho [bhavati] | so ’bhīkṣṇaṁ tīvra-rāgatayā rāgajaṁ duḥkha-daurmanasyaṁ pratisaṁvedayati | abhīkṣṇaṁ tīvra-dveṣatayā dveṣajaṁ duḥkha-daurmanasyaṁ pratisaṁvedayati | abhīkṣṇaṁ tīvra-mohatayā mohajaṁ duḥkha-daurmanasyaṁ pratisaṁvedayati ||",
    "arv11:23": "Tasyemāni pañca lokottarāṇīndriyāṇi adhimātrāṇi bhavanti | tīkṣṇāni śīghravāhīni āsravāṇāṁ kṣayāya ||",
    "arv11:24": "Katamāni pañca?",
    "arv11:25": "Yad-uta:",
    "arv11:26": "Śraddhendriyaṁ |",
    "arv11:27": "vīryendriyaṁ |",
    "arv11:28": "smṛtīndriyaṁ |",
    "arv11:29": "samādhīndriyaṁ |",
    "arv11:30": "prajñendriyam ||",
    "arv11:31": "Sa eṣāṁ pañcānāṁ lokottarāṇām-indriyāṇām-adhimātratvāt (tīkṣṇatvāt) śīghra-vāhitvāc-ca kṣipram evānantaryaṁ samādhiṁ spṛśati | yad-utāsravāṇāṁ kṣayāya ||",
    "arv11:32": "Iyaṁ duḥkhā pratipat kṣiprābhijñā ||",
    "arv11:33": "11.3 Sukhā Dhandhābhijñā",
    "arv11:34": "Tatra katamā sukhā pratipad dhandhābhijñā?",
    "arv11:35": "Ihaikatyaḥ pudgalaḥ prakṛtyaivālparāgo bhavati | alpadveṣo bhavati, alpamoho bhavati | so ’lparāgatayā nābhīkṣṇaṁ rāgajaṁ duḥkha-daurmanasyaṁ pratisaṁvedayati | alpadveṣatayā nābhīkṣṇaṁ dveṣajaṁ duḥkha-daurmanasyaṁ pratisaṁvedayati | alpamohatayā nābhīkṣṇaṁ mohajaṁ duḥkha-daurmanasyaṁ pratisaṁvedayati ||",
    "arv11:36": "Tasyemāni pañca lokottarāṇīndriyāṇi dhandhāni bhavanti | mṛduni na tīkṣṇāni na śīghravāhīni āsravāṇāṁ kṣayāya ||",
    "arv11:37": "Katamāni pañca?",
    "arv11:38": "Yad-uta:",
    "arv11:39": "Śraddhendriyaṁ |",
    "arv11:40": "vīryendriyaṁ |",
    "arv11:41": "smṛtīndriyaṁ |",
    "arv11:42": "samādhīndriyaṁ |",
    "arv11:43": "prajñendriyam ||",
    "arv11:44": "Sa eṣāṁ pañcānāṁ lokottarāṇām-indriyāṇāṁ dhandhatvād-atīkṣṇātvān-mṛdutvād-aśīghra-vāhitvāc-ca dhandham evānantarya-samādhiṁ spṛśati | yad-utāsravāṇāṁ kṣayāya ||",
    "arv11:45": "Iyaṁ sukhā pratipad dhandhābhijñā ||",
    "arv11:46": "11.4 Sukhā Kṣiprābhijñā",
    "arv11:47": "Tatra katamā sukhā pratipat kṣiprābhijñā?",
    "arv11:48": "Ihaikatyaḥ pudgalaḥ prakṛtyaivālparāgo bhavati | alpadveṣaḥ, alpamohaḥ | so ’lparāgatayā nābhīkṣṇaṁ rāgajaṁ duḥkha-daurmanasyaṁ pratisaṁvedayati | alpadveṣatayā nābhīkṣṇaṁ dveṣajaṁ duḥkha-daurmanasyaṁ pratisaṁvedayati | alpamohatayā nābhīkṣṇaṁ mohajaṁ duḥkha-daurmanasyaṁ pratisaṁvedayati ||",
    "arv11:49": "Tasyemāni pañca lokottarāṇīndriyāṇi adhimātrāṇi bhavanti | tīkṣṇāni śīghravāhīni āsravāṇāṁ kṣayāya ||",
    "arv11:50": "Katamāni pañca?",
    "arv11:51": "Yad-uta:",
    "arv11:52": "Śraddhendriyaṁ |",
    "arv11:53": "vīryendriyaṁ |",
    "arv11:54": "smṛtīndriyaṁ |",
    "arv11:55": "samādhīndriyaṁ |",
    "arv11:56": "prajñendriyam ||",
    "arv11:57": "Sa eṣāṁ pañcānāṁ lokottarāṇām-indriyāṇāṁ-adhimātratvāt tīkṣṇatvāt śīghra-vāhitvāc-ca kṣipram evānantaryaṁ samādhiṁ spṛśati | yad-utāsravāṇāṁ kṣayāya ||",
    "arv11:58": "Iyam-ucyate sukhā pratipat kṣiprābhijñā ||",
    "arv11:59": "Imā bhikṣavaḥ catasraḥ pratipadaḥ ||"
}