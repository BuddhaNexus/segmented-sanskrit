{
    "san-lo-mvu40:0": "",
    "san-lo-mvu40:1": "",
    "san-lo-mvu40:2": "",
    "san-lo-mvu40:3": "Mahāvastu",
    "san-lo-mvu40:4": "",
    "san-lo-mvu40:5": "40. The Jātaka of Yaśodharā as a Tigress",
    "san-lo-mvu40:6": "",
    "san-lo-mvu40:7": "yadā bodhisatvo akāmakānāṁ mātāpitṝṇām aśrukaṇṭānāṁ rudan mukhānāṁ hastoktaṁ  ca cakravartirājyam apahāya alūhaṁ ca gṛhavāsam apahāya agārād anagārikāṁ pravrajito tadā yaśodharā devadattenocyate || mama bhrātā pravrajito āgaccha mama agramahiṣī bhavisyasi || sā dāni na icchati bodhisatvam eva abhikāṁkṣati | sundaranandenāpi vuccati | mama bhrātā pravrajito āgaccha mama agramahiṣī bhaviṣyasi | tasyāpi na icchati bodhisatvam evābhikāṁkṣati || yadā bhagavāṁ pravṛttadharmacakro tadāhiṁ etaṁ bhikṣubhi śrutaṁ | bhikṣū bhagavantaṁ pṛcchanti | kathaṁ bhagavaṁ yaśodharā sundaranandena ca devadattena ca prārthayantī na icchati bhagavantam eva prārtheti || bhagavān āha || na bhikṣavo idānīm eva yaśodharāye sundaranandena ca devadattena ca prārthayamānā na icchati mama evābhikāṁkṣati | anyadāpi eṣā etehi prārthayantī na icchati mama evābhikāṁkṣati ||",
    "san-lo-mvu40:8": "bhūtapūrvaṁ bhikṣavo atītamadhvāne himavantapādamūle sarveṣāṁ catuṣpaḍānāṁ samāgamo abhūṣi || asmākaṁ rājā nāsti catuṣpadānāṁ rājā sthapīyatu || tahiṁ teṣām utpannaṁ thapīyatu catuṣpadānāṁ rājā tti pravaraṁ || te āhansuḥ || ko dāni catuṣpadānāṁ rājā sthapīṣyatīti || teṣāṁ dāni utpannaṁ | yo asmākam ito saptamaṁ divasaṁ sarvaprathamaṁ himavantaṁ parvatarājaṁ gamiṣyati so catuṣpadānāṁ rājā bhaviṣyati || te evaṁ samayaṁ kṛtvā tato pradeśāto yena himavanto parvatarājā tena pradhāvitā || teṣāṁ sarveṣāṁ pṛṣṭhato kṛtvā vyāghrī himavantaṁ parvatarājānaṁ anuprāptā || vyāghrī himavantaṁ parvatarājānaṁ gatvā catuṣpadānāṁ prati|āleti || catuṣpadā ca sarve himavantaṁ parvatarājam anuprāptā | tatra ca tāṁ vyāghrīṁ paśyanti pratipālentīṁ || te dāni catuṣpadā tāṁ  vyāghrīṁ dṛsṭvā ārtasaṁjātā durmanā | istriyā sma parājitā na ca kahiṁcit* istriyo rājā sarvatra puruṣā rājā | yathā asmākaṁ na alikaṁ bhaveya puruṣo ca rājā bhaveya || tehi sā vyāghrī uktā || bhadre yaṁ tuvaṁ patim icchasi so catuṣpaḍānāṁ rājā bhaviṣyatīti || tāṁ vyāghrīṁ ṛṣabho allīno || bhadre mama patiṁ varehi | ahaṁ loke maṁgalabhūto mama gomayena devakulāni upaliṣyanti devakāryāṇi ca kriyanti || sā dāni vāghrī āha || nāhaṁ tava patiṁ iccheya tvaṁ phālehi ca śakaṭehi ca nityabhagnapralagno || hastināgo pi tāṁ vyāghrīṁ upasaṁkrānto āha || bhadre ahaṁ balavāṁś ca saṁvṛddhakāyo ca saṁgrāmehi ca aparājito mama gṛhṇāhi || vyāghrī āha || na hi tvaṁ siṁhe nadamāne na uccāraprasrāvaṁ muṁcamāno palāyasi || siṁho pi mṛgarājo allīno || bhadre mama patiṁ varehi mama sarve mṛgasaṁghā trasanti || vyāghrī āha || mṛgarāja mūrdhne pi patitā pratīcchāmi ||",
    "san-lo-mvu40:9": "",
    "san-lo-mvu40:10": "catuṣpadānāṁ sarveṣāṁ mahā āsi samāgamo |",
    "san-lo-mvu40:11": "ārājakam idam asmākaṁ ko tra rājā bhaviṣyati ||",
    "san-lo-mvu40:12": "himavantaṁ parvatarājaṁ yo mo prathamo gamiṣyati |",
    "san-lo-mvu40:13": "ito saptame divase so yaṁ rājā bhaviṣyati ||",
    "san-lo-mvu40:14": "siṁhā vāghrā mṛgā caiva hastino vṛṣabhā vṛkā |",
    "san-lo-mvu40:15": "na śaknuvanti anvetuṁ gatā prathamā parvataṁ ||",
    "san-lo-mvu40:16": "prāsādikaṁ darśanīyaṁ himavantaṁ nagottamaṁ |",
    "san-lo-mvu40:17": "gatvāna vyāghrī prathamaṁ pravicāreti catuṣpadāṁ ||",
    "san-lo-mvu40:18": "gatvā catuṣpadā sarve vyāghrīṁ paśyanti te tahiṁ |",
    "san-lo-mvu40:19": "dṛṣṭvā ca ardditā abhūṣi istriye sma parājitā ||",
    "san-lo-mvu40:20": "na asti striyo rājāno na ca mo alikaṁ bhavet* |",
    "san-lo-mvu40:21": "yaṁ vyāghrī patim iccheya so yaṁ rājā bhaviṣyati ||",
    "san-lo-mvu40:22": "mama gomayena kalpāni devakāryāṇi kriyanti |",
    "san-lo-mvu40:23": "ṛṣabho avaca tatra mama bhadre patiṁ varet* ||",
    "san-lo-mvu40:24": "",
    "san-lo-mvu40:25": "vyāghrī āha ||",
    "san-lo-mvu40:26": "",
    "san-lo-mvu40:27": "nityutthitaṁ sadā kilāntaṁ śakaṭehi lāṁgalehi ca |",
    "san-lo-mvu40:28": "no tādṛśaṁ patim icche manuṣye yadi bhavel loke ||",
    "san-lo-mvu40:29": "",
    "san-lo-mvu40:30": "hastināgo āha ||",
    "san-lo-mvu40:31": "",
    "san-lo-mvu40:32": "aham anucaropeto saṁgrāme aparājito |",
    "san-lo-mvu40:33": "hastināgo balī tatra mama bhadre patiṁ varet* ||",
    "san-lo-mvu40:34": "",
    "san-lo-mvu40:35": "vyāghrī āha ||",
    "san-lo-mvu40:36": "",
    "san-lo-mvu40:37": "siṁhasmiṁ nadamānasmiṁ tuvaṁ bhīto palāyasi |",
    "san-lo-mvu40:38": "chardagūtham eva sṛjaṁ neccheyaṁ tādṛśaṁ patiṁ ||",
    "san-lo-mvu40:39": "",
    "san-lo-mvu40:40": "siṁho āha ||",
    "san-lo-mvu40:41": "",
    "san-lo-mvu40:42": "anupūrvasujātaskandho",
    "san-lo-mvu40:43": "siṁho parvatagocaro hamasmi |",
    "san-lo-mvu40:44": "mṛgasaṁghā trasanti sarve",
    "san-lo-mvu40:45": "tvaṁ bhadre mama bhartāraṁ varehi ||",
    "san-lo-mvu40:46": "",
    "san-lo-mvu40:47": "vyāghrī āha ||",
    "san-lo-mvu40:48": "",
    "san-lo-mvu40:49": "saravākāravaropetaṁ giriṁ vā svayam āgataṁ |",
    "san-lo-mvu40:50": "etādṛśaṁ patim icche mūrdhnenāpi pratīcchitaṁ ||",
    "san-lo-mvu40:51": "",
    "san-lo-mvu40:52": "syāt khalu punar bhikṣavo yuṣmākam evaṁ syād anyaḥ sa tena kālena tena samayena siṁho mṛgarājā abhūṣi | naitad evaṁ draṣṭavyaṁ | tat kasya hetoḥ | ahaṁ so bhikṣavo tena kālena tena samayena siṁho mṛgarājā abhūṣi || anyo so tena kālena tena samayena ṛṣabho abhūṣi | na khalv etad evaṁ draṣṭavyaṁ | tat kasya hetoḥ | eṣa bhikṣavaḥ sundaranando tena kālena tena samayena ṛṣabho abhūṣi || syāt khalu punar bhikṣavaḥ yuṣmākam evam asyād anyaḥ sa tena kālena tena samayena hastināgo abhūṣi | na khalv etad evaṁ draṣṭavyaṁ | tat kasya hetoḥ | eṣa bhikṣavo devadatto tena kālena tena samayena hastināgo abhūṣi || syāt khalu punar bhikṣavaḥ yuṣmākam evam asyād anyā sā kālena tena samayena vyāghrī abhūṣi | eṣā sā yaśodharā || tadāpi eṣā etehi prārthayantī na icchati mama evābhikāṁkṣati | etarahiṁ pi eṣā etehi prārthiyantī na icchati mama evābhikāṁkṣati ||",
    "san-lo-mvu40:53": "iti śrīyaśodharāye vyāghrībhūtāye jātakaṁ samāptaṁ ||"
}