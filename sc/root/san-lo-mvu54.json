{
    "san-lo-mvu54:0": "",
    "san-lo-mvu54:1": "",
    "san-lo-mvu54:2": "",
    "san-lo-mvu54:3": "Mahāvastu",
    "san-lo-mvu54:4": "",
    "san-lo-mvu54:5": "54. Śiriprabha Jātaka",
    "san-lo-mvu54:6": "",
    "san-lo-mvu54:7": "bodhisatvo uruvilvāye tapovane duṣkaraṁ carati | ekena kolena divasaṁ yāpento aṣṭādaśa māsāṁ kolāharatāye pratipannaḥ | ekena tilena divasaṁ yāpento aṣṭādaśa māsāṁ tilāharatāye pratipanno | ekena taṇḍulena divasaṁ yāpento aṣṭādaśa māsāṁ taṇḍulam āharatāye pratipanno | aṣṭādaśa māsā sarvaśo anāharatāye pratipannaḥ ||",
    "san-lo-mvu54:8": "",
    "san-lo-mvu54:9": "ekaṁ kolaṁ tasya bhakṣaṁ ekaṁ tilakataṇḍulaṁ ||",
    "san-lo-mvu54:10": "kvaci sya sambuddhajñānaṁ na vīryavante saṁśraye ||",
    "san-lo-mvu54:11": "kālāśītako sarvo va evaṁ aṁgāni se abhūt* ||",
    "san-lo-mvu54:12": "viṣkambhe yathoṣṭrapadaṁ hanukā se tadā abhū ||",
    "san-lo-mvu54:13": "jīrṇagopānasyāntarikā ośīrṇā pārśvake yathā ||",
    "san-lo-mvu54:14": "evaṁ kāyaṁ maharṣisya tapena pariśoṣitaṁ ||",
    "san-lo-mvu54:15": "veṣṭanaveṇīva dīrghā unnatāvanatā yathā ||",
    "san-lo-mvu54:16": "evam asya pṛṣṭhi kaṇṭhaś ca unnatāvanatā abhūt* ||",
    "san-lo-mvu54:17": "tasya netrā prakāśanti udupāne va tārakā ||",
    "san-lo-mvu54:18": "gambhīraṁ sya tadāśvāsaṁ karmārāṇāṁ va gargarī ||",
    "san-lo-mvu54:19": "sāradaṁ vā yathālaṁbu haritacchinnamilāyitaṁ ||",
    "san-lo-mvu54:20": "evaṁ śīrṣaṁ maharṣisya tapena pramilāyitaṁ ||",
    "san-lo-mvu54:21": "śāntakāyo mahāvīro aśrutaṁ ātmacetasaṁ ||",
    "san-lo-mvu54:22": "ugraṁ tapaṁ niṣevate sarvasatvāna kāraṇā ||",
    "san-lo-mvu54:23": "na śakyaṁ ca parikīrtayituṁ sarvavācāya bhāṣataḥ ||",
    "san-lo-mvu54:24": "yaṁ duṣkaraṁ care vīro satvāṁ dṛṣṭvāna duḥkhitān* ||",
    "san-lo-mvu54:25": "pakṣir vā ca yathākāśe paryantaṁ nādhigacchati ||",
    "san-lo-mvu54:26": "yathāpi sāgare vāri aprameyo mahodadhiḥ ||",
    "san-lo-mvu54:27": "evaṁ lokapradīpānāṁ buddhān ādityabandhunāṁ ||",
    "san-lo-mvu54:28": "na śakyaṁ guṇaparyantaṁ sarvavācāya bhāṣituṁ ||",
    "san-lo-mvu54:29": "anāliptā chavī tasya pṛṣṭhīyam upalepitā ||",
    "san-lo-mvu54:30": "gātrā ca patitā sarve na ca vīryate saṁsati ||",
    "san-lo-mvu54:31": "gṛhṇīya purimaṁ kāyaṁ pṛṣṭhimaṁ parigṛhṇati ||",
    "san-lo-mvu54:32": "yadā utthāsi vegena sukhena prapate muni ||",
    "san-lo-mvu54:33": "catvāri devatā dṛṣṭvā kāyaṁ vīrasya durbalaṁ ||",
    "san-lo-mvu54:34": "āhansu muni kālagato na ca vīryato sansati ||",
    "san-lo-mvu54:35": "evaṁrūpaṁ tapam ugraṁ carante puruṣottame ||",
    "san-lo-mvu54:36": "vismayaṁ loka āpanno sadevāsuramānuṣo ||",
    "san-lo-mvu54:37": "",
    "san-lo-mvu54:38": "etam evaṁrūpaṁ ugratapaṁ kumārasya śrutvā rājā śuddhodano āpṛṣṭapuruṣāṇāṁ sakāśāto mahāprajāpatī ca gautamī yaśodharā ca sarvaṁ ca śākyarāṣṭraṁ utkaṇṭhitā | api ca nāma kumāro kṣemeṇa tāvad ugrāto tapāto vyutthito yeya || yaśodharāye pi etad abhūṣi | na etaṁ mama sādhu bhaveya na pratirūpaṁ yam ahaṁ āryaputreṇa duḥkhitena duṣkaraṁ carantena tṛṇasaṁstarakena lūhāhāreṇa aham iha rājakule rājārhāṇi bhojanāni bhuṁjeyaṁ rājārahāṇi pānāni pibeyaṁ rājārhāṇi vastrāṇi dhārayeyaṁ rājārhāṇi śayyāsanāni kalpayeyaṁ || yaṁ nūnāhaṁ pi lūkhaṁ ca āhāraṁ āhareyaṁ prākṛtāni ca vastrāṇi dhārayeyaṁ tṛṇasaṁstare pi śayyāṁ kalpayeyaṁ || sā dāni lūkhaṁ ca āhāraṁ āharesi prākṛtāni pi vastrāṇi dhārayesi tṛṇasaṁstarake pi śayyāṁ kalpayesi ||",
    "san-lo-mvu54:39": "yadā ca bhagavāṁ pravṛttapravaradharmacakro rājagṛhe viharati ardhatrayodaśabhikṣuśataparivārito tadā rājñā śuddhodanena cchandako ca kālodāyī ca rājagṛhaṁ preṣitā bhagavato dūtā | anukampitā bhagavatā devā manuṣyā ca jñātīṁ pi bhagavān anukaṁpatu | yaṁ ca bhagavāṁ vadeyya taṁ karetha || te pi kapilavastuno rājagṛham anuprāptā bhagavantaṁ ca upasaṁkrāntā yaṁ ca rājño śuddhodanasya saṁdeśaṁ sarvasya jñātivargasya taṁ sarvaṁ bhagavato ārocitaṁ || bhagavāṁ ca kālajño velajño samayajño kālaṁ ca velaṁ ca samayaṁ ca āgamayati jātibhūmiṁ gamanāye || bhagavāṁ chandakakālodāyīn āmantrayati || pravrajiṣyatha cchandakakālodāyī || te avacaṁsu || rājñā śuddhodanena āṇattā yaṁ vo bhagavāṁ vadeyya taṁ kuryātha || yaṁ ca paśyanti nāpy atra nāpito nāpi kāṣāyāṇi  yehi prāvṛtā pravrajeyāmaḥ te bhagavantam anuvartantā āhansuḥ || pravrajiṣyāmaḥ bhagavan* || te dāni bhagavatā ehibhikṣukāya ābhāṣṭā || ehatha bhikṣavaḥ chandakakālodāyī caratha tathāgate brahmacaryaṁ || teṣāṁ dāni bhagavatā ehibhikṣukāye ābhāṣṭānāṁ yaṁ kiṁcid gṛhiliṁgaṁ gṛhidhvajaṁ gṛhigupti gṛhikalpaṁ sarvaṁ samantarahitaṁ tricīvarā ca prādurbhūtā sambhṛtaṁ ca pātraṁ prakṛtisvabhāvasaṁsthitā ca keśā īryāpatho ca sānaṁ saṁsthihe tadyathāpi nāma varṣaśatopasampannānāṁ bhikṣūṇāṁ eṣā āyuṣmantānāṁ chandakakālodāyināṁ pravrajyā upasampadā bhikṣubhāvo ||",
    "san-lo-mvu54:40": "āyuṣmāṁ udāyī bhagavantam āha || bhagavaṁ yaśodharā bhagavato anuvratā bhagavato tapovane duṣkaraṁ carantasya yaśodharāpi lūkhaṁ āhāram āharesi prākṛtāni ca vastrāṇi dhāresi rājārahāṇi śayyāsanāni utsṛjya tṛṇasaṁstarake seyyāṁ kalpesi || bhikṣū bhagavantaṁ pṛcchanti || kathaṁ bhagavaṁ yaśodharā bhagavato anuvratā || bhagavān āha || na bhikṣavo etarahiṁ eva yaśodharā mama anuvratā || anyadāpi yaśodharā mama anuvratā || bhikṣū āhansuḥ || anyadāpi bhagavaṁ || bhagavān āha || anyadāpi hi bhikṣavo ||",
    "san-lo-mvu54:41": "bhūtapūrvaṁ bhikṣavo atītamadhvāne anyatarasmiṁ araṇyāyatane śiriprabho nāma mṛgo prativasati prāsādiko darśanīyo susaṁsthitaśarīro raktehi khurehi raktehi pādehi aṁjitehi akṣīhi paṁcaśatamṛgayūthaṁ pariharati || tasya dāni mṛgarājño agramahiṣī | sā tasya prabhāvānuraktā anuvratā ca || tena mṛgeṇa muhūrtam api vinābhāvo na bhavati || aparo ca nīlako nāma lubdhako | tena tahiṁ araṇyāyatane mṛgāṇāṁ  pāśā śoḍḍitā || so śiriprabho tena mahantena mṛgayūthena saṁparivārito tahiṁ araṇyāyatane caramāṇo baddho || sarve ca mṛgā ca mṛgī ca mṛgarājaṁ baddhaṁ dṛṣṭvā palānā ekā mṛgī yā tasya mṛgarājño bhaktimantā ca anuvratā sā sthitā na palāyati | sā ca mṛgī śiriprabhaṁ gāthayādhyabhāṣe ||",
    "san-lo-mvu54:42": "",
    "san-lo-mvu54:43": "vikramāhi śiriprabhā vikramāhi mṛgādhipa |",
    "san-lo-mvu54:44": "purā so lubdhako eti yena so pāśo oḍḍito |",
    "san-lo-mvu54:45": "chinde vāratrakaṁ pāśaṁ na ramiṣyaṁ tvayā vinā ||",
    "san-lo-mvu54:46": "",
    "san-lo-mvu54:47": "atha bhikṣavo śiriprabho mṛgarājā tāṁ mṛgīṁ gāthāya pratyabhāṣe ||",
    "san-lo-mvu54:48": "",
    "san-lo-mvu54:49": "vikramāmi na śaknomi bhūmau patāmi vegito |",
    "san-lo-mvu54:50": "dṛḍho vāratrako pāśo pādaṁ me parikartati ||",
    "san-lo-mvu54:51": "ramaṇīyāny araṇyāni parvatāni vanāni ca |",
    "san-lo-mvu54:52": "ramiṣyasi tuvaṁ bhadre anyena patinā saha ||",
    "san-lo-mvu54:53": "",
    "san-lo-mvu54:54": "atha kahlu bhikṣavaḥ sā mṛgī taṁ mṛgarājaṁ gāthāya pratyabhāṣati ||",
    "san-lo-mvu54:55": "",
    "san-lo-mvu54:56": "ramaṇīyāny aranyāni parvatāni vanāni ca |",
    "san-lo-mvu54:57": "ramiṣyāmy ahaṁ tvayā sārdhaṁ api anyāsu jātiṣu ||",
    "san-lo-mvu54:58": "teṣāṁ ca vilapantānāṁ śrutvāna ca vikrandatāṁ |",
    "san-lo-mvu54:59": "lubdhako tatra so gacchi pāpakarmā sudāruṇo ||",
    "san-lo-mvu54:60": "",
    "san-lo-mvu54:61": "so dāni mṛgarājā taṁ paśyati lubdhakaṁ tadā dūrato eva āgacchantaṁ kṛṣṇaṁ pāṇḍurehi  dantehi raktākṣaṁ puruṣādasamaṁ nīlāmbaradharaṁ dṛṣṭvā ca puna tāṁ mṛgīṁ gāthāya pratyabhāṣe ||",
    "san-lo-mvu54:62": "",
    "san-lo-mvu54:63": "ayaṁ so lubdhako eti kṛṣṇo nīlāmbaraprāvṛto |",
    "san-lo-mvu54:64": "yo me carmaṁ ca mānsaṁ ca cchinditvā mahyaṁ haniṣyati ||",
    "san-lo-mvu54:65": "",
    "san-lo-mvu54:66": "tasyāvidūre sā mṛgī yena so lubdhako tena pratyudgamya taṁ lubdhakaṁ gāthāye adhyabhāṣe ||",
    "san-lo-mvu54:67": "",
    "san-lo-mvu54:68": "saṁstarāhi palāśāni asiṁ āvṛha lubdhaka |",
    "san-lo-mvu54:69": "mama pūrvaṁ badhitvāna paścā hiṁsi mahāmṛgaṁ ||",
    "san-lo-mvu54:70": "",
    "san-lo-mvu54:71": "atha khalu bhikṣavo tasya lubdhakasya etad abhūṣi || mama dūrato eva mṛgā dṛṣṭvā palāyanti adarśanaṁ gacchanti iyaṁ punar mṛgī atīva anuttrastā ātmatyāgaṁ kṛtvā abhimukhī āgacchati naiṣā bhāyati nāpi palāyati || so dāni lubdhako tasyā mṛgīye vinayaṁ dṛṣṭvā vismita āścaryaṁ prāpto | yādṛśī iyaṁ mṛgī | asmākaṁ na te guṇāḥ ye eteṣāṁ | na te tiricchā yeṣāṁ imaṁ edṛśaṁ guṇamāhātmyaṁ edṛśā dṛḍhacittatā edṛśā kṛtajñatā edṛśā ca anuvratatā mukhatuṇḍakena āhāraṁ paryeṣanto vayaṁ tiricchā ye vayaṁ edṛśaṁ mahātmānaṁ mṛgaṁ upayātā nāma heṭhāṁ utpādema | mā vaheṣyaṁ etaṁ mṛgaṁ pāśato || so dāni lubdhako tāṁ mṛgīṁ gāthāye pratyabhāṣati ||",
    "san-lo-mvu54:72": "",
    "san-lo-mvu54:73": "na me śrutaṁ vā dṛṣṭaṁ vā yaṁ mṛgī bhāṣati mānuṣaṁ ||",
    "san-lo-mvu54:74": "tvaṁ ca bhadre sukhī bhohi muṁcāmi te mahāmṛgaṁ ||",
    "san-lo-mvu54:75": "",
    "san-lo-mvu54:76": "tena dāni lubdhakena so śiriprabho mṛgarājā pāśabaddho mukto || sā dāni mṛgī taṁ  mṛgarājaṁ muktaṁ dṛṣtvā āttamanā pramuditā prītisaumanasyajātā lubdhakaṁ gāthāye pratyabhāṣe ||",
    "san-lo-mvu54:77": "",
    "san-lo-mvu54:78": "evaṁ lubdhaka nandāhi saha sarvehi jñātihi ||",
    "san-lo-mvu54:79": "yathāhaṁ adya nandāmi dṛṣṭvā muktaṁ mahāmṛgaṁ |",
    "san-lo-mvu54:80": "pūrvenivāsaṁ bhagavāṁ pūrvejātim anusmaran* |",
    "san-lo-mvu54:81": "jātakam idam ākhyāsi śāstā bhikṣūṇam antike ||",
    "san-lo-mvu54:82": "te skandhā te ca dhātavaḥ tāni āyatanāni ca |",
    "san-lo-mvu54:83": "ātmānam adhikṛtya bhagavān etam arthaṁ viyākare ||",
    "san-lo-mvu54:84": "anavarāgrasmiṁ saṁsāre yatra me uṣitaṁ purā |",
    "san-lo-mvu54:85": "śiriprabho ahaṁ āsi mṛgī āsi yaśodharā ||",
    "san-lo-mvu54:86": "ānando lubdhako āsi evaṁ dhārayatha jātakaṁ |",
    "san-lo-mvu54:87": "evam imaṁ anuparītaṁ bahuduḥkhaṁ",
    "san-lo-mvu54:88": "uccanīcacaritaṁ idaṁ purāṇaṁ |",
    "san-lo-mvu54:89": "vigatajvaro vigatabhayo aśoko",
    "san-lo-mvu54:90": "svajātakaṁ bhāṣati bhikṣusaṁghamadhye ||",
    "san-lo-mvu54:91": "",
    "san-lo-mvu54:92": "samāptaṁ śiriprabhasya mṛgarājasya jātakaṁ ||"
}