{
    "avs87:0": "Avadānaśatakam |",
    "avs87:1": "navamo vargaḥ |",
    "avs87:2": "87. śobhitaḥ",
    "avs87:3": "buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ kapilavastuni viharati nyagrodhārāme | kapilavastuni anyatamaḥ śākya āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | tena sadṛśāt kulāt kalatram ānītam | sa tayā sārdhaṁ krīḍati ramate paricārayati | tasya krīḍato ramamāṇasya paricārayataḥ patnī āpannasatvā saṁvṛttā | sā  aṣṭānāṁ vā navānāṁ vā māsānām atyayāt prasūtā | dārako jāto ’bhirūpo darśanīyaḥ prāsādiko ’tikrānto mānuṣavarṇam asaṁprāptaś ca divyaṁ varṇam | tasya janmany anekāny adbhutāni prādurbhūtāni, yaiḥ kapilavastu nagaraṁ samantataḥ śobhitam | tasya jātau jātimahaṁ kṛtvā nāmadheyaṁ vyavasthāpyate: kiṁ bhavatu dārakasya nāmeti | jñātaya ūcuḥ: yasmād asya janmani kapilavastu nagaraṁ samantataḥ śobhitam, tasmād asya bhavatu śobhita iti nāmeti | śobhito dārako ’ṣṭābhyo dhātrībhyo datto dvābhyām aṁsadhātrībhyāṁ dvābhyāṁ kṣīradhātrībhyāṁ dvābhyāṁ maladhātrībhyāṁ dvābhyāṁ krīḍanikābhyāṁ dhātrībhyām | so ’ṣṭābhir dhātrībhir unnīyate vardhyate kṣīreṇa dadhnā navanītena sarpiṣā sarpimaṇḍenānyaiś cottaptottaptair upakaraṇaviśeṣaiḥ | āśu vardhate hradastham iva paṅkajam ||",
    "avs87:4": "sa yadā mahān samvṛttas tadā nyagrodhārāmaṁ gato bhagavato darśanāya | dadarśa buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtam aśītyā cānuvyañjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | sahadarśanāc cānena bhagavato ’ntike cittaṁ prasāditam | prasādajāto bhagavataḥ pādābhivandanaṁ kṛtvā purastān niṣaṇṇo dharmaśravaṇāya | tasya bhagavatā āśayānuśayaṁ dhātuṁ prakṛtiṁ ca jñātvā tādṛśī caturāryasatyasaṁprativedhikī dharmadeśanā kṛtā, yāṁ śrutvā śobhitena dārakeṇa viṁśatiśikharasamudgataṁ satkāyadṛṣṭiśailaṁ jñānavajreṇa bhitvā srotaāpattiphalaṁ sākṣātkṛtam | sa dṛṣṭasatyo mātāpitarāv anujñāpya bhagavacchāsane pravrajitaḥ | tena yujyamānena ghaṭamānena vyāyacchamānena idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam | arhan saṁvṛttaḥ traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṁvitprāpto bhavalābhalobhasatkāraparāṅmukhaḥ | sendropendrāṇāṁ devānāṁ pūjyo mānyo ’bhivādyaś ca saṁvṛttaḥ ||",
    "avs87:5": "bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta śobhitena karmāṇi kṛtāni, yenābhirūpo darśanīyaḥ prāsādiko ’tikrānto mānuṣavarṇam asaṁprāptaś ca divyaṁ varṇam, janmani cāsyānekāni adbhutāni prādurbhūtāni, yaiḥ kapilavastu nagaraṁ samantataḥ śobhitam? bhagavān āha: śobhitenaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | śobhitenaiva karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:",
    "avs87:6": "na praṇaśyanti karmāṇi kalpakoṭiśatair api",
    "avs87:7": "sāmagrīṁ prāpya kālaṁ ca phalanti khalu dehinām ||",
    "avs87:8": "bhūtapūrvaṁ bhikṣavo ’tīte ’dhvany asminn eva bhadrake kalpe catvāriṁśadvarṣasahasrāyuṣi prajāyāṁ krakucchando nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa śobhāvatīṁ rājadhānīm upaniśritya viharati | śobhena rājñā keśanakhastūpaḥ pratiṣṭhāpitaḥ | yāvat kasmiṁścit parvaṇi pratyupasthite goṣṭhikāḥ stūpasamīpaṁ gatāḥ | tais taṁ stūpaṁ dṛṣṭvā pasādajātaiḥ puṣpāropaṇaṁ kartum ārabdham | tatraiko goṣṭhikaḥ kathayati: ahaṁ na karomi, mama vibhavo nāstīti | sa taiś ca goṣṭhikamadhyān niṣkāsitaḥ | tasya vipratisāro jātaḥ | tena vicitrapuṣpasaṁgrahaṁ kṛtvā tasminn eva stūpe puṣpāropaṇaṁ kṛtam ||",
    "avs87:9": "bhagavān āha: kiṁ manyadhve bhikṣavo yo ’sau tena kālena tena samayena goṣṭhika āsīt, yena vipratisārajātena krakucchandasya keśanakhastūpe puṣpāripaṇaṁ kṛtam, ayam asau śobhitaḥ | anyāny api hi bhikṣavaḥ śobhitena karmāṇi kṛtāny upacitāni | bhūtapūrvaṁ bhikṣavo ’tīte ’dhvani vārāṇasyāṁ nagaryām anyatamaḥ śreṣṭhī | tena glānaḥ pratyekabuddho dṛṣṭaḥ | tataḥ prasādajātena pādayor nipatya piṇḍakena pratipāditaḥ paṭena cācchāditaḥ ||",
    "avs87:10": "kiṁ manyadhve bhikṣavo yo ’sau tena kālena tena samayena śreṣṭhī, ayaṁ śobhitaḥ | bhūyaḥ kāśyape bhagavati daridro ’bhūt kāṣṭhahārakaḥ | sa kāṣṭhānām arthe parvatadarīṁ praviṣṭaḥ | tena stūpo dṛṣṭaḥ | tatra ca stūpāṅgaṇe tṛṇāni jātāni | tatas tena prasādajātena tṛṇāny utpāṭya saṁmārjanīṁ gṛhītvā stūpāṅgaṇaṁ ca saṁmṛṣṭam | tataḥ pādayor nipatya praṇidhānaṁ kartum ārabdhaḥ: anenāhaṁ kuśalamūlena cittotpādena deydharmaparityāgena ca abhirūpaḥ syāṁ darśanīyaḥ prasādikaḥ, anāgatāṁś ca buddhān ārāgayeyaṁ mā virāgayeyam iti ||",
    "avs87:11": "bhagavān āha: kiṁ manyadhve bhikṣavo yo ’sau tena kālena tena samayena kāṣṭhahāraka āsīt, ayam evāsau śobhitaḥ | yad anena stūpāṅgaṇaṁ saṁmṛṣṭam, tena yatra yatra jātas tatra tatrābhirūpo darśanīyaḥ prasādikaḥ saṁvṛttaḥ | tenaiva hetunedānīm ārhatvaṁ sākṣātkṛtam | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||",
    "avs87:12": "idam avocad bhagavān | āttamanasas te bhikṣavo bhagavato bhāṣitam abhyanandan ||"
}