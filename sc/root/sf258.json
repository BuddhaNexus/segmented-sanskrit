{
    "sf258:0": "Upasenasūtra",
    "sf258:1": "siddham | rājagṛhe nidānam |",
    "sf258:2": "tena khalu samayenāyuṣmān upaseno rājagṛhe viharati śītavane śmaśāne sarpaśauṇḍikaprāgbhāre kaliṁkopavicārāntarikāyām |",
    "sf258:3": "athāyuṣmata upasenasya ekākino rahasigatasya pratisaṁlīnasya āśīviṣaḥ kāye nipatita uggratejā ghoraviṣaḥ parittas tadyathā āṁjanaśalākā |",
    "sf258:4": "tatrāyuṣmān upaseno bhikṣūn āmaṁtrayati | āśīviṣo me kāye nipatitaḥ tadyathā āṁjanaśalākā | aṁga tāvan me āyuṣmantaḥ kāyaṁ samaṁtato ’nuparigṛhya bahir abhinirharata mā ihaiva viśariṣyati tadyathā busamuṣṭiḥ |",
    "sf258:5": "tena khalu samayenāyuṣmāñ śāriputra āyuṣmata upasenasya nātidūre niṣaṇṇo ’bhūd anyataram vṛkṣamūlaṁ niśritya |",
    "sf258:6": "aśrauṣīd āyuṣmāñ śāriputra āyuṣmata upasenasya vāgvyāhāram | śrutvā ca punar yenāyuṣmān upasenas tenopajagāma | upetyāyuṣmantam upasenam idam avocat |",
    "sf258:7": "na khalu vayam āyuṣmata upasenasya paśyāmo mukhasya vā anyathātvam indriyāṇāṁ vā nānākaraṇam | atha ca punar āyuṣmān upasena evam āha | āśīviṣo me kāye nipatitaḥ pūrvavad yāvat tadyathā busamuṣṭiḥ |",
    "sf258:8": "yasyāyuṣmāñ śariputra evaṁ syāt | ahaṁ cakṣur mama cakṣuḥ | ahaṁ śrottaṁ ghrāṇaṁ jihvā kāyaḥ | ahaṁ manaḥ | mama manaḥ | ahaṁ rūpaṁ mama rūpam | ahaṁ śabdagandharasaspṛṣṭavyadharmā mama dharmāḥ | ahaṁ pṛthivīdhātur mama pṛthivīdhātuḥ | aham abdhātus tejodhātur vāyudhātur ākāśadhātur vijñānadhātuḥ | ahaṁ rūpaskandho mama rūpaskandhaḥ | ahaṁ vedanāsaṁjñāsaṁskāravijñānaskandho mama vijñānaskandhaḥ | tasya syād mukhasya vā anyathātvam indriyāṇāṁ vā nānākaraṇam |",
    "sf258:9": "mama tu naivaṁ bhavati | ahaṁ cakṣur mama cakṣuḥ | tadyathā ahaṁ vijñānaskandho mama vijñānaskandhaḥ | tasya me kiṁ bhaviṣyati mukhasya vā anyathātvam indriyāṇāṁ vā nānākaraṇam |",
    "sf258:10": "dīragharāttraṁ khalv āyuṣmata upasenasya ahaṁkaramamaṁkarāsmimānābhiniveśānuśayaḥ prahīṇāḥ parijñātā ucchinnamūlās tālamastakavad anābhavagatikā āyatyām anutpādadharmāṇaḥ | tasya te kiṁ bhaviṣyati mukhasya vā anyathātvam indriyāṇāṁ vā nānākaraṇam |",
    "sf258:11": "athāyuṣmāñ śariputtraḥ āyuṣmata upasenasya kāyaṁ sāmantakenānuparigṛhya bahir abhinirharati |",
    "sf258:12": "samanantarābhinirhṛta āyuṣmata upasenasya kāyaḥ śataśo viśirṇas tadyathā busamuṣṭiḥ |",
    "sf258:13": "athāyuṣmāñ śāriputro ’syāṁ velāyāṁ gāthā babhāse |",
    "sf258:14": "sucīrṇe brahmacarye ’smin mārge caiva subhāvite |",
    "sf258:15": "tuṣṭa āyukṣayād bhavati viṣapāttra ivojjhite ||",
    "sf258:16": "sucīrṇe brahmacarye ’smin mārge caiva subhāvite |",
    "sf258:17": "tuṣṭa āyukṣayād bhavati rogasyāpagame yathā ||",
    "sf258:18": "sucīrṇe brahmacarye ’smin mārge caiva subhāvite |",
    "sf258:19": "ādīptād vā gṛhād mukto maraṇānte na śocate ||",
    "sf258:20": "sucīrṇe brahmacarye ’smin mārge caiva subhāvite |",
    "sf258:21": "tṛṣṇakāṣṭhasamaṁ lokaṁ paśyati prajñayā yadā ||",
    "sf258:22": "athāyuṣmāñ śāriputra āyuṣmata upasenasya śarīre śāripūjāṁ kṛtvā yena bhagavāṁs tenopajagāma upetya bhagavatpādau śirasā vanditvā ekāṁte nyaṣīdat |",
    "sf258:23": "ekāṁtaniṣaṇṇa āyuṣmāñ śāriputtro bhagavaṁtam idam avocat |",
    "sf258:24": "āyuṣmato bhadaṁta upasenasya āśīviṣaḥ kāye nipatita ugratejā ghoraviṣaḥ parittas tadyathāṁ janaśalākā pūrvavad yāvat tasya kāyo viśīrṇas tadyathā busamuṣṭiḥ |",
    "sf258:25": "sacec chāriputra upasenasya kulaputtrasya tasmiṁ samaye imā gāthāḥ pratyabhāsyaṁta imāni ca maṁtrapadāni nāsyāśīviṣaḥ kāye ’kramiṣyan nāsya kāyo viśariṣyat tadyathā busamuṣṭiḥ |",
    "sf258:26": "yā bhadaṁta katamā gāthāḥ katamāni maṁtrapadāni ||",
    "sf258:27": "maitrī me dhṛtirāṣṭreṣu maitrī airāvaṇeṣu ca |",
    "sf258:28": "chibbāputtreṣu me maitrī kaṁbalāśvatareṣu ca ||",
    "sf258:29": "karkoṭakeṣu me maitrī kṛṣṇagautamakeṣu ca |",
    "sf258:30": "nandopandau ye nāgā teṣu maitrī ca me sadā ||",
    "sf258:31": "apādakeṣu me maitrī maitrī me dvipadeṣu ca |",
    "sf258:32": "catuṣpadeṣu me maitrī maitrī bahupadeṣu ca ||",
    "sf258:33": "sarvvanāgeṣu me maitrī ye nāgā udadhiniśritāḥ |",
    "sf258:34": "sarvvasatveṣu me maitrī ye ttrasāḥ sthāvarāś ca ye ||",
    "sf258:35": "sukhinaḥ sarvve satvā hi sarvve satvā niramayāḥ |",
    "sf258:36": "sarvve bhadrāṇi paśyaṁtu mā caiśāṁ pāpam āgamat ||",
    "sf258:37": "sarpaśauṇḍikaprāgbhāre nityaṁ viharato mama |",
    "sf258:38": "āśīviṣo ghoraviṣo jīvitam uparundhati ||",
    "sf258:39": "yena me satyavākyena śāstā lokeṣv anuttaraḥ |",
    "sf258:40": "tena me satyavākyena mā me kāye viṣaṁ kramet ||",
    "sf258:41": "rāgo dveṣaś ca mohaś ca ete loke viṣattrayam |",
    "sf258:42": "nirvviṣo bhagavān buddhaḥ satyadharmahataṁ viṣam ||",
    "sf258:43": "hataṁ viṣaṁ ghoraviṣaṁ kṛto rakṣāparikaraḥ |",
    "sf258:44": "sarvve hataviṣa biddhās tad uraga hataṁ viṣam ||",
    "sf258:45": "tatremāni mantrapadāni bhavaṁti tadyathā | otuṁbile | tuṁbile | tuṁbe | pratuṁbe | naṭṭe | sunaṭṭe | kevaṭṭe | munaye | samaye | datte | nīlakeśe | vālakupe | ole | oṅko | svāhā ||",
    "sf258:46": "sacec chāriputtra upasenasya kulaputrasya tasmiṁ samaye imā gāthāḥ pratyabhāyaṁta imāni ca maṁtrapadāni nāsyāśīviṣaṁ kāye ’kramiṣyat | nāsya kāyo vyaśariṣyat tadyathā busamuṣṭiḥ |",
    "sf258:47": "tat kuta etad bhadaṁta labhyam āyuṣmata upasenena yat tasmiṁ samaye aśrutapūrvvā gāthāḥ pratibhāṣyaṁte aśrutapūrvvāṇi vā maṁtrapadāni tadyathā etarhi bhagavataḥ |",
    "sf258:48": "athāyuṣmāñ śāriputtro bhagavato bhāṣitam abhinandyānumodya bhagavatpādau śirasā bhagavato ’ntikāt prakrāṁtaḥ ||"
}