{
    "divy14:0": "",
    "divy14:1": "",
    "divy14:2": "",
    "divy14:3": "Divyāvadānam",
    "divy14:4": "",
    "divy14:5": "14. sūkarikāvadānam",
    "divy14:6": "",
    "divy14:7": "dharmatā khalu cyavanadharmaṇo devaputraysa pañca pūrvanimittāni prādurbhavanti—akliṣṭāni vāsāṁsi kliśyanti, amlānāni mālyāni mlāyanti, daurgandhaṁ kāyena niṣkrāmati, ubhābhyāṁ kakṣābhyāṁ svedaḥ prādurbhavanti, cyavanadharmā devaputraḥ sva āsane dhṛtiṁ na labhate |",
    "divy14:8": "athānyatamaścyavanadharmā devaputraḥ pṛthivyāmāvartate, saṁparivartyaivaṁ cāha—hā mandākinī, hā puṣkariṇī, hā vāpī, hā caitraratha, hā pāruṣyaka, hā nandanavana, hā miśrakāvana, hā pāriyātraka, hā puṇḍukambalaśilā, hā devasabhā, hā sudarśana, iti karuṇakaruṇaṁ paridevate sma |",
    "divy14:9": "adrākṣīcchakro devānāmindrastaṁ devaputramatyarthaṁ pṛthivyāmāvartantaṁ parivartantam |",
    "divy14:10": "dṛṣṭvā punaryena sa devaputrastenopasaṁkrāntaḥ |",
    "divy14:11": "upasaṁkramya taṁ devaputramidamavocat—hā kasmāt tvaṁ mārṣa atyarthaṁ pṛthivyāmāvartase, saṁparivartase, karuṇakaruṇaṁ paridevase—hā mandākinī, hā puṣkiriṇī, hā vāpī, hā caitraratha, hā pāruṣyaka, hā nandanavana, hā miśrakāvana, hā pāriyātraka, hā pāṇḍukambalaśilā, hā devasabhā, hā sudarśana iti karuṇakaruṇaṁ paridevase? evamukte devaputraḥ śakraṁ devānāmindramidamavocat—eṣo ’haṁ kauśika divyaṁ sukhamanubhūya itaḥ saptame divase rājagṛhe nagare sūkaryāḥ kukṣau upapatsyāmi |",
    "divy14:12": "tatra mayā bahūni varṣāṇyuccāraprasrāvaḥ paribhoktavya iti |",
    "divy14:13": "atha śakro devānāmindraḥ kāruṇyatayā taṁ devaputramidamavocat—ehi tvaṁ mārṣa, buddhaṁ śaraṇaṁ gaccha dvipadānāmagryam, dharmaṁ śaraṇaṁ gaccha virāgāṇāmagryam, saṁghaṁ śaraṇaṁ gaccha gaṇānāmagryamiti |",
    "divy14:14": "atha sa devaputrastiryagyonyupapattibhayabhīto maraṇabhayabhītaśca śakraṁ devānāmindramidamavocat—eṣo ’haṁ kauśika buddhaṁ śaraṇaṁ gacchāmi dvipadānāmagryam, dharmaṁ śaraṇaṁ gacchāmi virāgāṇāmagryam, saṁghaṁ śaraṇaṁ gacchāmi gaṇānāmagryam |",
    "divy14:15": "atha sa devaputrastriśaraṇaparigṛhīto bhūtvā cyutaḥ kālagatastuṣite devanikāye upapannaḥ |",
    "divy14:16": "|",
    "divy14:17": "dharmatā khalu adhastāddevānāṁ jñānadarśanaṁ pravartate nordhvam |",
    "divy14:18": "atha śakro devānāmindrastaṁ devaputramavalokayati—kimasau devaputraḥ sūkarikāyāḥ kukṣau upapanno na veti |",
    "divy14:19": "yāvat paśyati—nopapannastiryakpreteṣu |",
    "divy14:20": "narakeṣūpapanna iti paśyati |",
    "divy14:21": "nopapannaḥ |",
    "divy14:22": "manuṣyāṇāṁ sabhāgatāyāmupapanna iti paśyati |",
    "divy14:23": "nopapannaḥ |",
    "divy14:24": "cāturmahārājakāyikān devāṁstrāyastriṁśāṁścāvalokayitumārabdhaḥ |",
    "divy14:25": "tatrāpi nādrākṣīt |",
    "divy14:26": "atha śakro devānāmindraḥ kutūhalajāto yena bhagavāṁstenopasaṁkrāntaḥ |",
    "divy14:27": "upasaṁkramya bhagavataḥ pādau śirasā vanditvā ekānte niṣaṇṇaḥ |",
    "divy14:28": "ekāntaniṣaṇṇaḥ śakro devānāmindro bhagavantamidamavocat—ihāhaṁ bhadanta adrākṣamanyatamaṁ devaputraṁ cyavanadharmāṇaṁ pṛthivyāmāvartamānaṁ karuṇakaruṇaṁ ca paridevamānam—hā mandākini, hā puṣkiriṇi, hā vāpi, hā caitraratha, hā pāruṣyaka, hā nandanavana, hā miśrakāvana, hā pāriyātraka, hā pāṇḍukambalāśilā, hā devasabhā, hā sudarśana iti |",
    "divy14:29": "tamenamevaṁ vadāmi—kasmāt tvaṁ mārṣa atyarthaṁ śocasi paridevase krandasi urasi tāḍayasi saṁmohāpadyasa iti? sa evamāha—eṣo ’haṁ kauśika divyaṁ sukhamapahāya itaḥ saptame divase rājagṛhe nagare sūkarikāyāḥ kukṣau upapatsyāmi |",
    "divy14:30": "tatra mayā bahūni varṣāṇi uccāraprasrāvaḥ paribhoktavyaṁ bhaviṣyati |",
    "divy14:31": "tamenamevaṁ vadāmi—ehi tvaṁ mārṣa buddhaṁ śaraṇaṁ gaccha dvipadānāmagryam, dharmaṁ śaraṇaṁ gaccha virāgāṇāmagryam, saṁghaṁ śaraṇaṁ gaccha gaṇānāmagryamiti |",
    "divy14:32": "sa evamāha—eṣo ’haṁ kauśika buddhaṁ śaraṇaṁ gacchāmi dvipadānāmagryam, dharmaṁ śaraṇaṁ gacchāmi virāgāṇāmagryam, saṁghaṁ śaraṇaṁ gacchāmi gaṇānāmagryam |",
    "divy14:33": "ityuktvā sa devaputraḥ kālagataḥ |",
    "divy14:34": "kutrāsau bhadanta devaputra upapannah? bhagavānāha—tuṣitā nāma kauśika devāḥ sarvakāmasamṛddhayaḥ |",
    "divy14:35": "tatrāsau modate devo gatveha śaraṇatrayam |",
    "divy14:36": "atha śakro devānāmindra āttamānāstasyāṁ velāyāmimāṁ gāthāṁ gāthāṁ bhāṣate— ye buddhaṁ śaraṇam yānti na te gacchanti durgatim |",
    "divy14:37": "prahāya mānuṣān kāyān divyān kāyānupāsate (1)|",
    "divy14:38": "ye dharmaṁ śaraṇam yānti na te gacchanti durgatim |",
    "divy14:39": "prahāya mānuṣān kāyān divyān kāyānupāsate (2)|",
    "divy14:40": "ye saṁghaṁ śaraṇam yānti na te gacchanti durgatim |",
    "divy14:41": "prahāya mānuṣān kāyān divyān kāyānupāsate (3)|",
    "divy14:42": "atha bhagavāñ śakrasya devānāmindrasya bhāṣitamanusaṁvarṇayannevamāha—evametat kauśika, evametat |",
    "divy14:43": "ye buddhaṁ śaraṇam yānti na te gacchanti durgatim |",
    "divy14:44": "prahāya mānuṣān kāyān divyān kāyānupāsate (4)|",
    "divy14:45": "ye dharmaṁ śaraṇam yānti na te gacchanti durgatim |",
    "divy14:46": "prahāya mānuṣān kāyān divyān kāyānupāsate (5)|",
    "divy14:47": "ye saṁghaṁ śaraṇam yānti na te gacchanti durgatim |",
    "divy14:48": "prahāya mānuṣān kāyān divyān kāyānupāsate (6)|",
    "divy14:49": "atha śakro devānāmindro bhagavato bhāṣitamabhinandyānumodya bhagavataḥ pādau śirasā vanditvā bhagavantaṁ triḥ pradakṣiṇīkṛtya prāñjalikṛtasampuṭo bhagavantaṁ namasyamānastatraivāntarhitaḥ |",
    "divy14:50": "|",
    "divy14:51": "idamavocadbhagavān |",
    "divy14:52": "āttamanasaste bhikṣavo ’bhyanandan |",
    "divy14:53": "|",
    "divy14:54": "iti śrīdivyāvadāne sūkarikāvadānaṁ caturdaśamam |",
    "divy14:55": "|"
}