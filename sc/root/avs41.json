{
    "avs41:0": "",
    "avs41:1": "",
    "avs41:2": "",
    "avs41:3": "Avadānaśatakam |",
    "avs41:4": "paṁcamo vargaḥ |",
    "avs41:5": "",
    "avs41:6": "41. guḍaśālā",
    "avs41:7": "",
    "avs41:8": "tasyoddānam:",
    "avs41:9": "guḍaśālā ca bhaktaṁ ca toyaṁ varcaghaṭena ca",
    "avs41:10": "koliko hy uttaraś cāpi jātyandhaḥ śreṣṭhir eva ca",
    "avs41:11": "putro jāmbālakaś caiva vargo bhavati samudditaḥ ||",
    "avs41:12": "buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho rājagṛhe viharati veṇuvane kalandakanivāpe | yadā bhagavatā anuttarā samyaksaṁbodhir abhisaṁbuddhā, tadāyuṣmadbhyāṁ śāriputramaudgalyāyanābhyām iyaṁ pratijñā kṛtā: na tāvat piṇḍakaṁ paribhokṣyāmahe, yāvan narakatiryakpretebhya ekasatvam api na mocayāva iti | tatas tāv āyuṣmatau kālena kālaṁ kadācin narakacārikāṁ carataḥ, kadācit tiryakpretacārikāṁ carataḥ | tau tatra satvānāṁ vividhayātanābhyāhatānām asatpralāpaṁ dṛṣṭvā tān āgatya catasṛṇāṁ parṣadām ārocayataḥ | te ’pi śrutvā saṁvegam āpadyante | tatas tau tad adhiṣṭhānaṁ tathāvidhāṁ dharmadeśanāṁ kurutaḥ, yayā aneke satvā viśeṣam adhigacchanti, dharmaśravaṇakathāyāś ca bhājanībhavanti ||",
    "avs41:13": "yāvad apareṇa samayenāyuṣmān mahāmaudgalyāyanaḥ pretacārikāṁ carann adrākṣīt pretaṁ parvatakūṭaprakhyaṁ samudrasadṛśakukṣiṁ sūcīchidropamamukhaṁ svakeśasaṁchannam ādīptaṁ samyakprajvalitam ekajvālībhūtaṁ dhyāyantam ārtasvaraṁ krandantam, duḥkhāṁ tīvrāṁ kharāṁ kaṭukām amanāpāṁ vedanām anubhavantam, yena yenoccāraprasrāvabhūmis tena tenānvāhiṇḍamānaṁ tad api kṛcchreṇāsādayantam | tataḥ sthaviraḥ pretaṁ papraccha: kiṁ te bhoḥ karma kṛtaṁ yenaivaṁvidhāṁ duḥkhāṁ tīvrāṁ kharāṁ kaṭukām amanāpāṁ vedanāṁ vedayasa iti | preta āha: āditye hi samudgate na dīpena prayojanam | bhagavantam etam arthaṁ paripṛccha | sa te asmākīnāṁ karmaplotiṁ vyākariṣyatīti | athāyuṣmān mahāmaudgalyāyano yena bhagavāṁs tenopasaṁkrāntaḥ ||",
    "avs41:14": "tena khalu samayena bhagavān pratisaṁlayanād vyutthāya catasṛṇāṁ parṣadāṁ madhuramadhuraṁ dharmaṁ deśayati, kṣaudraṁ madhv ivāneḍakam | anekaśatā ca parṣad bhagavataḥ sakāśān madhuramadhuraṁ dharmaṁ śṛṇoty anijyamānair indriyaiḥ | tato buddhā bhagavantaḥ pūrvālāpinaḥ priyālāpinaḥ ehīti svāgatavādinaḥ  smitapūrvaṁgamāś ca | tatra bhagavān āyuṣmantaṁ mahāmaudgalyāyanam idam avocat: ehi maudgalyāyana svāgataṁ te, kutas tvam etarhy āgacchasīti | maudgalyāyana āha: āgacchāmy ahaṁ bhadanta pretacārikāyāḥ | tatrāhaṁ pretam adrākṣaṁ sūcīchidropamamukhaṁ parvatopamakukṣiṁ svakeśasaṁchannaṁ durgandhaṁ paramadurgandham | āha ca:",
    "avs41:15": "",
    "avs41:16": "viśuṣkakaṇṭhoṣṭhapuṭaḥ suduḥkhitaḥ pravṛddhaśailopamacarvitāśrayaḥ |",
    "avs41:17": "svakeśasaṁchannamukho digambaraḥ susūkṣmasūcīsadṛśānanaḥ kṛśaḥ ||",
    "avs41:18": "nagnaḥ svakeśasaṁchanno asthiyantravaducchritaḥ",
    "avs41:19": "kapālapāṇir ghoraś ca krandan samabhidhāvati ||",
    "avs41:20": "bubhukṣayā pipāsayā klānto vyasanapīḍitaḥ",
    "avs41:21": "ārtasvaraṁ krandamāno duḥkhāṁ vedati vedanām",
    "avs41:22": "kiṁ tena prakṛtaṁ pāpaṁ martyaloke sudāruṇam ||  iti",
    "avs41:23": "",
    "avs41:24": "bhagavān āha: pāpakārī maudgalyāyana sa pretaḥ | icchasi tasya karmaplotiṁ śrotum? evaṁ bhadanta | tena hi maudgalyāyana śṛṇu, sādhu ca suṣṭhu ca manasi kuru, bhāṣiṣye ||",
    "avs41:25": "bhūtapūrvaṁ maudgalyāyana rājagṛhe nagare ’nyataraḥ śreṣṭhī āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | tasya pañcamātrāṇīkṣuśālaśatāni, yatra cekṣuḥ pīḍyate | asati ca buddhānām utpāde pratyekabuddhā loka utpadyante hīnadīnānukampakāḥ prāntaśayanāsanabhaktā ekadakṣiṇīyā lokasya | yāvad anyatamaḥ pratyekabuddho hīnadīnānukampakī prāntaśayanāsanasevī | sa pūrvāhṇe nivāsya pātracīvaram ādāya rājagṛhaṁ piṇḍāya prāvikṣat | sa ca bhadantaḥ kṣayavyādhinā spṛṣṭaḥ | tasya vaidyenekṣurasa upadiṣṭaḥ | sa śreṣṭhisakāśaṁ yantraśālām upasaṁkrāntaḥ | śreṣṭhinā ca sa pratyekabuddho dṛṣṭaḥ kāyaprāsādikaś cittaprāsādikaś ca | dṛṣṭvā śreṣṭhinā uktaḥ: kenāryasya prayojanam iti | pratyekabuddhaḥ kathayati: gṛhapate ikṣuraseneti | tatas tena gṛhapatinā bhṛtakapuruṣasyājñā dattā āryasyekṣurasaṁ prayaccheti | sa ca gṛhapatiḥ kenacid eva karaṇīyena bahir yānāya saṁprasthitaḥ | atha tasya puruṣasya parakīye dravye mātsaryam utpannam: yady aham asya rasaṁ dāsye, punar apy eṣa āgamiṣyatīti | tena aniṣṭagatitrayaprapātanamreṇa sarvābhimatagatidvayanirākariṣṇunā atyantadūrāpagatenāryadharmebhyaḥ pāpaṁ cittam utpādya sa pratyekabuddha uktaḥ: āhara bhikṣo pātram, dehi, rasaṁ te dāsyāmīti | asamanvāhṛtya arhacchrāvakapratyekabuddhānāṁ jñānadarśanaṁ na pravartata iti | hīnadīnānukampitayā bhṛtyapuruṣo ’yam asyānugrahaḥ kartavya iti tat pātram upanāmitam | tato ’sau durācāro nirghṛṇahṛdayas tad gṛhītvā pratiguptaṁ pradeśaṁ gatvā prasrāveṇā pūrayitvā upari ikṣurasenācchādya tasmai pratyekabuddhāyānupradadau | tena saṁlakṣitam sa cintayati: bahv anena tapasvinā pāpaṁ kṛtam api | sa tad ekānte chorayitvā prakrāntaḥ ||",
    "avs41:26": "bhagavān āha: kiṁ manyase maudgalyāyana yo ’sau tena kālena tena samayena bhṛtakapuruṣa āsīt’, ayaṁ sa pretaḥ | tasya karmaṇo vipākena saṁsāre ’nantaṁ duḥkham anubhūtavān | idānīm api pretabhūtaḥ prakṛṣṭataraṁ duḥkham anubhavati | tasmāt tarhi te maudgalyāyana mātsaryaprahāṇāya vyāyantavyaṁ yathā evaṁvidhā doṣā na syur ye pretasya | iti hi maudgalyāyana ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi te maudgalyāyana ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ te maudgalyāyana śikṣitavyam ||",
    "avs41:27": "idam avocad bhagavān | āttamanā āyuṣmān mahāmaudgalyāyano ’nye ca devāsuragaruḍādayo bhagavato bhāṣitam abhyanandan ||"
}