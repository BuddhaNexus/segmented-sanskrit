{
    "divy31:0": "",
    "divy31:1": "",
    "divy31:2": "",
    "divy31:3": "Divyāvadānam",
    "divy31:4": "",
    "divy31:5": "31. toyikāmahāvadānam",
    "divy31:6": "",
    "divy31:7": "tatra bhagavbānāyuṣmantamāmantrayate—sma āgamaya ānanda yena śrāavastīti |",
    "divy31:8": "evaṁ bhadantetyāyucmānānando bhagavataḥ pratyaśrauṣīt |",
    "divy31:9": "atha bhagavān yena śrāvastī tena cārikāṁ prakrāntaḥ |",
    "divy31:10": "yāvadanyatamasmin pradeśe brāhmaṇaśchinnabhakto halaṁ vāhayati, tasyārthāya dārikā peyāmādāya gatā |",
    "divy31:11": "bhagavāṁśca pradeśamanuprāptaḥ |",
    "divy31:12": "dadarśa sa brāhmaṇo buddhaṁ bhagavantaṁ dvātriṁśatā mahāpuruṣalakcaṇaiḥ samalaṁkṛtamaśītyānuvyañjanairvirājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamamiva ratnaparvataṁ samantato bhadrakam |",
    "divy31:13": "sahadarśanāccāsya bhagavati prasāda utpannaḥ |",
    "divy31:14": "na tathā dvādaśavarṣābhyastaḥ śamathaścattasya kalyatāṁ janayati, aputrasya vā putrapratilambhaḥ, daridrasya vā nidhidarśanam, rājyābhinandano vā rājyābhiṣekaḥ, yathopacitakuśalamūlasya sattvasya tatprathamato buddhadarśanam |",
    "divy31:15": "sa tāṁ peyāmādāya laghuladhveva yena bhagavāṁstenopasaṁkrāntaḥ |",
    "divy31:16": "upasaṁkramya bhagavantametadavocat—iyaṁ bho gautama peyā |",
    "divy31:17": "yadyasti mamāntike ’nukampā, pibedbhagavān gautamaḥ peyāmiti |",
    "divy31:18": "tato bhagavatā brāhmaṇasya jīrṇakūpo darśitah—sacette brāhmaṇa parityaktā, asmiñ jīrṇakūpe prakṣipeti |",
    "divy31:19": "tena tasmiñ jīrṇakūpe prakṣiptā |",
    "divy31:20": "sa jīrṇakūpo vāpyāyamānaḥ peyāpūrṇaḥ, yathāpi tadbuddhānāṁ buddhānubhāvena devatānāṁ ca devatānubhāvena |",
    "divy31:21": "tato bhagavatā sa brāhmaṇo ’bhihitah—cāraya mahābrāhmaṇa peyāmiti |",
    "divy31:22": "sa cārayitumārabdhaḥ |",
    "divy31:23": "bhagavatā tathā adhiṣṭhitā yathā sarvasaṁghena pītā |",
    "divy31:24": "sa ca jīrṇakūpo vāpyāyamānastathaiva peyāpūrṇo ’vasthitaḥ |",
    "divy31:25": "tato ’sau brāhmaṇo bhūyasyā mātrayā abhiprasanno bhagavataḥ pādābhivandanaṁ kṛtvā purastānniṣaṇṇo dharmaśravaṇāya |",
    "divy31:26": "tasya bhagavatā āśayānuśayaṁ dhātuṁ prakṛtiṁ ca jñātvā tādṛśī caturāyasatyasamprativedhikī dharmadeśanā kṛtā, pūrvavadyāvadanādikālopacitaṁ satkāyadṛṣṭiśailaṁ jñānavajreṇa bhittvā srotāapattiphalaṁ sākṣātkṛtam |",
    "divy31:27": "atikrānto ’haṁ bhadanta, atikrāntaḥ |",
    "divy31:28": "eṣo ’haṁ bhagavantaṁ buddhaṁ śaraṇaṁ gacchāmi dharmaṁ ca bhikṣusaṁghaṁ ca |",
    "divy31:29": "upāsakaṁ ca māṁ dhāraya adyāgreṇa yāvajjīvaṁ prāṇopetaṁ śaraṇaṁ gatamabhiprasannam |",
    "divy31:30": "athāsau brāhmaṇo vaṇigiva labdhalābhaḥ śasyasampanna iva kṛṣīvalaḥ śūra iva vijitasaṁgrāmaḥ sarvaroganirmukta ivāturo bhagavato bhāṣitamabhyānandyānumodya bhagavataḥ pādau śirasā vanditvā bhagavato ’ntikāt prakrānto yāvatkṣetraṁ gataḥ |",
    "divy31:31": "paśyati tasmin kṣetre sauvarṇān yavān saṁpannān |",
    "divy31:32": "dṛṣṭvā ca punarvismayotphullalocano gāthāṁ bhāṣate— aho guṇamayaṁ kṣetraṁ sarvadoṣavivarjitam |",
    "divy31:33": "adyaiva vāpitaṁ bījamadyaiva phaladāyakam (1)|",
    "divy31:34": "tato ’sau brāhmaṇastvaritatvaritaṁ rājñaḥ sakāśamupasaṁkrāntaḥ |",
    "divy31:35": "upasaṁkramya jayenāyuṣā vardhayitvā rājānamuvāca—deva, mayā yavāḥ prakīrṇāḥ, te sauvarṇāḥ saṁvṛttāḥ |",
    "divy31:36": "tasyādhiṣṭhāyakena prasādaḥ kriyatāmiti |",
    "divy31:37": "rājñā adhiṣṭhāyako ’nupreṣitaḥ |",
    "divy31:38": "brāhmaṇena rāśīkṛtya bhājitaḥ |",
    "divy31:39": "rājabhāgaḥ svābhāvikā yavāḥ saṁvṛttāḥ |",
    "divy31:40": "adhiṣṭhāyakena rājñe niveditam |",
    "divy31:41": "rājñā samādiṣṭam—punarbhājayateti |",
    "divy31:42": "taiḥ punarbhājitam |",
    "divy31:43": "tathaiva rājabhāgaḥ svābhāvikā yavāḥ saṁvṛttāḥ |",
    "divy31:44": "evam yāvat saptakṛtvo bhājitam |",
    "divy31:45": "tathaiva |",
    "divy31:46": "rājā kutūhalajātaḥ svayameva paśyati—tathaiva |",
    "divy31:47": "tenāsau brāhmaṇo ’bhihitah—brāhmaṇa, tavaitatpuṇyanirjātam |",
    "divy31:48": "alaṁ rājabhāgena, yathābhipretaṁ tanmamānuprayaccheti |",
    "divy31:49": "tatastena brāhmaṇena parituṣṭena yaddattam, tatsauvarṇāḥ saṁvṛttāḥ |",
    "divy31:50": "|",
    "divy31:51": "tato bhagavān saṁprasthitaḥ |",
    "divy31:52": "yāvadanyatamasmin pradeśe pañcakārṣaśatānyutpāḍūtpāṇḍukāni sphuṭitapāṇipādāni śaṇaśāṭīnivāsitāni laṅgalāni vāhayanti |",
    "divy31:53": "te ’pi balīvardā baddhaiḥ prayoktraiḥ pratodayaṣṭibhiḥ kṣatavikṣatagātrā muhurmuhur niśvasanto vahanti |",
    "divy31:54": "tadṛśuste kārṣākā buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtaṁ pūrvavadyāvadupacitakuśalamūlasattvasya tatprathamato buddhadarśanam |",
    "divy31:55": "tato yena bhagavāṁstenopasaṁkrāntāḥ |",
    "divy31:56": "adrākṣīdbhagavāṁstān kārṣakān dūrādeva |",
    "divy31:57": "dṛṣṭvā ca punarvineyāpekṣayā mārgādapakramya purastādbhikṣusaṁghasya prajñapta evāsane niṣaṇṇaḥ |",
    "divy31:58": "eta kārṣakā bhagavataḥ pādau śirasā vanditvā ekāntaniṣaṇṇāḥ |",
    "divy31:59": "tato bhagavatā teṣāṁ kārṣakāṇāmāśayānuśayaṁ dhātuṁ prakṛtiṁ ca jñātvā tādṛśī caturāryasatyasamprativedhikī dharmadeśanā kṛtā, pūrvavadyāvadanādikālopacitaṁ satkāyadṛṣṭiśailaṁ jñānavajreṇa bhittvā srotāapattiphalaṁ sākṣātkṛtam |",
    "divy31:60": "te dṛṣṭasatyā yena bhagavāṁstenopasaṁkrāntaḥ |",
    "divy31:61": "praṇamayya bhagavantamidamavocat—deśaya bhadanta, svākhyāte dharmavinaye pravrajyāmupasampadaṁ bhikṣubhāvam |",
    "divy31:62": "carema bhagavato ’ntike brahmacaryamiti |",
    "divy31:63": "te bhagavatā ehibhikṣukayā pravrājitāḥ pūrvavadyāvatte ’vasthitā buddhamanorathena |",
    "divy31:64": "teṣāṁ bhagavatā avavādo dattaḥ |",
    "divy31:65": "tairyujyamānaiḥ pūrvavadabhivādyāśca saṁvṛttāḥ |",
    "divy31:66": "te ’pi balīvardā yoktrāṇi varatrāṇi ca cchittvā yena bhagavāṁstenopasaṁkrāntāḥ |",
    "divy31:67": "upasaṁkramya bhagavantaṁ sāmantakena anuparivāryāvasthitāḥ |",
    "divy31:68": "teṣāṁ bhagavatā tribhiḥ padārthairdharmo deśitaḥ pūrvavadyāvadyathā gaṅgāvatāre haṁsamatsyakūrmāṇām yāvad dṛṣṭasatyāḥ svarbhavanaṁ gatāḥ |",
    "divy31:69": "|",
    "divy31:70": "bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuh—kiṁ nu taiḥ kārṣakapūrvakairbhikṣubhiḥ karma kṛtam yena kārṣakāḥ saṁvṛttāḥ, bhagavataśca śāsane pravrajya sarvakleśaprahāṇādarhattvaṁ sākṣātkṛtam? tairbalīvardapūrvakairdevaputraiḥ kiṁ karma kṛtam, yana balīvardeṣūpapannāḥ, satyadarśanaṁ ca kṛtamiti? bhagavānāha—ebhireva bhikṣavaḥ karmāṇi kṛtānyupacitāni labdhasambhārāṇi pūrvavadyāvatphalanti khalu dehinām |",
    "divy31:71": "|",
    "divy31:72": "bhūtapūrvaṁ bhikṣavo ’sminneva bhadrakalpe viṁśativarṣasahasrāyuṣi prajāyāṁ kāśyapo nāma śāstā loka udapādi |",
    "divy31:73": "pūrvavat |",
    "divy31:74": "sa vārāṇasīnagarīmupaniśritya viharati ṛṣivadane(patane) mṛgadāve |",
    "divy31:75": "tasya śāsane etāni pañca karṣakaśatāni pravrajitānyabhūvan |",
    "divy31:76": "tatraibhir na paṭhitaṁ na svādhyāyitaṁ nāpi manasikāro vihitaḥ |",
    "divy31:77": "kiṁ tu śraddhādeyaṁ bhuktvā bhuktvā saṁgaṇikābhirataiḥ kausīdyenābhināmitam |",
    "divy31:78": "|",
    "divy31:79": "kiṁ manyadhve bhikṣavo yāni tāni pañca bhikṣuśatāni, etānyeva tāni pañca karṣakaśatāni |",
    "divy31:80": "yo ’sau vihārasvāmī, sa evāsau gṛhapatiryasyaite kārṣahāḥ |",
    "divy31:81": "yadebhirvihārasvāmisantakaṁ śraddhādeyaṁ paribhujya na paṭhitaṁ na svādhyāyitaṁ nāpi manasikāro vihitaḥ, kiṁ tu saṁgaṇikābhirataiḥ kausīdyenābhināmitam, tena karmaṇā pañca janmaśatāni tasya vihārasvāminaḥ kārṣakāḥ saṁvṛttāḥ |",
    "divy31:82": "yāvadetarhyapi tasyaiva kārṣakā jātāḥ |",
    "divy31:83": "yadebhiḥ kāśayapasya samyaksambuddhāsya śāsane pravrajya brahmacaryaṁ caritam, tenaitarhi mama śāsane pravrajya sarvakleśaprahāṇādarhattvaṁ sākṣātkṛtam |",
    "divy31:84": "te ca balīvardapūrviṇo devaputrāḥ kāśyapasya samyaksambuddhasya śāsane pravrajitā āsan |",
    "divy31:85": "tatraibhiḥ kṣudrānukṣudrāṇi śikṣāpadāni khaṇḍitāni |",
    "divy31:86": "tena karmaṇā balīvardeṣūpapannāḥ |",
    "divy31:87": "yanmamāntike cittamabhiprasāditam, tena deveṣūpapannāḥ |",
    "divy31:88": "yatkāśyape samyaksambuddhe brahmacaryaṁ vāsitam, tenedānīṁ devaputrabhūtaiḥ satyadarśanaṁ kṛtam |",
    "divy31:89": "iti bhikṣava ekāntakṛṣṇānāṁ karmaṇāmekāntakṛṣṇo vipākaḥ, pūrvavadyāvadābhogaḥ karaṇīyaḥ |",
    "divy31:90": "ityevaṁ vo bhikṣavaḥ śikṣitavyam |",
    "divy31:91": "|",
    "divy31:92": "tatra bhagavānāyucmantamāmantrayate sma—āgamaya ānanda yena toyikā |",
    "divy31:93": "evaṁ bhadantetyāyuṣmānānando bhagavato ’śrauṣīt |",
    "divy31:94": "bhagavāṁstoyikāmanuprāptaḥ |",
    "divy31:95": "tasmiṁśca pradeśe brāhmaṇo lāṅgalaṁ vāhayati |",
    "divy31:96": "athāsau dadarśa buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtagātraṁ pūrvavadyāvatsamantato bhadrakam |",
    "divy31:97": "dṛṣṭvā saṁlakṣayati—yadi bhagavantaṁ gautamamupetya abhivādayiṣyāmi, karmaparihāṇirme bhaviṣyati |",
    "divy31:98": "atha nopetyābhivādayiṣyāmi, puṇyaparihāṇiḥ |",
    "divy31:99": "tatko ’sāvupāyaḥ syādyena me na karmaparihāṇi syānnāpi puṇyaparihāṇiriti? tasya buddhirutpannā—atrastha evābhivādanaṁ karomi |",
    "divy31:100": "evaṁ na karmaparihāṇirbhavati nāpi puṇyaparihāṇiriti |",
    "divy31:101": "tena yathāgṛhītayaiva pratodayaṣṭyā tatrasthenābhivādanaṁ kṛtam—abhivādaye buddhaṁ bhagavantam |",
    "divy31:102": "tatra bhagavānāyuṣmantamānandamāmantrayate—kṣaṇa ānanda eṣa brāhmaṇaḥ |",
    "divy31:103": "sacedasyaivaṁ samyakpratyātmajñānadarśanaṁ pravartate |",
    "divy31:104": "etasmin pradeśe kāśyapasya samyaksambuddhasyāvikopito ’shtisaṁghātastiṣṭhatīti |",
    "divy31:105": "athānenopasaṁkramya vandito bhaveyam |",
    "divy31:106": "evamanena dvābhyāṁ samyaksambuddhābhyāṁ vandanā kṛtā bhavet |",
    "divy31:107": "tatkasya hetoh? asminn ānanda pradeśe kāśyapasya samyaksambuddhasyāvikopito ’sthisaṁghātastiṣṭhatīti |",
    "divy31:108": "athāyuṣmānānando laghulaghveva caturguṇamuttarāsaṅgaṁ prajñapya bhagavantamidamavocat—niṣīdatu bhagavān prajñapta evāsane |",
    "divy31:109": "evamayaṁ pṛthivīpradeśo dvābhyāṁ samyaksambuddhābhyāṁ paribhukto bhaviṣyati, yacca kāśyapena samyaksambuddhena, yaccaitarhi bhagavateti |",
    "divy31:110": "niṣaṇṇo bhagavān prajñapta evāsane |",
    "divy31:111": "niṣadya bhagavān bhikṣūnāmantrayate sma—icchatha yūyaṁ bhikṣavaḥ kāśyapasya samyaksambuddhasya śarīrasaṁghātamavikopitaṁ draṣṭum? etasya bhagavan kālaḥ, etasya sugata samayo ’yam |",
    "divy31:112": "bhagavān bhikṣūṇāṁ kāśyapasya samyaksambuddhasyāvikopitaṁ śarīrasaṁghātamupadarśayatu, dṛṣṭvā bhikṣavaścittamabhiprasādayiṣyanti |",
    "divy31:113": "bhagavatā laukikaṁ cittamutpāditam |",
    "divy31:114": "dharmatā khalu yasmin samaye buddhā bhagavanto laukikam  cittamutpādayanti, tasmin samaye kuntapipīlikādayo ’pi prāṇino bhagavataścetasā cittamājānanti |",
    "divy31:115": "nāgāḥ saṁlakṣayanti—kiṁ kāraṇaṁ bhagavatā laukikaṁ cittamutpāditam? bhagavān kāśyapasya samyaksambuddhasya śarīrasaṁghātamavikopitaṁ draṣṭukāmaḥ |",
    "divy31:116": "tatastaiḥ kāśyapasya samyaksambuddhasyāvikopitaḥ śarīrasaṁghāta ucchrāpitaḥ |",
    "divy31:117": "tatra bhagavān bhikṣūnāmantrayate sma—gṛhṇīta bhikṣavo nimittam |",
    "divy31:118": "antardhāsyatīti |",
    "divy31:119": "antarhitaḥ |",
    "divy31:120": "|",
    "divy31:121": "rājñā prasenajitā śrutam—bhagavatā śrāvakāṇāṁ darśanāya avikopitaḥ kaśyapasya samyaksambuddhasya śarīrasaṁghāta ucchrāpita iti |",
    "divy31:122": "śrutvā ca punaḥ kutūhalajātaḥ sārdhamantah—pureṇa kumārauramātyairbhaṭabalāgrair naigamajanapadaiśca draṣṭuṁ saṁprasthitaḥ |",
    "divy31:123": "evaṁ virūḍhako ’nāthapiṇḍado gṛhapatiḥ, ṛṣidattaḥ purāṇasthapatiḥ, viśākhā mṛgaramātā, anekāni ca prāṇiśatasahasrāṇi kutūhalajātāni draṣṭuṁ saṁprasthitāni pūrvakaiśca kuśalamūlaiḥ saṁcodyamānāni |",
    "divy31:124": "yāvadasau antarhitaḥ |",
    "divy31:125": "taiḥ śrutam—antarhito ’sau bhagavataḥ kāśyapasya samyaksambuddhasya śīrarasaṁghāta iti |",
    "divy31:126": "śrutvā ca punasteṣāṁ duḥkhadaurmanasyamutpannam—vṛthā asmākamāgamanaṁ jātamiti |",
    "divy31:127": "|",
    "divy31:128": "athānyatamena copāsakena sa pradeśaḥ pradakṣiṇīkṛtaḥ |",
    "divy31:129": "evaṁ cetasā cittamabhisaṁskṛtam—asmānme padāvihārāt kiyatpuṇyaṁ bhaviṣyatīti? atha bhagavāṁstasya mahājanakāyasyāvipratisārasaṁjananārthaṁ tasya copāsakasya cetasā cittamājñāya gāthāṁ bhāṣite— śataṁsahasrāṇi suvarṇaniṣkā jāmbūnadā nāsya samā bhavanti |",
    "divy31:130": "yo buddhacaityeṣu prasannacittaḥ padāvihāraṁ prakaroti vidvān (2)|",
    "divy31:131": "anyatamenāpyupāsakena tasmin pradeśe mṛttikāpiṇḍo dattaḥ |",
    "divy31:132": "evaṁ cittamabhisaṁskṛtam—padāvihārasya tāvadiyatpuṇyamākhyātaṁ bhagavatā |",
    "divy31:133": "asya tu mṛttikāpiṇḍasya kiyatpuṇyaṁ bhaviṣyatīti? atha bhagavāṁs tasyāpi cittamājñāya gāthāṁ bhāṣate— śataṁsahasrāṇi suvarṇapiṇḍaṁ jāmbūnadā nāsya samā bhavanti |",
    "divy31:134": "yo buddhacaityeṣu prasannacitta āropayenmettikapiṇḍamekam (3)|",
    "divy31:135": "iti |",
    "divy31:136": "tacchrutvā anekaiḥ prāṇiśatasahasrairmṛtpiṇḍasamāropaṇaṁ kṛtam |",
    "divy31:137": "aparaistatra muktapuṣpāṇi kṣiptāni, evaṁ cittamabhisaṁskṛtam—padāvihārasya mṛttikāpiṇḍasya ceyatpuṇyamuktaṁ bhagavatā, asmākaṁ tu muktapuṣpāṇāṁ kiyatpuṇyaṁ bhaviṣyatīti? atha bhagavāṁsteṣāmapi cittamājñāya gāthāṁ bhāṣate—śataṁsahasrāṇi suvarṇamūḍhaṁ jāmbūnadā nāsya samā bhavanti |",
    "divy31:138": "yo buddhacaityeṣu prasannacitta āropayenmuktakapuṣparāśim (4)|",
    "divy31:139": "iti |",
    "divy31:140": "aparaistatra mālāvihāraḥ kṛtaḥ, cittaṁ cābhisaṁskṛtam—muktapuṣpāṇāṁ bhagavatā iyatpuṇyamuktam |",
    "divy31:141": "asmākaṁ mālāvihārasya kiyatpuṇyaṁ bhaviṣyatīti? atha bhagavāṁsteṣāmapi cittamājñāya gāthāṁ bhāṣate— śatasahasrāṇi suvarṇavāhā jāmbūnadā nāsya samā bhavanti |",
    "divy31:142": "yo buddhacaityeṣu prasannacitto mālāvihāraṁ prakaroti vidvān (5)|",
    "divy31:143": "iti |",
    "divy31:144": "aparaistatra dīpamālā dattā, cittaṁ cābhisaṁskṛtam—mālāvihārasya bhagavatā iyatpuṇyamuktam |",
    "divy31:145": "asmākaṁ pradīpadānasya kiyatpuṇyaṁ bhaviṣyatīti? atha bhagavāṁsteṣāmapi cetasā cittamājñāya gāthāṁ bhāṣate— śataṁsahasrāṇi suvarṇakoṭyo jāmbūnadā nāsy bhavanti |",
    "divy31:146": "yo buddhacaityeṣu prasannacittaḥ pradīpadānaṁ prakaroti vidvān (6)|",
    "divy31:147": "iti |",
    "divy31:148": "aparaistatra gandhābhiṣeko dattaḥ, cittaṁ cābhisaṁskṛtam—pradīpadānasya bhagavatā iyat puṇyamuktam |",
    "divy31:149": "asmākaṁ gandhābhiṣekasya kiyatpuṇyaṁ bhaviṣyatīti? atha bhagavāṁsteṣāṁ cetasā cittamājñāya gāthāṁ bhāṣate— śatasahasrāṇi suvarṇāśayo jāmbūnadā nāsya samā bhavanti |",
    "divy31:150": "yo buddhacaityeṣu prasannacitto gandhābhiṣekaṁ prakaroti vidvān (7)|",
    "divy31:151": "iti |",
    "divy31:152": "aparaistatra dhvajapatākāropaṇaṁ kṛtam, cittaṁ cābhisaṁskṛtam—padavihārasya mṛtpiṇḍadānasya, muktapuṣpāṇāṁ mālavihārasya pradīpadānasya gandhābhiṣekasya ca iyatpuṇyamuktaṁ bhagavatā, āsmākaṁ chatradhvajapatākāropaṇasya kiyatpuṇyaṁ bhaviṣyatīti? atha bhagavāṁsteṣāṁ cittamājñāya gāthāṁ bhāṣate—śatasahasrāṇi suvarṇaparvatā meroḥ samā nāsya bhavanti |",
    "divy31:153": "yo buddhacaityeṣu prasannacitta āropayecchatradhvajapatākam (8)|",
    "divy31:154": "eṣāṁ hi dakṣiṇā proktā aprameye tathāgate |",
    "divy31:155": "samudrakalpe saṁbuddhe sārthavāhe anuttare (9)|",
    "divy31:156": "iti |",
    "divy31:157": "teṣāmetadabhavat—parinirvṛtasya tāvadbhagavataḥ pūjākaraṇādi yatpuṇyamuktaṁ bhagavatā, tiṣṭhataḥ kiyatpuṇyaṁ bhaviṣyatīti |",
    "divy31:158": "atha bhagavāṁsteṣāmapi cetasā cittamājñāya gāthāṁ bhāṣate— tiṣṭhantaṁ pūjayedyacca yaccāpi parinirvṛtam |",
    "divy31:159": "samaṁ cittaprasādena nāsti puṇyaviśeṣatā |",
    "divy31:160": "evaṁ hyacintiyā buddhā buddhadharmāpyacintiyā (10)|",
    "divy31:161": "acintiyaiḥ prasannānāmapratihatadharmacakrapravartinām |",
    "divy31:162": "samyaksambuddhānāṁ nālaṁ guṇapāramadhigantum (11)|",
    "divy31:163": "iti |",
    "divy31:164": "tato bhagavatā tasya mahājanakāyasya tathāvidhā dharmadeśanā kṛtā, yām anekaiḥ prāṇiśatasahasrairmahān viśeṣo ’dhigataḥ |",
    "divy31:165": "kaiścicchrāvakabodhau cittānyutpāditāni, kaiścit pratyekabodhau, kaiściduṣmagatāni pratilabdhāni, kaiścid mūrdhānaḥ, kaiścitsatyānulomaḥ kṣāntyaḥ, kaiścicchrotāapattiphalaṁ sākṣātkṛtam, kaiścitsakṛdāgāmiphalam, kaiścidanāgāmiphalam, kaiścitsarvakleśaprahāṇādarhattvaṁ sākṣātkṛtam |",
    "divy31:166": "yadbhūyasā sā parṣadbuddhaniṁnā dharmapravaṇā saṁghaprāgbhārā vyavasthitā |",
    "divy31:167": "sārdhaṁ tatra brāhmaṇagṛhapatibhistasmin pradeśe mahaḥ sthāpitah—toyikāmahastoyikāmaha iti saṁjñā saṁvṛttā |",
    "divy31:168": "|",
    "divy31:169": "iti toyikāmahāvadānamekatriṁśattamam |",
    "divy31:170": "|"
}