{
    "san-lo-mvu104:0": "",
    "san-lo-mvu104:1": "",
    "san-lo-mvu104:2": "",
    "san-lo-mvu104:3": "Mahāvastu",
    "san-lo-mvu104:4": "",
    "san-lo-mvu104:5": "104. The Story of the Merchant’s Son Yaśoda",
    "san-lo-mvu104:6": "",
    "san-lo-mvu104:7": "bhagavāṁ vārāṇasyāṁ vihare varaṇāye nadīye pāre śāstā devānāṁ ca manuṣyāṇāṁ ca vistareṇa nidānaṁ kṛtvā tasyā dāni varaṇāye nadīye kūle mahānyagrodhavṛkṣo mūlavanto ca skandhavanto ca śākhāpatrapalāśavanto ca prāsādiko prasādanīyo nīlo  aṁjanameghasaṁkāśo || tatra nyagrodhe yadṛcchayā puruṣeṇa upayācitaṁ tasya ca upayācanaṁ samṛddhaṁ | tena tasya nyagrodhasya mahāpūjāsatkāraṁ kṛtaṁ | tasya dāni puruṣasya dṛṣṭvānukṛtim āpadyantā aparāpare ca striyo ca tatra nyagrdhe satyopayācanaṁ ti kṛtvā upayācanti sarvāye vārāṇasīye taṁ nyagrodhaṁ satyopayācanāto abhijñāto yo ca tatra nyagrodhe upayācati taṁ tasya upayācanaṁ samṛdhyati |",
    "san-lo-mvu104:8": "",
    "san-lo-mvu104:9": "śubhāye pūrvacarito sti kocid*",
    "san-lo-mvu104:10": "ayaṁ ca devapraṇipātam eti |",
    "san-lo-mvu104:11": "yadṛcchayā taṁ padam upaneti",
    "san-lo-mvu104:12": "evam evam enti kudarśanāni ||",
    "san-lo-mvu104:13": "",
    "san-lo-mvu104:14": "vārāṇasyāṁ ca nagare śreṣṭhi āḍhyo mahādhano mahābhogo prabhūtabhogo prabhūtasvāpadeyo prabhūtadhānyakośakoṣṭhāgāro prabhūtajātarūparajatavittopakaraṇo prabhūtahastyaśvājagaveḍako prabhūtadāsīdāsakarmakarapauruṣeyo aputro | tena dāni putrāya bahūni yaṣṭopayācitaśatāni yathā me putro bhaveyāti na ca bhavati || tāye dāni śreṣṭhibhāryāye śrutaṁ varaṇāye nadīye kūle nyagrodho satyopayācanaṁ tatra yo yaṁ yācati tasya taṁ upayācanaṁ samṛdhyati || tāye dāni śreṣṭhibhāryāye tasya śreṣṭhisya ārocitaṁ | āryaputra śrutaṁ me varaṇāye nadīye kūle mahānyagrodho satyopayācano tatra yo yaṁ yācati tasya taṁ samṛdhyati | gacchāma tatra nyagrodhe putram upayācemaḥ ||",
    "san-lo-mvu104:15": "śreṣṭhi saparivāro maharddhiye samṛddhiye tahiṁ nyagrodhaṁ gato tahiṁ gatvā tasya nyagrodhasya mahāpūjāsatkāraṁ kṛtvā tāye bhāryāye sārdhaṁ śreṣṭhinā tatra nyagrodhaṁ upayācitaṁ |  icchāma tava mūlāto putraṁ yadi me putro jāāto bhaviṣyati tato iha devakulaṁ pratiṣṭhāpayiṣyaṁ mahāṁtaṁ ca te pūjāsatkāraṁ kariṣyāmīti |",
    "san-lo-mvu104:16": "",
    "san-lo-mvu104:17": "striyaḥ samarthā puruṣā niyoktuṁ",
    "san-lo-mvu104:18": "yo tatra bhadro striyaiva mūlaṁ |",
    "san-lo-mvu104:19": "ye cāpi saṁgrāmahatā narendrā",
    "san-lo-mvu104:20": "teṣāṁ py anayo striyaiva mūlaṁ ||",
    "san-lo-mvu104:21": "",
    "san-lo-mvu104:22": "tāye pi śreṣṭhibhāryāye upayācitaṁ || tvaṁ nyagrodha satyayācano śrūyasi | yathā yathā te śreṣṭhinā devakulaṁ pratiśrutaṁ pūjāsatkāraṁ ca tathā kariṣyāmi atha me putraṁ na dāsyasi tato te mūlāni samūlakaṁ chindāpayiṣyāmi || yan nāmā vṛkṣo tan nāmā vṛkṣadevatā tatra prativasati | tatra nyagrodhe nyagrodho nāma devaputro prativasati || so dāni devaputro tāye śreṣṭhibhāryāye tathā upayācito samāno bhīto | ahaṁ na kasya cid emināpi ācchindāmi eṣā ca me śreṣṭhibhāryā evaṁ yācati | yadi etasyā putro na bhaviṣyati paraśuṇā me imaṁ bhavanaṁ chedāpayiṣyati || tena nyagrodhena devaputreṇa śakro devānām indro adhīṣṭo | ahaṁ kauśika naiva kasyacid emināpi ācchindāmi mama śreṣṭhinā bhavane pūjāsatkāraṁ kṛtvā evaṁ copayācitaṁ tad icchāmi tathā kriyamāṇaṁ yathā tasya vārāṇasīyasya śreṣṭhisya putro bhaveya mā me taṁ bhavanaṁ chidyeyā || so dāni devaputro śakreṇa devānām indreṇāśvāsito | mā bhāhi tathā kariṣyāmi yathā tasya putro bhaviṣyati tava bhavanaṁ na cchindiṣyati || tahiṁ dāni trayastriṁśabhavane aparo devaputro kṛtapuṇyo maheśākhyo maharddhiko mahānubhāvo kṛtādhikārī purimakehi samyaksaṁbuddhehi paripakvakuśalamūlo āsaṁnabhūto nirvāṇasya ekajanmapratibaddho cyavanadharmo trayastriṁśeṣu devanikāyeṣu | so śakreṇa devānām indreṇa vucyati | tvaṁ cyavanadharmo yaṁ ca te cyavanadharmanimittāni prādurbhūtāni cyaviṣyasi upapadyiṣyasi tato tra vārāṇasyāṁ śreṣṭhisya bhāryāye kukṣismiṁ upapadyāhi || so dāni devaputro śakraṁ devānām indram āha || mamābhiprāyo manuṣyeṣūpapadyitvā buddhasya bhagavato śāsane pravrajiṣyāmi pravrajitvā ca duḥkhasyāntaṁ kariṣyāmi | tato na śakyaṁ tatra śreṣṭhikule upapadyituṁ yat kāraṇaṁ śreṣṭhikulo vā pramodakaro antarāyakaro kuśalānāṁ dharmāṇāṁ anyatrāhaṁ atra madhyame upapadyāmi | tad ahaṁ yathāsukhaṁ avighnena bhagavato śāsane pravrajitvā duḥkhasyāntaṁ kariṣyāmi || śakro tam āha || praṇidhehi tuvaṁ tatra śreṣṭhikule cittaṁ upapattīye ahaṁ tathā kariṣyaṁ yathā tuvaṁ tataḥ śreṣṭhikulāto abhiniṣkramitvā bhagavato śāsane pravrajiṣyasi || tena devaputreṇa śakrasya devānām indrasya vacanena tatra vārāṇasīyaṁ okasya śreṣṭhisya kule cittaṁ praṇihitaṁ | so dāni trayastriṁśeṣu devanikāyeṣu cyavitvā vārāṇasīyaṁ śreṣṭhibhāryāye kukṣismiṁ upapanno kālena samayena navānāṁ vā daśānāṁ vā māsānām atyayena sā śreṣṭhibhāryā prajātā ||",
    "san-lo-mvu104:23": "tāye dārako jāto prāsādiko darśanīyo akṣudrāvakāśo paramāye varṇapuṣkalatāye samanvāgato jātamātrasya ca śreṣṭhinā ramaṇīyāni jātakarmāṇi kriyanti  śramaṇabrāhmaṇeṣu kṛpaṇavanīpakeṣu anyasya ca janakāyasya annapānakhajjabhojyagandhamālyavilepanaṁ viśrāṇīyati tailapraṇālīyo ca pravāhīyanti ghṛtapraṇālīyo ca pānapraṇālīyo ca || saptāhasyātyayena daivajñabrāhmaṇapariṣā śabdāpitā dārakasya nāmaṁ karotha || tehi tasya dārakasya nāmaṁ karontehi tasya dārakasya yaśodo ti nāmaṁ kṛtaṁ || te dāni brāhmaṇā tena khādanīyabhojanīyena saṁtarpayitvā saṁpravārayitvā hiraṇyasuvarṇasya utsaṁgaśatāni dattvā visarjitā || yaśodasya catvāri dhātrīyo upasthāpitāḥ | ekā udvarteti ca snāpeti cāparā stanaṁ pāyeti aparā uccāraprasrāvam apakarṣati aparā aṁkena dhāreti || evaṁ yaśodo kumāro yathā utpalaṁ vā padumaṁ vā puṇḍarīkaṁ vā evaṁ saṁvardhīyati || yathoktaṁ bhagavatā ||",
    "san-lo-mvu104:24": "",
    "san-lo-mvu104:25": "kṛtapuṇyā hi vardhanti nyagrodho va subhūmiyaṁ |",
    "san-lo-mvu104:26": "anupanthako viya drumo na alpapuṇyo viruhyati ||",
    "san-lo-mvu104:27": "",
    "san-lo-mvu104:28": "yadā kumāro vijñaprāpto saṁjāto tadā lipiṁ śikṣito nikṣepaṇaṁ dhāraṇaṁ vyavahāraṁ ca | trīṇi cāsya pitareṇa prāsādāni kārāpitāni hemantiko grīṣmiko vārṣiko ṣaṣṭi ca strīsahasrāṇi antaḥpuraṁ upasthāpitaṁ || tehi ca prāsādehi yantramantrayuktāni sopānāni kārāpitāni paṁcahi puruṣaśatehi allīpiyanti ca apanīyanti ca tehi sopānehi allīpiyantehi ca apanīyantehi ca ardhayojanaṁ śabdaṁ gacchati ||",
    "san-lo-mvu104:29": "dvitīyakuliko vyavahāreṇa pūrvadeśaṁ gatvā āgato | tasya dāni śreṣṭhinā dūtaṁ  preṣitaṁ || āgaccha mama putrasyānubhāvaṁ paśyahīti || so dāni kuliko śreṣṭhisya sakāśaṁ āgato || śreṣṭhinā so dvitīyakuliko ekaparyaṁke upaviśāpito | kumāro pi yaśodo śabdāvito | so pituś ca dvitīyakulikasya cābhivandanaṁ kṛtvā tatraiva paryaṁke upaviśāpito | ime sarve trayo ekaparyaṁke upaviṣṭā || rājñā śreṣṭhisya dūto preṣito | asti rājakāryo satvaro śighram āgacchesi || śreṣṭhi dvitīyakulikasyāha || āsa tvaṁ kumāreṇa saha ahaṁ yāva rājakulāto āgacchāmi || śreṣṭhi rājakulaṁ gato dvitīyakuliko ca gṛhapati yaśodena kumāreṇa sārdhaṁ āsati ||",
    "san-lo-mvu104:30": "so dāni tasya yaśodasya śreṣṭhiputrasya tāṁ sampattiṁ dṛṣṭvā etad abhūṣi | na khalv ayaṁ gharāvāso vā icchitavyo yasyedṛśo upabhogaparibhogo | niḥsaṁśayaṁ ayaṁ kumāro buddhapratyekabuddheṣu śrāvakamaheśākhyeṣu ca kṛtādhikāro icchitavyo dinnasarvākāro vāsitavāsano kṛtapūrvayogo asādhāraṇo avaruptakuśalamūlo | sacet so kumāro buddhaṁ bhagavantaṁ devātidevaṁ paśyeya atha mahatārthena saṁyujyeya || mṛhapati āha || kumāra sarvaṁ khalu yauvanaṁ jarāparyavasānaṁ sarvaṁ ārogyaṁ vyādhiparyavasānaṁ sarvaṁ jīvitaṁ maraṇaparyavasānaṁ sarvā saṁpatti vipattiparyavasānā sarvehi priyehi manāpehi nānābhāvaṁ vinābhāvaṁ viprayogaṁ cirād vācirād vā pituṁ pi etaṁ vā jahiṣyasi etaṁ vā bhavaṁ jahiṣyasi | kiṁ nu khalu te kumāra bhagavāṁ dṛṣṭo || kumāro āha || kīdṛśo bhagavāṁ || gṛhapati āha || kumāra devātidevo bhagavāṁ tathāgato rhaṁ samyaksaṁbuddho  vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca dvātriṁśatīhi mahāpuruṣalakṣaṇehi samanvāgato aśītihi anuvyaṁjanehi upaśobhitaśarīro aṣṭādaśehi āveṇikehi buddhadharmehi samanvāgato daśahi tathāgatabalehi balavāṁ caturvaiśāradyehi suviśārado prāsādiko prasādanīyo śāntendriyo śāntamānaso uttamadamaśamathapāramiprāptaḥ nāgo yathā kāritakāraṇo antargatehi indriyehi avahirgatena manasthitena dharmatāprāptena gupto nāgo jitendriyo hradam ivāccho anāvilo viprasanno ratnayūpaṁ vā samudgato suvarṇayūpaṁ vā prabhāsati tejorāśi vā śirīyā dedīpyamāno asecanako apratikūlo darśanāye ihaiva vārāṇasyāṁ viharati ca nadyā varaṇāya pārime tīre mukto muktaparivāro śānto śāntaparivāro dānto dāntaparivāro brāhmaṇo brāhmaṇaparivāro śrotriyo śrotriyaparivāro snātako snātakaparivāro vedako vedakaparivāro pārago pāragaparivāro sthalagato sthalagataparivāro sarvākuśaladharmaprahīṇo sarvakuśaladharmasamanvāgato abhibhū anabhibhūto ājñātārthadarśī vaśī vaśavartī devamanuṣyāṇāṁ arthacaryāṁ carati ||",
    "san-lo-mvu104:31": "evaṁ gṛhapatinā dvitīyakulikena yaśodasya kumārasya purato buddhasya varṇaṁ bhāṣitaṁ | kumāro ca yaśodo pūrvayogasaṁpanno caramabhaviko || tasya dāni bhagavato darśanakāmatā udapāsi kāmeṣu cāsya jugupsanā utpannā yoniśo manasikāro niṣkramye caivaṁ cittaṁ prasyandati santiṣṭhati prasīdati || so dāni rātrīye ardharātrīsamaye pratibuddho paśyati tam antaḥpuraṁ osuptaṁ kācid vīṇām upaguhya kāci tūṇaṁ kācit sughoṣakāṁ kācit* nakulaṁ kācid veṇuṁ kācit* mahatīṁ kācid vādiśaṁ kācid vikuṭakaṁ kācid bhramarikāṁ kācid ekādaśikāṁ kācit* mṛdaṁgaṁ kācid āliṁgikāṁ kācit paṇavaṁ kāci darduraṁ kācit parasparasya aṁśe bāhāṁ kṛtvā kācid* hanukāṁ gṛhya  kāsāṁcil lālā gharati || kumārasya taṁ dṛṣṭvā vikṛtam antaḥpuraṁ śmaśānasaṁjñā utpannā abhiniṣkramitukāmo ca bhagavanto santike agārād anagāriyaṁ pravrajiṣyāmīti ||",
    "san-lo-mvu104:32": "śakro devānām indro anantakehi devaśatasahasrehi parivṛto gandhamālyam ādāya āgato | devaputrehi sopānā allīpitā yaśode ca paścime sopānake pādatalā nikṣipitvā devehi divijaṁ kusumavarṣaṁ osṛṣṭaṁ śreṣṭhikule divyānāṁ kusumānāṁ jānumātraṁ oghaṁ saṁvṛttaṁ || kumāro devaśatasahasreṇa saṁvṛto vārāṇasīto nagarāto nirgamya yena bhagavāṁs tenopasaṁkrame || bhagavatā prabhā pramuktā || adrākṣīd yaśodo kulaputro bhagavantaṁ varaṇāye nadīye pāre asecanakaṁ apratikūlaṁ darśanāye dṛṣṭvā bhagavantaṁ maṇipādukeṣu uttaritvā bhagavantaṁ gāthāye dhyabhāṣe ||",
    "san-lo-mvu104:33": "",
    "san-lo-mvu104:34": "upadruto smi śramaṇa upadruto smi māriṣa ||",
    "san-lo-mvu104:35": "",
    "san-lo-mvu104:36": "bhagavān āha || ehi kumāra mā bhāyāhi idan tam anupadrutaṁ imasmiṁ dharme svākhyāte vītarāgo bhaviṣyasi ||",
    "san-lo-mvu104:37": "atha khalu yaśodo śreṣṭhiputro yena bhagavāṁs tenopasaṁkramitvā bhagavataḥ pādau śirasā vanditvā ekāntaniṣaṇṇaḥ || tasya yaśodasya śreṣṭhiputrasya bhagavāṁ prasādanīyāṁ kathāṁ kathe | tadyathā dānakathāṁ śīlakathāṁ svargakathāṁ puṇyavipākakathāṁ || abhiprasādesi yaśodo śreṣṭhiputro bhagavato santike cittam abhiprasannaḥ || tasya punar yaśodasya śreṣṭhiputrasya bhagavāṁ catvāry āryasatyāni prakāśayati | duḥkhaṁ āryasatyam ācikṣati deśayati prajñāpayati vivarati vibhajati uttānīkaroti prakāśayati | duḥkhasamudayam āryasatyaṁ | duḥkhanirodhaṁ duḥkhanirodhagāminīpratipadāryasatyaṁ ācikṣati  yāvat* prakāśayati || atha khalu yaśodo śreṣṭhiputro tatraivāsane niṣaṇṇo tisro bhijñā ṣaḍabhijñā balavaśībhāvaṁ sākṣīkaroti anekavidhāṁ ṛddhiṁ pratyanubhavati ||",
    "san-lo-mvu104:38": "atha khalu yaśodasya śreṣṭhiputrasya mātāpitarau tasyaiva rātryā atyayena yaśodaṁ śreṣṭhiputraṁ apaśyantau aśrukaṇṭhā rudanmukhā mahājñātiskandhasya parivṛtā bahūhi prāṇasahasrehi sārdhaṁ vārāṇasīto niryātvā yena bhagavāṁs tenopasaṁkrame yaśodaṁ śreṣṭhiputraṁ anveṣantā | adrākṣīt* yaśodasya śreṣṭhiputrasya mātāpitarau nadīye varaṇāye tīre yaśodasya maṇipādukāni dṛṣṭvā ca punaḥ yaśodasya maṇīpādukāni gṛhya mukhena paricumbensuḥ rodensuḥ krandensuḥ śocensuḥ paridevensuḥ || roditvā kranditvā śocitvā paridevitvā yena bhagavāṁs tenopasaṁkramitvā bhagavataḥ pādau śirasā vanditvā bhagavantam etad uvāca || adrākṣīd bhagavāṁ yaśodaṁ śreṣṭhiputraṁ || yaśodo śreṣṭhiputro tathārūpāṁ cetosamādhiṁ samāpadye yathā naṁ tatraiva niṣaṇṇasya mātāpitarau nādṛśensuḥ na ca anyo janakāyaḥ || atha khalu bhagavāṁ yaśodasya śreṣṭhiputrasya mātāpitaraṁ āmantrayati || niṣīdatha gṛhapate | sthānam etaṁ vidyati yaśodaṁ śreṣṭhiputraṁ paśyatha dṛṣṭvā ca punaḥ yaśode śreṣṭhiputre cittaṁ prasādetha || atha khalu yaśodasya śreṣṭhiputrasya mātāpitarau bhagavato pādau śirasā vanditvā ekamante niṣīdensuḥ anyo ca janakāyo || atha khalu bhagavāṁ yaśodaṁ śreṣṭhiputraṁ manasādhyabhāṣe | ṛddhiprātihāryaṁ vidarśehi ||",
    "san-lo-mvu104:39": "atha khalu yaśodo śreṣṭhiputro tālamātraṁ vaihāyase saṁsthito anekavidhaṁ ṛddhiprātihāryaṁ vidarśayanto so eko pi bhūtvā bahavo bhavati bahudhāpi bhūtvā eko bhavati  āvirbhāvaṁ tirokuḍyaṁ tirośailaṁ tiroparvateṣu asajjamāno gacchati | imasmiṁ ca pṛthivīyaṁ unmajjananimajjanaṁ karoti | sayyathāpi nāma udake pi abhidyamāno gacchati tadyathāpi nāma pṛthivīyaṁ | imāv api candrasūryā evaṁmaharddhikā evaṁmahānubhāvau paryaṁkena niṣaṇṇaḥ pāṇinā parimārjati parāmṛṣati yāvad brahmalokaṁ kāyena vaśe varteti | vividhāni ca yamakāni prātihāryāṇi karoti heṣṭimaṁ kāyaṁ prajvalati uparimāto kāyāto śītasya vārisya paṁca dhārāśatāni śravanti uparimo kāyo prajvalati heṣṭimāto kāyāto śītasya vārisya paṁca dhārāśatāni sravanti vāmo pārśvo jvalati dakṣiṇāto pārśvāto śītasya vārisya paṁca dhārāśatāni śravanti dakṣiṇo pārśvo jvalati vāmāto pārśvāto śītasya vārisya paṁca dhārāśatāni śravanti ||",
    "san-lo-mvu104:40": "atha khalu yaśodo śreṣṭhiputro nīlāṁjanavarṇaṁ ṛṣabham ātmānaṁ ṛddhīye abhinirmiṇitvā purastimāyāṁ diśāyām antarahāyati paścimāyāṁ diśāyāṁ prādurbhavati paścimāyāṁ diśāyāṁ antarahāyati purastimāyāṁ diśāyāṁ prādurbhavati dakṣiṇāyāṁ diśāyāṁ antarahāyati uttarāyāṁ diśāyāṁ prādurbhavati uttarāyāṁ diśāyāṁ antarahāyati dakṣiṇāyāṁ diśāyāṁ prādurbhavati || atha khalu yaśodo śreṣṭhiputro siṁhamṛgarājam ātmānam ṛddhiye abhinirmiṇitvā dāṭhī balavāṁ keśarī trikhuttaṁ siṁhanādaṁ naditvā purastimāyāṁ diśāyāṁ antarahāyati paścimāyāṁ prādurbhavati paścimāyāṁ diśāyām antarhāyati purastimāyāṁ diśāyāṁ prādurbhavati dakṣiṇāto  antarhito uttarāto prādurbhavati uttarāto antarhito dakṣiṇāyāṁ prādurbhavati bhūmyām antarhito antarīkṣe prādurbhavati antarīkṣe antarhito dharaṇyāṁ prādurbhavati || atha khalu yaśodo śreṣṭhiputro sarvaśvetaṁ hastināgam ātmānaṁ ṛddhiye abhinirmiṇitvā ṣaḍḍantaṁ indragopaśīrṣaṁ saptāṅgasupratiṣṭhitaṁ kumudavarṇaṁ purastimāyāṁ diśāyām antarhito paścimāyāṁ prādurbhavati paścimāyāṁ antarhito purastimāyāṁ prādurbhūtaḥ dakṣiṇāto antarhito uttarāyāṁ prādurbhūtaḥ uttarāyām antarhito dakṣiṇāyāṁ prādurbhūtaḥ bhūmyām antarhito antarīkṣe prādurbhūtaḥ antarīkṣe antarhito bhūmyāṁ prādurbhavati || atha khalu yaśodo kulaputro cakravartiveṣam ātmānam abhinirmiṇitvā saptaratnasamanvāgataṁ caturaṁgena balakāyena saṁparivṛto purastimāyāṁ diśāyāṁ antarhito paścimāyāṁ prādurbhūtaḥ paścimāyām antarhito purastimāyāṁ prādurbhūto dakṣiṇāyām antahitaḥ uttarāyāṁ prādurbhūto uttarāyāṁ antarhitaḥ dakṣiṇāyāṁ prādurbhūto bhūmyām antarhito antarīkṣe prādurbhūtaḥ antarīkṣe antarhito bhūmyāṁ prādurbhūtaḥ ||",
    "san-lo-mvu104:41": "atha khalu yaśodo kulaputro tālamātraṁ antarīkṣe gacchati pi tiṣṭhati pi niṣīdati pi śeyyam api kalpayati paritapati pi paribhramati pi | tadyathāpi grīṣmāṇāṁ paścime māse saṁghaṭṭakā nāma vātā vāyanti evam eva yaśodo śreṣṭhiputro tālamātraṁ vaihāyasam antarīkṣe gacchati pi tiṣṭhati pi niṣīdati pi śeyyam api kalpayati paritapati paribhramati pi | ekatālāto dvitālāto sthito eko bhūtvā bahudhā bhavati bahudhā bhūtvā eko bhavati | yathā prathame parivartake tathā kartavyaṁ yāvat saptatālaṁ  saptatālāto ṣaṭtālaṁ ṣaṭtālāto paṁcatāle sthito paṁcatālāto catustāle catustālāto tritāle sthito tritālāto dvitāle sthito dvitālāto ekatāle sthito ekatālāto dharaṇyāṁ sthito eko pi bhūtvā bahudhā bhavati bahudhāpi bhūtvā eko bhavati || iti āvirbhāvaṁ tirokuḍyaṁ tirośailaṁ tiroparvateṣu asajjamāno gacchati imasmiṁ pṛthivīyaṁ unmajjati nimajjati | dharaṇīto abhyudgamya gacchati pi tiṣṭhati pi niṣīdati pi śayyām api kalpayati paritapati paribhramati pi ||",
    "san-lo-mvu104:42": "atha khalu anyatīrthikacarakaparivrājakā traidaṇḍikam ānandikaguruputrakagautamadharmacintikavṛddhaśrāvakatṛtīyā ulūkapakṣikabhaginī śramaṇā yaśodasya śreṣṭhiputrasya imāni evaṁrūpāṇi vividhāni vicitrāṇi ṛddhiprātihāryāṇi dṛṣṭvāścaryādbhutasaṁvignasaṁhṛṣṭaromajātā abhūnsuḥ yāvat svākhyāto bhagavato gautamasya dharmavinayo vivṛto daṇḍacchinnapilotiko alaṁ alaṁkārāya alaṁ prasādāya yatra hi nāma gṛhīto avadātavasano kāśikaśucivastradharo candanānuliptakagātro aṁgadī kuṇḍalī evam evarūpaṁ dharmaṁ sākṣīkaroti ||",
    "san-lo-mvu104:43": "atha khalu bhagavāṁ tāye velāye yaśodaṁ śreṣṭhiputraṁ ārabhya imam udānam udānaye ||",
    "san-lo-mvu104:44": "",
    "san-lo-mvu104:45": "na muṇḍabhāvo na jaṭā na paṁko",
    "san-lo-mvu104:46": "nānāsanaṁ thaṇḍilaśāyikā vā |",
    "san-lo-mvu104:47": "rajojalaṁ votkuṭukaprahāṇaṁ",
    "san-lo-mvu104:48": "duḥkhapramokṣaṁ na hi tena bhoti ||",
    "san-lo-mvu104:49": "alaṁkṛto vāpi careya dharmaṁ",
    "san-lo-mvu104:50": "kṣānto dānto niyato brahmacārī |",
    "san-lo-mvu104:51": "sarvehi bhūtehi nivārya daṇḍaṁ",
    "san-lo-mvu104:52": "so brāhmaṇo so śramaṇo sa bhikṣuḥ ||",
    "san-lo-mvu104:53": "",
    "san-lo-mvu104:54": "atha khalu bhagavāṁ yaśodasya mātāpitṝṇāṁ tasya ca janakāyasya prasādanīyāṁ kathāṁ kathaye | tadyathā dānakathāṁ śīlakathāṁ svargakathāṁ puṇyakathāṁ puṇyavipākakathāṁ | abhiprasādayanti yaśodasya mātāpitarau bhagavato santike cittaṁ taṁ ca mahājanakāyaṁ abhiprasannacitto || bhagavāṁ yaśodasya mātāpitṝṇāṁ tasya ca mahato janakāyasya catvāry āryasatyāni prakāśayati duḥkhaṁ duḥkhasamudayaṁ duḥkhanirodhaṁ duḥkhanirodhamārgaṁ || atha khalu yaśodasya śreṣṭhiputrasya mātāpitṝṇāṁ teṣv evāsaneṣu niṣaṇṇānāṁ virajaṁ vigatamalaṁ dharmeṣu dharmacakṣurviśuddhaṁ bahūnāṁ ca prāṇisahasrāṇāṁ adhigatā ca dharmā || te punar yaśodasya śreṣṭhiputrasya mātāpitarau bhagavantam etad avocat* || pravrājehi bhagavaṁ yaśodaṁ śreṣṭhiputraṁ upasaṁpādehi sugata yaśodaṁ śreṣṭhiputraṁ || atha khalu bhagavāṁ ehibhikṣukāye ābhāṣe | ehi bhikṣu cara tathāgate brahmacaryaṁ ||",
    "san-lo-mvu104:55": "atha khalu yaśodasya śreṣṭhiputrasya bhagavatā ehibhikṣukāye ābhāṣṭasya yat kiṁcid gṛhiliṁgaṁ gṛhiguptaṁ gṛhidhvajaṁ gṛhikalpaṁ sarvam antarahāye tricīvaraṁ cāsya prādurbhavet suṁbhakaṁ ca kaṁsapātraṁ prakṛtisvabhāvasaṁsthitā ca keśā īryāpatho cāsya saṁsthihe tadyathā nāma varṣaśatopasaṁpannasya bhikṣusya | eṣā āyuṣmato yaśodasya śreṣṭhiputrasya pravrajyā upasaṁpadā bhikṣubhāvo ||",
    "san-lo-mvu104:56": "samāptaṁ yaśodasya śreṣṭhiputrasya vastuṁ ||"
}