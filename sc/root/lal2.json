{
    "lal2:0": "",
    "lal2:1": "",
    "lal2:2": "",
    "lal2:3": "Lalitavistaraḥ |",
    "lal2:4": "",
    "lal2:5": "2: samutsāhaparivarto dvitīyaḥ",
    "lal2:6": "",
    "lal2:7": "tatra bhikṣavaḥ katamaḥ sulalitavistaro nāma dharmaparyāyaḥ sūtrānto mahāvaipulyaḥ? iha bhikṣavo bodhisattvasya tuṣitavarabhavanāvasthitasya pūjyapūjitasyābhiṣekaprāptasya devaśatasahasrastutastaumitavarṇitapraśaṁsitasya labdhābhiṣekasya praṇidhānasamudgatasya sarvabuddhadharmasamudāgatabuddheḥ suvipulapariśuddhajñānanayanasya smṛtimatigatidhṛtyuttaptavipulabuddheḥ dānaśīlakṣāntivīryadhyānaprajñāmahopāyakauśalyaparamapāramitāprāptasya mahāmaitrīkaruṇāmuditopekṣābrahmapathakovidasya mahābhijñāsaṁgaṇāvaraṇajñānasaṁdarśanābhimukhībhūtasya smṛtyupasthānasamyakprahāṇaṛddhipādendriyabalabodhyaṅgamārgasarvabodhipakṣadharmasuparipūrṇakoṭiprāptasya aparimitapuṇyasaṁbhāralakṣaṇānuvyañjanasamalaṁkṛtakāyasya dīrghānuparivartino yathāvāditathākāryavitathavākkarmasamudāhārakasya ṛjvakuṭilāvaṅkāpratihatamānasasya sarvamānamadadarpabhayaviṣādāpagatasya sarvasattvasamacittasya aparimitabuddhakoṭinayutaśatasahasraparyupāsitasya bahubodhisattvakoṭinayutaśatasahasrāvalokitāvalokitavadanasya śakrabrahmamaheśvaralokapāladevanāgayakṣagandharvāsuragaruḍakinnaramahoragarākṣasagaṇairabhinanditayaśasaḥ sarvapadaprabhedanirdeśāsaṅgapratisaṁvidavatārajñānakuśalasya sarvabuddhabhāṣitadhāraṇasmṛtibhājanāvikṣepānantāparyantadhāraṇīpratilabdhasya mahādharmanausmṛtyupasthānasamyakprahāṇaṛdvipādendriyabalabodhyaṅgamārgapāramitopāya—kauśalyadharmaratnapuṇyasamudānītamahāsārthavāhasya caturoghapāragāminābhiprāyasya nihatamānapratyarthikasya sarvaparapravādisunigṛhītasya saṁgrāmaśīrṣasupratiṣṭhitasya kleśaripugaṇanisūdanasya jñānavaravajradṛḍhapraharaṇasya bodhicittamūlamahākaruṇādaṇḍādhyāśayodgatasya gambhīravīryasalilābhiṣiktasya upāyakauśalakarṇikasya bodhyaṅgadhyānakeśarasya samādhikiñjalkasya guṇagaṇavimalasarasisujātasya vigatamadamānaparivāhaśaśivimalavistīrṇapatrasya śīlaśrutāprasādadaśadigapratihatagandhino loke jñānavṛddhasyāṣṭābhirlokadharmairanupaliptasya mahāpuruṣapadmasya puṇyajñānasaṁbhāravisṛtasurabhigandhinaḥ prajñājñānadinakarakiraṇairvikasitasuviśuddhaśatapatrapadmatapanasya caturṛddhipādaparamajāpajapitasya caturāryasatyasutīkṣṇanakhadaṁṣṭrasya caturbrahmavihāraniśritadarśanasya catuḥsaṁgrahavastususaṁgṛhītaśirasaḥ dvādaśāṅgapratītyasamutpādānubodhānupūrvasamudgatakāyasya saptatriṁśadbodhipakṣadharmasaṁpratipūrṇasuvijātināvidyājñānakeśariṇastrivimokṣamukhāvajṛmbhitasya śamathavidarśanāsuviśuddhanayanasya dhyānavimokṣasamādhisamāpattigiridarīguhānivāsitasya caturīryāpathavinayanaupavanasuvardhitatarordaśabalavaiśāradyābhyāsībhāvitabalasya vigatabhavavibhavabhayalomaharṣasyāsaṁkucitaparākramasya tīrthyaśaśamṛgagaṇasaṁghaśamathanasya nairātmyaghoṣodāhāramahāsiṁhanādanādinaḥ puruṣasiṁhasya vimuktidhyānamaṇḍalaprajñaprabharaśmitīrthakarakhadyotagaṇaniḥprabhaṁkarasya  avidyātamondhakāratamaḥpaṭalavitimirakaraṇasyottaptabalavīryasya devamanuṣyeṣu puṇyatejastejitasya mahāpuruṣadinakarasya kṛṣṇapakṣāpagatasya śuklapakṣapratipūrṇasya manāpapriyadarśanasya apratihatacakṣurindriyasya devaśatasahasrajyotirgaṇapratimaṇḍitasya dhyānavimokṣajñānamaṇḍalasya bodhyaṅgasukharaśmiśaśikiraṇasya buddhavibuddhamanujakumudavibodhakasya mahāpuruṣacandrasamacatuṣparṣaddvīpānuparītasya saptabodhyaṅgaratnasamanvāgatasya sarvasattvasamacittaprayogasyāpratihatabuddheḥ daśakuśalakarmapathavratatapasaḥ susamṛddhapratipūrṇaviśeṣagamanābhiprāyasya apratihatadharmarājāvarapravaradharmaratnacakrapravartakasya cakravartivaṁśakulakuloditasya gambhīraduravagāhapratītyasamutpādasarvadharmaratnapratipūrṇasya atṛptaśrutavipulavistīrṇārambhajñānaśīlavelānatikramaṇasya mahāpadmagarbhekṣaṇasya sāgaravaradharavipulabuddheḥ pṛthivyaptejovāyusamacittasya merukalpadṛḍhabalāprakampamānasyānunayapratighāpagatasya gaganatalavimalavipulāsahyavistīrṇabuddheḥ adhyāśayasupariśuddhasya sudattadānasya sukṛtapūrvayogasya sukṛtādhikārasya dattasatyaṁkārasya paryeṣitasarvakuśalamūlasya vāsitavāsanasya niryāṇamiva sarvakuśalamūlasya saptasaṁkhyeyeṣu kalpeṣu samudānītasarvakuśalamūlasyandasya dattasaptavidhadānasya pañcavidhapuṇyakriyāvastvavasevitavatastrividhaṁ kāyikena caturvidhaṁ vācā trividhaṁ manasā sucaritavato daśakulakarmapathādānasevitavataḥ catvāriṁśadaṅgasamanvāgatasamyakprayogamāsevitavataḥ catvāriṁśadaṅgasamanvāgatasamyakpraṇidhānapraṇihitavataḥ catvāriṁśadaṅgasamanvāgatasamyagadhyāśayapratipannavataḥ catvāriṁśadaṅgasamanvāgatasamyagvimokṣaparipūritavataḥ catvāriṁśadaṅgasamanvāgatasamyagadhimuktimṛjīkṛtavataḥ catvāriṁśatsu buddhakoṭīniyutaśatasahasreṣvanupravrajitavataḥ pañcapañcāśatsu buddhakoṭīniyutaśatasahasreṣu dānāni dattavataḥ ardhacaturtheṣu pratyekabuddhakoṭīśateṣu kṛtādhikāravataḥ aprameyāsaṁkhyeyān sattvān svargamokṣamārgapratipāditavataḥ anuttarāṁ samyaksaṁbodhimabhisaṁboddhukāmasyaikajātipratibaddhasya itaścyutvā tuṣitavarabhavane sthitasya śvetaketunāmno devaputrottamasya sarvadevasaṁghaiḥ saṁpūjyamānasya raśmyāyamaparamitaścyuto martyasya lokotpanno nacirādanuttarāṁ samyaksaṁbodhimabhisaṁbhotsyatīti ||",
    "lal2:8": "tasmin mahāvimāne sukhopaviṣṭasya dvātriṁśadbhūmisahasrapratisaṁsthite vitardiniryūhatoraṇagavākṣakūṭāgāraprāsādatalasamalaṁkṛte ucchritachatradhvajapaṭākaratnakiṅkiṇījālavitānavitate māndāravamahāmāndāravapuṣpasaṁstaraṇasaṁstṛte apsarasaḥkoṭīniyutaśatasahasrasaṁgītisaṁpracalite atimuktakacampakapāṭalakovidāramucilindamahāmucilindāśokanyagrodhatindukāsanakarṇikārakeśarasālaratnavṛkṣopaśobhite hemajālasaṁchanne mahatā pūrṇakumbhopaśobhite samatalavyūhopaśobhite jyotirmālikāsumanovāte devakoṭīniyutaśatasahasrābhimukhanayanāvalokitāloke mahāvipuladharmasaṁgītisarvakāmarativegakleśacchedane vyapagatākhilakrodhapratighamānamadadarpāpanayane prītiprasādaprāmodyottaptavipulasmṛtisaṁjanane sukhopaviṣṭasya tasmin mahādharmasāṁkathye pravṛtte tebhyaścaturaśītibhyastūryasaṁgītisahasranirnāditebhyo bodhisattvasya pūrvaśubhakarmopacayenemāḥ saṁcodanāgāthā niścaranti sma—",
    "lal2:9": "",
    "lal2:10": "smara vipulapuṇyanicaya smṛtimatigatimanantaprajñāprabhākarin |",
    "lal2:11": "atulabalavipulavikrama vyākaraṇaṁ dīpaṁkarasyāpi ||",
    "lal2:12": "smara vipulanirmalamanas trimalamalaprahīṇaśāntamadadoṣam |",
    "lal2:13": "śubhavimalaśuddhacittā dāmacarī yādṛśā ti pure ||",
    "lal2:14": "smara kulakulīnā śamathaṁ śīlavrataṁ kṣamā damaṁ caiva |",
    "lal2:15": "vīryabaladhyānaprajñā niṣevitā kalpa(koṭī)niyutāni ||",
    "lal2:16": "smara smara anantakīrte saṁpūjitā ye ti buddhaniyutāni |",
    "lal2:17": "sarvān karuṇāyamānaḥ kālo ’yaṁ mā upekṣasva ||",
    "lal2:18": "cyava cyava hi cyutividhijñā jaramaraṇakleśasūdanā virajā |",
    "lal2:19": "samudīkṣante bahavo devāsuranāgayakṣagandharvā ||",
    "lal2:20": "kalpasahasra ramitvā tṛptirnāstyambhasīva samudre |",
    "lal2:21": "sādhu bhava prajñātṛpta tarpaya janatāṁ ciratṛṣārtām ||",
    "lal2:22": "kiṁ cāpyaninditayaśa(stvaṁ) dharmaratirato na cāsi kāmarataḥ |",
    "lal2:23": "atha ca punaramalanayanā anukampā sadevakaṁ lokam ||",
    "lal2:24": "kiṁ cāpi devanayutāḥ śrutvā dharmaṁ na te vitṛpyante |",
    "lal2:25": "atha ca puna rakṣaṇagatānapāyasaṁsthānapekṣasva ||",
    "lal2:26": "kiṁ cāpi vimalacakṣo paśyasi buddhān daśādiśi loke |",
    "lal2:27": "dharmaṁ śṛṇoṣi ca tatastaṁ dharmavaraṁ vibhaja loke ||",
    "lal2:28": "kiṁ cāpi tuṣitabhavanaṁ tava puṇyaśriyābhiśobhate śrīmān |",
    "lal2:29": "atha ca puna karuṇamānasa pravarṣa jambudhvaje varṣam ||",
    "lal2:30": "samatītya kāmadhātuṁ devā ye rūpadhātukāneke |",
    "lal2:31": "sarve tyabhinandante spṛśeya siddhivrato bodhim ||",
    "lal2:32": "nihatā ti mārakarmā jitāstvayānye kutīrthikā nāthā |",
    "lal2:33": "kena sakalagata ti bodhī kālo ’yaṁ mā upekṣasva ||",
    "lal2:34": "kleśāgninā pradīpte loke tvaṁ vīra meghavad vyāpya |",
    "lal2:35": "abhivarṣāmṛtavarṣaṁ śamaya kleśānnaramarūṇām ||",
    "lal2:36": "tvaṁ vaidya dhātukuśala cirāturān satyavaidya satyavān |",
    "lal2:37": "trivimokṣāgadayogairnirvāṇasukhe sthapaya śīghram ||",
    "lal2:38": "aśrutva siṁhanādaṁ kroṣṭukanādaṁ nadantyanutraṣṭāḥ |",
    "lal2:39": "nada buddhasiṁhanādaṁ trāsaya paratīrthikaśṛgālān ||",
    "lal2:40": "prajñāpradīpahasto balavīryabalodito dharaṇimaṇḍe |",
    "lal2:41": "karatalavareṇa dharaṇīṁ parāhanitvā jinahi māram ||",
    "lal2:42": "samudīkṣante pālāścaturo ye tubhya dāsyate pātram |",
    "lal2:43": "śakrāśca brahma nayutā ye jātaṁ tvāṁ grahīṣyanti ||",
    "lal2:44": "vyavalokayābhiyaśā kularatnakuloditā kulakulīnā |",
    "lal2:45": "yatra sthitvā sumate darśeṣyasi bodhisattvacarim ||",
    "lal2:46": "yatraiva bhājane ’smin maṇiratnaṁ tiṣṭhate bhavati śrīmān |",
    "lal2:47": "maṇiratnaṁ vimalabuddhe pravarṣa jambudhvaje varṣam ||",
    "lal2:48": "evaṁ bahuprakārā saṁgītiravānuniścarā gāthā |",
    "lal2:49": "codenti karuṇāmanasaṁ ayaṁ sa kālo mā upekṣasva ||",
    "lal2:50": "iti ||",
    "lal2:51": "",
    "lal2:52": "iti śrīlalitavistare samutsāhaparivarto nāma dvitīyo ’dhyāyaḥ ||"
}