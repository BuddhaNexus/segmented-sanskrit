{
    "san-lo-mvu32:0": "Mahāvastu",
    "san-lo-mvu32:1": "32. Genesis of the World",
    "san-lo-mvu32:2": "rājavaṁśe ādi || bhavati bhikṣavaḥ sa kālo bhavati sa samayo yad ayaṁ loko dīrghasyādhvano ’tyayena saṁvartati || saṁvartamāne ca punar bhikṣavo loke yobhūyena satvā ābhāsvare devanikāye apapadyanti || bhavati bhikṣavaḥ sa kālo bhavati sa samayo yad ayaṁ loko dīrghasyādhvano atyayena vivartati || vivartamāne khalu punar bhikṣavo loke saṁsthite lokasanniveśe anyatarā satvā āyuḥkṣayāya ca karmakṣayāya ca ābhāsvarāto devanikāyāto cyavitvā icchatvam āgacchanti || te bhavanti satvā svayaṁprabhāḥ antarīkṣacarā manomayā prītibhakṣāḥ sukhasthāyino yenakāmaṁgatāḥ || dharmatā khalu punar bhikṣavo yaṁ teṣāṁ satvānāṁ svayaṁprabhāṇāṁ antarīkṣacarāṇāṁ manomayānāṁ prītibhakṣāṇāṁ  sukhasthāyināṁ yenakāmaṁgatānāṁ || ime candramasūryā loke na prajñāyensuḥ || candramasūryehi loke aprajñāyantehi tārakarūpā loke na prajñāyensuḥ || tārakarūpehi loke aprajñāyantehi nakṣatrapathā loke na prajñāyensuḥ | nakṣatrapathehi loke na prajñāyantehi rātriṁdivā loke na prajñāyensuḥ | rātriṁdivehi loke na prajñāyantehi māsārdhamāsā loke na prajñāyensuḥ || māsārdhamāseṣu loke aprajñāyamāneṣu ṛtusaṁvatsarā loke na prajñāyante || dharmatā khalu bhikṣavo yaṁ teṣāṁ satvāṇāṁ svayaṁprabhāṇām antarīkṣacarāṇāṁ yāvad yenakāmaṁgatānāṁ || ayam api mahāpṛthivī udakahradaṁ viya samudāgacchet* || sā cābhūd varṇasampannā rasasampannā sayyathāpi nāma kṣudraṁ madhvaneḍakaṁ evam āsvādo sayyathāpi nāma kṣīrasantānaṁ vā sarpisantānaṁ vā evaṁ varṇapratibhāso || atha khalu bhikṣavo anyataraḥ satvaḥ capalo lolupajātīyo taṁ pṛthivīrasaṁ aṁgulīye āsvādesi || tasya taṁ svādayati varṇenāpi gandhenāpi rasenāpi || anye pi satvā tasya satvasya dṛṣṭvānukṛtim āpadyante || te pi pṛthivīrasam aṁgulyāsvādayensuḥ || teṣām api taṁ svādayati yāvat* rasenāpi || atha khalu bhikṣavaḥ so satvo aparakālena taṁ pṛthivīrasaṁ ālopakāram āhāraṁ āhāresi || anye pi satvā tasya satvasya dṛṣṭvānukṛtim āpadyante || te pi taṁ pṛthivīrasaṁ ālopakārakam āhāram āhārensuḥ || yato ca bhikṣavas te satvā taṁ pṛthivīrasam ālopakārakam āhāram āharensuḥ atha teṣāṁ kāye gurutvaṁ ca kharatvaṁ ca kakkhaṭatvaṁ ca upanipate || yāpi cābhūt pūrvaṁ sānaṁ svayaṁprabhatā antarīkṣacaratā manomayakāyatā prītibhakṣatā sukhasthāyitā yenakāmaṁgamatā sā antarahāye ||",
    "san-lo-mvu32:3": "svayaṁprabhatāye antarīkṣacaratāye manomayatāye prītibhakṣatāye yenakāmaṁgamatāye antarhitāye candrasūryā loke prajñāyensu || candramasūryehi loke prajñāyantehi tārakarūpā loke prajñāyensu | tārakarūpehi loke prajñāyantehi nakṣatrapathā loke prajñāyensu | nakṣatrapathehi loke prajñāyantehi rātriṁdivā loke prajñāyante | rātriṁdivasehi loke prajñāyantehi māsārdhamāsā loke prajñāyante | māsārdhamāsehi prajñāyantehi ṛtusaṁvatsarā loke prajñāyensu ||",
    "san-lo-mvu32:4": "atha khalu bhikṣavas te satvā taṁ pṛthivīrasam āhāram āharantā taṁvarṇā taṁbhakṣā tadāhārā ciraṁ dīrgham adhvānaṁ tiṣṭhensuḥ || ye sānaṁ bahu āhāram āharensu te abhūnsu durvarṇāḥ ye alpam āhāram āhārensuḥ varṇavantā || ye abhūnsuḥ varṇavantā te durvarṇāṁ satvā avajānensuḥ || vayam asma varṇavanto satvā ime bhavanti durvarṇā || teṣāṁ varṇābhivarṇapratyayānāṁ mānābhimānajātīyānāṁ viharatāṁ pṛthivīraso antarahāye || bhūmiparpaṭakaṁ prādurbhaveya sayyathāpi nāma cchātrakaṁ evaṁ varṇapratibhāso || so ca abhūd varṇasampanno ca gandhasaṁpanno ca sayyathāpi nāma kṣudro madhu aneḍako evam āsvādo || atha khalu bhikṣavo te satvā asmiṁ pṛthivīrase antarahite imaṁ udānam udānayensu || aho raso aho raseti || sayyathāpi nāma bhikṣava etarahi manuṣyā subhojanakhāditā sukhitā bhuktāvino imaṁ udānam udānentīti || aho raso aho raso ti || tam eva paurāṇam akṣaram agninyaṁ upanipate arthaṁ cāsya na vibhāvayensu || atha khalu bhikṣavas te  satvās taṁ bhūmiparpaṭakaṁ āhāraṁ āharantā tadvarṇā tadbhakṣās tadāhārā ciraṁ dīrgham adhvānaṁ tiṣṭhensu || ye sānaṁ bahuṁ āhāraṁ āhārensu abhūnsu durvarṇā ye alpaṁ āhāraṁ āhārensu te abhūnsu varṇavanto || ye suvarṇavanto te durvarṇāṁ satvāṁ avajānensuḥ || vayam asma varṇavantā ime bhavanti satvā durvarṇā || teṣāṁ varṇābhivarṇapratyayānāṁ mānābhimānajātīyānāṁ viharatāṁ bhūmiparpaṭakam antarahāye vanalatā prādurbhūtā || sayyathāpi nāma kalambukā evaṁ varṇapratibhāsāpi varṇasampannāpi gandhasampannāpi rasasampannāpi tadyathāpi nāma kṣudraṁ madhum aneḷakaṁ evam āsvādā || atha khalu bhikṣavo te satvā bhūmiparpaṭake antarhite anustanayensu || aho vadi aho vadīti || tadyathāpi nāma bhikṣava etarahiṁ satvā kenacid evaṁ duḥkhadharmeṇa spṛṣṭā anustanayensu aho vadi aho vadīti tam eva paurāṇam akṣaram agninyaṁ upanipate arthaṁ ca na vibhāvayensuḥ || evam eva bhikṣavas te satvās tasmiṁ bhūmiparpaṭake antarhite anustanayensuḥ || aho vadi aho vadīti ||",
    "san-lo-mvu32:5": "atha khalu bhikṣavas te satvās tasmiṁ bhūmiparpaṭake antarahite vanalatāṁ āhāram āharantā taṁvarṇā taṁbhakṣā tadāhārā ciraṁ dīrgham adhvānaṁ tiṣṭhensu || ye sānaṁ bahuṁ āhāraṁ āhārensuḥ te abhūnsuḥ durvarṇā ye alpāhāraṁ āhārensu abhūnsu varṇavanto || te tāṁ durvarṇāṁ satvā avajānensu || vayam asma varṇavanto ime bhavanti satvā durvarṇā || teṣāṁ varṇābhivarṇapratyayānāṁ mānābhimānajātīyānāṁ vanalatā antarahāye || śāli  akaṇo atuṣaḥ surabhitaṇḍulaḥ prādurbhaveyā sāyaṁ lūno so kālyaṁ bhavati jāto pakvo virūḍho avadānaṁ pi se na prajñāyati || so pi kālyaṁ lūno sāyaṁ bhavati jāto pakvo virūḍho avadānaṁ cāsya na prajñāyati || atha khalu bhikṣavo te satvā tasmiṁ vanalate antarhite anustanayensuḥ || aho vade aho vade ti || tadyathāpi nāma bhikṣavo etarahiṁ satvā kenacid evaṁ duḥkhadharmeṇa spṛṣṭā anustanayensu || tam eva paurāṇam akṣaram agninyaṁ upanipate arthaṁ cāsya na vibhāvayensu || atha khalu bhikṣavas te satvā tasmiṁ vanalate antarhite taṁ śāliṁ akaṇaṁ atuṣaṁ surabhitaṇḍulaphalaṁ āhāram āharantā ciraṁ dīrgham adhvānaṁ tiṣṭhensu || yato ca bhikṣavas te satvās taṁ śāliṁ akaṇaṁ atuṣaṁ surabhitaṇḍulaphalaṁ āhāram āhārensu atha sānaṁ strīṇāṁ strīvyaṁjanāni prādurbhavensuḥ puruṣāṇāṁ puruṣavyaṁjanāni prādurbhavensuḥ || ativelaṁ raktacittā anyonyaṁ upanidhyāyensu || anyonyaṁ raktacittā anyonyaṁ upanidhyāya te anyamanyaṁ saṁrañjensu anyamanyaṁ saṁraktā anyamanyaṁ dūṣayensuḥ || ye khalu punar bhikṣavaḥ satvān paśyensu dūṣyamāṇāṁ te tatra daṇḍaṁ pi kṣipensu leṣṭuṁ kṣipensu pāṁśu pi kṣipensu || adharmo bhavanto loke prādurbhūto asaddharmo bhavanto loke prādurbhūtaḥ yatra hi nāma satvo satvaṁ dūṣayati || tadyathāpi nāma bhikṣavaḥ etarahiṁ dārikāye vuhyantīye daṇḍaṁ nikṣipanti leṣṭuṁ pi nikṣipanti taṁ eva paurāṇam akṣaram agninyaṁ upanipate arthaṁ cāsya na vibhāvayensu || tadā khalu punas taṁ bhikṣavaḥ adharmasaṁmataṁ ayajñasaṁmataṁ ca avinayasaṁmataṁ ca | etarahiṁ khalu punas taṁ bhikṣavaḥ dharmasaṁmataṁ ca yajñasaṁmataṁ vinayasaṁmataṁ ca || atha khalu bhikṣavas te satvā tena adharmeṇa  artīyantā vijigupsitā ekāhaṁ pi vipravasensu dvyahaṁ pi vipravasensu tryahaṁ pi vipravasensu caturahaṁ pi vipravasensu paṁcāhaṁ pi pakṣaṁ pi māsaṁ pi vipravasensu gṛhakarmāntā pi kārayensu yāvad eva tasyaiva adharmasya praticchadanārthaṁ ||",
    "san-lo-mvu32:6": "atha khalu bhikṣava anyatarasya satvasya śālihārakaṁ gatasya etad abhavat* || kim asya nāma ahaṁ kilamāmi kathaṁ purāhaṁ kilamāmi sāyaṁ sāyamāsāya prātaṁ prātarāsāya || yaṁ nūnāhaṁ sakṛd eva daivasaṁ sāyaṁprātikaṁ śāliṁ hareyaṁ || āhare khalu bhikṣavo so satvo sakṛd eva daivasaṁ sāyaṁprātikaṁ śāliṁ || atha khalu bhikṣavaḥ anyataro satvo taṁ satvam etad uvāca || ehi bho satva śālihāraṁ gamiṣyāmaḥ || evam ukta bhikṣavaḥ so satvo taṁ satvam etad uvāca || gaccha tuvaṁ satva ānīto mayā sakṛd eva sāyaṁprātiko śāliḥ || atha khalu bhikṣavas tasyāpi satvasya etad abhavat* || evaṁ pi kriyamāṇaṁ śobhanaṁ bhavati | yaṁ nūnāhaṁ pi sakṛd eva dvyahikaṁ trīhikaṁ taṁ śāliṁ hareyaṁ || āhare khalu bhikṣavaḥ so pi satvo sakṛd eva dvīhikaṁ trīhikaṁ śāliṁ || atha khalu bhikṣavaḥ anyataro satvo taṁ satvam etad uvāca || ehi bho satva śālihāraṁ gamiṣyāma || evam ukte so satvo taṁ satvam etad uvāca || gaccha tvaṁ bho satva ānīto mayā sakṛd eva dvīhiko trīhiko śāliḥ atha khalu bhikṣavas tasyāpi satvasya etad abhavat* || evaṁ pi dāni kriyamāṇaṁ śobhanaṁ bhavati || yaṁ nūnāhaṁ pi caturahikaṁ paṁcāhikaṁ śālim āhareyaṁ || āhare khalu bhikṣavo so pi satvo sakṛd eva caturahikaṁ paṁcāhikaṁ śāliṁ || yato ca bhikṣavaḥ te satvā taṁ śāliṁ akaṇaṁ atuṣaṁ surabhitaṇḍulaphalaṁ saṁnidhikāraṁ paribhuṁjensu atha khalu tasya śālisya kaṇo ca tuṣo ca prādurbhavati || so pi sāyaṁ lūno kālyaṁ na jāto bhavati na pakvo na virūḍho avadānaṁ cāsya prajñāyati ||",
    "san-lo-mvu32:7": "atha khalu bhikṣavas te satvā saṁdhāvensuḥ saṁdhāvitvā saṁnipatitvā mantrāṁ mantrayensuḥ || vayaṁ bhavanto svayaṁprabhā antarīkṣacarā manomayā prītibhakṣā sukhasthāyino yenakāmaṁgamāḥ || teṣām asmākaṁ svayaṁprabhāṇām antarīkṣacarāṇāṁ manomayānāṁ prītibhakṣāṇāṁ sukhasthāyināṁ yenakāmaṁgamānāṁ candramasūryā na prajñāyensu || candramasūryehi loke aprajñāyantehi tārakarūpā na prajñāyante | tārakarūpehi loke aprajñāyantehi nakṣatrapathā loke na prajñāyante | nakṣatrapathehi loke aprajñāyantehi rātriṁdivā na prajñāyensu | rātriṁdivehi aprajñāyantehi māsārdhamāsā na prajñāyensu | māsārdhamāsehi aprajñāyantehi ṛtusaṁvatsarā na prajñāyensu || ayam api mahāpṛthivī udakahradaṁ viya samudāgacchati || tadyathāpi nāma sarpisantānaṁ vā kṣīrasantānaṁ vā evaṁ varṇapratibhāsā abhūṣi varṇasaṁpannā ca gandhasaṁpannā ca rasasampannā ca tadyathāpi nāma kṣudro madhu anelako evam āsvādo || atha khalu bhavanto anyataro satvo capalo lolupajātīyo taṁ pṛthivīrasaṁ aṁgulīye āsvādayate || tasya tam āsvādayati varṇenāpi gandhenāpi rasenāpi || atha khalu bhavanto so satvo taṁ pṛthivīrasam aparakālena ālopakārakam āhāraṁ āhāresi || vayaṁ tasya satvasya dṛṣṭvānukṛtim āpadyantā taṁ pṛthivīrasaṁ ālopakārakam āhāraṁ āharema || yato ca vayaṁ bhavanto pṛthivīrasam ālopakārakam āhāraṁ āharema athāsmākaṁ kāye gurutvaṁ ca kharatvaṁ ca kakkhaṭatvaṁ ca upanipate || yāpi sā pūrvaṁ abhūṣi svayaṁprabhā antarīkṣacaratā manomayakāyatā prītibhakṣatā sukhasthāyitā yenakāmaṁgamatā sā antarahāyi || teṣāṁ bhavanto svayaṁprabhatāye antarīkṣacaratāye manomayakāyatāye prītibhakṣatāye sukhasthāyitāye yenakāmaṁgamatāye antarahitāye candramasūryā loke prajñāyensuḥ || candramasūryehi loke prajñāyantehi  tārakarūpā prajñāyensuḥ || tārakarūpehi prajñāyantehi nakṣatrapathā prajñāyensuḥ | nakṣatrapathehi prajñāyantehi rātriṁdivā prajñāyensuḥ | rātriṁdivehi prajñāyantehi māsārdhamāsā prajñāyensuḥ | māsārdhamāsehi prajñāyantehi ṛtusaṁvatsarā prajñāyensuḥ || te vayaṁ bhavanto taṁ pṛthivīrasam āhāram āharantā taṁvarṇā taṁbhakṣā tadāhārā ciraṁ dīrgham adhvānaṁ tiṣṭhema || yato ca sānaṁ kecit pāpakā akuśalā dharmā prajñāyensuḥ yato ca mo kecid bhavanto pāpakā akuśalā dharmāḥ prajñāyensuḥ atha so pṛthivīraso antarhāye bhūmiparpaṭakaṁ prādurbhave || tadyathā chātrakaṁ evaṁ varṇapratibhāso pi abhūṣi varṇasampanno ca gandhasampanno ca || tadyathāpi nāma kṣudramadhu aneḍako evam āsvādo || te vayaṁ bhavanto bhūmiparpaṭakaṁ āhāram āharantā taṁvarṇā taṁbhakṣā tadāhārā ciraṁ dīrgham adhvānaṁ tiṣṭhema || yato ca sānaṁ kecit pāpakā akuśalā dharmā prajñāyensu atha so bhūmiparpaṭakaṁ antarahāye vanalatā prādurbhavet* || tadyathāpi nāma kalambukā evaṁvarṇapratibhāsā sāpi abhūṣi varṇasampannā ca gandhasampannā ca rasasampannā ca || sayyathāpi nāma kṣudro madhu aneḍakā evamāsvādaḥ || te vayaṁ bhavanto tāṁ vanalatām āhāram āharantā taṁvarṇā taṁbhakṣā tadāhārā dīrgham adhvānaṁ tiṣṭhema || yato ca sānaṁ kecit pāpakā akuśalā dharmā prajñāyensuḥ yato ca mo bhavanto kecit pāpakā akuśalā dharmā prajñāpayensuḥ atha sā vanalatā antarahāye || śāliṁ akaṇaṁ atuṣaṁ surabhitaṇḍulaphalaṁ prādurbhaveyā || sāyaṁ lūno so kālyaṁ bhavati jāto pakvo virūḍho avadānaṁ pi ca se na prajñāyati || te vayaṁ bhavanto taṁ śāliṁ akaṇaṁ atuṣaṁ surabhitaṇḍulaphalaṁ āhāram āharantā taṁvarṇā taṁbhakṣā  tadāhārā ciraṁ dīrgham adhvānaṁ hi tiṣṭhema || yato ca sānaṁ kecit pāpakā akuśalā dharmā prajñāyensuḥ atha se śālisya kaṇo ca tuṣo ca paryavanahe || yo ca śāyaṁ lūno so kālyaṁ na jāto na pakvo na virūḍho avadānaṁ pi ca se prajñāyati || yo pi kālyaṁ lūno so sāyaṁ na jāto ba pakvo na virūḍho avadānaṁ pi ca se prajñāyati || yaṁ nūnaṁ vayaṁ śālikṣetrāṇi vibhajema sīmāṁ nayemaḥ || imaṁ bhavantānāṁ śālikṣetraṁ imam asmākaṁ māpayemaḥ || atha khalu bhikṣavas te satvāḥ śālikṣetrāṇāṁ sīmā nayensuḥ || imaṁ bhavantānāṁ śālikṣetraṁ imam asmākaṁ ||",
    "san-lo-mvu32:8": "atha khalu bhikṣavaḥ anyatarasya satvasya śālihāraṁ gatasya etad abhavat* || kiṁ sya nāma ahaṁ bhaviṣyaṁ kena sya nāma jīvitaṁ kalpeṣyaṁ svake śalibhāge kṣīṇe || yaṁ nūnāhaṁ adinnaṁ anyātakaṁ śālim ādiyeyaṁ || atha khalu bhikṣavo so satvo svakaṁ śālibhāgaṁ parirakṣanto adinnam anyatākaṁ śālibhāgam ādiyeya || adrākṣīd bhikṣavo anyataraḥ satvo taṁ satvam adinnam anyātakaṁ śāliṁ ādiyantaṁ dṛṣṭvā ca punar yena so satvo tenopasaṁkramitvā taṁ satvam etad avocat* || api nāma tvaṁ bho satva adinnam anyātakaṁ śālim ādiyasi || evam ukte bhikṣavaḥ so satvas taṁ satvam etad avocat* || tena hi bho satva na punar evaṁ bhaviṣyati || dvitīyaṁ pi bhikṣavas tasya satvasya śālihāraṁ gatasya etad abhavat* || kiṁ sya nāma ahaṁ bhaviṣyaṁ kena sya nāma ahaṁ jīvikāṁ kalpeṣyaṁ svake śālibhāge kṣīṇe || yaṁ nūnāhaṁ adinnam anyātakaṁ śālim ādiyeyaṁ || dvitīyaṁ pi bhikṣavaḥ so satvo svakaṁ śālibhāgaṁ parirakṣanto adinnam anyātakaṁ śālim ādiyet* || adrākṣīd bhikṣavaḥ so satvas taṁ satvaṁ dvitīyakaṁ pi adinnam anyātakaṁ śālim ādiyantaṁ || dṛṣṭvā ca punar yena so satvo tenopasaṁkramitvā taṁ satvam etad avocat* || asti nāma tvaṁ bho satva yāva dvitīyakaṁ  pi adinnam anyātakaṁ śālim ādiyasi || dvitīyaṁ pi bhikṣavaḥ so satvo taṁ satvam etad avocat* || tena hi bho satva na punar evaṁ bhaviṣyati || tṛtīyakaṁ pi bhikṣavaḥ tasya satvasya śālihāraṁ gatasyaitad abhavat* || kiṁ sya nāma ahaṁ bhaviṣyaṁ kena sya nāma jīvikāṁ kalpayiṣyaṁ svake śālibhāge kṣīṇe || yaṁ nūnāham adinnam anyātakaṁ śālim ādiyeyaṁ || tṛtīyakaṁ pi bhikṣavaḥ so satvo svakaṁ śālibhāgaṁ parirakṣanto adinnam anyātakaṁ śālim ādiyati || adrākṣīd bhikṣavaḥ so satvo taṁ satvaṁ tṛtīyakaṁ pi adinnam anyātakaṁ śālim ādiyantaṁ || dṛṣṭvā ca punar yena so satvo ten’ upasaṁkramitvā taṁ satvaṁ daṇḍena paritāḍayanto evam āha || asti nāma tvaṁ bho satva yāvat tṛtīyakaṁ pi adinnam anyātakaṁ śālim ādiyasi || atha khalu bhikṣavaḥ so satvo ubhau bāhāṁ pragṛhya vikrande vikrośe || adharmo bhavanto loke prādurbhūtaḥ asaddharmo bhavanto loke prādurbhūtaḥ yatra nāma loke daṇḍādānaṁ prajñāyati || atha khalu bhikṣavaḥ so satvo pṛthivīyaṁ daṇḍam āveṣṭitvā ubhau bāhū pragṛhya vikrande vikrośe || adharmo bhavanto loke prādurbhūto asaddharmo bhavanto loke prādurbhūtaḥ yatra hi nāma adinnādānaṁ ca mṛṣāvādaṁ ca loke prajñāyati || evaṁ ca punar bhikṣavaḥ imeṣāṁ trayāṇāṁ pāpakānāṁ akuśalānāṁ dharmāṇāṁ prathama evam eva loke prādurbhāvo tadyathādinnādānasya mṛṣāvādasya daṇḍādānasya ca ||",
    "san-lo-mvu32:9": "atha khalu bhikṣavaḥ te satvā saṁdhāvensuḥ saṁnipatensuḥ saṁdhāvitvā saṁnipatitvā saṁmantrensuḥ || yaṁ nūnaṁ vayaṁ bhavanto yo asmākaṁ satvo sarvaprāsādiko sarvamaheśākhyo ca taṁ saṁmanyemaḥ yo asmākaṁ nigrahārahaṁ ca nigṛhṇīyā pragrahārahaṁ ca pragṛhṇeyā deśaye cāyaṁ svakasvakeṣu śālikṣetreṣu śālibhāgaṁ || atha khalu bhikṣavas te satvā yo sānaṁ  satvo abhūṣi sarvaprāsādiko ca sarvamaheśākhyo ca taṁ saṁmanyensuḥ || bhavān asmākaṁ satvaṁ nigrahārahaṁ nigṛhṇātu pragrahārahaṁ ca pragṛhṇātu vayaṁ te sarvasatvānāṁ agratāye saṁmanyema svakasvakeṣu śālikṣetreṣu ṣaṣṭhaṁ śālibhāgaṁ dadāma || mahatā janakāyena saṁmato ti mahāsammato ti saṁjñā udapāsi || arahati śālikṣetreṣu śālibhāge ti rājā ti saṁjñā udapāsi | samyak rakṣati paripāleti mūrdhnābhiṣiktaḥ + + + + + + saṁjñā udapāsi | mātāpitṛsamo naigamajānapadeṣu tti jānapadasthāmavīryaprāpto ti saṁjñā udapāsi || tenāhaṁ rājā kṣatriyo mūrdhnābhiṣikto janapadasthāmavīryaprāpto ti ||",
    "san-lo-mvu32:10": "rājño sammatasya putro kalyāṇo kalyāṇasya putro ravo ravasya putro upoṣadho upoṣadhasya putro rājā māndhāto || rājño māndhātasya putrapautrikāyo naptapranaptikāyo bahūni rājasahasrāṇi | paścimako śākete mahānagare sujāto nāma ikṣvākurājā abhūṣi || sujātasya khalu ikṣvākurājño paṁca putrā abhūṣi opuro nipuro karakaṇḍako ulkāmukho hastikaśirṣo | paṁca ca dhītaro kumāriyo śuddhā vimalā vijitā jalā jalī || jento nāma kumāro vailāsikāye putro || tasya mātā jentī nāma || tāye rājā sujāto strīdharmeṇa ārādhito | tasya rājā prīto saṁvṛtto || prītena rājñā jentī vareṇa pravāritā || jentī vareṇa pravāremi | yaṁ me varaṁ yācasi taṁ te varaṁ dadāmi || sā dāni āha || mahārāja yāvatā khu mātāpitaraṁ āpṛcchāmi tato devasya sakāśāto varaṁ yāciṣyāmi || tāye mātāpitṝṇāṁ ārocitaṁ || rājñāhaṁ pravāritā tad yuṣmākaṁ kiṁ varam ucyati kiṁ rājño varaṁ yācāmi || tehi  dāni yasya yaṁ mataṁ so taṁ jalpati || grāmavaraṁ yācāhi tti || tahiṁ aparā parivrājikā paṇḍitā nipuṇā medhāvinī || sā āha || jenti tvaṁ vailāsikāye dhītā tava putro na kiṁcit paitṛkasya dravyasya prabhavati kiṁ puna rājyasya || ete paṁca kumārā kṣatriyakanyāputrāḥ te paitṛkasya rājyasya ca dravyasya ca prabhavanti || tvaṁ ca rājñā vareṇa pravāritā rājā ca sujāto aprativacano satyavādī yathāvādī tathākārī taṁ tuvaṁ rājño varaṁ yācāhi || ete paṁca kumārā rājyāto vipravāsetvā mama putraṁ jentaṁ kumāraṁ yuvarājye abhiṣiṁcāhīti || eṣa devasya atyayena śākete mahānagare rājā bhaviṣyatīti tato tava sarvaṁ bhaviṣyati || tāye rājā sujāto evaṁ varaṁ yācito || mahārāja etāṁ paṁca kumārāṁ rājyāto vipravāsetvā jentaṁ kumāraṁ yuvarājye abhiṣicāhi | yathaiṣo devasya atyayena śākete mahānagare rājā bhaveya || etaṁ me varaṁ detu rājā || sujāto śrutvā durmanā saṁvṛtto teṣāṁ kumārāṇāṁ premnena na ca śakyaṁ varaṁ dattvā anyathā kartuṁ || rājā jentīye devīye āha || evam astu dinnaṁ bhavatu etaṁ varaṁ || varadānaṁ nāgarehi jānapadehi ca śrutaṁ kumārāṁ vipravāsetvā jentaṁ kumāraṁ vailāsikāye putraṁ yuvarājye abhiṣiṁciṣyatīti || tatra janakāye utkaṇṭho kumārāṇāṁ guṇamāhātmyena yā kumārāṇāṁ gatiḥ sā asmākaṁ gatiḥ || rājñā sujātena śrutaṁ mahājanakāyo śāketāto janapadāto kumārehi sārdhaṁ vipravasiṣyanti iti || tena śākete mahānagare ghoṣaṇā kārāpitā || yo kumārehi saha śāketāto vipravasiṣyati tasya yena kāryaṁ taṁ rājakṛtyā kośāto dīṣyati || yeṣāṁ hastihi kāryaṁ aśvehi rathehi vā yugyehi vā yānehi vā śakaṭehi vā pravahaṇehi vā balivardehi vā masniyehi vā ajehi vā eḍakehi vā dhanehi vā cānyena vā vastreṇa vā alaṁkārehi  vā dāsehi vā dāsīhi vā sarvaṁ rājakṛtyā kośāto dīṣyati || kumārehi sārdhaṁ vipravasantānāṁ rājāṇattīye amātyehi evaṁ kośakoṣṭhāgārā muktaṁ yo yaṁ yācati tasya taṁ dīyati || evaṁ te kumārā śāketāto anekehi jānapadasahasrehi sārdhaṁ mahatā balakāyena anekehi śakaṭayugyayānasahasrehi śāketāto nagarāto niryātā uttarāmukhaṁ prayātā || kāśikośalena rājñā pragṛhītā || kumārā kṛtapuṇyā ca maheśākhyā ca nivātā ca sukhasaṁsparśā ca puṇyavantā ca dhārmikā ca || teṣāṁ sarvakāśikośalakā manuṣyā mūlāto prītā || aho yāva kalyāṇā kumārā dhārmikā ca || tasya rājño yathoktaṁ bhagavatā śakrapraśneṣu || īrṣyāmātsaryasaṁyojanasaṁprayuktā devamanuṣyā asurā garuḍā gandharvā yakṣā rākṣasā piśācā kumbhāṇḍā ye vā punar anye santi pṛthukāyāḥ || tasya kāśikośalarājño īrṣyādharmaṁ saṁvṛttaṁ || yathaiva eṣo janakāyo imeṣāṁ kumārāṇāṁ guṇagṛhīto sthānam etad vidyati yaṁ ete mama jīvitāto vyaparopetvā ato kumārāṁ rājye abhiṣiṁcensuḥ || te dāni tenāpi kāśikośalena rājñā vipravāsitā ||",
    "san-lo-mvu32:11": "anuhimavante kapilo nāma ṛṣiḥ prativasati paṁcābhijño caturdhyānalābhī maharddhiko mahānubhāvo || tasya taṁ āśramapadaṁ mahāvistīrṇaṁ ramaṇīyaṁ mūlapuṣpopetaṁ patropetaṁ phalopetaṁ pānīyopetaṁ mūlasahasra-upaśobhitaṁ mahaṁ cātra śākoṭavanakhaṇḍaṁ || te dāni kumārā tahiṁ pi śākoṭavanakhaṇḍe āvāsitā || tatra samanukrāntā vāṇijakā kāśikośalāṁ janapadāṁ gacchanti va || te vāṇijakā janena pṛcchīyanti kuto āgacchatha tti || te āhansuḥ || amukāto śākoṭavanakhaṇḍāto || śāketā api  kośalā vāṇijakā tahiṁ pi gacchanti śākoṭavanakhaṇḍe || te pi pṛcchīyanti || kahiṁ gamiṣyatha tti || te pi āhansuḥ || śākoṭavanakhaṇḍaṁ anuhimavantaṁ || tehi dāni kumārehi mā mo jātisaṁdoṣaṁ bhaviṣyatīti jātisaṁdoṣabhayena svakasvakā yeva mātṛyo bhaginīyo parasparasya vivāhitā || rājā sujāto aṁātyānāṁ pṛcchati || bho amātyā kumārā kahiṁ āvasanti || amātyā āhansuḥ || mahārāja anuhimavanto mahāśākoṭakavanakhaṇḍaṁ tahiṁ kumārā prativasanti || rājā amātyānāṁ pṛcchati || kuto kumārehi dārāṇi ānītāni || amātyā āhansuḥ || śrutaṁ mo mahārāja kumārehi jātisaṁdoṣabhayena svakasvakā yeva mātṛyo bhaginīyo parasparasya vivāhitāyo mā mo jātisaṁdoṣaṁ bhaviṣyatīti || rājñā dāni sujātena purohito ca anye ca brāhmaṇapaṇḍitā pṛcchitā || śakyā etam evaṁ kartuṁ yathā tehi kumārehi kṛtaṁ || te purohitapramukhā brāhmaṇapaṇḍitā āhansuḥ || śakyaṁ mahārāja kumārā tato nidānaṁ doṣeṇa na lipyanti || rājā sujāto brāhmaṇapaṇḍitānāṁ śrutvā hṛṣṭo tuṣṭo āttamanā imaṁ udānam udānaye || śakyā punar bhavanto kumārā || teṣāṁ dāni kumārāṇāṁ śakyaṁ śākiyā ti samākhyāsamājñāprajñapti udapāsi ||",
    "san-lo-mvu32:12": "teṣāṁ dāni kumārāṇāṁ etad abhavat* || kevattakaṁ vayaṁ śākoṭakavanakhaṇḍe nivāsaṁ kalpeṣyāmaḥ || mahāṁś ca ayaṁ janakāyo āgacchati || yaṁ nūnaṁ vayaṁ nagaraṁ māpayemaḥ || te dāni kumārā kapilasya ṛṣisya sakāśaṁ saṁkrāntā || te ṛṣisya pādau vanditvā āhansuḥ || yadi bhagavāṁ kapilo anujāneyyā vayaṁ imasmiṁ nagaraṁ māpayemaḥ ṛṣisya nāmena kapilavastuṁ || ṛṣi āha || yadi mama idam āśrama rājakulaṁ  kṛtvā nagaraṁ māpetha tato anujānāmi || te kumārā ṛṣisya āhansuḥ || yathā ṛṣisya abhiprāyo tathā kariṣyāmaḥ || imam āśramaṁ rājakulaṁ kṛtvā nagaraṁ māpeṣyāmaḥ || ṛṣiṇā taṁ vastuṁ teṣāṁ kumārāṇāṁ karakaṁ gṛhya udakena dinnaṁ || kumārehi pi taṁ ṛṣisya āśramaṁ rājakulaṁ kṛtvā nagaraṁ māpitaṁ || kapilena ṛṣiṇā vastuṁ dinnaṁ ti kapilavastusamākhyā udapāsi || evaṁ kapilavastumahānagaraṁ ṛddho ca sphīto ca kṣemo ca subhikṣo ca ākīrṇajanamanuṣyo ca bahujanamanuṣyo sukhitajanamanuṣyo vistīrṇajanaparivāro ca saṁvṛtto diśi vidiśi viśruto ca saṁvṛtto utsavasamājabahulo vaṇijapriyo vyavahārasampanno ||",
    "san-lo-mvu32:13": "teṣāṁ dāni paṁcānāṁ kumārāṇāṁ opurasya nipurasya karaṇḍakasya ulkāmukhasya hastikaśīrṣasya ca opuro kumāro jyeṣṭho || so kapilavastusmiṁ rājye ca abhiṣikto || opurasya rājño putro nipuro nipurasya rājño putro karakaṇḍo karakaṇḍakasya rājño putro ulkāmukho ulkāmukhasya putro hastikaśīrṣo hastikaśīrṣasya putro siṁhahanuḥ || siṁhahanusya rājño catvāri putrāḥ śuddhodano dhautodano śuklodano amṛtodano amitā ca nāma dārikā ||",
    "san-lo-mvu32:14": "tahiṁ dāni aparasya śākiyasya mahattarasya dhītā prāsādikā darśanīyā akṣudrāvakāśā paramapuṣkaratayā samanvāgatā tasyā dārikāye kuṣṭhavyādhi utpannaḥ || sā dāni tena kuṣṭhavyādhinā grastā || vaidyā ghaṭanti sarvakriyā kriyanti na ca vārttībhavati ālepanapratyālepanāni vamanavirecanāni ca kriyanti na ca kuṣṭhavyādhi praśāmyati || sarvaṁ śarīram ekavraṇaṁ || sarvasya janasya tāṁ dṛṣṭvā ghṛṇā utpadyati || sā dāni bhrātṛhi yānake ārūpiya anuhimavantaṁ nītā || tatra utsaṁgaparvate guhāṁ khanāpayitvā sā dārikā praveśitā prabhūtaṁ ca khādyabhojyaṁ udakaṁ ca upastaraṇaprāvaraṇaṁ  sthapetvā guhāye dvāraṁ suṣṭhu pidhitvā mahāpāṁśurāśiṁ kṛtvā nagaraṁ kapilavastuṁ praviṣṭāḥ || tasyā dāni dārikāye tahiṁ guhāye vasantīye tena nivātena ca saṁrodhena ca tasyā guhāye uṣmeṇa sarvaṁ ca kuṣṭhavyādhiṁ visrutaṁ śarīraṁ caukṣaṁ nirvraṇaṁ uttamarūpasaṁjātaṁ nāpi jñāyate mānuṣikā eṣā ti || tahiṁ dāni uddeśe vyāghro paryāhiṇḍanto āgato ||",
    "san-lo-mvu32:15": "ghrāṇaiḥ paśyanti paśavaḥ vedaiḥ paśyanti brāhmaṇāḥ |",
    "san-lo-mvu32:16": "cāraiḥ paśyanti rājāno cakṣubhyām itarā prajā iti ||",
    "san-lo-mvu32:17": "so dāni vyāghro taṁ manuṣyagandham upajighrati || tena dāni taṁ manuṣyagandham upajighritvā taṁ mahāpāṁśurāśiṁ pādehi apakarṣitaṁ || tatra ca avidūre kolo nāma rāja-ṛṣiḥ prativasati paṁcābhijño caturdhyānalābhī || tasya taṁ āśramapadaṁ mūlopetaṁ patropetaṁ puṣpopetaṁ phalopetaṁ pānīyopetaṁ nānāvṛkṣasampannaṁ ramaṇīyaṁ || so dāni rṣi āśramapadaṁ anucaṁkramanto anuvicaranto taṁ deśam āgato yatra sā śākyakanyā guhāyaṁ nihitikā || tenāpi vyāghreṇa sarvaṁ taṁ pāṁśurāśiṁ pādena apakarṣitaṁ kāṣṭhāvaśeṣaṁ saṁvṛttaṁ || so dāni vyāghro taṁ ṛṣiṁ dṛṣṭvā osakkito ṛṣiṇā || vyāghreṇa tatpāṁśu apakarṣitakaṁ dṛṣṭvā ṛṣisya kautūhalaṁ saṁjātaṁ || tena dāni ṛṣiṇā tāni kāṣṭhāni apakarṣitāni tasyā guhāye dvāram apāvṛtaṁ || tena śākyakanyā dṛṣṭā uttamavīryeṇa nāpi jñāyati mānuṣikā ti || eṣo ṛṣi pṛcchati || bhadre kā tvaṁ ti || mānuṣikā sā āha || ahaṁ kapilavastuto amukasya śākyasya dhītā || sāhaṁ kuṣṭhavyādhinā parigatā iha jīvantikā evaṁ vivarjitā || tasya tāṁ śākyakanyāṁ dṛṣṭvā uttamarūpadharāṁ tīvro rāgo prādurbhūtaḥ ||",
    "san-lo-mvu32:18": "kiṁcāpi tāvac cirabrahmacārī",
    "san-lo-mvu32:19": "na cāsya rāgānuśayo samūhato |",
    "san-lo-mvu32:20": "puno pi so rāgaviṣo prakupyati",
    "san-lo-mvu32:21": "tiṣṭhaṁ yathā kāṣṭhagataṁ anūhataṁ ||",
    "san-lo-mvu32:22": "so dāni rājarṣiḥ tāye śākyakanyāye sārdhaṁ saṁyogaṁ gato dhyānehi ca abhijñāhi ca bhraṣṭo || so dāni tāṁ śākyakanyāṁ gṛhya āśramapadaṁ gato || sā dāni śākyakanyā tahiṁ āśramapade kolena rājarṣiṇā sārdhaṁ saṁvasati || ṣoḍaśa bālāṁ yamalāṁ putrāṁ prajātā || dvātriṁśa ṛṣikumārā prāsādikā darśanīyā ajinajaṭādharāḥ || te dāni yaṁ kālaṁ vivṛddhā ṛṣikumārā tato mātare kapilavastuṁ visarjitā || gacchatha putrā kapilavastuṁ mahānagaraṁ amuko nāma śākiyo mama pitā vo mātāmaho || tasya amukasya putrā te vo mātulakā yobhūyena śākyamahattarakā jñātikā mahanto vo kulavaṁśo || te yuṣmākaṁ vṛttiṁ saṁvidheṣyanti || tāye śikṣitā yathā śākyānāṁ samudācāraṁ || evaṁ vo śākyapariṣā upasaṁkramitavyā || evam abhivādanaṁ kartavyaṁ | evaṁ niṣīditavyaṁ || sarve śākyasamudācāraṁ saṁdiśitvā visarjitā || te mātāpitṛṇām abhivādetvā pradakṣiṇaṁ kṛtvā gatā anupūrveṇa kapilavastum anuprāptāḥ ||",
    "san-lo-mvu32:23": "sarve yathāyuṣkāye paṭipāṭikāye kapilavastuṁ praviśanti || tān ṛṣikumārāṁ dṛṣṭvā mahājanakāyo samanvāharati || aho yādṛśā ṛṣikumārāḥ prāsādikā darśanīyā ca ajinajaṭādhāriṇo || te dāni mahatā janakāyena parivāritā śākyānāṁ saṁsthāgāram upasaṁkrāntāḥ || paṁcamātrāṇi ca śākyaśatāni saṁsthāgāre sanniṣaṇṇāni abhūnsu saṁnipatitāni kenacid eva karaṇīyena || te dāni yathā tāye mātari saṁdiṣṭā tena samudācāreṇa śākyapariṣām upasaṁkrāntā || śākyapariṣā ṛṣikumārāṇāṁ taṁ  śākyasamudācāraṁ dṛṣṭvā vismitā || te dāni śākyā ṛṣikumārāṇāṁ pṛcchanti || kuto yūyaṁ ti || tehi taṁ prakṛtiṁ sarvaṁ ācikṣitaṁ yathā tāye mātari saṁdiṣṭā || anuhimavante amukāto āśramapadāto kolasya rāja-ṛṣisya putrāḥ amūkasya śākyasya dhītā sā mo mātā || yathā sā śākyakanyā tatra uddeśe visarjitā tathā tehi mātuḥ śrutvā śākyānāṁ sarvam ācikṣitaṁ || śākyā śrutvā prītāḥ || so pi sānaṁ mātāmaho śakyamahattarako jīvati mahāntaṁ ca kulavaṁśaṁ || so pi kolo rājarṣi vārāṇasīto jyeṣṭhakumāraṁ rājyābhiṣiṁcitvā ṛṣipravrajito diśāsu abhijñātaparijñāto mahātmā rājarṣiḥ || te dāni śākyā prītā saṁvṛttāḥ rājarṣiṇā ime jātā na prākṛtena puruṣeṇa || teṣāṁ śākyānāṁ bhavati || ime kumārā asmākaṁ sujātā pi imeṣāṁ ca śākyakanyā dīyantu vṛttiś ca || tehi teṣāṁ kumārāṇāṁ śākyakanyāyo ca dinnāyo karṣaṇāni ca dinnāni sajanapadāni || tadyathā nāmāśramaṁ nigamaṁ sumuktaṁ karkarabhadraṁ aparāṇi ca karṣaṇāni sajanapadāni prabhūtaṁ svāpateyaṁ || kolena ṛṣiṇā jātā tti koliyā tti samājñā vyāghrapathe vyāghrapadyā samājñā ca ||",
    "san-lo-mvu32:24": "iti śrīmahāvastu-avadāne koliyānām utpatti samāptaṁ ||"
}