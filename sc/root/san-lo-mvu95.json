{
    "san-lo-mvu95:0": "",
    "san-lo-mvu95:1": "",
    "san-lo-mvu95:2": "",
    "san-lo-mvu95:3": "Mahāvastu",
    "san-lo-mvu95:4": "",
    "san-lo-mvu95:5": "95. The Rolling of the Wheel",
    "san-lo-mvu95:6": "",
    "san-lo-mvu95:7": "evaṁ mayā śrutaṁ ekasmiṁ samaye bhagavāṁ vārāṇasyāṁ viharati ṛṣivadane mṛgadāve |  tatra bhagavāṁ āyuṣmantāṁ paṁcakāṁ bhadravargīyāṁ āmantresi bhikṣava iti bhagavan* iti bhikṣū bhagavantaṁ pratyaśroṣīt* || bhagavāṁ sānam etad uvāca || dvāv imau bhikṣavaḥ pravrajitasya antau | katamā dvau | yaś cāyaṁ kāmeṣu kāmasukhallikāyogo grāmyo prāthujjaniko nālamāryo nārthasaṁhito nāyatyāṁ brahmacaryāye na nirvidāye na virāgāye na nirodhāye na śrāmaṇyāye na saṁbodhāye na nirvāṇāye saṁvartati yaś cāyaṁ ātmakilamathānuyogo duḥkho anāryo anarthasaṁhito || imau bhikṣavaḥ dvau pravrajitasya antau ete ca bhikṣavo ubhau antāv anupagamya tathāgatasyāryasmiṁ dharmavinaye madhyamā pratimadā anusaṁbuddhā cakṣukaraṇīyā upasamāye saṁvartanikā nirvidāye virāgāye nirodhāye śrāmaṇyāye saṁbodhāye nirvāṇāye saṁvartati || katamā sā bhikṣavaḥ tathāgatenāryasmiṁ dharmavinaye madhyamā pratipadā abhisaṁbuddhā cakṣukaraṇīyā jñānakaraṇīyā upasamasaṁvartanikā nirvidāye virāgāye nirodhāye śrāmaṇyāye saṁbodhāye nirvāṇāye saṁvartati || yam idam āryāṣṭāṁgikā sayyathīdaṁ samyagdṛṣṭiḥ samyaksaṁkalpaḥ samyagvyāyāmaḥ samyakkarmanto samyagājīvaḥ samyagvāk samyaksmṛtiḥ samyaksamādhir iyaṁ sā bhikṣavaḥ tathāgatenāryāsmiṁ dharmavinaye madhyamā pratipadā abhisaṁbuddhā cakṣukaraṇīyā upasamasaṁvartanikā nirvidāye virāgāye nirodhāye śrāmaṇyāye saṁbodhāye nirvāṇāye saṁvartati ||",
    "san-lo-mvu95:8": "catvāri khalu punar imāni bhikṣavo āryasatyāni | katamāni catvāri | sayyathīdaṁ duḥkham āryasatyaṁ duḥkhasamudayo āryasatyaṁ duḥkhanirodho āryasatyaṁ dukhanirodhagāminī  pratipadāryasatyaṁ || tatra bhikṣavaḥ katamaṁ duḥkhaṁ āryasatyaṁ || tadyathā || jātiḥ duḥkhaṁ jarā duḥkhaṁ vyādhi duḥkhaṁ maraṇaṁ duḥkhaṁ apriyasaṁprayogaṁ duḥkhaṁ priyaviprayogaṁ duḥkhaṁ yaṁ pīcchanto paryeṣanto na labhati taṁ pi duḥkhaṁ rūpaṁ duḥkhaṁ vedanā duḥkhaṁ saṁjñā duḥkhā saṁskārā duḥkhā vijñānaṁ duḥkhaṁ saṁkṣiptena paṁcopādānaskaṁdhā duḥkhā | idaṁ bhikṣavaḥ duḥkham āryasatyaṁ || tatra katamo duḥkhasamudayo āryasatyaṁ | yāyaṁ tṛṣṇā paunarbhavikā nandīrāgasahagatā tatratatrābhinandinī ayaṁ bhikṣavo duḥkhasamudayo āryasatyaṁ || tatra katamo duḥkhanirodho āryasatyo | yo etasyaiva tṛṣṇāye nandīrāgasahagatāye tatratatrābhinandinīye aśeṣakṣayo virāgo nirodho tyāgo prahāṇo pratiniḥsargo ayaṁ bhikṣavo duḥkhanirodho āryasatyaḥ || tatra katamā duḥkhanirodhagāminī pratipadāryasatyā | eṣaiva āryāṣṭāṁgo mārgo | tadyathā samyagdṛṣṭiḥ samyaksaṁkalpaḥ samyagvācā samyakkarmāntaḥ samyagājīvaḥ samyagvyāyāmaḥ samyaksmṛtiḥ samyaksamādhiḥ iyaṁ bhikṣavaḥ duḥkhanirodhagāminī pratipadāryasatyaṁ ||",
    "san-lo-mvu95:9": "idaṁ duḥkham iti bhikṣavaḥ pūrve ananuśrutehi dharmehi yoniso manasikārā jñānaṁ udapāsi cakṣur udapāsi vidyā udapāsi buddhi udapāsi bhūrir udapāsi prajñā udapāsi ālokaṁ prādurabhūṣi || ayaṁ duḥkhasamudayo ti idaṁ bhikṣavo pūrve ananuśrutehi dharmehi yoniśo manasikārāt* jñānam udapāsi cakṣur udapāsi vidyā udapāsi buddhir udapāsi bhūrir udapāsi medhā udapāsi prajñā udapāsi ālokaṁ pṛādurabhūṣi || ayaṁ duḥkhanirodho ti me bhikṣavaḥ pūrvaṁ ananuśrutehi dharmehi yoniśo manasikārāt* jñānam udapāsi cakṣur udapāsi vidyā udapāsi buddhir udapāsi bhūrir udapāsi medhā udapāsi  prajñā udapāsi āloko prādurabhūṣi || iyaṁ ca duḥkhanirodhagāminī pratipadā iti me bhikṣavo pūrve ananuśrutehi dharmehi yoniśo manasikārāt* jñānaṁ udapāsi yāvad āloko prādurabhūṣi || taṁ khalu punar imaṁ duḥkham āryasatyaṁ parijñeyaṁ ti me bhikṣavaḥ pūrve ananuśrutehi dharmehi yoniśo manasikārāt* jñānam udapāsi yāvad āloko prādurabhūṣi || tena khalu punar ayaṁ duḥkhasamudayo āryasatyo prahātavyo ti me bhikṣavaḥ pūrve ananuśrutehi dharmehi yoniśo manasikārāt* jñānam udapāsi yāvad ālokaṁ prādurabhūṣi || atha khalu punar ayaṁ duḥkhanirodho āryasatyo sākṣīkṛto bhikṣavaḥ pūrve ananuśrutehi dharmehi yoniśo manasikārā jñānam udapāsi yāvad āloko prādurabhūṣi || sā khalu punar iyaṁ duḥkhanirodhagāminī pratipadāryasatyā bhāvitā me bhikṣavaḥ pūrve ananuśrutehi dharmehi yoniśo manasikārā jñānam udapāsi yāvad ālokaṁ prādurabhūṣi || yāvac cāhaṁ bhikṣavaḥ imāni catvāry āryasatyāni evaṁ triparivartaṁ dvādaśākāraṁ yathābhūtaṁ samyakprajñayā nābhyajñāsiṣaṁ na tāvad ahaṁ anuttarāṁ samyaksaṁbodhim abhisaṁbuddho pratijānehaṁ nāpi tāva me jñānaṁ udapāsi akopyā na me cetomuktiḥ sākṣīkṛtā | yato ahaṁ bhikṣavaḥ imāni catvāry āryasatyāni evaṁ triparivartaṁ dvādaśākāraṁ tathābhūtaṁ samyakprajñayā abhyajñāsiṣaṁ athāhaṁ anuttarāṁ samyaksaṁbodhim abhisaṁbuddho ti prajānāmi jñānaṁ ca me udapāsi akopyā ca me cetovimuktiḥ prajñāvimuktiḥ sākṣīkṛtā ||",
    "san-lo-mvu95:10": "idam avocad bhagavāṁ vārāṇasyāṁ viharanto ṛṣivadano gṛgadāve imasmiṁ ca punaḥ vyākaraṇe āyuṣmato ājñātakauṇḍinyasya virajaṁ vigatamalaṁ dharmeṣu dharmacakṣurviśuddhaṁ  aṣṭādaśānāṁ ca devakoṭīnāṁ virajo vigatamalaṁ dharmeṣu dharmacakṣurviśuddhaṁ | iyaṁ ca mahāpṛthivī atiriva ṣaḍvikāraṁ kaṁpe chinnam iva patraṁ vedhe saṁpravedhe purastimaś ca anto unnamati paścimo ca anto oname paścimo ca anto unname purastimo ca anto oname dakṣiṇo ca anto unname uttaro cānto oname uttaro cānto unname dakṣiṇo cānto oname madhyo ca oname anto unname anto oname madhyo unname | aprameyaṁ ca loke obhāsam abhūṣi atikramyaiva devānāṁ devānubhāvaṁ nāgānāṁ nāgānubhāvaṁ yakṣāṇāṁ yakṣānubhāvaṁ yā pi tā lokāntarikā andhakārārpitā tamisrā tamisrārpitā aghā asaṁviditā asaṁviditapūrvā yatreme candramasūryā evaṁ maharddhikā evaṁ mahānubhāvā ābhayā ābhāṁ nābhisaṁbhuṇanti ālokena vālokaṁ sphuranti nāpi ca te obhāsena sphuṭā abhūṣi | anye pi ye tatra satvā upapannā te pi tenobhāsena anyamanyaṁ saṁjānensuḥ | anye pi kila bho satvā upapannā | anye pi kila bho satvā upapaṁnā | ekāntasukhasamarpitā ca punas tatkṣaṇaṁ tanmuhūrtaṁ sarvasatvā abhūnsuḥ ye pi avīcimahāniraye upapannā | bhūmyā ca devā ghoṣam udīrayensuḥ śabdam anuśrāvayensuḥ | etaṁ māriṣa bhagavatā vārāṇasyāṁ ṛṣivadane mṛgadāve triparivartaṁ dvādaśākāraṁ anuttaraṁ dharmacakraṁ pravartitaṁ apravartyaṁ kenacic chramaṇena vā brāhmaṇena vā devena vā māreṇa vā kenacid vā punar loke saha dharmeṇa | bhaviṣyati bahujanahitāya bahujanasukhāya lokānukaṁpāya mahato janakāyasyārthāya hitāya sukhāya devānāṁ ca manuṣyāṇāṁ ca hāyiṣyanti āsurā kāyā divyā kāyā abhivardhiṣyanti ||",
    "san-lo-mvu95:11": "bhūmyānāṁ devānāṁ ghoṣaṁ śrutvā caturmahārājikā devā ghoṣam udīrayensuḥ śabdam anuśrāvayensuḥ | trayastriṁśā devā yāmās tuṣitā devā nirmāṇaratayo devā brahmakāyikā devā ghoṣam udīrayensuḥ śabdam anuśrāvayensuḥ || evaṁ māriṣa bhagavatā vārāṇasyāṁ ṛṣivadane mṛgadāve triparivartaṁ dvādaśākāram anuttaraṁ dharmacakraṁ pravartitaṁ apravartyaṁ kenacic chamaṇena vā brāhmaṇena vā devena vā māreṇa vā anyena vā puna loke saha dharmeṇa | taṁ bhaviṣyati bahujanahitāya bahujanasukhāya lokānukaṁpāya mahato janakāyasyārthāya hitāya sukhāya devānāṁ ca manuṣyāṇāṁ ca | hāyiṣyanti āsurāḥ kāyā divyāḥ kāyā abhivardhiṣyanti || āttamanā āyuṣmanto paṁcakā bhadravargīyā bhagavato bhāṣitam abhinande ||",
    "san-lo-mvu95:12": "bhagavān samyaksaṁbuddho yad arthaṁ samudāgato tam arthaṁ abhisaṁbhāvayitvā vārāṇasyāṁ viharati śāstā devānāṁ ca manuṣyāṇāṁ ca || tatra khalu bhagavāṁ āyuṣmantāṁ paṁcakāṁ bhadravargīyān āmantrayasi || rūpaṁ bhikṣavo anātmā vedanā anātmā saṁjñā anātmā saṁskārā anātmā vijñānaṁ anātma | idaṁ rūpaṁ ce bhikṣavaḥ ātmā abhaviṣyat* na va rūpaṁ ābādhāya duḥkhāya saṁvarteta ṛdhyāc ca rūpe kāmakārikatā evaṁ me rūpaṁ bhavatu evaṁ mā bhavatu yasmāc ca bhikṣavo rūpaṁ anātmā tasmād rūpaṁ bādhāya duḥkhāya saṁvartati na cātra ṛdhyati kāmakārikatā evaṁ me rūpaṁ bhavatu evaṁ mā bhavatu || iyaṁ vedanā ce bhikṣavo ātmā abhaviṣyat* na ca vedanā ābādhāya duḥkhāya saṁvartati ṛdhyā evaṁ vedanāyā kāmakārikatā evam me vedanā bhavatu evaṁ mā bhavatu | yasmād bhikṣavaḥ  vedanā anātmā tasmād vedanā ābādhāya duḥkhasamudayāya saṁvartati na cātra ṛdhyati kāmakārikatā evaṁ me vedanā bhavatu evaṁ mā bhavatu || iyaṁ saṁjñā cet* bhikṣavo ātmā abhaviṣyan na bhavati saṁjñā ābādhāya duḥkhāya ṛdhyati ca kāmakārikatā evaṁ me saṁjñā bhavatu evaṁ mā bhavatu | yasmād bhikṣavaḥ saṁjñā anātmā tasmāt saṁjñā ābādhāya duḥkhāya saṁvartati na cātra ṛdhyati saṁjñāyā kāmakārikatā evam eva saṁjñā bhavatu || saṁskārā bhikṣavaḥ ābādhāya saṁskārā ced bhikṣavaḥ ātmā abhaviṣyan na caite saṁskārā ābādhāya duḥkhāya saṁvartanti ṛdhyā ca saṁskārāṇāṁ kāmakārikatā evaṁ me saṁskāro bhavatu evaṁ me mā bhavatu | yasmād bhikṣavaḥ saṁskārā anātmā tasmāt saṁskārā ābādhāya duḥkhāya saṁvartanti na cātra ṛdhyati kāmakārikatā evaṁ me saṁskārā bhavantu evaṁ mā bhavantu || vijñānaṁ ced bhikṣavo ātmā abhaviṣyat* nedaṁ vijñānam ābādhāya duḥkhāya saṁvartati ṛdhyec ca vijñānasya kāmakārikatā evaṁ me vijñānaṁ bhavatu evaṁ mā bhavatu | yasmād bhikṣavo vijñānam anātmā tasmād vijnānaṁ ābādhāya duḥkhāya saṁvartati na cātra ṛdhyati kāmakārikatā evaṁ me vijñānaṁ bhavatu evaṁ mā bhavatu || tasmād iha bhikṣavo evaṁ śikṣitavyaṁ || yat kiṁcid rūpaṁ adhyātmā vā bahirdhā vā audārikaṁ vā sūkṣmaṁ vā hīnaṁ vā praṇītaṁ vā yaṁ dūre antike vā atītānāgatapratyutpannaṁ vā sarvaṁ rūpaṁ naitaṁ mama naiṣo ham asmi na etad ātmeti evam etaṁ yathābhūtaṁ samyakprajñayā draṣṭavyaṁ | yā kācid vedanā yā kācit saṁjñā ye kecit saṁskārā yaṁ kiṁcid vijñānaṁ adhyātmaṁ vā bahirdhā vā audārikaṁ vā sūkṣmaṁ vā  hīnaṁ vā praṇītaṁ vā yaṁ dūre antike vā atītānāgatapratyutpannaṁ vā sarvaṁ vijñānaṁ naitaṁ mama naiṣo ham asmi na etam ātmeti | evam etaṁ yathābhūtaṁ samyakprajñayā draṣṭavyaṁ || idam avocad bhagavāṁ vārāṇasyāṁ viharanto ṛṣivadane mṛgadāve imasmiṁ ca punar vyākaraṇe bhāṣyamāṇe āyuṣmata ājñātakauṇḍinyasyānupādāyāśravebhyaś cittaṁ vimuktaṁ caturṇāṁ ca bhikṣūṇāṁ virajaṁ vigatamalaṁ dharmeṣu dharmacakṣu viśuddhaṁ āyuṣmato aśvakisya bhadrikasya vāṣpasya mahānāmasya triṁśatīnāṁ ca devakoṭīnāṁ virajaṁ vigatamalaṁ dharmeṣu dharmacakṣuṁ viśuddhaṁ || āttamanā āyuṣmanto paṁcakā bhadravargikā bhagavato bhāṣitam abhyanande ||",
    "san-lo-mvu95:13": "bhagavān samyaksaṁbuddho yad arthaṁ samudāgato tam artham abhisaṁbhāvayitvā vārāṇasyāṁ viharati ṛṣivadane mṛgadāve || tatra khalu bhagavāṁ āyuṣmantāṁ paṁcakāṁ bhadravargikāṁ āmantrayasi || saced manyatha bhikṣavaḥ kiṁmūlikā utpadyanti śokaparidevaduḥkhadaurmanasyaupāyāsāḥ saṁbhavanti kiṁjātikā kiṁprabhṛtikā || evam ukte āyuṣmantā paṁcakā bhadravargīyā bhagavatam etad uvācat* || bhavamūlakā khalu bhagavandharmā bhavanetrikā bhagavanbhavaprabhavā bhagavanbhavapratiśaraṇā sādhu bhagavāṁ bhikṣūṇām etam arthaṁ bhāṣe | bhikṣū bhagavato saṁmukhāc chrutvā saṁmukhāt pratigṛhītvā tathatvāya dhārayiṣyanti || evam ukte bhagavāṁ paṁcakāṁ bhadravargikāṁ etad avocat* || rūpamūlakā bhikṣavaḥ utpadyanti śokaparidevaduḥkhadaurmanasyopāyāsās saṁbhavanti rūpajātikā rūpaprabhṛtikā | vedanāmūlakā saṁjñāmūlakā saṁskāramūlakā vijñānamūlakā bhikṣavaḥ utpadyanti śokaparidevaduḥkhadaurmanasyopāyāsāḥ saṁbhavanti vijñānajātikā vijñāprabhṛtikā ||",
    "san-lo-mvu95:14": "sacen manyatha bhikṣavo rūpaṁ nityaṁ vā anityaṁ vā || anityaṁ hi taṁ bhagavaṁ || rūpasya  khalu punar bhikṣavaḥ anityatāṁ viditvā calatāṁ prabhaṁguṇatāṁ vipariṇāmavirāganirodhatāṁ viditvā ye rūpapratyayā utpadyensuḥ āśravā vighātā paridāghā sajvarā sāṁkleśikā punarbhavikā āyatyāṁ jātijarāmaraṇīyās te virudhyante | teṣāṁ nirodhān na utpadye āśravā vighātā paridāghā sajvarā sāṁkleśikā paunarbhavikā āyatyāṁ jātijarāmaraṇīyā || sacet* manyatha bhikṣavo vedanā saṁjñā saṁskārā vijñānaṁ nityaṁ vā anityaṁ vā || anityaṁ hi taṁ bhagavan* || bhagavān āha || sādhu bhikṣavo vijñānasya khalu punar bhikṣavaḥ anityatāṁ viditvā calatāṁ prabhaṁguṇatāṁ vipariṇāmavirāganirodhatāṁ viditvā ye vijñānapratyayā utpadyensuḥ āśravā vighātā paridāghā sajvarā sāṁkleśikā paunarbhavikā jātijarāmaraṇīyās te nirudhyanti vyupaśāmyanti prahāṇam astaṁgacchanti | teṣāṁ nirodhān notpadyanti vijñānamūlakā āśravā vighātā paridāghā sajvarā sāṁkleśikā paunarbhavikā āyatyāṁ jātijarāmaraṇīyā vijñānajātikā vijñānaprabhṛtikāḥ | tasmād iha vo bhikṣavaḥ evaṁ śikṣitavyaṁ || yat kiṁcid rūpaṁ adhyātmaṁ vā bahirdhā vā audārikaṁ vā śūkṣmaṁ vā hīnaṁ vā praṇītaṁ vā yaṁ dūre ntike atītam anāgataṁ pratyutpannaṁ sarvaṁ rūpaṁ na etaṁ mama na eṣo ham asmi na eṣo ātmā ti evaṁ vo bhikṣavaḥ śikṣitavyaṁ || yā kācid vedanā yā kācit saṁjñā ye kecit saṁskārā yat kiṁcid vijñānaṁ adhyātmaṁ vā bahirdhā vā audārikaṁ vā śūkṣmaṁ vā hīnaṁ vā praṇītaṁ vā yaṁ dūre antike vā atītānāgatapratyutpannaṁ naite mama naiṣo ham asmi naiṣa ātmā ti | evam etaṁ yathābhūtaṁ samyakprajñayā draṣṭavyaṁ || idam avocad bhagavān vārāṇasyāṁ viharanto ṛṣivadane mṛgadāve imasmiṁś ca puna vyākaraṇe bhāṣyamāṇe āyuṣmān ājñātakauṇḍinyo balavaśībhāvaṁ prāpuṇesi | caturṇāṁ bhikṣūṇāṁ anupādāyāśravebhyaś  cittāni vimuktāni āyuṣmato aśvakisya bhadrikasya vāṣpasya mahānāmasya paṁcāṁgikānāṁ ca devakoṭīnāṁ virajaṁ vigatamalaṁ dharmeṣu dharmacakṣūṁṣi viśuddhāni | āttamanā āyuṣmantā paṁcakā bhadravargikā bhagavato bhāṣitam abhinande ||",
    "san-lo-mvu95:15": "bhagavāṁ samyaksaṁbuddho yad arthaṁ samudāgato tam artham abhisaṁbhāvayitvā vārāṇasyāṁ viharati ṛṣivadane mṛgadāve | tena khalu punaḥ samayena trayo bhikṣū vārāṇasīṁ piṇḍāya prakrame | teṣāṁ bhikṣūṇāṁ bhagavāṁ cetasā cittāni adhiṣṭhāya ovade anuśāsanaṁ anuśāse || evaṁ bhikṣavaḥ manasā karotha evaṁ manasīkarotha imāṁ vitarkāṁ vitarkayatha ātmadvīpā bhikṣavo viharatha ananyadvīpā ātmaśaraṇā ananyaśaraṇā dharmadvīpā dharmaśaraṇā ananyaśaraṇā | tehi tato bhikṣavo ātmadvīpehi viharantehi ananyadvīpehi dharmadvīpehi dharmaśaraṇehi ananyaśaraṇehi yoniśo upaparīkṣitavyaṁ kiṁmūlakā utpadyanti śokaparidevaduḥkhadaurmanasyopāyāsāḥ saṁbhavanti kiṁjātikā kiṁprabhṛtikā || evam ukte bhikṣū bhagavantam etad avocat* || bhavamūlakā bhagavandharmā bhavanetrikā bhagavanbhavaprabhavāḥ bhavapratiśaraṇā | sādhu bhagavāṁ bhikṣūṇām etam arthaṁ bhāṣe bhikṣū bhagavataḥ saṁmukhāc chrutvā saṁmukhāt pratigṛhītvā tathatvāya dhārayiṣyanti || evam ukte tāṁ bhikṣū bhagavān etad avocat* || rūpamūlakā bhikṣavo utpadyanti śokaparidevaduḥkhadaurmanasyopāyāsāḥ saṁbhavanti rūpajātikā vā rūpaprabhṛtikā vā | sacet* manyatha bhikṣavaḥ rūpaṁ nityaṁ vā anityaṁ vā || rūpaṁ anityaṁ hīdaṁ bhagavan* || sādhu bhikṣavaḥ rūpasya khalu punar bhikṣavaḥ anityatāṁ viditvā durbalatāṁ prabhāṁguṇatāṁ vipariṇāmavirāganirodhatāṁ  viditvā ye rūpapratyayā utpadyanti āśravā vighātā paridāghā sajvarā sāṁkleśikā paunarbhavikā āyatyāṁ jātijarāmaraṇīyā te nirudhyante || sacet* manyatha bhikṣavaḥ vedanā saṁjñā saṁskārā vijñānaṁ nityaṁ vā anityaṁ vā || anityaṁ hīdaṁ bhagavan* || bhagavān āha || sādhu bhikṣavo vijñānasya khalu punar bhikṣavo anityatāṁ vā durbalatāṁ prabhaṁguṇatāṁ viditvā te nirudhyanti vyuśāmyanti prahāṇam astaṁgacchanti | teṣāṁ nirodhāto na utpadyanti āśravā vighātā paridāghā sajvarāḥ sāṁkleśikā paunarbhavikā āyatyāṁ jātijarāmaraṇīyā nirudhyanti | vijñānamūlakā āśravā vighātā paridāghā sajvarāḥ sāṁkleśikā paunarbhavikā āyatyāṁ jātijarāmaraṇīyā vijñānajātikā vijñānaprabhṛtikāḥ | tasmād iha vo bhikṣavo evaṁ śikṣitavyaṁ | yat kiṁcid rūpaṁ adhyātmaṁ vā bahirdhā vā audārikaṁ vā śūkṣmaṁ vā hīnaṁ vā praṇītaṁ vā yaddūre antike vā atītānāgatapratyutpannaṁ sarvaṁ rūpaṁ naitaṁ mama naiṣo ham asmi naiṣa ātmeti evam eva taṁ yathābhūtaṁ samyakprajñayā draṣṭavyaṁ || idam avocad bhagavāṁ vārāṇasyāṁ viharanto ṛṣivadane mṛgadāve imasmiṁś ca punar vyākaraṇe bhāṣyamāṇe trayo bhikṣū balavaśībhāvaṁ prāpuṇensuḥ aśītīnāṁ ca devakoṭīnāṁ virajā vigatamalā dharmeṣu dharmacakṣūṇi viśuddhāni | āttamanā te bhikṣū bhagavato bhāṣitam abhinande ||",
    "san-lo-mvu95:16": "atha khalu bhagavāṁ āṣāḍhamāsasya uttarapakṣe dvādaśīyaṁ paścābhaktaḥ purastāt saṁmukho niṣaṇṇo dhyardhapauruṣāyāṁ chāyāyāṁ anurādhe nakṣatre vijaye muhūrte anuttaraṁ dharmacakraṁ pravartitaṁ || na khalu punar buddhā bhagavanto suvarṇamayaṁ vā dharmacakraṁ pravartenti rūpyamayaṁ vā muktāmayaṁ vā vaiḍūryamayaṁ vā sphaṭikamayaṁ vā musāragalvamayaṁ vā lohitikāmayaṁ  vā rītikāmayaṁ vā tāmramayaṁ vā lohamayaṁ vā śailamayaṁ vā dārumayaṁ vā mṛttikāmayaṁ vā | atha khalv imāny eva catvāry āryasatyāni triparivartaṁ dvādaśākāraṁ dharmacakraṁ || pravartite prathamaṁ dharmacakrapravartanasūtre āyuṣmato ājñātakauṇḍinyasya virajo vigatamalaṁ dharmeṣu dharmacakṣur viśuddhaṁ aṣṭādaśānāṁ devakoṭīnāṁ ca | iyaṁ ca mahāpṛthivī atiriva ṣaḍvikāraṁ kampe prakaṁpe saṁprakampe vedhe pravedhe saṁpravedhe dakṣiṇato abhidhyāyati vāmato pi abhidhyāyati vāmadakṣiṇato pi abhidhyāyati saṁharṣaṇīyaṁ ca kampayati darśanīyaṁ ca kampayati toṣaṇīyaṁ ca kampayati premaṇīyaṁ ca pralhādanīyaṁ ca nirvāpanīyaṁ ca ullokanīyaṁ cāsecanakaṁ cāpratiṣkūlaṁ ca prāsādikaṁ ca prasadanīyaṁ ca nirudvegaṁ ca niruttrāsaṁ ca kampati kampamānā ca punar mahāpṛthivī na kaṁcit satvaṁ vyābādhati yad idaṁ trasaṁ vā sthāvaraṁ vā bhagavato ’nubhāvenāprameyaṁ ca loke obhāsam abhūṣi atikramya devānāṁ devānubhāvaṁ nāgānāṁ nāgānubhāvaṁ yakṣāṇāṁ yakṣānubhāvaṁ | yā pi tā lokāntarikā andhakārārpitā vā tamasā tamasārpitā aghā asaṁbhūtā asaṁbhūtapūrvā yatreme candramasūryā evaṁ maharddhikā mahānubhāvā ābhāye ābhāṁ nābhisaṁbhuṇanti ālokena vālokaṁ na sphuranti tā pi tenāvabhāsena sphuṭā abhūnsuḥ | ye pi tatra satvā upapannā te py anyamanyaṁ saṁjānensuḥ anye pi kila bho iha satvā upapannā anye pi kila bho iha satvā upapannā ekāntasukhasamarpitā ca punas tatkṣaṇaṁ tatmuhūrtaṁ sarvasatvā abhūnsuḥ ye pi cāvīcismiṁ mahānarake upapannāḥ ||",
    "san-lo-mvu95:17": "bhagavām dharmacakraṁ pravartento ekaṣaṣṭiṁ trisāhasramahāsāhasralokadhātūṁ bhāṣamāṇasvareṇābhivijñāpeti  tato ca pareṇa buddhakṣetrāṇi | ye ca tasmiṁ samaye buddhā bhagavanto teṣāṁ teṣāṁ ca paralokadhātuṣu pariṣadi dharmaṁ deśenti te bhagavato dharmacakraṁ pravartentasya tūṣṇī abhūnsuḥ || duḥprasaho samyaksaṁbuddho pariṣadi dharmaṁ deśayati | bhagavāṁ duḥprasaho tūṣṇī abhūṣi buddhaghoṣo ca niścarati | vismitā pariṣā bhagavantaṁ duṣprasahaṁ pṛcchati || bhagavaṁ buddhaghoṣo niścarati | tasmiṁ niścarante tūṣṇī abhūl lokanātho duṣprasaho vismitā pariṣatkalaviṁkamaṁjughoṣo meghastanitadundubhisvarābhigamo niścarati buddhaghoṣo na jalpati vādīnāṁ pravaro bhagavān* || duṣprasaho āha ||",
    "san-lo-mvu95:18": "",
    "san-lo-mvu95:19": "lokadhātu mahānāma tatra śākyamunir jinaḥ |",
    "san-lo-mvu95:20": "dharmacakraṁ pravarteti yasya ghoṣo niścarati ||",
    "san-lo-mvu95:21": "lokadhātusahasrāṇi asaṁkhyeyāni ghoṣaye |",
    "san-lo-mvu95:22": "śrūyati varabuddhisya yathā dūre tha santike ||",
    "san-lo-mvu95:23": "evaṁ mahānubhāvo yaṁ paripūrṇamanoratho |",
    "san-lo-mvu95:24": "saṁvibhāgaṁ pravarteti saṁbuddho bodhiyarthināṁ ti ||",
    "san-lo-mvu95:25": "",
    "san-lo-mvu95:26": "yena svareṇa samanvāgatas tathāgato rhaṁ samyaksaṁbuddho vārāṇasyāṁ ṛṣivadane mṛgadāve triparivartaṁ dvādaśākāraṁ anuttaraṁ dharmacakraṁ pravartayati so svaro ṣaṣṭibhir ākāraiḥ samanvāgataḥ | katamaiḥ ṣaṣṭibhiḥ | gambhīraś ca tathāgatasvaro bhīmarūpaś ca ājñeyaś ca hṛdayaṁgamaś ca  premaṇīyaś ca asecanakaś ca aprativāṇīyaś ca visṛṣṭaś ca apratikūlaś ca avarṇaś ca acchidraś ca aprāgbhāraś ca akalmāṣaś ca rathanemighoṣaś ca meghastanitameghagarjitasvaraś ca vātavṛṣṭistanitasamagarjitasvaraś ca devasvaraś ca brahmasvaraś ca anukūlasvaraś ca aduṣṭasvaraś ca amūḍhasvaraś ca anutsannaś ca anutsadaś ca akṣubhitaś ca arthasvaraś ca satyasvaraś ca śrīmatsvaraś ca puṁgavasvaraś ca siṁhasvaraś ca nāgasvaraś ca ājāneyasvaraś ca krauñcasvaraś ca kalaviṁkasvaraś ca kokilasvaraś ca varṇṇasvaraś ca maṁjusvaraś ca vijñānasvaraś ca akṣarasaṁpannaś ca vijñānasaṁpannaś ca mṛdusaṁpannaś ca vistārasaṁpannaś ca kuśalajātasaṁpannaś ca satyavistarasaṁpannaś ca kuśalamūlajātasaṁpannaś ca susvarasampannaś ca harṣaṇīyasaṁpannaś ca tantrīsvaraś ca gītasvaraś ca vāditasvaraś ca kumbhasvaraś ca puruṣasvaraś ca atisvaraś ca dundubhisvaraś ca anuttarasvaraś ca tathāgatasvaraḥ || sarvadiśāṁ punas tathāgatasvaraḥ sphurati na kahiṁcit pratihanyate | yena svareṇa samanvāgataḥ tathāgato arhan samyaksaṁbuddho vārāṇasyāṁ ṛṣivadane mṛgadāve triparivartaṁ dvādaśākāraṁ dharmacakraṁ pravarteti so svaro ebhiḥ ṣaṣṭibhiḥ ākāraiḥ samanvāgataḥ ||",
    "san-lo-mvu95:27": "atha khalu mahābrahmā tāye velāye bhagavantaṁ saṁmukhābhiḥ sārūpyagāthābhir abhistave ||",
    "san-lo-mvu95:28": "",
    "san-lo-mvu95:29": "satvasāravarāgreṇa ikṣvākukulasaṁbhave |",
    "san-lo-mvu95:30": "dharmacakraṁ pravartentena medinī saṁprakampitā ||",
    "san-lo-mvu95:31": "utpātā ca nāma bhīṣmā aśītiṁ samapadyatha |",
    "san-lo-mvu95:32": "dharmacakrasya tejena aśītiṁ punar bhūmijā ||",
    "san-lo-mvu95:33": "oghapuṣpavicitrāṁgā utpatanti valāhakā |",
    "san-lo-mvu95:34": "kāśīhitakaraṁ nāthaṁ okirensur narottamaṁ ||",
    "san-lo-mvu95:35": "jatā iva pramuktāṁgī utpatanti valāhakā |",
    "san-lo-mvu95:36": "hemakaṁbudharā bhīmā meghā kusumasaṁcayā ||",
    "san-lo-mvu95:37": "śrutvāna narasiṁhasya dharmakāyam upasthitaṁ |",
    "san-lo-mvu95:38": "sanatkumāro cinteti saṁstavāmi tathāgataṁ ||",
    "san-lo-mvu95:39": "so ca bhūtena varṇena prabhāye suvijānitaṁ |",
    "san-lo-mvu95:40": "saṁstave gagane sthāne brahmā sarvārthadarśinaṁ ||",
    "san-lo-mvu95:41": "buddhasāgaraparyantāṁ niṣaṇṇo ratanāvatīṁ |",
    "san-lo-mvu95:42": "kaṁpeti yo trisāhasrāṁ vajiraṁ kṣipasi gautama ||",
    "san-lo-mvu95:43": "ālokamātrasaṁvignā diśā daśa samantato |",
    "san-lo-mvu95:44": "tvayā āyudhaśreṣṭhasmiṁ kṣiptasmiṁ puruṣottamaṁ ||",
    "san-lo-mvu95:45": "utkṣipayanto viparyāsā dṛṣṭigahananiśritāṁ |",
    "san-lo-mvu95:46": "nāgarājo narendrāgro rāje siṁhagatir jinaḥ ||",
    "san-lo-mvu95:47": "siṁho yathā asantrasto parvatāntaraniśrito |",
    "san-lo-mvu95:48": "trāsayanto arīṁ sarvāṁ rāje siṁhagatir jinaḥ ||",
    "san-lo-mvu95:49": "mārapakṣaṁ abhyāhatyaṁ mārasenāgrasūdana |",
    "san-lo-mvu95:50": "dakṣiṇena va vyūhanto ucchrayesi jinadhvajaṁ ||",
    "san-lo-mvu95:51": "mahāratananirghoṣā kaṁpate sā na sīdati |",
    "san-lo-mvu95:52": "svareṇa vadatotthāpyānusmṛtā vasundharā ||",
    "san-lo-mvu95:53": "hemakāṁcanavarṇābhaṁ dhātum uttamamuttamāḥ |",
    "san-lo-mvu95:54": "muniṁ samantā abhikirensuḥ merugagaṇam āśritāḥ ||",
    "san-lo-mvu95:55": "prasannacitto sumano prāṁjalipraṇatendriyaḥ |",
    "san-lo-mvu95:56": "dharmacakraṁ ahaṁ śrutvā tena asmi ihāgato ||",
    "san-lo-mvu95:57": "",
    "san-lo-mvu95:58": "bhagavatā prathame dharmacakrapravartanasūtre ājñātakauṇḍinyaḥ aṣṭādaśā ca devakoṭīyo vinītā te devā devabhavaneṣu ārocentā svakasvakāni bhavanāni gacchanti ||",
    "san-lo-mvu95:59": "",
    "san-lo-mvu95:60": "sarve aśaraṇā skandhā adhitaptā mahadbhayā |",
    "san-lo-mvu95:61": "aniḥsṛtā asārā ca iti bhāṣati gautamo ||",
    "san-lo-mvu95:62": "alaṁ bhavāṁ prasādāya + + + tatvārthadarśimāṁ |",
    "san-lo-mvu95:63": "buddhaṁ vairabhayātītaṁ abhikramatha vandanāṁ ||",
    "san-lo-mvu95:64": "",
    "san-lo-mvu95:65": "triṁśad devatākoṭīyo ṛṣivadanam āgatā | te dvitīye dharmacakrapravartanasūtre bhāṣyamāṇe vinītās te pi bhavaneṣu rocentā svakasvakāni bhavanāni gacchanti | teṣāṁ śrutvā paṁcāśa devatākoṭīyo āgatāḥ te pi bhagavatā tṛtīye dharmacakrapravartanasūtre vinītās te pi devabhavaneṣu ārocentā svakasvakāni bhavanāni gacchanti | teṣāṁ śrutvā aśīti devatākoṭīyo āgatā te pi bhagavatā caturthe dharmacakrapravartanasūtre vinītas te pi devabhavaneṣu ārocentā svakasvakāni bhavanāni gacchanti ||",
    "san-lo-mvu95:66": "atha khalu śikharadharo nāma tuṣitakāyiko devaputro bhagavantaṁ ṛṣivadanaṁ gataṁ saṁmukhābhir gāthābhir abhistave ||",
    "san-lo-mvu95:67": "",
    "san-lo-mvu95:68": "sagāravo sapratīso brahmā kṛtvānam aṁjaliṁ ||",
    "san-lo-mvu95:69": "sādhu te sādhurūpasya vyāmaprabhā pratipadyate |",
    "san-lo-mvu95:70": "sādhu arthānvitaṁ sādhyaṁ vacanaṁ te manoramaṁ ||",
    "san-lo-mvu95:71": "sādhu aratisaṁyogaḥ sarvasandhiguṇānvitaḥ |",
    "san-lo-mvu95:72": "sādhu catvāri satyāni satyaṁ pravadase mune ||",
    "san-lo-mvu95:73": "sādhu te devagandharvā pibanti madhurāṁ girāṁ |",
    "san-lo-mvu95:74": "sādhu apratimaṁ cakraṁ pravartesi apravartiyaṁ ||",
    "san-lo-mvu95:75": "tuhyaṁ loke samo nāsti rūpe varṇe kule tathā |",
    "san-lo-mvu95:76": "īryāpathe ca vīrye ca dhyāne jñāne tathaiva ca ||",
    "san-lo-mvu95:77": "adya aṣṭādaśā vīra koṭīyo prathame phale |",
    "san-lo-mvu95:78": "vinītā devaputrāṇāṁ āsane prathame muni ||",
    "san-lo-mvu95:79": "triṁśac ca koṭīyo punar vinītā prathame phale |",
    "san-lo-mvu95:80": "dvitīya āsane vīra devaputrāṇa māriṣa ||",
    "san-lo-mvu95:81": "paṁcāśa koṭīyo bhūyo āsane tṛtīye punaḥ |",
    "san-lo-mvu95:82": "vinītā devaputrāṇāṁ apāyeṣu vimocitā ||",
    "san-lo-mvu95:83": "aśīti koṭīyo bhūyo śrotāpattiphale vibhu |",
    "san-lo-mvu95:84": "caturthe āsane nītā durgatīṣu vimocitā ||",
    "san-lo-mvu95:85": "tasmāt te sadṛśo nāsti maitryāya puruṣottama |",
    "san-lo-mvu95:86": "karuṇāya ca kāruṇiko akutobhaya nararṣabha ||",
    "san-lo-mvu95:87": "diṣṭyā puruṣaśārdūla utpanno lokasundaro |",
    "san-lo-mvu95:88": "hitāya sarvasatvānāṁ ciran tiṣṭha mahāmune ||",
    "san-lo-mvu95:89": "acirasya rājasuta utpanno si nararṣabha |",
    "san-lo-mvu95:90": "praṇetā vipraṇaṣṭānāṁ andhānāṁ nayanaṁ dadā ||",
    "san-lo-mvu95:91": "nāsmāsu kadācid bhūtvā gurur antarahāyatu |",
    "san-lo-mvu95:92": "aparyantaṁ tava sthānaṁ bhavatu lokanāyaka ||",
    "san-lo-mvu95:93": "apāyā tatrāntībhūtā svayaṁbhū tava tejasā |",
    "san-lo-mvu95:94": "nirākāśo kṛto svargo tvāṁ prāpya puruṣottama ||",
    "san-lo-mvu95:95": "yo mithyatvaniyato rāśi puruṣapuṁgavottama |",
    "san-lo-mvu95:96": "eṣa aniyataṁ rāśiṁ tvāṁ prāpya pūrayiṣyati ||",
    "san-lo-mvu95:97": "yaś cāpy aniyato raśi tvāṁ prāpya suravandita |",
    "san-lo-mvu95:98": "pūrayiṣyati samyaktvarāśiṁ rājakulodita ||",
    "san-lo-mvu95:99": "adbhutānāṁ ca dharmāṇāṁ vivṛddhir upalabhyate |",
    "san-lo-mvu95:100": "tvāṁ prāpya puruṣādityaṁ tamontakaram acyutaṁ ||",
    "san-lo-mvu95:101": "tasya te bhāṣamāṇasya bhūtāṁ dharmāṁ janapriya |",
    "san-lo-mvu95:102": "abhinandati te vākyaṁ sendro loko mahāmune ||",
    "san-lo-mvu95:103": "iti stuvanti devagaṇā varadaṁ prītimānasaṁ |",
    "san-lo-mvu95:104": "anantaguṇasaṁpannaṁ sārthavāhanarottamam iti ||",
    "san-lo-mvu95:105": ""
}