{
    "sf299:0": "Anityatāsūtra",
    "sf299:1": "om namaḥ sarvajñāya ||",
    "sf299:2": "evam mayā śrutam, ekasmin samaye bhagavān śrāvastyāṁ viharati sma  jetavane ’nāthapiṇḍasyārāme mahatā bhikṣusaṁghena sārdham ardhatrayodaśabhir bhikṣuśataiḥ ||",
    "sf299:3": "tatra khalu bhagavān bhikṣūn āmantrayate sma | anityatā bhikṣavaḥ sarvasaṁskārā adhruvā anāsvāsikā vipariṇāmadharmānaḥ | yad yāvad bhikṣavaḥ sarvebhyaḥ saṁskārebhyo ’laṁ nirvetum alaṁ viraktum alaṁ vimoktuṁ ||",
    "sf299:4": "sarveṣām sattvānāṁ sarveṣāṁ bhūtānāṁ sarveṣāṁ prāṇinām āmaraṇāntaṁ hi jīvitaṁ maraṇaparyavasānaṁ nāsti jātasyāmaraṇaṁ ||",
    "sf299:5": "ye ’pi te bhikṣavo gṛhapatayo mahāsālakulā brāhmaṇamahāsālakulā kṣatriyo mahāsālakulā āsāṁ mahādhanā mahābhogāḥ prabhūtamaṇimā niṣkamuktāvaiḍūryaśaṁkhaśilāpravālajātarūparajatavittopakaraṇāḥ prabhūtadhanadhānyakoṣṭhāgārasannicayāḥ prabhūtadāsidāsakarmakarapauruṣeyāḥ prabhūtamitrāmātyajñātisālohitās, teṣām api maraṇāntaṁ jīvitaṁ maraṇaparyavasānaṁ nāsti jātasyāmaraṇaṁ ||",
    "sf299:6": "ye ’pi te bhikṣavaḥ rājānaḥ kṣatriyāś ca mūrdhnābhiṣiktā jānapadaiśvaryāsthāmavīryam anuprāptā mahāntaṁ pṛthvīmaṇḍalam abhinirjityāvasanti, teṣām api maraṇāntaṁ hi jīvitaṁ maraṇaparyavasānaṁ nāsti jātasyāmaraṇaṁ ||",
    "sf299:7": "ye ’pi te bhikṣava ṛṣayo vānaprasthāḥ pramuktaphalāhārāḥ pramuktaphalabhojinaḥ pramuktaphalena yāpanti, teṣām api maraṇāntaṁ hi jīvitaṁ maraṇaparyavasānaṁ nāsti jātasyāmaraṇaṁ ||",
    "sf299:8": "ye ’pi te bhikṣavaḥ kāmāvacarā devāś cāturmahārājikā devās trayastriṁśā devā yāmā devās tuṣitā devā nirmāṇaratayo devāḥ paranirmitavaśavartino devās, teṣām api maraṇāntaṁ hi jīvitaṁ maraṇaparyavasānaṁ nāsti jātasyāmaraṇaṁ ||",
    "sf299:9": "ye ’pi te bhikṣavo rūpino devāḥ, prathamadhyānalābhino brahmakāyikā brahmapurohitā brahmapārṣadyā mahābrahmāṇā, dvitīyadhyānalābhinaḥ parittaśubhā apramāṇaśubhā ābhāsvarās, tṛtīyadhyānalābhinaḥ parittaśubhā apramāṇaśubhāḥ śubhakṛtsnāś, caturthadhyānalābhino ’nabhrakāḥ puṇyaprasavā vṛhatphalā asaṁjñisattvā avṛhā  atapāḥ sudarśāḥ sudarśanā akaniṣṭhāś ca devās, teṣām api maraṇāntaṁ hi jīvitaṁ maraṇaparyavasānaṁ nāsti jātasyāmaraṇaṁ ||",
    "sf299:10": "ye ’pi te bhikṣavo ’rūpino devā ākāśānantyāyatanopagā vijñānānantyāyatanopagā ākiṁcityāyatanopagā naivasaṁjñānāsaṁjñāyatanopagāś ca devāś ca, teṣām api maraṇāntaṁ hi jīvitaṁ maraṇaparyavasānaṁ nāsti jātasyāmaraṇaṁ | traidhātukam idaṁ ||",
    "sf299:11": "ye ’pi te bhikṣavo ’rhantaḥ kṣīṇāśravā kṛtakṛtyāḥ kṛtakaraṇīyā apahṛtabhārā anuprāptasvakārthāḥ parikṣīṇabhavasaṁyojanāḥ samyagājñāsuvimuktacittāḥ sarvacetovasiparamapāramitāprāptās, teṣām api kāyā nikṣepaṇadharmāḥ ||",
    "sf299:12": "ye ’pi te bhikṣavaḥ pratyekabuddhāḥ khaḍgaviṣāṇakalpā ekam ātmānaṁ damanti ekam ātmānaṁ śamayanti ekam ātmānaṁ parinirvāpayanti, teṣām apy ayaṁ kāyo nikṣepaṇadharmaḥ ||",
    "sf299:13": "ye ’pi te bhikṣavas tathāgatā arhantaḥ samyaksaṁbuddhā daśabalabalinaḥ udārārṣabhāḥ samyaksiṁhanādanādinaś caturvaiśāradyaṁ, dharmārohaṇavaiśāradyaṁ sarvadharmadeśanāvaiśāradyaṁ nirvāṇamārgāvatāraṇavaiśāradyaṁ āśravajñānaprahāṇavaiśāradyaṁ, viśadādṛḍhanārāyaṇasaṁhatakāyās,  teṣām apy ayam kāyo nikṣepaṇadharmaḥ ||",
    "sf299:14": "tadyathāpi nāma bhikṣavaḥ kumbhākārakṛtāni bhāṇḍā āmāni vā pakvāni vā bhedanaparyantāni bhedanaparyavasāny, evam eva bhikṣavaḥ sarveṣāṁ sattvānāṁ sarveṣāṁ bhūtānāṁ sarveṣāṁ prāṇināṁ maraṇāntaṁ hi jīvitaṁ maraṇaparyavasānaṁ nāsti jātasyāmaraṇaṁ ||",
    "sf299:15": "idam avocad bhagavān, idam uktvā sugato hy athāparāvocat śāstā |",
    "sf299:16": "anityā vata saṁskārā utpādavyayadharminaḥ |",
    "sf299:17": "utpadya hi nirūdhyante teṣāṁ vyupaśamaḥ sukhaṁ ||",
    "sf299:18": "yathāhi kumbhakāreṇa mṛttikābhājanaṁ kṛtaṁ |",
    "sf299:19": "sarvam bhedanaparyantaṁ sattvānāṁ jīvitaṁ tathā ||",
    "sf299:20": "yathā phalānāṁ pakvānāṁ śaśvat patanato bhayaṁ |",
    "sf299:21": "tathā saṁskārajāḥ sattvānāṁ nityaṁ maraṇato bhayaṁ ||",
    "sf299:22": "sarve kṣayāntā nicayāḥ patanāntāḥ samucchrayāḥ |",
    "sf299:23": "saṁyogāś ca viyogāntā maraṇāntaṁ hi jīvitaṁ ||",
    "sf299:24": "idam avocad bhagavān āttamanas te ca bhiksavas te ca parṣado bhagavato bhāṣitam abhyanandan ||",
    "sf299:25": "ity āryānityatāsūtraṁ samāptaṁ ||"
}