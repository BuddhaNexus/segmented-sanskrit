{
    "divy7:0": "",
    "divy7:1": "",
    "divy7:2": "",
    "divy7:3": "Divyāvadānam",
    "divy7:4": "",
    "divy7:5": "7. nagarāvalambikāvadānam",
    "divy7:6": "",
    "divy7:7": "atha bhagavān kośaleṣu janapadeṣu cārikāṁ carañ śrāvastīmanuprāptaḥ |",
    "divy7:8": "śrāvastyāṁ viharati jetavane anāthapiṇḍadasyārāme |",
    "divy7:9": "aśrauṣīdanāthapiṇḍado gṛhapatih—bhagavān kośaleṣu janapadeṣu cārikāṁ carañ śrāvastīmanuprāptaḥ |",
    "divy7:10": "śrāvastyāṁ viharati jetavane anāthapiṇḍadasyārām iti |",
    "divy7:11": "śrutvā ca punaryena bhagavāṁstenopasaṁkrāntaḥ |",
    "divy7:12": "upasaṁkramya bhagavataḥ pādau śirasā vanditvā ekānte niṣaṇṇaḥ |",
    "divy7:13": "ekāntaniṣaṇṇamanāthapiṇḍadaṁ gṛhapatiṁ bhagavān dharmyayā kathayā saṁdarśayati samādāpayati samuttejayati saṁpraharṣayati |",
    "divy7:14": "anekaparyāyeṇa dharmyayā kathayā saṁdarśya samādāpya samuttejya saṁpraharṣya tūṣṇīm |",
    "divy7:15": "anāthapiṇḍado gṛhapatih utthāyāsanādekāṁsamuttarāsaṁgaṁ kṛtvā yena bhagavāṁstenāñjaliṁ praṇamya bhagavantamidamavocat—adhivāsayatu me bhagavāñ śvo ’ntargṛhe bhuktena sārdhaṁ bhikṣusaṁghena iti |",
    "divy7:16": "adhivāsayati bhagavānanāthapiṇḍadasya gṛhapatestūṣṇībhāvena |",
    "divy7:17": "anāthapiṇḍado gṛhapatirbhagavatastūṣṇībhāvenādhivāsanāṁ viditvā bhagavato bhāṣitamabhinandyānumodya bhagavataḥ pādau śirasā vanditvā bhagavato ’ntikāt prakrānto yena svaniveśanaṁ tenopasaṁkrāntaḥ |",
    "divy7:18": "upasaṁkramya dauvārikaṁ puruṣamāmantrayate—na tāvadbhoḥ puruṣa tīrthyānāṁ praveśo dātavyo yāvad buddhapramukhena bhikṣusaṁghena bhuktaṁ bhavati |",
    "divy7:19": "tataḥ paścādahaṁ tīrthyānāṁ dāsyāmīti |",
    "divy7:20": "evamāryeti dauvārikaḥ puruṣo ’nāthapiṇḍadasya gṛhapateḥ pratyaśrauṣīt |",
    "divy7:21": "anāthapiṇḍado gṛhapatistāmeva rātriṁ śuci praṇītaṁ khādanīyabhojanīyaṁ samudānīyaṁ kālyamevotthāya āsanāni prajñapya udakamaṇīn pratiṣṭhāpya bhagavato dūtena kālamārocayati—samayo bhadanta, sajjaṁ bhaktam yasyedānīṁ bhagavān kālaṁ manyata iti |",
    "divy7:22": "atha bhagavān pūrvāhṇe nivāsya pātracīvaramādāya bhikṣugaṇaparivṛto bhikṣusaṁghapuraskṛto yena anāthapiṇḍadasya gṛhapaterbhaktābhisārastenopasaṁkrāntaḥ |",
    "divy7:23": "upasaṁkramya purastādbhikṣusaṁghasya prajñapta evāsane niṣaṇṇaḥ |",
    "divy7:24": "atha anāthapiṇḍado gṛhapatiḥ sukhopaniṣaṇṇaṁ buddhapramukhaṁ bhikṣusaṁghaṁ viditvā śucinā praṇītena khādanīyabhojanīyena svahastaṁ saṁtarpayati saṁpravārayati |",
    "divy7:25": "anekaparyāyeṇa śucinā praṇītena khādanīyabhojanīyena svahastaṁ saṁtarpya saṁpravārya bhagavantaṁ bhuktavantaṁ viditvā dhautahastamapanītapātraṁ nīcataramāsanaṁ gṛhītvā bhagavataḥ purastānniṣaṇṇo dharmaśravaṇāya |",
    "divy7:26": "|",
    "divy7:27": "athāyuṣmān mahākāśyapo ’nyatamasmādāraṇyakācchayanāsanāt dīrghakeśaśmaśrurlūhacīvaro jetavanaṁ gataḥ |",
    "divy7:28": "sa paśyati jetavanaṁ śūnyam |",
    "divy7:29": "tenopadhivārikaḥ pṛṣṭah—kutra buddhapramukho bhikṣusaṁgha iti |",
    "divy7:30": "tena samākhyātam—anāthapiṇḍadena gṛhāpatinopanimantrita iti |",
    "divy7:31": "sa saṁlakṣayati—gacchāmi, tatraiva piṇḍapātaṁ paribhokṣyāmi, buddhapramukhaṁ ca bhikṣusaṁghaṁ paryupāsiṣyāmīti |",
    "divy7:32": "so ’nāthapiṇḍadasya gṛhapater niveśanaṁ gataḥ |",
    "divy7:33": "ato dauvārikena uktah—ārya tiṣṭha, mā pravekṣyasi |",
    "divy7:34": "kasyārthāya? anāthapiṇḍadena gṛhapatinā ājñā dattā—mā tāvat tīrthyānāṁ praveśaṁ dāsyasi, yāvadbuddhapramukhena bhikṣusaṁghena bhuktam |",
    "divy7:35": "tataḥ paścāt tīrthyānāṁ dāsyāmi iti |",
    "divy7:36": "athāyuṣmān mahākāśyapaḥ saṁlakṣayati—tasya me lābhāḥ sulabdhāḥ, yanmāṁ śrāddhā brāhmaṇagṛhapatayaḥ śramaṇaśākyaputrīya iti na jānante |",
    "divy7:37": "gacchāmi, kṛpaṇajanasyānugrahaṁ karomīti viditvā udyānaṁ gataḥ |",
    "divy7:38": "sa saṁlakṣayati—adya mayā kasyānugrahaḥ kartavya iti |",
    "divy7:39": "yāvadanyatamā nagarāvalambikā kuṣṭhābhidrutā sarujārtā pakvagātrā bhikṣāmaṭati |",
    "divy7:40": "sa tasyāḥ sakāśamupasaṁkrāntaḥ |",
    "divy7:41": "tasyāśca bhikṣāyāmāyāsaḥ saṁpannaḥ |",
    "divy7:42": "tayā āyuṣmān mahākāśyapo dṛṣṭaḥ kāyaprāsādikaścittaprāsādikaḥ śāntena īryāpathena |",
    "divy7:43": "sā saṁlakṣayati—nūnaṁ mayā evaṁvidhe dakṣiṇīye kārā kṛtā, yena me iyamevamrūpā samavasthā |",
    "divy7:44": "yadi āryo mahākāśyapo mamāntikādanukampāmupādāya ācāmaṁ pratigṛhṇīyāt, ahamasmai dadyāmiti |",
    "divy7:45": "tata āyuṣmatā mahākāśyapena tasyāścetasā cittamājñāya pātramupanāmitam—yadi te bhagini parityaktam, dīyatāmasmin pātra iti |",
    "divy7:46": "tatastayā cittamabhiprasādya tasmin pātre dattam |",
    "divy7:47": "makṣikā ca patitā |",
    "divy7:48": "sā tāmapanetumārabdhā |",
    "divy7:49": "tasyāstasminnācāme ’ṅguliḥ patitā |",
    "divy7:50": "saṁlakṣayati—kiṁ cāpyāryeṇa mama cittānurakṣayā na cchoritaḥ, api tu na paribhokṣyatīti |",
    "divy7:51": "athāyuṣmatā mahākāśyapena tasyāścetasā cittamājñāya tasyā eva pratyakṣamanyatamaṁ kuḍyamūlaṁ niśritya paribhuktam |",
    "divy7:52": "sa saṁlakṣayati—kiṁ cāpi āryeṇa mama cittānurakṣayā paribhuktam, nānenāhāreṇāhārakṛtyaṁ kariṣyati iti |",
    "divy7:53": "athāyuṣmān mahākāśyapastasyāścittamājñāya tāṁ nagarāvalambikāmidamavocat—bhagini prāmodyamutpādayasi, ahaṁ tvadīyenāhāreṇa rātriṁdivasamatināmayiṣyāmi iti |",
    "divy7:54": "tasyā atīva audbilyamutpannam—mamāryeṇa mahākāśyapena piṇḍapātaḥ pratigṛhīta iti |",
    "divy7:55": "tata āyuṣmatī mahākāśyape cittamabhiprasādya kālaṁ gatā tuṣite devanikāye upapannā |",
    "divy7:56": "sā śakreṇa devendreṇa dṛṣṭā ācāmaṁ pratipādayantī cittamabhiprasādayantī kālaṁ ca kurvāṇā |",
    "divy7:57": "no tu dṛṣṭā kutropapannā iti |",
    "divy7:58": "sa narakān vyavalokayitumārabdho na paśyati, tiryak ca pretaṁ ca manuṣyāṁścāturmahārājikān devāṁstrāyastriṁśān yāvanna paśyati |",
    "divy7:59": "tathā hyadhastāddevānāṁ jñānadarśanaṁ pravartate no tūpariṣṭāt |",
    "divy7:60": "atha śakro devānāmindro yena bhagavāṁstenopasaṁkrāntaḥ |",
    "divy7:61": "upasaṁkramya gāthābhigītena praśnaṁ papraccha— carataḥ piṇḍapātaṁ hi kāśyapasya mahātmanaḥ |",
    "divy7:62": "kutrāsau modaye nārī kāśyapācāmadāyikā (1)|",
    "divy7:63": "bhagavānāha— tuṣitā nāma te devāḥ sarvakāmasamṛddhayaḥ |",
    "divy7:64": "yatrāsau modate nārī kāśyapācāmadāyikā (2)|",
    "divy7:65": "iti |",
    "divy7:66": "|",
    "divy7:67": "atha śakrasya devānāmindrasyaitadabhavat—ime ca tāvanmanuṣyāḥ puṇyāpuṇyānāmapratyakṣadarśino dānāni dadati, puṇyāni kurvanti |",
    "divy7:68": "ahaṁ pratyakṣadarśanena puṇyānāṁ svapuṇyaphale vyavasthitaḥ kasmāt dānāni na dadāmi, puṇyāni vā na karomi? ayamāryo mahākāśyapo dīnānāthakṛpaṇavanīpakānukampī |",
    "divy7:69": "yannvahamenaṁ piṇḍakena pratipādayeyam |",
    "divy7:70": "iti viditvā kṛpaṇavīthyāṁ gṛhaṁ nirmitavān |",
    "divy7:71": "avacīravicīrakaṁ kākābhilīnakaṁ nātiparamarūpaṁ kuvindaṁ cātmānamabhinimārya udūḍhaśiraskaḥ saṇaśāṭikānivāsitaḥ sphaṭitapāṇipādo vastraṁ vāyitumārabdhah |",
    "divy7:72": "śacī api devakanyā kuvindanaryā veśadhāriṇī tasarikāṁ kartumārabdhā |",
    "divy7:73": "pārśve cāsyā divyā sudhā sajjīkṛtā tiṣṭhati |",
    "divy7:74": "athāyuṣmān mahākāśyapaḥ kṛpaṇānāthavanīpakajanānukampako ’nupūrveṇa tadgṛhamanuprāptaḥ |",
    "divy7:75": "duḥkhitako ’yamiti kṛtvā dvāre sthitena pātraṁ prasāditam |",
    "divy7:76": "śakreṇa devānāmindreṇa divyayā sudhayā pūritam |",
    "divy7:77": "athāyuṣmato mahākāśyapasyaitadabhavat— divyaṁ cāsya sudhābhaktamayaṁ ca gṛhavistaraḥ |",
    "divy7:78": "suviruddhamiti kṛtvā jāto me hṛdi saṁśayaḥ (3)|",
    "divy7:79": "iti |",
    "divy7:80": "|",
    "divy7:81": "dharmatā hyeṣā—asamanvāhṛtya arhatāṁ jñānadarśanaṁ na pravartate |",
    "divy7:82": "sa samanvāhartuṁ pravṛttaḥ |",
    "divy7:83": "yāvat paśyati śakraṁ devendram |",
    "divy7:84": "sa kathayati—kauśika, kiṁ duḥkhitajanasyāntarāyaṁ karoṣi, yasya te bhagavatā dīrgharātrānugato vicikitsākathaṁkathāśalyaḥ samūla ārūḍho yathāpi tattathāgatenārhatā samyaksambuddhena |",
    "divy7:85": "ārya mahākāśyapa kiṁ duḥkhitajanasyāntarāyaṁ karomi? ime tāvat manuṣyāḥ puṇyānāmapratyakṣadarśino dānāni dadati puṇyāni kurvanti |",
    "divy7:86": "ahaṁ pratyakṣadarśī eva puṇyānāṁ kathaṁ dānāni na dadāmi? nanu coktaṁ bhagavatā— karaṇīyāni puṇyāni duḥkhā hyakṛtapuṇyatā |",
    "divy7:87": "kṛtapuṇyāni modante asmimlloke paratra ca (4)|",
    "divy7:88": "tataḥ prabhṛti āyuṣmān mahākāśyapaḥ samanvāhṛtya kulāni piṇḍapātaṁ praveṣṭumārabdhaḥ |",
    "divy7:89": "atha śakro devendra ākāśasthaścāyuṣmato mahākāśyapasya piṇḍapātaṁ carato divyayā sudhayā pātraṁ pūrayati |",
    "divy7:90": "āyuṣmānapi mahākāśyapaḥ pātramadhomukhaṁ karoti |",
    "divy7:91": "annapānaṁ choryate |",
    "divy7:92": "etat prakaraṇaṁ bhikṣavo bhagavata ārocayanti |",
    "divy7:93": "bhagavānāha—tasmādanujānāmi piṇḍopadhānaṁ dhārayitavyamiti |",
    "divy7:94": "|",
    "divy7:95": "sāmantakena śabdo visṛtah—amukayā nagarāvalambikayā āryo mahākāśyapa ācāmena pratipāditaḥ, sā ca tuṣite devanikāye upapannā iti |",
    "divy7:96": "rājñā prasenajitā kauśalena śrutam—amukayā nagarāvalambikayā āryo mahākāśyapa ācāmena pratipāditaḥ |",
    "divy7:97": "sā tuṣite deve upapannā iti |",
    "divy7:98": "śrutvā ca punaryena bhagavāṁstenopasaṁkrāntaḥ |",
    "divy7:99": "upasaṁkramya bhagavataḥ pādau śirasā vanditvā ekānte niṣaṇṇaḥ |",
    "divy7:100": "ekāntaniṣaṇṇaṁ rājānaṁ prasenajitaṁ kauśalaṁ bhagavān dharmyayā kathayā saṁdarśayati samādāpayati samuttejayati saṁpraharṣayati, anekaparyāyeṇa dharmyayā kathayā saṁdarśya samādāpya samuttejya saṁpraharṣya tūṣṇīm |",
    "divy7:101": "atha rājā prasenajit kauśala utthāyāsanādekāṁsamuttarāsaṅgaṁ kṛtvā yena bhagavāṁstenāñjaliṁ praṇamya bhagavantamidamavocat—adhivāsayatu me bhagavānāryamahākāśyapamuddiśya bhaktaṁ saptāhena iti |",
    "divy7:102": "adhivāsayati bhagavān rājñaḥ prasenajitas tūṣṇībhāvena |",
    "divy7:103": "atha rājā prasenajit kauśalo bhagavatastūṣṇībhāvenādhivāsanāṁ viditvā bhagavato ’ntikāt prakrāntaḥ |",
    "divy7:104": "atha rājā prasenajit kauśalastāmeva rātriṁ praṇītaṁ khādanīyaṁ bhojanīyaṁ samudānīyaṁ kālyamevotthāya āsanāni prajñāpya udakamaṇīn pratiṣṭhāpya bhagavato dūtena kālamārocayati—samayo bhadanta, sajjaṁ bhaktam yasyedānīṁ bhagavān kālaṁ manyata iti |",
    "divy7:105": "atha bhagavān pūrvāhṇe nivāsya pātracīvaramādāya bhikṣugaṇaparivṛto bhikṣusaṁghapuraskṛto yena rājñaḥ prasenajitaḥ kauśalasya bhaktābhisārastenopasaṁkrāntaḥ |",
    "divy7:106": "upasaṁkramya purastādbhikṣusaṁghasya prajñapta evāsane niṣaṇṇaḥ |",
    "divy7:107": "atha rājā prasenajit kauśalaḥ sukhopaniṣaṇṇaṁ buddhapramukhaṁ bhikṣusaṁghaṁ viditvā śucinā praṇītena khādanīyabhojanīyena svahastaṁ saṁtarpayati saṁpravārayati |",
    "divy7:108": "anyatamaśca kroḍamallako vṛddhānte cittamabhiprasādayaṁstiṣṭhati—ayaṁ rājā pratyakṣadarśīm eva puṇyānāṁ sve puṇyaphale pratiṣṭhāpito ’tṛpta eva puṇyairdānāni dadāti, puṇyāni karoti |",
    "divy7:109": "atha rājā prasenajit kauśalo ’nekaparyāyeṇa buddhapramukhaṁ bhikṣusaṁghaṁ śucinā praṇītena khādanīyena bhojanīyena svahastaṁ saṁtarpya saṁpravārya bhagavantaṁ bhuktavantaṁ viditvā dhautahastamapanītapātraṁ nīcataramāsanaṁ gṛhītvā bhagavataḥ purastāt niṣaṇṇo dharmaśravaṇāya |",
    "divy7:110": "tato bhagavatā abhihitah—mahārāja, kasya nāṁnā dakṣiṇāmādiśāmi? kiṁ tava, āhosvidyena tavāntikāt prabhūtataraṁ puṇyaṁ prasūtamiti? rājā saṁlakṣayati—māṁ bhagavān piṇḍapātaṁ paribhuṅkte |",
    "divy7:111": "ko ’nyo mamāntikāt prabhūtataraṁ puṇyaṁ prasaviṣyatīti viditvā kathayati—bhagavan yena mamāntikāt prabhūtataraṁ puṇyaṁ prasūtaṁ tasya bhagavān nāṁnā dakṣiṇāmādiśatu iti |",
    "divy7:112": "tato bhagavatā kroḍamallakasya nāṁnā dakṣiṇā ādiṣṭā |",
    "divy7:113": "evam yāvat ṣaḍdivasān |",
    "divy7:114": "tato ’nyadivase rājā kare kapolaṁ dattvā cintāparo vyavasthitah—mama bhagavān piṇḍapātaṁ paribhuṅkte, kroḍamallakasya nāṁnā dakṣiṇāmādiśati iti |",
    "divy7:115": "so ’mātyairdṛṣṭaḥ |",
    "divy7:116": "te kathayanti—kimarthaṁ kare kapolaṁ dattvā cintāparo vyavasthita iti? rājā kathayati—bhavantaḥ, kathaṁ na cintāparastiṣṭhāmi, yatredānīṁ sa bhagavān mama piṇḍapātaṁ paribhuṅkte, kroḍamallakasya nāṁnā dakṣiṇāmāmādiśatīti? tatraiko vṛddho ’mātyaḥ kathayati—alpotsuko bhavatu |",
    "divy7:117": "vayaṁ tathā kariṣyāmo yathā śvo bhagavān devasyaiva nāṁnā dakṣiṇāmādiśatīti |",
    "divy7:118": "taiḥ pauruṣeyāṇāmājñā dattā yataḥ śvo bhavadbhiḥ praṇīta āhāraḥ sajjīkartavyaḥ prabhūtaścaiva samudānayitavyo yathopārdhaṁ bhikṣūṇāṁ pātre patati upārdhaṁ bhūmau iti |",
    "divy7:119": "amātyairaparasmin divase prabhūta āhāraḥ sajjīkṛtaḥ praṇītaśca |",
    "divy7:120": "tataḥ sukhopaniṣaṇṇaṁ buddhapramukhaṁ bhikṣusaṁghaṁ pariveṣitumārabdhaḥ |",
    "divy7:121": "upārdhaṁ bhikṣūṇāṁ pātre patati, upārdhaṁ bhūmau |",
    "divy7:122": "tataḥ kroḍamallakāḥ pradhāvitāh—bhūmau nipatitaṁ gṛhṇīma iti |",
    "divy7:123": "te pariveṣakair nivāritāḥ |",
    "divy7:124": "tataḥ kroḍamallakaḥ kathayati—yadyasya rājñaḥ prabhūtamannam, svāpateyamasti, santyanye ’pi asmadvidhā duḥkhitakā ākāṅkṣante |",
    "divy7:125": "kimarthaṁ na dīyate? kimanenāparibhogaṁ choritena iti |",
    "divy7:126": "tasya kroḍamallakasya cittavikṣepo jātah—na śakyaṁ tena tathā cittaṁ prasādayitum yathā pūrvam |",
    "divy7:127": "tato rājā buddhapramukhaṁ bhikṣuasaṁghaṁ bhojayitvā na mama nāṁnā dakṣiṇāmādiśatīti viditvā dakṣiṇāmaśrutvaiva praviṣṭaḥ |",
    "divy7:128": "tato bhagavatā rājñaḥ prasenajitaḥ kauśalasya nāṁnā dakṣiṇā ādiṣṭā— hastyaśvarathapattiyāyino bhuñjānasya puraṁ sanairgamam |",
    "divy7:129": "paśyasi(?) phalaṁ hi rūṣkikāyā alavaṇikāyāḥ kulmāṣapiṇḍikāyāḥ (5)|",
    "divy7:130": "athāyuṣmānānando bhagavantamidamavocat—bahuśo bahuśo bhadanta bhagavatā rājñaḥ prasenajitaḥ kauśalasya niveśane bhuktvā nāṁnā dakṣiṇāmādiṣṭā |",
    "divy7:131": "nābhijānāmi kadācidevamrūpāṁ dakṣiṇāmādiṣṭapūrvām |",
    "divy7:132": "bhagavānāha—icchasi tvamānanda rājñaḥ prasenajitaḥ kauśalasyālavaṇikāṁ kulmāṣapiṇḍakāmārabhya karmaplotiṁ śrotum? etasya bhagavan kālaḥ, etasya sugata samayaḥ |",
    "divy7:133": "ayaṁ bhagavān rājñaḥ prasenajitaḥ kauśalasyālavaṇikāṁ kulmāṣapiṇḍakāmārabhya karmaplotiṁ varṇayet, bhagavataḥ śrutvā bhikṣavo dhārayiṣyanti iti |",
    "divy7:134": "tatra bhagavān bhikṣūnāmantrayate sma— bhūtapūrvaṁ bhikṣavo ’nyatamasmin karpaṭake gṛhapatiḥ prativasati |",
    "divy7:135": "tena sadṛśāt kulāt kalatramānītam |",
    "divy7:136": "sa tayā sārdhaṁ krīḍati ramate paricārayati |",
    "divy7:137": "tasya krīḍato ramamāṇasya paricārayataḥ putro jātaḥ |",
    "divy7:138": "sa unnīto vardhitaḥ paṭuḥ saṁvṛttaḥ |",
    "divy7:139": "yāvadasau gṛhapatiḥ patnīmāmantrayate—bhadra, jāto ’smākamṛṇahārako dhanahārakaśca |",
    "divy7:140": "gacchāmi paṇyamādāya deśāntaramiti |",
    "divy7:141": "sā kathayati—āryaputra, etat kuruṣva iti |",
    "divy7:142": "sa paṇyamādāya deśāntaraṁ gataḥ |",
    "divy7:143": "tatraivānayena vyasanamāpannaḥ |",
    "divy7:144": "alpaparicchado ’sau gṛhapatiḥ |",
    "divy7:145": "tasya gṛhapaterdhanajātaṁ parikṣīṇam |",
    "divy7:146": "so ’sya putro duḥkhito jātaḥ |",
    "divy7:147": "tasya gṛhapatervayasyakaḥ |",
    "divy7:148": "tena tasya dārakasya mātā abhihitā—ayaṁ tava putraḥ kṣetraṁ rakṣatu, ahamasya sukhaṁ bhuktena yogodvahanaṁ kariṣyāmi |",
    "divy7:149": "evaṁ bhavatu |",
    "divy7:150": "sa tasya kṣetraṁ rakṣitumārabdhaḥ |",
    "divy7:151": "sa tasya sukhaṁ bhaktakena yogodvahanaṁ kartumārabdhaḥ |",
    "divy7:152": "yāvadapareṇa samayena parvaṇī pratyupasthitā |",
    "divy7:153": "tasya dārakasya mātā saṁlakṣayati—adya gṛhapatipatnī suhṛtsambandhibāndhavāḥ saha śramaṇabrāhmaṇabhojanena vyagrā bhaviṣyati |",
    "divy7:154": "gacchāmi sānukālaṁ tasya dārakasya bhaktaṁ nayāmi iti |",
    "divy7:155": "sā sānukālaṁ gatvā gṛhapatipatnyā etamarthaṁ niveśayati |",
    "divy7:156": "sā ruṣitā kathayati—na tāvacchramaṇabrāhmaṇebhyo dadāmi jñātīnāṁ vā, tāvat preṣyamanuṣyāya dadāmi? adya tāvat tiṣṭhatu, śvo dviguṇaṁ dāsyāmīti |",
    "divy7:157": "tatastasya dārakasya mātā saṁlakṣayati—mā me putro bubhukṣitakaḥ sthāsyatīti |",
    "divy7:158": "tayā ātmano ’rthe ’lavaṇikā kulmāṣapiṇḍakā saṁpāditā |",
    "divy7:159": "sā tāmādāya gatā |",
    "divy7:160": "tena dārakeṇa dūrata eva dṛṣṭā |",
    "divy7:161": "sa kathayati—amba, asti kiṁcinmṛṣṭaṁ mṛṣṭam? sā kathayati—putra, yadeva prātidaivasikaṁ tadapyadya nāsti |",
    "divy7:162": "mayā ātmano ’rthe ’lavaṇikā kulmāṣapiṇḍikā sādhitā |",
    "divy7:163": "tāmahaṁ gṛhītvā āgatā |",
    "divy7:164": "etāṁ paribhuṅkṣveti |",
    "divy7:165": "sa kathayati—sthāpayitvā gacchasveti |",
    "divy7:166": "sā sthāpayitvā prakrāntā |",
    "divy7:167": "|",
    "divy7:168": "asati buddhānāmutpāde pratyekabuddhā loke utpadyante hīnadīnānukampakāḥ prantaśayanāsanabhaktā ekadakṣiṇīyā lokasya |",
    "divy7:169": "yāvadanyatamaḥ pratyekabuddhastatpradeśamanuprāptaḥ |",
    "divy7:170": "sa tena dṛṣṭaḥ kāyaprāsādikaścitraprāsādikaśca śānteryāpathavartī |",
    "divy7:171": "sa saṁlakṣayati—nūnaṁ mayā evaṁvidhe sadbhūte dakṣiṇīye kārā na kṛtā, yena me īdṛśī samavasthā |",
    "divy7:172": "yadyayaṁ mamāntikādalavaṇikāṁ kulmāṣapiṇḍikāṁ pratigṛhṇīyāt, ahamasmai dadyāmiti |",
    "divy7:173": "tato ’sau pratyekabuddhastasya daridrapuruṣasya cetasā cittamājñāya pātraṁ prasāritavān—bhadramukha, sacette parityaktam, dīyatāmasmin pātra iti |",
    "divy7:174": "tatastena tīvreṇa prasādena sā alavaṇikā kulmāṣapiṇḍakā tasmai pratyekabuddhāya pratipāditā |",
    "divy7:175": "|",
    "divy7:176": "kiṁ manyadhve bhikṣavo yo ’sau daridrapuruṣaḥ, eṣa evāsau rājā prasenajit kauśalastena kālena tena samayena |",
    "divy7:177": "yadanena pratyekabuddhāyālavaṇikā kulmāṣapiṇḍakā pratipāditā, tena karmaṇā ṣaṭkṛtvo deveṣu trāyastriṁśeṣu rājyaiśvaryādhipatyaṁ kāritavān, ṣaṭkṛtvo ’syāmeva śrāvastyāṁ rājā kṣatriyo mūrdhnābhiṣiktaḥ, tenaiva ca karmaṇā avaśeṣeṇa etarhi rājā kṣatriyo mūrdhnābhiṣiktaḥ saṁvṛttaḥ |",
    "divy7:178": "so ’sya tamahaṁ saṁdhāya kathayāmi— hastyaśvarathapattiyāyino bhuñjānasya puraṁ sanairgamanam |",
    "divy7:179": "paśyasi phalaṁ hi rūkṣikāyā alavaṇikāyā kulmāṣapiṇḍakāyāḥ |",
    "divy7:180": "|",
    "divy7:181": "iti |",
    "divy7:182": "sāmantakena śabdo visṛtah—bhagavatā rājñaḥ prasenajito ’lavaṇikāṁ kulmāṣapiṇḍakāmārabhya karmaplotirvyākṛtā iti |",
    "divy7:183": "rājñāpi prasenajitā śrutam |",
    "divy7:184": "sa yena bhagavāṁsetenopasaṁkrāntaḥ |",
    "divy7:185": "upasaṁkramya bhagavataḥ pādau śirasā vanditvā ekānte niṣaṇṇaḥ |",
    "divy7:186": "ekāntaniṣaṇṇaṁ rājānaṁ prasenajitaṁ kauśalaṁ bhagavān dharmyayā kathayā saṁdaraśyati samādāpayati samuttejayati saṁpraharṣayati |",
    "divy7:187": "anekaparyāyeṇa dharmyayā kathayā saṁdarśya samādāpya samuttejya saṁpraharṣya tūṣṇīm |",
    "divy7:188": "atha rājā prasenajit kauśala utthāyāsanādekāṁsamutterāsaṅgaṁ kṛtvā bhagavantamidamavocat—adhivāsayatu me bhagavāṁs traimāsīṁ cīvarapiṇḍapātaśayanāsanaglānapratyayabhaiṣajyapariṣkāraiḥ sārdhaṁ saṁgheneti |",
    "divy7:189": "adhivāsayati bhagavān rājñaḥ prasenajitaḥ kauśalasya tūṣṇībhāvena |",
    "divy7:190": "tato rājñā prasenajitā kauśalena buddhamukhāya bhikṣusaṁghāya traimāsyaṁ śatarasaṁ bhojanaṁ dattam |",
    "divy7:191": "ekaikaśca bhikṣuḥ śatasahasreṇa vastreṇācchāditaḥ |",
    "divy7:192": "tailasya ca kumbhakoṭiṁ samudānīya dīpamālā abhyudyato dātum |",
    "divy7:193": "tatra bhakte pūjāyāṁ ca mahān kolāhalo jātaḥ |",
    "divy7:194": "yāvadanyatamā nagarāvalambikā atīva duḥkhitā |",
    "divy7:195": "tayā kroḍamallakena bhikṣāmaṭantyā uccaśabdhaḥ śrutaḥ |",
    "divy7:196": "śrutvā ca punaḥ pṛcchati—bhavantaḥ, kimeṣa uccaśabdo mahāśabda iti |",
    "divy7:197": "aparaiḥ samākhyātam—rājñā prasenajitā kauśalena buddhapramukho bhikṣuasṁghastraimāsyaṁ bhojitaḥ, ekaikaśca bhikṣuḥ śatasahasreṇa vastreṇa ācchāditaḥ, tailasya kumbhakoṭiṁ ca samudānīya dīpamālā abhyudyato dātumiti |",
    "divy7:198": "tatastasyā nagarāvalambikāyā etadabhavat—ayaṁ tāvadrājā prasenajit kauśalaḥ puṇyairatṛpto ’dyāpi dānāni dadāti, puṇyāni karoti |",
    "divy7:199": "yannvahamapi kutaścit samudānīya bhagavataḥ pradīpaṁ dadyāmiti |",
    "divy7:200": "tayā khaṇḍamallake tailasya stokam yācayitvā pradīpaṁ prajvālya bhagavataścaṅkrame dattaḥ |",
    "divy7:201": "pādayor nipatya praṇidhānaṁ kṛtam—anenāhaṁ kuśalamūlena yathāyaṁ bhagavāñ śākyamunirvarṣaśatāyuṣi prajāyāṁ śākyamunir nāma śāstā loka utpannaḥ, evamahamapi varṣaśatāyuṣi prajāyāṁ śākyamunireva śāstā bhaveyam |",
    "divy7:202": "yathā cāsya dāriputramaudgalyāyanāgrayugaṁ bhadrayugamānando bhikṣurupasthāyakaḥ, śuddhodanaḥ pitā, mātā mahāmāyā, rāhulabhadraḥ kumāraḥ putraḥ |",
    "divy7:203": "yathāyaṁ bhagavān dhātuvibhāgaṁ kṛtvā parinirvāsyati, evamahamapi dhātuvibhāgaṁ kṛtvā parinirvāpayeyamiti |",
    "divy7:204": "yāvat sarve te dīpā nairvāṇāḥ |",
    "divy7:205": "sa tayā prajvalitaḥ pradīpaḥ prajvalatyeva |",
    "divy7:206": "dharmatā khalu buddhānāṁ bhagavatām—na tāvadupasthāyakāḥ pratisamlīyante na yāvadbuddhā bhagavantaḥ pratisamlīnā iti |",
    "divy7:207": "athāyuṣmānānandaḥ saṁlakṣayati—asthānamanavakāśo yadbuddhā bhagavanta āloke śayyāṁ kalpayanti |",
    "divy7:208": "yannvahaṁ dīpam nirvāpayeyamiti |",
    "divy7:209": "sa hastena nirvāpayitumārabdho na śaknoti |",
    "divy7:210": "tataścīvarakarṇikena, tato vyajanena, tathāpi na śaknoti nirvāpayitum |",
    "divy7:211": "tatra bhagavānāyuṣmantamānandamāmantrayate—kimetadānandeti |",
    "divy7:212": "sa kathayati—bhagavan, mama buddhirutpanā—asthānamanavakāśo yadbuddhā bhagavanta āloke śayyāṁ kalpayanti |",
    "divy7:213": "yannvahaṁ dīpaṁ nirvāpayeyamiti |",
    "divy7:214": "so ’haṁ hastena nirvāpayitumārabdho na śaknomi, tataścīvarakarṇikena, tato vyajanena, tathāpi na śaknomīti |",
    "divy7:215": "bhagavānāha—khedamānanda āpatsyase |",
    "divy7:216": "yadi vairambhakā api vāyavo vāyeyuḥ, te ’pi na śaknuyur nirvāpayituṁ prāgeva hastagataścīvarakarṇiko vyajanaṁ vā |",
    "divy7:217": "tathā hi—ayaṁ pradīpastayā dārikayā mahatā cittābhisaṁskāreṇa prajvalitaḥ |",
    "divy7:218": "api tu ānanda bhaviṣyatyasau dārikā varṣaśatāyuṣi prajāyāṁ śākyamunir nāma tathāgato ’rhan samyaksambuddhaḥ |",
    "divy7:219": "śāriputramaudgalyāyanau tasyāgrayugaṁ bhadrayugam, ānando bhikṣurupāsakaḥ, śuddhodanaḥ pitā, mahāmāyā mātā, kapilavastu nagaram, rāhulabhadraḥ kumāraḥ putraḥ |",
    "divy7:220": "sāpi dhātuvibhāgaṁ kṛtvā parinirvāsyatīti |",
    "divy7:221": "|",
    "divy7:222": "idamavocadbhagavān |",
    "divy7:223": "āttamanasaste ca bhikṣavo bhagavato bhāṣitamabhyanandan |",
    "divy7:224": "|",
    "divy7:225": "iti śrīdivyāvadāne nagarāvalambikāvadānaṁ saptamam |",
    "divy7:226": "|"
}