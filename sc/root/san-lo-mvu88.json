{
    "san-lo-mvu88:0": "",
    "san-lo-mvu88:1": "",
    "san-lo-mvu88:2": "",
    "san-lo-mvu88:3": "Mahāvastu",
    "san-lo-mvu88:4": "",
    "san-lo-mvu88:5": "88. The Going Forth of Rāhula",
    "san-lo-mvu88:6": "",
    "san-lo-mvu88:7": "atha khalu rājā śuddhodano yadā bhagavāṁ nyagrodhārāme pauruṣamātraṁ vaihāyasam antarīkṣe vividhavicitrāṇi yamakaprātihāryāṇi karoti yadā rāhur asurendro vemacitrī asurendro mucilindo asurendro anye ca ṣaṣṭir asuranayutāni anuttarāṁ samyaksaṁbodhiṁ vyākaritvā bahūni ca prāṇakoṭisahasrāṇi ārye dharme pratiṣṭhāpayitvā ātmanā ca śrotāpattiphalaṁ sākṣātkṛtvā dṛṣṭasatyo aviparītaparyayo śāstuḥ śāsane utthāyāsanāto yena bhagavāṁs tenāṁjaliṁ praṇāmayitvā bhagavato purato imaṁ udānaṁ udānayati || labdhā me putra sulabdhā lābhā yasya me edṛśo putro dvipadānām uttamaḥ sarvaguṇair upetaḥ | amohanto putra saphalaṁ cakravartirājyam apahāya mahāntaṁ ca jñātivargaṁ vijahitvā abhiniṣkramaṇaṁ | amohaṁ te saphalaṁ ṣaḍvarṣāṇi duṣkaraṁ cīrṇaṁ aho amohaṁ te saphalakṛtena bodhiḥ prāptā | amohante saphalaṁ ca dharmo prakāśitaṁ yasya te sadṛśo nāsti sadevake loke samārake sabrahmake saśramaṇabrāhmaṇavaṇīpake prajāyāṁ sadevamānuṣāsurāyāṁ || mamāpi putra amohaṁ saphalaṁ ca jīvitaṁ  yasya mama viṣaye edṛśo putro utpanno asadṛśo sarvaloke devamanuṣyāṇām agro || sādhu putra sarvaloke arthasamahitaiṣī anukaṁpako anukaṁpām upādāya mamāpi putra anukampām upādāya yāvatakaṁ kapilavastuṁ vāsaṁ vasitukāmaḥ taṁ devasikaṁ rājakule bhuṁjeti || adhivāsaye khalu bhagavāṁ tuṣṇībhāvena ||",
    "san-lo-mvu88:8": "atha khalu rājā śuddhodano bhagavato tuṣṇībhāvenādhivāsanāṁ viditvā hṛṣṭo prīto saumanasyajāto saṁvṛtto bhagavataḥ pādau śirasā vanditvā triṣkṛtvaṁ pradakṣiṇīkṛtvā yena bhikṣusaṁghaṁ tenāṁjaliṁ praṇāmayitvā prakrāmi || atha khalu rājā śuddhodano tasyaiva rātryātyayena prabhūtaṁ khādanīyaṁ bhojanīyaṁ pratijāgaritvā kapilavastunagaraṁ siktasaṁmṛṣṭaṁ kṛtvā apagatarajaṁ apagatapāṣāṇaśarkarakaṭhallaṁ muktapuṣpāvakīrṇaṁ gandhaghāṭikāvidhūpitaṁ citraduṣyaparikṣiptaṁ vitatavitānaṁ osaktapaṭṭadāmakalāpaṁ yāva ca kapilavastuṁ yāva ca nyagrodhārāma atrāntare naṭanartakaṛllamallapāṇisvarikā kumbhatūṇikā veṇuvaṁśasvaradvistvalaśobhikakhelukabhāṇakagāyanakapaṁcavaṭukā deśe deśe sthāpitā tathā bhagavato mahatā rājānubhāvena mahatā rājā-ṛddhīyena nagarapraveśo bhaveyā ||",
    "san-lo-mvu88:9": "bhagavāṁ dāni aparejjukāto na cātikāle na cātivikāle māgadhake prātarāśe vināsayitvā ca prāvaritvā ca bhikṣusaṁghapuraskṛtaḥ bhikṣusaṁghaparivṛto dakṣiṇena śāriputro vāmena maudgalyāyano nupṛṣṭhato ānandabhikṣu | dvayoparājikaṁ gacchanti | haṁsapraḍīnaṁ buddhā bhagavanto gacchanti || dharmatā khalu punar buddhānāṁ bhagavatāṁ nagarapraveśe  yadā bhagavān nagaraṁ praviśati aśvā heṣanti hastinaṁ krauṁcanādaṁ muṁcanti morā nṛtyanti kokilā tuṇatuṇāyaṁti aghaṭṭitāni vādyāni vādyanti peḍāgatāny ābharaṇāni rasanti | andhā cakṣuṁ tanmuhūrtaṁ pratilabhanti | vadhirās taṁmuhūrtaṁ śrotaṁ pratilabhante | unmattakās taṁmuhūrtaṁ smṛtiṁ pratilabhante | viṣapītakā nirviṣā bhavanti | ye janā aśrāddhā mandaprasādās te dāni pratisaṁviditā bhavanti ||",
    "san-lo-mvu88:10": "atha bhagavāṁ nagaraṁ praviśati || samanantaraṁ bhagavatā kapilavastunagaradvāre pādatalā upakṣiptā tad iyaṁ mahāpṛthivī ṣaḍvikāraṁ kampe saṁprakampe saṁpracale saṁpravedhe purastimaṁ unnamati paścimakaṁ onamati paścimam unnamati purastimaṁ onamati dakṣiṇaṁ unnamati uttarā onamati uttarā unnamati dakṣiṇā onamati || bhagavāṁ dāni kapilavastuṁ nagaraṁ praviṣṭa anupūrveṇa pitur niveśanam anuprāptaḥ || tehi dāni kapilavāstavyehi śākyehi śākyāṁ saṁnipātetvā ghoṣaṇā kārāpitā bhavanto na kenacid rāhulasyācikṣitavyaṁ tvaṁ bhagavataḥ putro ti yo ācikṣiṣyati tasya vadho daṇḍo ||",
    "san-lo-mvu88:11": "bhagavāṁ dāni nityakaṁ rājakule bhuṁjati || atha khalu mahāprajāpatī gautamī rājānaṁ śuddhodanaṁ vijñāpayati || mahārāja yadi eva anukūlaṁ bhaveyā tataḥ bhagavāṁ mama kule bhuṁjeyā || rājā āha || gautamī evaṁ karohi || atha khalu mahāprajāpatī gautamī yena bhagavāns tenopasaṁkramitvā bhagavataḥ pādau śirasā vanditvā  yena bhagavāṁs tenāṁjaliṁ praṇāmayitvā bhagavantam etad avocat* || adhivāsayatu bhagavāṁ śuvetanāye bhaktena svake niveśane || adhivāsayati bhagavāṁ tūṣṇībhāvena || atha khalu mahāprajāpatī gautamī bhagavataḥ tuṣṇīṁbhāvenādhivāsanāṁ viditvā prabhūtaṁ khādanīyabhojanīyaṁ pratijāgaritvā tasyaiva rātryā atyayena svakaṁ niveśanaṁ suktasaṁmṛṣṭaṁ kārāpitaṁ osaktapaṭṭadāmakalāpaṁ muktapuṣpāvakīrṇaṁ dhūpitadhūpanaṁ | bhagavato mahārhaṁ āsanaṁ prajñapitaṁ yathopakaṁ ca bhikṣusaṁghasya || atha khalu bhagavāṁ kālyam eva nivāsayitvā pātracīvaram ādāya bhikṣusaṁghapuraskṛto yena prajāpatīye gautamīye niveśanaṁ praviṣṭo | niṣīdi bhagavān prajñapta evāsane yathāsanaṁ ca bhikṣusaṁghaḥ || atha khalu mahāprajāpatī gautamī svahastameva prabhūtena khādanīyabhojanīyena buddhapramukhaṁ bhikṣusaṁghaṁ saṁtarpayi saṁpravārayi || bhagavāṁ dāni yaṁ kālaṁ bhuktadhautapāṇir apanītapātro bhikṣusaṁgho ca tato bhagavāṁ mahāprajāpatīgautamīye antaḥpurikānāṁ ca anupūrvīyadharmadeśaṇāṁ praṇāmeti | yat tad buddhānāṁ bhagavatāṁ anupūrvīyadharmadeśanā | tadyathā dānakathāṁ śīlakathāṁ svargakathāṁ puṇyakathāṁ puṇyavipākakathāṁ || prasīdi mahāprajāpatī gautamī prasannacittāya punaḥ bhagavāṁ catvāry āryasatyāni prakāśayati | duḥkhaṁ duḥkhasamudayaṁ duḥkhanirodhaṁ mārgaṁ || mahāprajāpatīye dāni gautamīye tatrāsane niṣaṇṇāya virajaṁ vigatamalaṁ dharmeṣu dharmacakṣurviśuddhaṁ ||",
    "san-lo-mvu88:12": "rāhulo dāni bhagavato chāyāye spṛṣṭaḥ | tasya dāni sarvaromāṇi hṛṣṭāni sarvagātrāṇi praklinnāni sarvaśarīraṁ ca prīṇitaṁ | bhagavataḥ chāyāye niṣīditvā  bhagavantam animiṣaṁ nidhyāyati || rāhulo dāni mātaraṁ pṛcchati || ambe kahiṁ pitā gato || yaśodharā āha || putra dakṣiṇāpathaṁ gataḥ || rāhula āha || ambe kenārthena dakṣiṇāpathaṁ gataḥ || yaśodharā āha || vāṇijyena gato || rāhula āha || kisya dāni so mama tāto na kiṁcit śobhanaṁ preṣayati || yaśodharā āha || putra kṣatriyehi mārgo viruddhaḥ || tad yadi āgacchyati tadā svayaṁ āgamiṣyati || rāhulo āha || ambe kiṁ eṣa śramaṇako mahyaṁ jñātiko bhavati | na kahiṁcit* mama edṛśo mano nipatati yathāyaṁ śramaṇo | manyām ahaṁ idānīṁ me sarvahṛdayaṁ harati | taṁ nāhetukaṁ yan mama imasya śramaṇasya saha darśanena īdṛśaṁ premaṁ atiriva (utpāditaṁ) yathā nānyeṣāṁ śākyānāṁ | tan manyām ahaṁ pitā va so mama || sā dāni yaśodharā āha || putra na eṣo tava pitā || rāhulo dāni mātṛkaruṇakaṇṭhikāya yācati || ambe anyavaśyaṁ me ācikṣāhi ko mama eṣa śramaṇako bhavati || tasyā yaśodharāye premnasnehena hṛdayaṁ paripīḍitaṁ | paśyati kiṁ se kariṣyāmi | yadi tāva ācikṣiṣyaṁ vadho daṇḍo | atha dāni nācikṣiṣyaṁ svako me putro parivaṁcito bhaviṣyati | jāne kiṁ bhavatu ācikṣiṣyaṁ ahaṁ || kāmaṁ khalu me śākyā tīkṣṇena śāstreṇa aṁgam aṁgāni cchindensuḥ saṁpradālensuḥ na tv eva rāhulaśirisya svakasya putrasya nācikṣiṣyaṁ || kāmaṁ khalu me śākyā kāyaṁ tīkṣṇena śāstreṇa vaddhapaṭṭikāyaṁ pāṭayensuḥ na tv evāhaṁ rāhulaśirisya svakasya putrasya nācikṣiṣyaṁ || kāmaṁ khalu me śākyā kāyaṁ tīkṣṇena śastreṇa kahāpaṇamāṁsikaṁ pi cchindensuḥ na tv evāhaṁ  rāhulaśirisya svakasya putrasya nācikṣiṣyaṁ || kāmaṁ khalu me śākyāḥ kāye api bilaśatāni pāṭensuḥ na tv evāhaṁ rāhulaśirikasya svakasya putrasya nācikṣiṣyaṁ ||",
    "san-lo-mvu88:13": "",
    "san-lo-mvu88:14": "atha dṛṣṭvā āgataṁ taṁ gaṇavaraparivāritaṁ puruṣasiṁhaṁ |",
    "san-lo-mvu88:15": "mīlitavigataḥ abhimano nidhyāyati rāhulo sugataṁ ||",
    "san-lo-mvu88:16": "vārāṇacakoranayanāṁ aṁjanapūrehi muditanayanehi |",
    "san-lo-mvu88:17": "mātaram avalokayanto nidhyāyati rāhulo sugataṁ ||",
    "san-lo-mvu88:18": "taṁ dṛṣṭvā upaniṣaṇṇaṁ gaṇavaraparivāritaṁ puruṣasiṁhaṁ |",
    "san-lo-mvu88:19": "vatso iva kṣīrapako upāgame yena saṁbuddho ||",
    "san-lo-mvu88:20": "so ca mudito narottamo niṣaṇṇo + + + sugatacchāyāyāṁ |",
    "san-lo-mvu88:21": "āmantrayati jananīṁ sukhaṁ śramaṇasyeyaṁ chāyā ||",
    "san-lo-mvu88:22": "bahukā śākyakumārā dṛṣṭā mayā gatā daśasu diśāsu |",
    "san-lo-mvu88:23": "ābharaṇabhārabharitā no mahyaṁ manaṁ prasīdeti ||",
    "san-lo-mvu88:24": "yathemaṁ kāṣāyadharaṁ dṛṣṭvā tūrṇaṁ prīṇyati me gātraṁ |",
    "san-lo-mvu88:25": "bhāṣantaṁ madhuravacanaṁ śrutvāna prīṇitaṁ me gātraṁ ||",
    "san-lo-mvu88:26": "jālamṛduhastapādo samantaprāsādiko pradarśaniyo |",
    "san-lo-mvu88:27": "prekṣanto pi naṁdāmy aham asecanakadarśano khu ayaṁ ||",
    "san-lo-mvu88:28": "tuṣṭo bhavāmi dṛṣṭvāgacchantaṁ dūrato kanakavarṇaṁ |",
    "san-lo-mvu88:29": "pratigacchante tu ahaṁ duḥkhito bhavāmi abhāvena ||",
    "san-lo-mvu88:30": "paśyanto nāhetukaṁ mahyaṁ yamasaṁstavaṁ kanakavarṇaṁ |",
    "san-lo-mvu88:31": "sahadarśanād* + + +atiriva manaṁ prasādiyati ||",
    "san-lo-mvu88:32": "manyām ahaṁ pitā mama bhrātā tataḥ tahiṁ tahiṁ jātīṣu |",
    "san-lo-mvu88:33": "āsīd mama śramaṇako tathā hy ayaṁ prīṇayati gātraṁ ||",
    "san-lo-mvu88:34": "ācikṣe mahyaṁ janani yadi te dṛṣṭaṁ śrutaṁ pi vā pūrvaṁ |",
    "san-lo-mvu88:35": "kasyārthāye mama so atiriva cittaṁ prasādeti ||",
    "san-lo-mvu88:36": "tasya vacanaṁ śruṇitvā svakasya putrasya bhāṣamāṇasya |",
    "san-lo-mvu88:37": "uṣṇam iva viśvasanto rāhulamātā ato abravīt* ||",
    "san-lo-mvu88:38": "paridahyate me hṛdayaṁ paripṛcchati vācāya madhurāya so |",
    "san-lo-mvu88:39": "na śakyaṁ rāhulaśirisya svakasya putrasya nākhyātuṁ ||",
    "san-lo-mvu88:40": "kāmaṁ khu mahyaṁ kāyaṁ chindensuḥ suniśitena śastreṇa |",
    "san-lo-mvu88:41": "na śakyaṁ rāhulaśirisya svakasya putrasya nākhyātuṁ ||",
    "san-lo-mvu88:42": "kāmaṁ khu mahyaṁ kāyaṁ śākyā vaddhapaṭṭikāyaṁ pāṭensuḥ |",
    "san-lo-mvu88:43": "na śakyaṁ rāhulaśirisya svakasya putrasya nākhyātuṁ ||",
    "san-lo-mvu88:44": "kāmaṁ khu mahyaṁ kāyaṁ kahāpaṇamāsikaṁ pi cchindensuḥ |",
    "san-lo-mvu88:45": "na śakyaṁ rāhulaśirisya svakasya putrasya nākhyātuṁ ||",
    "san-lo-mvu88:46": "kāmaṁ khu mahyaṁ kāye śākyā api bilaśatāni pāṭensuḥ |",
    "san-lo-mvu88:47": "na śakyaṁ rāhulaśirisya svakasya putrasya nākhyātuṁ ||",
    "san-lo-mvu88:48": "eṣo te putra pitā yaṁ paśyasi dūrato kanakavarṇaṁ |",
    "san-lo-mvu88:49": "karṇikāraṁ va saṁkusumitaṁ suvarṇavarṇaṁ prasādaniyaṁ ||",
    "san-lo-mvu88:50": "yasyaiṣā śaṁkhavalā bhamukāntara ūrṇā dakṣiṇavartā |",
    "san-lo-mvu88:51": "eṣo te putra pitā yasyaiṣā prabhā ca niścarati ||",
    "san-lo-mvu88:52": "eṣo te putra pitā yaṁ paśyasi dūrato kanakavarṇaṁ |",
    "san-lo-mvu88:53": "kālānusārisadṛśaṁ pravāyaṁtaṁ śīlagaṁdhena ||",
    "san-lo-mvu88:54": "eṣo te putra pitā yaṁ paśyasi dūrato kanakavarṇaṁ |",
    "san-lo-mvu88:55": "himavāṁ va śailarājā pratiṣṭhitaṁ dhyāna catvāri ||",
    "san-lo-mvu88:56": "eṣo te putra pitā yaṁ paśyasi dūrato kanakavarṇaṁ |",
    "san-lo-mvu88:57": "nāga iva hemavanto abhyudgata āryasaṁghasya ||",
    "san-lo-mvu88:58": "eṣo te putra pitā yaṁ paśyasi dūrato kanakavarṇaṁ |",
    "san-lo-mvu88:59": "siṁha iva dāṭhi balī vilokayantaṁ daśadiśāsu ||",
    "san-lo-mvu88:60": "eṣo te putra pitā yaṁ paśyasi dūrato kanakavarṇaṁ |",
    "san-lo-mvu88:61": "ṛṣabho iva gogaṇasya parivāritam āryasaṁghena ||",
    "san-lo-mvu88:62": "eṣo te putra pitā yaṁ paśyasi dūrato kanakavarṇaṁ |",
    "san-lo-mvu88:63": "candro va pūrṇamāsī prabhāya lokaṁ virocayati ||",
    "san-lo-mvu88:64": "eṣo te putra pitā yaṁ paśyasi dūrato kanakavarṇaṁ |",
    "san-lo-mvu88:65": "sūryo va udayanto andhāna janeti obhāsaṁ ||",
    "san-lo-mvu88:66": "eṣo te putra pitā yaṁ paśyasi dūrato kanakavarṇaṁ |",
    "san-lo-mvu88:67": "śakro va devarājā puraskṛto devatāgaṇehi ||",
    "san-lo-mvu88:68": "eṣo te putra pitā yaṁ paśyasi dūrato kanakavarṇaṁ |",
    "san-lo-mvu88:69": "brahmā va brahmaloke udīrayati adbhutaṁ ghoṣaṁ ||",
    "san-lo-mvu88:70": "eṣo te putra pitā yaṁ paśyasi dūrato kanakavarṇaṁ |",
    "san-lo-mvu88:71": "sālavanaṁ va saṁkusumitaṁ dvātriṁśalakṣaṇarucirāṁgaḥ ||",
    "san-lo-mvu88:72": "eṣo te putra pitā yo nagaravaraṁ tvāṁ cāpi mamaṁ ca |",
    "san-lo-mvu88:73": "avahāya niṣkrānto anapekṣī jñātisaṁghasya ||",
    "san-lo-mvu88:74": "eṣo te putra pitā yaṁ paśyasi dūrato kanakavarṇaṁ |",
    "san-lo-mvu88:75": "śayane sukhaprasuptāṁ kaṇṭhakam abhiruhya niryāto ||",
    "san-lo-mvu88:76": "etasya devatā hi dvāraṁ vivarensu lokanāyakasya |",
    "san-lo-mvu88:77": "śabdaṁ cāntarahāye mā koci jano śruṇe śabdaṁ ||",
    "san-lo-mvu88:78": "so tatra mallaviṣaye āmantresi cchandakam āsīno |",
    "san-lo-mvu88:79": "cūḍā sā parigṛhītā āhara śuddhodanasakāśaṁ ||",
    "san-lo-mvu88:80": "ābharaṇā kaṇṭhakaṁ ca + + + upanāmaya pṛthivīpāle |",
    "san-lo-mvu88:81": "abhivādanaṁ ca brūhi mātuś ca mamaṁ narapatiṁ ca ||",
    "san-lo-mvu88:82": "anivartitaṁ gamiṣyaṁ kṛtasvakārthaś ca āgamiṣyāmi |",
    "san-lo-mvu88:83": "ohitabhāraviśalyo puṇyakṣetro bhave loke ||",
    "san-lo-mvu88:84": "ohitabhāraviśalyo kṛtasvakārtho jitakleśo jñāti |",
    "san-lo-mvu88:85": "gaṇaṁ anukampamāno iha āgato va kapilavastuṁ ||",
    "san-lo-mvu88:86": "",
    "san-lo-mvu88:87": "rāhulo dāni mātuḥ sakāśāto śrutvā eṣo me pitā ti tataḥ bhagavato cīvarakoṇake śliṣṭa āha || ambe yadi eṣa mama pitā bhavati agārasyānagāriyaṁ pravrajiṣye paitṛkaṁ mārgaṁ anveṣyaṁ || samanantaraṁ rāhulo bhagavataś cīvarakoṇake saṁśliṣṭaḥ | tāhi dāni antaḥpurikāhi rāvo sṛṣṭo || rājā dāni śuddhodano  taṁ ravaṁ śrutvā bhīto pṛcchati || kasyaiṣa pāpako śabdaḥ mahato janakāyasya nirghoṣā yādṛśo sarvārthasiddhe abhiniṣkrānte || tataḥ aparehi ākhyātaṁ || deva rāhulakumāro bhagavataś cīvarakoṇake saṁśliṣṭo aham api pravrajiṣyāmīti || rājā dāni śuddhodano utkaṇṭhito utkaṇṭhaṁ utsṛjati rājavaṁśe || rājā dāni śuddhodano praruṇḍo yadā rājā praruṇḍo tadā sarvaṁ śākyamaṇḍalaṁ praruṇḍaṁ | evaṁ dāni abhyantarato vāhyato ca ekorodanaṁ vartati || rājā śuddhodano roditvā aśrūṇi parimārjayanto yena bhagavāns tenopasaṁkramitvā bhagavataḥ pādau vanditvā ekāsam uttarāsaṁgaṁ kṛtvā dakṣiṇaṁ jānumaṇḍalaṁ pṛthivyāṁ pratiṣṭhāpayitvā yena bhagavāns tenāṁjaliṁ praṇāmayitvā bhagavantam etad avocat* || paryāptaṁ yaṁ bhagavāṁ cakravartirājyam avahāya mahāntaṁ ca + + + eko abhiniṣkrānto tat sādhu bhagavaṁ rāhulakumāraṁ anujānāhi yaṁ na pravrajiṣyati mā ayaṁ rājavaṁśo udviddhiṣyati || bhagavān āha || caramabhaviko mahārāja eṣo satvo kṛtādhikāro vāsitavāsano anyehi buddhehi abhavyo eṣo gṛhakalatramadhyāvasituṁ | etehi eva skaṁdhehi parinirvāpayitavyaṁ || rājāpi śuddhodano śrāddhaprasaṁno śraddadhāti bhagavato āha ca || yato bhagavān abhiniṣkrānto tato ekehi asmābhi na śakṣitaṁ kiṁcid rāhulasya adhikāraṁ kartuṁ na jātakarmāpi na jaṭākaraṇakarmāpi na kuṇḍalavardhanaṁ | yadā bhagavaṁ rāhulena atyavaśyaṁ pravrajitavyaṁ tat sādhu bhagavāṁ āgametu sapta divasāni saptame divase abhiniṣkramaṇaṁ kariṣyati tam eva se bhaviṣyati jātikarma tam eva cūḍākaraṇaṁ tam eva kuṇḍalavardhanaṁ tam eva abhiniṣkramaṇaṁ ||",
    "san-lo-mvu88:88": "atha khalu bhagavāṁ rāhulam āmantrayati || nivartāhi rāhula yathā te ayyako āṇapeti tathā karohi || rāhulaḥ dāni bhagavato cīvarakoṇakā osṛṣṭo ||",
    "san-lo-mvu88:89": "yaśodharāye dāni rāhulaṁ haste gṛhītvā antaḥpuraṁ praveśito utsaṁgena gṛhītvā niṣaṇṇā āha || putra rāhula mā pravrajāhi durabhisaṁbhuṇaṁ nāma dāni putra manyasi | edṛśāni kāśikasūkṣmāṇi vastrāṇi dhāretavyāni yathā iha rājakule edṛśāhi mahārhāhi śayyāhi śayitavyaṁ yatheha rājakule edṛśāni mṛṣṭāni bhojanāni bhoktavyāni yatheha rājakule | api tu putra rāhula pravrājikena bhūmyāṁ tṛṇasaṁstarike śayitavyaṁ vṛkṣamūle śeyyāsanaṁ caṇḍālapukkasakulāni piṇḍāya gantavyaṁ kruḍḍhaprasannānāṁ mukhaṁ nirīkṣitavyaṁ api śvasamānaṁ pi ucchiṣṭaṁ bhojanaṁ bhoktavyaṁ | api kumbhavāsīye śmaśānā ujjhitacoḍakā sāhartavyā araṇyāyatanehi vihartavyaṁ | tatra bhairavāṇi śabdāni śrūyanti sayyathīdaṁ siṁhaśabdā pi vyāghraśabdā pi bheruṇḍakaśabdā pi | tvaṁ ca putra rāhula sukumāro sukhocito rājakule saṁvṛddho tvaṁ ca putra saṁmarjitako vīṇāvaṁśapaṇavamadhurāṁ śabdāṁ śruṇamāṇo kathaṁ te ratir bhaviṣyati taṁ kuhaṁ nāma saṁbhuṇiṣyasi || tatra sādhu putra rāhula iha antaḥpure paṁcahi kāmaguṇehi krīḍāhi pravicārayāhi kiṁ cānena prāvrājyena || rāhula āha || ambe na so mama pitā mahārājakule saṁvṛddho || yaśodharā āha || evam idaṁ || rāhula āha || ambe yo kocit samyagvadamāno vade so sukumāro paramasukumāro ti tat so yo me pitā  na so bhūmyāṁ tṛṇasaṁstarike śayati vṛkṣamūle śayyāsanaṁ kalpayati kulākuleṣu piṇḍāya carati ucchiṣṭāni bhojanāni bhuṁjati araṇyāyatane viharati na so pi nāma evaṁ sukumāro evaṁ sukhocito tenāpi abhisaṁbhuṇitaṁ tad vayaṁ nābhibhuṇiṣyāmaḥ || api ca ambe kāmān avahāya agārasyānagāriyaṁ pravrajiṣyaṁ atyavaśyaṁ nirvāṇaṁ prāpayiṣyāmo | api ca ambe yady atra koci dhṛtimāṁ smṛtimāṁ mama evaṁ tatra gaṇayāhi aham eva pravrajiṣyaṁ anveṣyaṁ paitṛkaṁ mārgaṁ || yaśodharā āha || putrāvaśyaṁ pravrajiṣyasi || rāhula āha || bāḍhaṁ atyavaśyaṁ || yaśodharā āha || nāsti mokṣo || rāhula āha || nāsti || yaśodharā āha || parityajasi mamaṁ ca āryyakaṁ ca jñātivargaṁ ca || rāhulo āha || bāḍhaṁ parityajiṣye || yaśodharā āha || śṛṇu putra yadi tāvad atyavaśyaṁ agārasyānagāriyaṁ pravrajasi tato ṣaḍindriyehi susaṁvṛtaguptadvāreṇa viharitavyaṁ bhojane ca te mātrajñatāye bhavitavyaṁ | pūrvarātrāpararātraṁ jāgarikāyogam anuyuktena bhavitavyaṁ | ārabdhavīryeṇa te bhavitavyaṁ | sthānacaṁkramaniṣadyāyogam anuyuktena te viharitavyaṁ | api mānsaśoṇitaṁ te putra parityajitavyaṁ | na caiva buddhaprajñaptiśikṣāpadaṁ atikramitavyaṁ | prajñaptaṁ ca te putra bhagavato śikṣāpadaṁ paripūrṇṇaṁ dhārayitavyaṁ | api jīvitahetor api te putra aṇvetavyaṁ | aprāptasya nirvāṇasya prāptaye susaṁvṛtena ca te putra bhavitavyaṁ || tat kasya hetoḥ || āgacchanti hi putra strīmahallikā prāsādikā darśanīyā bhagavato pādavandīyo teṣāṁ te putra mātṛsaṁjñā upasthāpayitavyā | āgacchanti putra strīkumārīyo prāsādikā darśanīyā ābharaṇabharitā tatra te putra cchando na karaṇīyo api tu te  putra tasmiṁ samaye duḥkhānupaśyinā viharitavyaṁ anityānupaśyinā viharitavyaṁ || yadi śaknosi putra rāhula pravrajyāto cittaṁ vinivartayituṁ tataḥ saprasādo bhavāhi ||",
    "san-lo-mvu88:90": "atha khalu rājñā śuddhodanena kapilavastunagare āṇattikā dinnā | yattakaṁ kapilavastusmiṁ nagare sāmantaṁ dvādaśa yojanāni yat kiṁcid gandhaṁ ca mālyaṁ ca puṣpaṁ ca cūrṇaṁ ca taṁ sarvaṁ samudānayatha | yattakā naṭanartakaṛllamallapāṇisvarikā saṁnipātetha ||",
    "san-lo-mvu88:91": "",
    "san-lo-mvu88:92": "manasā devānāṁ vacasā pārthivānāṁ",
    "san-lo-mvu88:93": "acireṇāḍhyānāṁ karmaṇā daridrāṇām iti ||",
    "san-lo-mvu88:94": "",
    "san-lo-mvu88:95": "rājño vacanamātreṇa taṁ nagaram alaṁkṛtaṁ śodhitaṁ apagataśarkarakaṭhallaṁ dhūpaghaṭikāvidhūpitaṁ avasaktapaṭṭadāmakalāpaṁ citraduṣyaparikṣiptaṁ vitatavitānaṁ muktapuṣpāvakīrṇaṁ ||",
    "san-lo-mvu88:96": "",
    "san-lo-mvu88:97": "+ + + + + + + + + + + + + + + + + +",
    "san-lo-mvu88:98": "+ + + + + + + + + + + + + + + + + +",
    "san-lo-mvu88:99": "kiṁkāraṇā vividhamālyabhūṣaṇā prathamayauvanadharīyo |",
    "san-lo-mvu88:100": "śṛṁgāṭake sthitāni bahūni pramadāsahasrāṇi ||",
    "san-lo-mvu88:101": "prāsādagarbhanilayā kumārikā + + + tadā āsi |",
    "san-lo-mvu88:102": "mṛgikā va tvaritatvaritā olokanakā nidhāvanti ||",
    "san-lo-mvu88:103": "śuddhodanaātmajasya putro buddhasya rāhulo nāma |",
    "san-lo-mvu88:104": "vijahiya + + + bhagavāṁ rājyaṁ cavahāya pravrajati ||",
    "san-lo-mvu88:105": "paṭahāni ca vīṇāyo vādenti varasvarā pramuṁcaṁti |",
    "san-lo-mvu88:106": "āhanyanti mṛdaṁgā na ciraṁ niryāsyati kumāro ||",
    "san-lo-mvu88:107": "vallakiparivādinīyo madhuraṁ gumugumunti koṇaparighaṭitā |",
    "san-lo-mvu88:108": "+ + + + + + + + + na ciraṁ niryāsyati kumāro ||",
    "san-lo-mvu88:109": "dvīpi-ajinehi vicitro sanandighoṣo ratho paricchannaḥ |",
    "san-lo-mvu88:110": "abhiruhya rathaṁ + + + abhimano kumāro bhiniṣkramati ||",
    "san-lo-mvu88:111": "kāmasvastyayanāni pāṇighaṭasahasrā amitayaśasya |",
    "san-lo-mvu88:112": "ninaṁdiṁsuḥ agrato rāhulasya abhiniṣkramantasya ||",
    "san-lo-mvu88:113": "ete aṁśukaśikharījātā śāṭakakambalakanivastā |",
    "san-lo-mvu88:114": "hastiskaṁdhavaragatā kumāra niryāntam anuyānti ||",
    "san-lo-mvu88:115": "ete aṁśukaśikharījātā śāṭakakambalakanivastā |",
    "san-lo-mvu88:116": "vicitrasumadhurabhaṇitā kumāra niryāntam anuyānti ||",
    "san-lo-mvu88:117": "rathayugyayānayojanaṁ samācitaṁ śiriye viya paśyanti |",
    "san-lo-mvu88:118": "punaḥ aśrupūrṇanayanā rājño antaḥpurikā duḥkhitā ||",
    "san-lo-mvu88:119": "vāraṇacakoranayano saṁprati nagaradvāram anuprāptaḥ |",
    "san-lo-mvu88:120": "indro va maruhi parivṛto antaḥpurikāhi lalitāhi ||",
    "san-lo-mvu88:121": "nyagrodhārāmaṁ gataṁ naruttamaṁ nāyakaṁ puruṣasiṁhaṁ |",
    "san-lo-mvu88:122": "upagamya kanakavarṇaṁ naruttamaṁ rāhulo pitaraṁ ||",
    "san-lo-mvu88:123": "vandati ca uttamayaśaṁ yaśaprāpto mṛdutalehi jālehi |",
    "san-lo-mvu88:124": "śīrṣaṁ parimārjate ca nararṣabho kuṁjaraputrasya ||",
    "san-lo-mvu88:125": "kiṁ rāhulabhadra phalitā niyamaprekṣā tvaṁ sakaruṇarūpaṁ |",
    "san-lo-mvu88:126": "vijahiya bhavāntako bhava sparṣehi nirvāṇaṁ ||",
    "san-lo-mvu88:127": "",
    "san-lo-mvu88:128": "bhagavāṁ dāni āyuṣmantaṁ śāriputram āmantrayati || pravrājehi śariputra rāhulaṁ sakuṭiko te bhaviṣyati || sthaviro dāni bhagavantaṁ pṛcchati || kathaṁ bhagavaṁ pravrājayiṣyaṁ || bhagavān āha || yathā śāriputra ārye dharmavinaye pravrajya kumārabhūtasya || bhaṇāti ahaṁ rāhulo buddhaṁ śaraṇaṁ gacchāmi dharmaṁ śaraṇaṁ gacchāmi saṁghaṁ śaraṇaṁ gacchāmi | dvitīyaṁ pi ahaṁ rāhulo buddho me śaraṇo ananyaśaraṇo dharmo me śaraṇo ananyaśaraṇo saṁgho me śaraṇo ananyaśaraṇo || ahaṁ rāhulo yāvajjīvaṁ prāṇātipātāt prativiramiṣyaṁ yāvajjīvam adattādānāt prativiramiṣyaṁ yāvajjīvaṁ kāmehi mithyācārāt prativiramiṣyaṁ yāvajjīvaṁ mṛṣāvādāt prativiramiṣyaṁ yāvajjīvaṁ surāmaireyamadyapramādasthānāt prativiramiṣyaṁ upāsakaṁ me dhārehi imehi paṁcahi śikṣāpadehi || ahaṁ rāhulo buddhaṁ bhagavantaṁ pravrajitam anupravrajāmi dvitīyakaṁ pi buddhaṁ bhagavantaṁ pravrajitam anupravrajāmi tṛtīyaṁ pi rāhulo buddhaṁ bhagavantaṁ pravrajitam anupravrajito ham asmi || ahaṁ rāhulo yāvajjīvaṁ prāṇātipātāt prativirato vairamaṇaṁ śrāmaṇerasya śikṣāpadaṁ yāvajjātarūparajatapratigraṇaśikṣāpadaṁ dhārayāmi | ime hi daśa śikṣāpadāni || sthaviro dāni rāhulasya keśāny otāretvā pravrājetvā dakṣiṇena hastena  śāriputro gṛhītvā vāmato maudgalyāyano tṛṇasaṁstarakaṁ upaviśensuḥ || evaṁ dāni bhagavāṁ kartavya + + +",
    "san-lo-mvu88:129": "",
    "san-lo-mvu88:130": "divi bhuvi ca viśrutayaśaṁ vinītagaṇaśrāvakaṁ vipulaprajñaṁ |",
    "san-lo-mvu88:131": "śrāvakayugaṁ daśabalo āmantraye karakandikaro ||",
    "san-lo-mvu88:132": "tīkṣṇā hi indriyāṇi ājñāsyati rāhulo imaṁ dharmaṁ |",
    "san-lo-mvu88:133": "pravrajatu kumāro so kṛtānukārī bhavatu mahyaṁ ||",
    "san-lo-mvu88:134": "kālajño śārisuto + + + lokanāyakaṁ avaci |",
    "san-lo-mvu88:135": "pravrājemi katham ahaṁ rāhulaśiri mānsajaṁ jinasya ||",
    "san-lo-mvu88:136": "lokam anukampamāno brahmasvaro nāyako samākhyāti |",
    "san-lo-mvu88:137": "yatha āryadharmavinaye pravrajyā kumārabhūtasya ||",
    "san-lo-mvu88:138": "vāmena grahetvā maudgalyāyano dakṣiṇena upatiṣyo |",
    "san-lo-mvu88:139": "pravrājetvā etaṁ tṛṇasaṁstarakaṁ upaviśensuḥ ||",
    "san-lo-mvu88:140": "so valayakāni suvarṇasūtraṁ ca yasya kāye oharati |",
    "san-lo-mvu88:141": "na bhūyo care duḥkhārtto ārttā smaranti daśabalasya ||",
    "san-lo-mvu88:142": "vāraṇacakoranayanaṁ mātā putraṁ viśālatāmrākṣaṁ |",
    "san-lo-mvu88:143": "utsaṁge sthāpayitvā imāhi gāthāhi adhyabhāṣi ||",
    "san-lo-mvu88:144": "uttamaprāvāradharo anulepanarāgavāsitaśarīraḥ |",
    "san-lo-mvu88:145": "duḥcarakaṁ srāmaṇyaṁ atyantasukhocitena tvayā ||",
    "san-lo-mvu88:146": "tāyīnāṁ pramuditavyaṁ colakakhaṇḍā varce khanitvāna |",
    "san-lo-mvu88:147": "ucchiṣṭaṁ bhoktavyaṁ api rāhula kumbhadāsīye ||",
    "san-lo-mvu88:148": "tuvaṁ suvarṇanūpuro + + + + + + + + + |",
    "san-lo-mvu88:149": "uttaptakāṁcanasabalo jñātī tuhyaṁ abhiramenti ||",
    "san-lo-mvu88:150": "kin tava putra araṇyena śrutvā tāsāṁ ghoṣaṁ vīṇānāṁ |",
    "san-lo-mvu88:151": "madhuramaṁjūghoṣāṇāṁ + + + + + + nakulakānāṁ ||",
    "san-lo-mvu88:152": "na dhāresi imasmiṁ prāvacane + + + + + + ehi putra |",
    "san-lo-mvu88:153": "pratigaccha parāṅmukhyo na hi sulabhaṁ acyutaṁ sthānaṁ ||",
    "san-lo-mvu88:154": "",
    "san-lo-mvu88:155": "rāhula āha ||",
    "san-lo-mvu88:156": "",
    "san-lo-mvu88:157": "yadi mātaḥ kecid udghaṭitajñā mamāpi tatra gaṇayāhi |",
    "san-lo-mvu88:158": "aham api hi kleśamathano anugaṁsaṁ paitṛkaṁ mārgaṁ ||",
    "san-lo-mvu88:159": "niśiśāti nāpito khuraṁ rāhulo ca maṇicūḍaṁ muṁceti |",
    "san-lo-mvu88:160": "tadā abhimano + + + anusmaranto dvipadaśreṣṭhaṁ ||",
    "san-lo-mvu88:161": "dṛṣṭvā ca naṁ abhimanaṁ udyuktaṁ śāsane daśabalasya |",
    "san-lo-mvu88:162": "taṁ prāpuṇāhi kṣipraṁ sphṛśa nirvāṇaṁ sukhaṁ śāntaṁ ||",
    "san-lo-mvu88:163": "ye te putraka dharmā jātiṁ ca jarāṁ ca vītivartenti |",
    "san-lo-mvu88:164": "tāṁ prāpuṇāhi kṣipraṁ iti rāhulaṁ api so avaca ||",
    "san-lo-mvu88:165": "tāṁ śirasijasallekhāṁ āvallitanīlakaṇṭhasahavarṇāṁ |",
    "san-lo-mvu88:166": "utsaṁgena grahetvāna mātāsya praticchupati keśāṁ ||",
    "san-lo-mvu88:167": "sā aśrupūrṇanayanā yaśodharā dharmavegasaṁjātaṁ |",
    "san-lo-mvu88:168": "putraṁ svaṁ rāhulaśiriṁ apagatakeśaśiraṁ dṛṣṭvāna ||",
    "san-lo-mvu88:169": "taṁ apagatagṛhiliṁgaṁ drumaraktaṁ kāṣāyaprāvṛtakaṁ |",
    "san-lo-mvu88:170": "maudgalyānupatiṣyā pravrājayi rāhulakumāraṁ ||",
    "san-lo-mvu88:171": "sa pravrajito tato vai putro dvātriṁśallakṣadharasya |",
    "san-lo-mvu88:172": "viharati śikṣākāmo upatiṣyaṁ niśrāya sthaviraṁ ||",
    "san-lo-mvu88:173": "evaṁ tvayi pratirūpaṁ yo tvaṁ śraddhāya pravrajitvāna |",
    "san-lo-mvu88:174": "kāmaguṇeṣv anapekṣo carase aliptamano + + + ||",
    "san-lo-mvu88:175": "śālīnamodanaṁ śuci anekasūparasavyaṁjanopetaṁ |",
    "san-lo-mvu88:176": "bhuṁjitva śākiyakule piṇḍāye rāhulo carati ||",
    "san-lo-mvu88:177": "tamatimirapaṭalamathanaṁ putraṁ buddhasya rāhulaṁ nāma |",
    "san-lo-mvu88:178": "sarvāśravaprahīnaṁ vandatha śirasā ca manasā ca ||",
    "san-lo-mvu88:179": "",
    "san-lo-mvu88:180": "atha khalu yaśodharā rāhulamātā yadā bhagavān antaḥpurikānāṁ mūle bhujitvā tataḥ yaśodharā rāhulamātā tāsāṁ jyeṣṭhikānāṁ gauraveṇa paścimake divase yena bhagavāns tenāṁjaliṁ praṇāmayitvā bhagavantaṁ saśrāvakasaṁghaṁ śuvetanāya bhaktena nimantreti | adhivāsaye bhagavāṁ tūṣṇībhāvena || atha khalu yaśodharā bhagavatas tūṣṇībhāvenādhivāsanāṁ viditvā hṛṣṭā prītisaumanasyajātā saṁvṛttā || tasyā eva rātryā  atyayena prabhūtaṁ khādanīyabhojanīyaṁ pratijāgaritvā bahūni pratyagrapraṇītāni modakāni varṇagandharasopetāni pratijāgaritvā tasyaiva rātryātyayena svakaṁ niveśanaṁ siktasaṁmṛṣṭaṁ kārāpitaṁ osaktapaṭṭadāmakalāpaṁ muktapuṣpāvakīrṇaṁ vitatavitānaṁ bhagavato mahārhāsanaprajñaptiḥ kṛtā yathopakaṁ ca bhikṣusaṁghasya ||",
    "san-lo-mvu88:181": "atha khalu bhagavāṁ kālyasyaiva nivāsayitvā pātracīvaram ādāya bhikṣusaṁghaparivārito ntaḥpuraṁ praviśati || atha khalu yaśodharā rāhulamātā nānāprakārehi vastrehi cābharaṇehi cātmānam alaṁkṛtvā bhagavantaṁ pariviśati modakena ca bhagavantaṁ pralobhayati apy eva nāma āryaputraḥ agāram adhyāvaseyā na ca bhagavato cittasyānyathātvaṁ || atha bhagavāṁ yaṁ kālaṁ bhukto dhautapāṇir apanītapātro bhikṣusaṁgho ca tataḥ bhagavatā rājā śuddhodano mahāprajāpatī gautamī yaśodharā ca rāhulamātā saparivārā dharmayā kathayā + + + saṁdarśayitvā samādāpayitvā samuttejayitvā saṁpraharṣayitvā utthāyāsanāto prakrāmi ||",
    "san-lo-mvu88:182": "bhikṣū dāni bhagavantam āhansuḥ || paśya bhagavaṁ kathaṁ yaśodharā sarvālaṁkāravibhūṣitā ātmānam alaṁkṛtvā bhagavantaṁ pariviśati modakena ca bhagavantaṁ pralobhayati na ca cittasyānyathābhāvo || bhagavān āha || na hi bhikṣavaḥ etarahim eva anyadāpi eṣā yaśodharā sarvālaṁkāravibhūṣitā ātmānaṁ alaṁkṛtvā pariviśati modakena ca pralobhayati atrāntare ekaśṛṁgajātakaṁ punaḥ kartavyaṁ ||"
}