{
    "arv12:0": "Arthaviniścayasūtram",
    "arv12:1": "12. Catasraḥ Samādhi-Bhāvanāḥ",
    "arv12:2": "Tatra bhikṣavaḥ katamāś-catastraḥ samādhi-bhāvanāḥ?",
    "arv12:3": "Asti bhikṣavaḥ samādhi-bhāvanā āsevitā bhāvitā bahulīkṛtā | kāma-rāga-prahāṇāya saṁvartate ||",
    "arv12:4": "Asti bhikṣavaḥ samādhi-bhāvanā āsevitā bhāvitā bahulīkṛtā | dṛṣṭi-dharma-sukha-vihārāya saṁvartate ||",
    "arv12:5": "Asti bhikṣavaḥ samādhi-bhāvanā āsevitā bhāvitā bahulīkṛtā | jñāna-darśana-pratilambhāya saṁvartate ||",
    "arv12:6": "Asti bhikṣavaḥ samādhi-bhāvanā āsevitā bhāvitā bahulīkṛtā | prajñā-pratilambhāya saṁvartate ||",
    "arv12:7": "12.1 Kāma-Rāga-Prahāṇāya",
    "arv12:8": "Tatra bhikṣavaḥ katamā samādhi-bhāvanā āsevitā bhāvitā bahulīkṛtā | kāma-rāga-prahāṇāya saṁvartate?",
    "arv12:9": "Iha bhikṣavo bhikṣur-aranya-gato vā, vṛkṣa-mūla-gato vā, śūnyāgāra-gato vā | imam-eva kāyam-urdhaṁ—yāvat-pāda-talādhaḥ keśa-matthakāt, tvak-paryantaṁ | yathāvasthitaṁ, yathā-praṇihitaṁ, pūrṇaṁ nānā-prakārasyāśucer-yathā-bhūtaṁ samyak prajñayā pratyavekṣate:",
    "arv12:10": "Santi asmiṁ kāye:",
    "arv12:11": "Keśā, romāṇi, nakhā, dantā, rajo, malaṁ, tvak | māṁsam, asthi, snāyuḥ, śirā, vṛkkā | hṛdayaṁ, plīhā, klomakam, antrāṇi, antraguṇāḥ, āmāśaya, pakvāśaya | udaryaṁ, yakṛt, purīṣam | aśru, svedaḥ, kheḍaḥ, siṁhāṇako, vasā, lasikā | majjā, medaḥ, pittaṁ, śleṣmā, pūyaṁ | śoṇitaṁ, mastakaṁ, mastaka-luṅgam-iti | pūrṇaṁ nānā-prakārasyāśucer-yad-bhūtaṁ pratyavekṣate | Tad-yathā bhikṣava ubhayato dvāra-vinirmuktaṁ koṣṭhāgāraṁ | paripūrṇaṁ nānā-prakārasya sasya-jātasya:",
    "arv12:12": "dhānya-tila-sarṣapa-mudga-yava-māṣāṇām | tac-cakṣuṣmān puruṣo vyavalokayan jānīyād:",
    "arv12:13": "imāni śūka-dhānyāni, imāni phala-dhānyāni | evam-eva bhikṣavo bhikṣur-imam-eva kāyaṁ—yathāvasthitaṁ yathāpraṇihitaṁ yāvat pratyavekṣate ||",
    "arv12:14": "Iyaṁ bhikṣavaḥ samādhi-bhāvanā āsevitā bahulīkṛtā | kāma-rāga-prahāṇāya saṁvartate ||",
    "arv12:15": "12.2 Dṛṣṭa-Dharma-Sukha-Vihārāya",
    "arv12:16": "Tatra bhikṣavaḥ katamā samādhi-bhāvanā āsevitā bhāvitā bahulīkṛtā dṛṣṭa-dharma-sukha-vihārāya saṁvartate?",
    "arv12:17": "Iha bhikṣavo bhikṣur-aranya-gato vā, vṛkṣa-mūla-gato vā, śūnyāgāra-gato vā | imam-eva kāyam-adhyātmaṁ vivekajena samādhijena prīti-sukhena abhiṣyandati | paripūrayati, pariprīṇayati, parisphūrati ||",
    "arv12:18": "Tasya nāsti sarvataḥ kāyād-asphuṭaṁ bhavaty-asphūraṇīyaṁ | yad-uta, adhyātmaṁ vivekajena samādhijena prīti-sukhena ||",
    "arv12:19": "Tad-yathāpi nāma bhikṣavaḥ | utpalāni vā padmāni vā kumudāni vā puṇḍarīkāni vā udake jātāni | udake vṛddhāni, udake magnāni, sarvāṇi tāni śītalena | vāriṇā ’bhiṣyanditāni pariṣyanditāni paripūritāni pariprīṇitāni parisphūritāni | evam-eva bhikṣavo bhikṣur-araṇyagato vā vṛkṣa-mūla-gato vā śūnyāgāra-gato vā | imam-eva kāyam-adhyātmaṁ vivekajena samādhijena prīti-sukhena abhiṣyandati | paripūrayati, pariprīṇayati, parisphūrati ||",
    "arv12:20": "Tasya nāsti sarvataḥ kāyād-asphuṭaṁ bhavaty-asphūraṇīyaṁ yad-uta adhyātmaṁ vivekajena prīti-sukhena ||",
    "arv12:21": "Iyaṁ samādhi-bhāvanā āsevitā bhāvitā bahulīkṛtā dṛṣṭa-dharma-sukha-vihārāya saṁvartate ||",
    "arv12:22": "12.3 Jñāna-Darśana-Pratilambhāya",
    "arv12:23": "Tatra bhikṣavaḥ katamā samādhi-bhāvanā āsevitā | bhāvitā bahulīkṛtā jñāna-darśana-pratilambhāya saṁvartate?",
    "arv12:24": "Iha bhikṣavo bhikṣuṇā ālokasaṁjñā sādhu ca suṣṭhu ca sugṛhītā bhavati | sumanasikṛtā sudṛṣṭā supratividdhā | divasa-saṁjñādhiṣṭhitā samaprabhāsaṁ cittaṁ bhāvayati; yathā divā tathā rātrau, yathā rātrau tathā divā; yathā pūrvaṁ tathā paścāt, yathā paścāt-tathā; yathādhastat tathaivordhvaṁ, yathaivordhvaṁ tathādhaḥ ||",
    "arv12:25": "Iti vivṛtena cetasā ’paryavanaddhena | divasa-saṁjñādhiṣṭhitaṁ samaprabhāsaṁ cittaṁ bhāvayati | sarvāvantam-iti lokam ||",
    "arv12:26": "Tad-yathāpi nāma bhikṣavo grīṣmāṇāṁ paścime māse vyabhre dine vigatabalāhake nabhasi | madhyāhnakālasamaye yāvad-ālokapariśuddho bhavati | paryavadātaḥ prabhāsvaraḥ, na cāsyāndhakārārpitatvaṁ bhavati | evam-eva bhikṣavo bhikṣuṇā ālokasaṁjñā sādhu ca suṣṭhu ca sugṛhīto bhavati | sumanasikṛtā sudṛṣṭā supratividdhā | divasa-saṁjñādhiṣṭhitā samaprabhāsaṁ cittaṁ bhāvayati | yathā divā tathā rātrau, yathā rātrau tathā divā; yathā pūrvaṁ tathā paścāt, yathā paścāt-tathā; yathādhastathaivordhvaṁ, yathaivordhvaṁ tathādhaḥ ||",
    "arv12:27": "Iti vivṛtena cetasā ’paryavanaddhena | divasa-saṁjñādhiṣṭhitena samaprabhāsaṁ cittaṁ bhāvayati ||",
    "arv12:28": "Iyaṁ samādhi-bhāvanā āsevitā bhāvitā bahulīkṛtā jñāna-darśana-pratilambhāya saṁvartate ||",
    "arv12:29": "12.4 Prajñā-Pratilambhāya",
    "arv12:30": "Tatra bhikṣavaḥ katamā samādhi-bhāvanā āsevitā bhāvitā bahulīkṛtā prajñā-pratilambhāya saṁvartate?",
    "arv12:31": "Iha bhikṣavo bhikṣur-araṇyagato (vā) vṛkṣa-mūla-gato vā śūnyāgāra-gato vā | sukhasya ca prahāṇād duḥkhasya ca prahāṇāt pūrvam-eva saumanasya-daurmanasyayor-astaṅgamād | aduḥkhāsukham-upekṣā-smṛti-pariśuddhaṁ | caturthaṁ dhyānam-upasaṁpadya viharati ||",
    "arv12:32": "Iyaṁ samādhi-bhāvanā āsevitā bhāvitā bahulīkṛtā prajñā-pratilambhāya saṁvartate ||",
    "arv12:33": "Imāś-catasraḥ samādhi-bhāvanāḥ ||"
}