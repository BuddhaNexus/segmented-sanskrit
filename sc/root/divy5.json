{
    "divy5:0": "Divyāvadānam",
    "divy5:1": "5. stutibrāhmaṇāvadānam",
    "divy5:2": "atha bhagavān hastināpuramanuprāptaḥ |",
    "divy5:3": "anyatamo brāhmaṇo bhagavantaṁ dūrādeva dvātriṁśatā mahāpuruṣalakṣaṇaiḥ samalaṁkṛtamaśītyānuvyañjanairvirājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamamiva parvataṁ samantato bhadrakaṁ dṛṣṭvā ca punarbhagavantamabhigamya gāthābhiḥ stotumārabdhah— suvarṇavarṇo nayanābhirāmaḥ prītyākaraḥ sarvaguṇairupetaḥ |",
    "divy5:4": "devātidevo naradamyasārathis tīrṇo ’si pāraṁ bhavasāgarasya (1)|",
    "divy5:5": "iti |",
    "divy5:6": "|",
    "divy5:7": "tato bhagavatā smitamupadarśitam |",
    "divy5:8": "dharmatā khalu yasmin samaye buddhā bhagavantaḥ smitaṁ prāviṣkurvanti, pūrvavad yāvad bhagavata ūrṇāyāmantarhitāḥ |",
    "divy5:9": "athāyuṣmānānandaḥ kṛtakarapuṭo bhagavantaṁ papraccha— nānāvidho raṅgasahasracitro vaktrāntarānnṣkramitaḥ kalāpaḥ |",
    "divy5:10": "avabhāsitā yena diśaḥ samantāddivākareṇodayatā yathaiva (2)|",
    "divy5:11": "gāthāṁ ca bhāṣate— vigatodbhavā dainyamadaprahīṇā buddhā jagatyuttamahetubhūtāḥ |",
    "divy5:12": "nākāraṇaṁ śaṅkhamṛṇālagauraṁ smitamupadarśayanti jinā jitārayaḥ (3)|",
    "divy5:13": "tatkālaṁ svayamadhigamya dhīra buddhyā śrotṛrṇāṁ śramaṇa jinendra kāṅkṣitānām |",
    "divy5:14": "dhīrābhirmunivṛṣa vāgbhiruttamābhirutpannaṁ vyapanaya saṁśayaṁ śubhābhiḥ (4)|",
    "divy5:15": "nākasmāllavaṇajalādrirājadhairyāḥ saṁbuddhāḥ smitamupadarśayanti nāthāḥ |",
    "divy5:16": "yasyārthe smitamupadarśayanti dhīrāstaṁ śrotuṁ samabhilaṣanti te janaughāḥ (5)|",
    "divy5:17": "iti |",
    "divy5:18": "|",
    "divy5:19": "bhagavānāha—evametadānanda, evametat |",
    "divy5:20": "nāhetupratyayamānanda tathāgatā arhantaḥ samyaksambuddhāḥ smitaṁ prāviṣkurvanti |",
    "divy5:21": "dṛṣṭaste ānanda brāhmaṇo yena tathāgato gāthayā abhiṣṭutah? dṛṣṭo bhadanta |",
    "divy5:22": "asau anena kuśalamūlena viṁśatikalpaṁ vinipātaṁ na gamiṣyati |",
    "divy5:23": "kiṁ tu devāṁśca manuṣyāṁśca gatvā saṁsṛtya paścime nikete paścime samucchraye paścime ātmabhāvapratilambhe stavārho nāma pratyekabuddho bhaviṣyati |",
    "divy5:24": "bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ pṛcchanti—paśya bhadanta anena brāhmaṇena bhagavānekayā gāthayā stuto bhagavatā ca pratyekāyāṁ bodhau vyākṛta iti |",
    "divy5:25": "bhagavānāha—na bhikṣava etarhi, yathā atīte ’dhvani anenāhamekayā gāthayā stutaḥ, mayā ca pañcasu grāmavareṣu pratiṣṭhāpitaḥ |",
    "divy5:26": "tacchṛṇuta, sādhu ca suṣṭhu ca manasi kuruta, bhāṣiṣye |",
    "divy5:27": "|",
    "divy5:28": "bhūtapūrvaṁ bhikṣavo ’tīte ’dhvani vārāṇasyāṁ nagaryāṁ brahmadatto nāma rājā rājyaṁ kārayati ṛddhaṁ ca sphītaṁ ca subhikṣaṁ ca ākīrṇabahujanamanuṣyaṁ ca |",
    "divy5:29": "sa cātīva kavipriyaḥ |",
    "divy5:30": "vārāṇasyāmanyatamo brāhmaṇaḥ kaviḥ |",
    "divy5:31": "sa brāhmaṇyocyate—brāhmaṇa śītakālo vartate |",
    "divy5:32": "gaccha, asya rājñaḥ kaccidanukūlaṁ bhāṣitaṁ kṛtvā kadācit kiṁcit śītatrāṇaṁ saṁpadyata iti |",
    "divy5:33": "sa saṁprasthitaḥ |",
    "divy5:34": "yāvadrājā hastiskandhārūḍho nirgacchati |",
    "divy5:35": "sa brāhmaṇaḥ saṁlakṣayati—kiṁ tāvadrājānaṁ stunomi āhosvid hastināgamiti |",
    "divy5:36": "tasyaitadabhavat—ayaṁ hastināgaḥ sarvalokasya priyo manāpaśca |",
    "divy5:37": "tiṣṭhatu tāvadrājā, hastināgaṁ tāvadabhiṣṭaumīti |",
    "divy5:38": "gāthāṁ ca bhāṣate— erāvaṇasyākṛtitulyadeho rūpopapanno varalakṣaṇaiśca |",
    "divy5:39": "lakṣe praśasto ’si mahāgajendra varṇapramāṇena surūparūpa (6)|",
    "divy5:40": "iti |",
    "divy5:41": "|",
    "divy5:42": "tato rājā abhiprasanno gāthāṁ bhāṣate— yo me gajendro dayito manāpaḥ prītiprado dṛṣṭiharo narāṇām |",
    "divy5:43": "taṁ bhāṣase varṇapadāni tasya dadāmi te grāmavarāṇi pañca (7)|",
    "divy5:44": "iti |",
    "divy5:45": "|",
    "divy5:46": "kiṁ manyadhve bhikṣavo yo ’sau hastināgaḥ, ahameva tena kālena tena samayena |",
    "divy5:47": "tadāpyahamanenaikayā gāthayā stutaḥ, mayā cāyaṁ pañcagrāmavareṣu pratiṣṭhāpitaḥ |",
    "divy5:48": "etarhi anenaikagāthayā stutaḥ, mayāpi cāyaṁ pratyekabodhau vyākṛta iti |",
    "divy5:49": "|",
    "divy5:50": "idamavocadbhagavān |",
    "divy5:51": "āttamanasas te bhikṣavo bhagavato bhāṣitamabhyanandan |",
    "divy5:52": "|",
    "divy5:53": "iti śrīdivyāvadāne stutibrāhmaṇāvadānaṁ pañcamam |",
    "divy5:54": "|"
}