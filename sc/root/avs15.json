{
    "avs15:0": "Avadānaśatakam |",
    "avs15:1": "dvitīyo vargaḥ |",
    "avs15:2": "15. prātihāryam",
    "avs15:3": "buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho rājagṛham upaniśritya viharati sma veṇuvane kalandakanivāpe | yadā rājñā ajātaśatruṇā devadattavigrāhitena pitā dhārmiko dharmarājo jīvitād vyaparopitaḥ, svayam eva ca rājye pratiṣṭhitaḥ, tadā ye aśrāddhās te balavanto jātāḥ, śrāddhās tu durbalāḥ saṁvṛttāḥ | yāvad anyatamo vṛddhāmātyo ’śrāddho bhagavacchāsanavidveṣī, sa brāhmaṇebhyo yajñam ārabdho yaṣṭum | tatrānekāni brāhmaṇaśatasahasrāṇi saṁnipatitāni | taiḥ kriyākāraḥ kṛtaḥ: na kenacic chramaṇagautamaṁ darśanāyopasaṁkramitavyam | atha te brāhmaṇāḥ kṛtāvayaḥ samagrāḥ saṁmodamānā vīthīmadhye vedoktena vidhinā śakram āyācituṁ pravṛttāḥ: ehy ehi ahalyājāra ||",
    "avs15:4": "atrāntare nāsti kiṁcid buddhānāṁ bhagavatām ajñātam adṛṣṭam aviditam avijñātam | dharmatā khalu buddhānāṁ bhagavatāṁ mahākāruṇikānāṁ lokānugrahapravṛttakānām ekārakṣāṇāṁ śamathavipaśyanāvihāriṇāṁ tridamathavastukuśalānāṁ caturoghottīrṇānāṁ caturṛddhipādacaraṇatalasupratiṣṭhitānāṁ caturṣu saṁgrahavastuṣu dīrgharātrakṛtaparicayānāṁ pañcāṅgaviprahīṇānāṁ pañcagatisamatikrāntānāṁ ṣaḍaṅgasamanvāgatānāṁ ṣaṭpāramitāparipūrṇānāṁ saptabodhyaṅgakusumāḍhyānām aṣṭāṅgamārgadeśikānāṁ navānupūrvavihārasamāpattikuśalānāṁ daśabalabalināṁ daśadiksamāpūrṇayaśasāṁ daśaśatavaśavartiprativiśiṣṭānāṁ trī rātres trir divasasya ca buddhacakṣuṣā lokaṁ vyavalokya jñānadarśanaṁ pravartate: ko hīyate ko vardhate kaḥ kṛcchraprāptaḥ kaḥ saṁkaṭaprāptaḥ kaḥ saṁbādhaprāptaḥ kaḥ kṛcchrasaṁkaṭasaṁbādhaprāptaḥ ko ’pāyanimnaḥ ko ’pāyapravaṇaḥ ko ’pāyaprāgbhāraḥ | kam aham apāyād uddhṛtya svarge mokṣe ca pratiṣṭhāpayeyam, kasya kāmapaṅkanimagnasya hastoddhāram anupradadyām, kam āryadhanavirahitam āryadhanaiśvaryādhipatye pratiṣṭhāpayeyam, kasyājñānatimirapaṭalaparyavanaddhanetrasya jñānāñjanaśalākayā cakṣur viśodhayāmi | kasyānavaropitāni kuśalamulāny avaropayeyam, kasyāvaropitāni paripācayeyam, kasya paripakvāni vimocayeyam | āha ca:",
    "avs15:5": "apy evātikramed velāṁ sāgaro makarālayaḥ",
    "avs15:6": "na tu vaineyavatsānāṁ buddho velām atikramet ||",
    "avs15:7": "paśyati bhagavān: ime brāhmaṇāḥ pūrvāvaropitakuśalamūlā gṛhītamokṣamārgāḥ svahitaiṣiṇo ’bhimukhā nirvāṇe bahirmukhāḥ saṁsārād akalyāṇamitrasaṁsārgād idānīṁ macchāsanaṁ vidviṣanti, yanv aham eṣāṁ vinayahetor autsukyam āpadyeyeti | atha bhagavāñ chakraveṣam abhinirmāya taṁ yajñavāṭaṁ divyenāvabhāsenāvabhāsya avataritum ārabdhaḥ | tatas te brāhaṇā hṛṣṭatuṣṭapramuditā udagraprītisaumanasyajātā  ekasamūhenoktavantaḥ: ehy ehi bhagavan, svāgataṁ bhagavata iti | tato bhagavān śakraveṣadhārī prajñapta evāsane niṣaṇṇaḥ | eṣa śabdo rājagṛhe samantato visṛtaḥ: yajñe śakro devendro ’vatīrṇa iti | yaṁ śutvānekāni prāṇiśatasahasrāṇi saṁnipatitāni | tato bhagavān āvarjitā brāhmaṇā iti viditvā śakraveṣam antardhāpya buddhaveṣeṇaiva sthitvā tādṛśīṁ caturāryasatyasaṁprativedhikīṁ dharmadeśanāṁ kṛtavān, yāṁ śrutvā ṣaṣṭyā brāhmaṇasahasrair viṁśatiśikharasamudgataṁ satkāyadṛṣṭiśailaṁ jñānavajreṇa bhitvā srotaāpattiphalaṁ sākṣātkṛtam, anekaiś ca prāṇiśatasahasrair bhagavati śraddhā pratilabdhā ||",
    "avs15:8": "tato bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: āścaryaṁ bhadanta yāvad ebhir brāhmaṇair bhagavantam āgatya satyadarśanaṁ kṛtam, anekaiś ca prāṇiśatasahasrair mahān prasādo ’dhigata iti | bhagavān āha: tathāgatenaitāni bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | mayaitāni karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca;",
    "avs15:9": "na praṇaśyanti karmāṇi kalpakoṭiśatair api |",
    "avs15:10": "sāmagrīṁ prāpya kālaṁ ca phalanti khalu dehinām ||",
    "avs15:11": "bhūtapūrvaṁ bhikṣavo ’tīte ’dhvani indradamano nāma samyaksaṁbuddho loka udapādi tathāgato ’rhan samyaksaṁbuddho vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa janapadacārikāṁ carann anyatamāṁ rājadhānīm anuprāptaḥ | sā rājadhānī tīrthikāvaṣṭabdhā | aśrauṣīd anyatamo rājā kṣatriyo mūrdhābhiṣiktaḥ: indradamanaḥ samyaksaṁbuddho ’smākaṁ vijitam anuprāpta iti | śrutvā ca punar mahatyā rājarddhyā mahatā rājānubhāvena samanvāgato yenendradamanaḥ samyaksaṁbuddhas tenopasaṁkrāntaḥ | upasaṁkramya bhagavata indradamanasya samyaksaṁbuddhasya pādau śirasā vanditvaikānte niṣaṇṇaḥ | ekānte niṣaṇṇaṁ rājānaṁ kṣatriyaṁ mūrdhābhiṣiktam indradamanaḥ samyaksaṁbuddho bodhikarakair dharmaiḥ samādāpayati | atha sa rājā labdhaprasāda utthāyāsanād ekāṁsam uttarāsaṅgaṁ kṛtvā dakṣiṇaṁ jānumaṇḍalaṁ pṛthivyāṁ pratiṣṭhāpya yenendradamanaḥ samyaksaṁbuddhas tenāñjaliṁ praṇamya indradamanaṁ samyaksaṁbuddham idam avocat: adhivāsayatu me bhagavāṁs traimāsyavāsāya | ahaṁ bhagavantaṁ upasthāsyāmi cīvarapiṇḍapātaśayanāsanaglānapratyayabhaiṣajyapariṣkārair iti | bhagavān āha: asti te mahārāja vijite kaścid vihāro yatrāgantukā gamikāś ca bhikṣavo vāsaṁ kalpayiṣyantīti? rājovāca: nāsti bhagavan, kiṁ tarhi tiṣṭhatu bhagavān, ahaṁ vihāraṁ kārayiṣyāmi, yatrāgantukā gamikāś ca bhikṣavo vāsaṁ kalpayiṣyantīti | tato rājñā tathāgatasyārthe vihāraḥ kāritaḥ aviddhaprākāratoraṇo gāvākṣaniryūhajālārdhacandravedikāpratimaṇḍita  āstaraṇopeto jalādhārasaṁpūrṇas tarugaṇaparivṛto nānāpuṣpaphalopetaḥ | kṛtvā ca bhagavataḥ saśrāvakasaṁghasya niryātitaḥ | adhīṣṭaś ca bhagavān mahāprātihāryaṁ prati | tato bhagavatā indradamanena samyaksaṁbuddhena rājño ’dhyeṣayā mahāprātihāryaṁ vidarśitaṁ buddhāvataṁsakavikrīḍitam, yaddarśanād rājā sāmātyanaigamajānapadaḥ sarve ca nāgarāḥ suprasannāḥ śāsane saṁraktatarāḥ saṁvṛttāḥ ||",
    "avs15:12": "bhagavān āha: kiṁ manyadhve bhikṣavo yo ’sau tena kālena tena samayena rājā babhūva, ahaṁ saḥ | mayā sā indradamanasya samyaksaṁbuddhasyaivaṁvidhā pūjā kṛtā | tasya me karmaṇo vipākena saṁsāre ’nantaṁ sukham anubhūtam | idānīṁ me tathāgatasya sata iyaṁ śāsanaśobhā | tasmāt tarhi bhikṣava evaṁ śikṣitavyam: yac chāstāraṁ satkariṣyāmo gurukariṣyāmo mānayiṣyāmaḥ pūjayiṣyāmaḥ | śāstāraṁ satkṛtya gurukṛtya mānayitvā pūjayitvopaniśritya vihariṣyāmaḥ | ity evaṁ vo bhikṣavaḥ śikṣitavyam ||",
    "avs15:13": "idam avocad bhagavān | āttamanasas te ca bhikṣavo bhagavato bhāṣitam abhyanandan ||"
}