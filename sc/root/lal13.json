{
    "lal13:0": "",
    "lal13:1": "",
    "lal13:2": "",
    "lal13:3": "Lalitavistaraḥ |",
    "lal13:4": "",
    "lal13:5": "13: saṁcodanāparivartastrayodaśaḥ",
    "lal13:6": "",
    "lal13:7": "iti hi bhikṣava ātmarutaharṣamudīrayanta āgatā āsan bodhisattvasyāntaḥpuramadhyagatasya anekairdevairnāgayakṣagandharvāsuragaruḍakinnaramahoragaśakrabrahmalokapālāḥ, ye bodhisattvasya pūjākarmaṇe autsukyamāpatsyante sma ||",
    "lal13:8": "tatra bhikṣavo apareṇa samayena saṁbahulānāṁ devanāgayakṣagandharvāsuragaruḍakinnaramahoragaśakrabrahmalokapālānāmetadabhavat—aticiraṁ batāyaṁ satpuruṣo ’ntaḥpure vilambitaḥ | ye cāsyeme dīrgharātraṁ paripācitāḥ sattvāścaturbhiḥ saṁgrahavastubhirdānena priyavākyenārthakriyayā samānārthatayā, yasya bodhiprāptasya dharmadeśitamājñāsyanti, tatsahaiva ca tāni dharmabhājanāni sarvāṇyantarhitāni bhaviṣyanti | bodhisattvaśca paścādabhiniṣkramyānuttarāṁ samyaksaṁbodhimabhisaṁbhotsyate ||",
    "lal13:9": "tataste sagauravāḥ sapratīkṣāḥ prāñjalībhūtā bodhisattvaṁ namasyanti sma | evamabhiprāyāścodīkṣamāṇāḥ sthitā abhūvan—kadā ca nāma tadbhaviṣyati yadvayaṁ varapravaraṁ śuddhasattvamabhiniṣkrāmantaṁ paśyema, abhiniṣkramya ca tasmin mahādrumarājamūle ’bhiniṣadya sabalaṁ māraṁ dharṣayitvā anuttarāṁ samyaksaṁbodhimabhisaṁbuddhaṁ daśabhistathāgatabalaiḥ samanvāgataṁ caturbhiśca tathāgatavaiśāradyaiḥ samanvāgatamaṣṭādaśabhiścāveṇikairbuddhadharmaiḥ samanvāgataṁ triparivartaṁ dvādaśākāramanuttaraṁ dharmacakraṁ pravartayantaṁ mahatā buddhavikrīḍitena sadevamānuṣāsuralokaṁ yathādhimuktyā subhāṣitena saṁtoṣayantamiti ||",
    "lal13:10": "tatra bhikṣavo bodhisattvo dīrgharātramasaṁkhyeyān kalpānupādāya satataṁ samitamaparapraṇeyo ’bhūt | sarvalaukikalokottareṣu dharmeṣu svayamevācāryaḥ sarvakuśalamūladharmacaryāsu dīrghakālaṁ ca kālajño velājñaḥ samayajño ’bhūdacyuto ’bhijñaḥ pañcābhijñābhiḥ samanvāgato ’bhūt | ṛddhipādavikrīḍataḥ sarvendriyakuśalaḥ kālākālajñaḥ kālaveṣī mahāsāgara iva prāptāṁ velāṁ nātikrāmati sma | so ’bhijñajñānabalena samanvāgataḥ svayameva sarvaṁ jānāti sma | asyāyaṁ kālaḥ pragrahasya, ayaṁ kālo nigrahasya, ayaṁ kālaḥ saṁgrahasya, ayaṁ kālo ’nugrahasya, ayaṁ kāla upekṣāyāḥ, ayaṁ kālo bhāṣitasya, ayaṁ kālastūṣṇīṁbhāvasya, ayaṁ kālo niṣkramyasya, ayaṁ kālaḥ pravrajyāyāḥ, ayaṁ kālaḥ svādhyāyasya, ayaṁ kālo yoniśomanaskārasya, ayaṁ kālaḥ pravivekasya, ayaṁ kālaḥ kṣatriyaparṣadamupasaṁkramituṁ…peyālaṁ…yāvadayaṁ kālo brāhmaṇagṛhapatiparṣadamupasaṁkramitum, ayaṁ kālo devanāgayakṣagandharvāsuragaruḍakinnaramahoragaśakrabrahmalokapālabhikṣubhikṣuṇyupāsakopāsikāparṣadamupasaṁkramitum, ayaṁ kālo dharmadeśanāyāḥ, ayaṁ kālaḥ pratisaṁlayanasya | sarvatra bodhisattvo nityakālaṁ kālajño bhavati sma kālaveṣī ||",
    "lal13:11": "atha ca punarbhikṣavo dharmatāpratilambha eṣa ca caramabhāvikānāṁ bodhisattvānāṁ yadavaśyaṁ daśadiglokadhātusthitairbuddhairbhagavadbhirantaḥpuramadhyagatāḥ saṁgītitūryanirnāditairebhirevaṁrūpairdharmamukhaiḥ saṁcoditavyā bhavanti ||",
    "lal13:12": "tatredamucyate—",
    "lal13:13": "",
    "lal13:14": "ye sattvāgrā daśadigloke teṣu viśeṣāttatra ratituriyaiḥ |",
    "lal13:15": "gāthā gītā ima ratimadhurā saṁcodentī naravarapravaram ||",
    "lal13:16": "pūrvi tubhyaṁ ayu kṛtu praṇidhī dṛṣṭvā sattvān duḥkhaśatabharitān |",
    "lal13:17": "lenaṁ trāṇaṁ jaganijaśaraṇe bheṣye nāthu hitakaru paramaḥ ||",
    "lal13:18": "sādho vīrā smara cari purimāṁ yā te āsījjagahitapraṇidhiḥ |",
    "lal13:19": "kālo velā ayu tava samayo niṣkramyāhī ṛṣivarapravarā ||",
    "lal13:20": "yasyārthe te dhanavara vividhā tyaktā pūrve śirakaracaraṇā |",
    "lal13:21": "bheṣye buddho naramarudamako lokasyāgro guṇaśatanicitaḥ ||",
    "lal13:22": "tvaṁ śīlena vratatapacaritaḥ tvaṁ kṣāntīye jagahitakaraṇaḥ |",
    "lal13:23": "tvaṁ vīryeṇā śubhaguṇanicito dhyāne prajñe na tu samu tribhave ||",
    "lal13:24": "krodhāviṣṭā khilamalabahulā te maitrīye tvayi sphuṭa sugatā |",
    "lal13:25": "kāruṇyaṁ te bahuvidhamabudhe mithyātveṣū śubhaguṇarahite ||",
    "lal13:26": "puṇyajñāne śubhānicitātmā dhyānābhijño pratapasi virajo |",
    "lal13:27": "obhāsesī daśa ima diśato meghā muktaḥ śaśiriva vimalaḥ ||",
    "lal13:28": "ete cānye bahuvidha rucirā tūryairghoṣāṁ jinarutaravanā |",
    "lal13:29": "ye codentī suranaramahitaṁ niṣkramyāhī ayu tava samayu ||",
    "lal13:30": "iti ||",
    "lal13:31": "",
    "lal13:32": "bodhisattvasya khalu punarbhikṣavastasmin gṛhavarapradhāne sarvopakaraṇasamṛddhisamudite yathābhiprāyasukhavihārānukūle amarapurabhavanaprakāśe vitardiniryūhatoraṇagavākṣaharmyakūṭāgāraprāsādavarapravare sarvaratnavicitrālaṁkāravividhabhaktisuvibhakte ucchritachatradhvajapatākānekaratnakiṅkiṇījālasamalaṁkṛte anekapaṭṭhadāmaśatasahasrābhipralambite nānāratnapratyupte muktāhārābhipralambite vicitrapaṭṭaratnasaṁkramopaśobhite avasaktapaṭṭamālyadāmakalāpe gandhaghaṭikānirdhūpite avaśyāyapaṭavitatavitānesarvartukapuṣpaparamasugandhisurucirābhiprakīrṇapuṣkariṇīpuṇḍarīkanavanalinījāla—saṁsthānaparibhogabahule patraguptaśukasārikakokilahaṁsamayūracakravākakunālakalaviṅkajīvajīvakādinānāvidhadvijagaṇamadhura svaranikūjitenīlavaiḍūryamaye dharaṇītalasaṁsthānaparibhoge sarvarūpapratibhāsasaṁdarśane atṛptanayanābhiramye  paramaprītiprāmodyasaṁjanane tasmin gṛhavarapradhāne ’dhyāvasato bodhisattvasyodāravaraśaraṇabhavananivāsino ’malavimalanirmalāṅgasyāmuktamālyābharaṇasya pravarasurabhigandhānulepanānuliptagātrasya śuklaśubhavimalaviśuddhanirmalavastraprāvṛtaśarīrasya anekadivyadūṣyasūkṣmasuvinyastamṛdukācilindikasukhasaṁsparśavarāṅgaracitaśayanatalābhirūḍhasya amaravadhūbhiriva sarvato anavadyāpratikūladarśanaśubhopacāracaritasya abhirūpāntaḥpuramadhyagatasya śaṅkhabherīmṛdaṅgapaṇavatuṇavavīṇāvallakisaṁpatāḍakipalanakulasughoṣakamadhuraveṇunirnāditaghoṣarutanānātūryasaṁgītisaṁprayogapratibodhitasya ye ca nārīgaṇāḥ snigdhamadhuramanojñasvaraveṇunirnāditanirghoṣarutena bodhisattvaṁ pratisaṁbodhayanti sma, teṣāṁ daśadigavasthitānāṁ buddhānāṁ bhagavatāmadhisthānena tebhyo veṇutūryaninādanirghoṣarutebhya imā bodhisattvasya saṁcodanā gāthā niścaranti sma—",
    "lal13:33": "",
    "lal13:34": "yā nāryo muditamanāḥ prasannacittā veṇubhyo madhuramanoramaṁ raṇante |",
    "lal13:35": "āveśāddaśadiggatāṁ jinottamānāṁ gāthemā vividhavicitracitrarūpāḥ ||",
    "lal13:36": "pūrve te ayu (kṛtu) praṇidhī abhūṣi vīrā dṛṣṭvemāṁ janata sadā anāthabhūtām |",
    "lal13:37": "śociṣye jaramaraṇāttathānyaduḥkhād buddhitvā padamajaraṁ paraṁ aśokam ||",
    "lal13:38": "tatsādho puravara ita śīghraṁ niṣkramyā purimaṛṣibhi cīrṇam |",
    "lal13:39": "ākramyā dharaṇitalapradeśaṁ saṁbuddhyā asadṛśajinajñānam ||",
    "lal13:40": "pūrve te dhanaratana vicitrā tyaktābhūt karacaraṇapriyātmā |",
    "lal13:41": "eṣo ’dyā tava samayu maharṣe dharmaughaṁ jagi vibhaja anantam ||",
    "lal13:42": "śīlaṁ te śubha vimalakhaṇḍaṁ pūrvānte vara satatamabhūṣī |",
    "lal13:43": "śīlenānatisadṛśu maharṣe śocehī jagu vividhakileśaiḥ ||",
    "lal13:44": "kṣāntīye bhava śatacaritastvaṁ kṣāntāste jagi vividha duruktāḥ |",
    "lal13:45": "kṣāntāye kṣamadamaniratātma naiṣkramye mati kuru dvipadendrā ||",
    "lal13:46": "vīryaṁ te dṛḍhamacalamakampyaṁ pūrvānte pṛthu sugata abhūvan |",
    "lal13:47": "dharṣitvā namuci śaṭhaṁ sasainyaṁ śoṣiṣye traya sakalaapāyāt ||",
    "lal13:48": "yasyārthe vratatapa caritastvaṁ dhyāyitvā kalikaluṣakileśāṁ |",
    "lal13:49": "tvaṁ varṣā amṛtajalamoghaṁ tarpehī ciratṛṣita anāthāṁ ||",
    "lal13:50": "tāṁ pūrvāṁ giravaramanucintyā niṣkramyā puravara ita śīghram |",
    "lal13:51": "buddhitvā padamamṛtamaśokaṁ tarpiṣye amṛtarasi tṛṣārtāṁ ||",
    "lal13:52": "prajñāyā paricarikuśala tvaṁ jñānaṁ te pṛthu vipulamanantam |",
    "lal13:53": "mūḍhānāṁ vimatipathasthitānāṁ prajñābhāṁ śubharucira kuru tvam ||",
    "lal13:54": "maitrāyāṁ bhava śatacaritastvaṁ kārūṇye vara mudita upekṣe |",
    "lal13:55": "yāmevā varacari caritastvaṁ tāmevā cariṁ vibhaja jagasya ||",
    "lal13:56": "evaṁ daśa diśa jinatejairgāthā vai guṇakusumavicitrāḥ |",
    "lal13:57": "tūryebhyo vividhamanuravante codentī śayanagatakumāram ||",
    "lal13:58": "yada puna pramudita ratikara pramadā surucira sumadhura prabhaṇiṣu turiyaiḥ |",
    "lal13:59": "atha jina daśadiśi suranaradamakāḥ giravaramanuravi tatu ravi turiyaiḥ ||",
    "lal13:60": "kṛta tvayi hitakara bahuguṇa janato nijinitu nijaguṇa vicarati gatiṣū |",
    "lal13:61": "smara smara purimaka bratatapacaraṇa laghu vraja drumavaru spṛśa padamamṛtam ||",
    "lal13:62": "sutṛṣita naramaru jinaguṇarahitā tvayi mati pratibalu amṛtarasadadā |",
    "lal13:63": "daśabalaguṇadhara budhajanamahitaṁ laghu tvayi narapati vibhajahi amṛtam ||",
    "lal13:64": "tyaji tvayi puri bhavi dhanamaṇikanakā sakhi priya suta mahi sanagaranigamā |",
    "lal13:65": "śiramapi tyaji svaku karacaranayanā jagati ya hitakaru jinaguṇaniratā ||",
    "lal13:66": "puri tuma naravarasutu nṛpu yadabhū naru tava abhimukha ima giramavacī |",
    "lal13:67": "dada mama ima mahi sanagaranigamāṁ tyaji tada pramuditu na ca manu kṣubhito ||",
    "lal13:68": "puri tuma narapati svaku dvija yadabhū gurujani paricari na ca druhi parato |",
    "lal13:69": "sthapayisu dvijavara bahujana kuśale cyutu tatu bhavagatu marupuranilayam ||",
    "lal13:70": "puri tuma nṛpasuta ṛṣivaru yadabhū chini tava tanuruha kalinṛpu ruṣito |",
    "lal13:71": "kṛta tvayi kulakriya na ca manu kṣubhito payu tava sravi tada karatalacaraṇaiḥ ||",
    "lal13:72": "syamu puna ṛṣisuta tvayi puri yadabhū vrataratu gurubharu girivaranilaye |",
    "lal13:73": "hata bhava nṛpatina viṣakṛta īṣuṇā kṛpa tava tahi nṛpa na ca manu kṣubhito ||",
    "lal13:74": "puri tuma guṇadhara mṛgapati yadabhū girinadibahujali duyamanu puruṣo |",
    "lal13:75": "hita bhava tvayi naru sthalapathi sthapito upanayi tava ari na ca manu kṣubhito ||",
    "lal13:76": "puri tuma naravara tyaji sutu yadabhū maṇi tava prapatitu jaladhari vipule |",
    "lal13:77": "cyavayitu kṣapayitu tvaya mahaudadhiṁ labhi tada dhanamaṇi dṛḍhabala vaṣabhī ||",
    "lal13:78": "puri tuma supuruṣa ṛṣivaru yadabhū dvija tava upagatu bhava mama śaraṇam |",
    "lal13:79": "bhaṇi ṛṣi dvijavara mama ripuupane tyaji tvaya svaki tanu na ca dvija tyajase ||",
    "lal13:80": "syamu ṛṣi upagatu puri drumanilaye ruci bhaṇi taruruha kati ima gaṇaye |",
    "lal13:81": "suvidita sugaṇita yatha tahi kiśalā tatha tava avitatha samagira racitā ||",
    "lal13:82": "sukula suguṇadhara puri drumi vasato kṣayagatu na ca tyaji kṛtu smari purimam |",
    "lal13:83": "marupati pramuditu tava guṇa smarato śriyakari drumavari yathariva purimā ||",
    "lal13:84": "iti tava asadṛśa vratatapacaraṇā bahuguṇa guṇadhara guṇapathi carato |",
    "lal13:85": "tyaji mahi sanagari ayu tava samayo laghu jagu sthapayahi jinaguṇacaraṇe ||",
    "lal13:86": "yada pramadaratanā śubhavastrā bhūṣitagātrā varapravaru turiyā sumanojñā saṁprabhaṇīṣu |",
    "lal13:87": "atha daśasū diśato jinatejairgātha vicitrā iti raviṣū madhurā rutaghoṣā tūryasvarebhyaḥ ||",
    "lal13:88": "tava praṇidhī purime bahukalpāṁ lokapradīpā",
    "lal13:89": "jaramaraṇagrasite ahu loke trāṇu bhaviṣye |",
    "lal13:90": "smara purimapraṇidhiṁ narasiṁhā yā ti abhūṣī",
    "lal13:91": "ayu samayo tvamihā dvipadendrā niṣkramaṇāya ||",
    "lal13:92": "bhavanayute tvamihā bahudānaṁ dattamanekaṁ",
    "lal13:93": "dhanakanakā ratanā śubhavastrā ratnavicitrā |",
    "lal13:94": "karacaraṇā nayanā priyaputrā rājya samṛddhaṁ",
    "lal13:95": "tvayi tyajitaṁ na ca te khiladoṣā yācanakeṣu ||",
    "lal13:96": "śiśunṛpati tvamihā śaśiketo āsi sudaṁṣṭro kṛpa karuṇāmanaso maṇicūḍo candrapradīpaḥ |",
    "lal13:97": "iti pramukhā kariyā dṛḍhaśūro rājasunetro bahu nṛpati nayutā rata dāne tvaṁ savikurvan ||",
    "lal13:98": "tava sugatā carito bahukalpāṁ śīlacarīye maṇiratnā vimalā sadṛśābhūcchīlaviśuddhiḥ |",
    "lal13:99": "tvayi caratā camarī yatha bālaṁ rakṣitu śīlaṁ kṛtu tvamihā jagati vipulārthaṁ śīlaratenā ||",
    "lal13:100": "gajavaru tvamihā ripulubdhe viddhu iṣūṇā kṛpa karuṇā janiyā atiraudre chāditu śobhe |",
    "lal13:101": "parityaji te rucirā śubhadantā na ca tyaji śīlaṁ iti pramukhā kariyā bahu tubhyaṁ śīlavikurvī ||",
    "lal13:102": "tvayi sahitā jagato ’hita anekā duḥkhasahasrā bahukaṭukāvacanaṁ vadhabandhā kṣāntiratenā |",
    "lal13:103": "paricārita purime nara ye te sarvasukhenā puna vadhakāstava teha abhūvan tacca ti kṣāntam ||",
    "lal13:104": "giripravarānilaye tuma nāthā ṛkṣu yadāsī",
    "lal13:105": "himakiraṇā salilā bhayabhītaṁ tvaṁ naru gṛhya |",
    "lal13:106": "paricarasi vividhā phalamūlaiḥ sarvasukhenā",
    "lal13:107": "laghu vadhakāṁ sa tavā upanetrī taṁ ca ti kṣāntam ||",
    "lal13:108": "dṛḍhu saṁsthitamacalamakampyaṁ vīryu tavāsīt",
    "lal13:109": "vratatapasā vividhā guṇajñānaṁ eṣata bodhim |",
    "lal13:110": "kṛtu abalo namucī vaśavartī vīyabalenā",
    "lal13:111": "ayu samayo tvamihā narasiṁhā niṣkramaṇāya ||",
    "lal13:112": "hayapravarū tvamihā puri āsī hemasuvarṇo",
    "lal13:113": "laghu gagane vajrase kṛpajāto rākṣasidvīpam |",
    "lal13:114": "vyasanagata manujāṁ tada gṛhyā kṣemi thapesī",
    "lal13:115": "iti pramukhā kariyā bahu tubhyaṁ vīryavikurvā ||",
    "lal13:116": "damaśamatheḥ niyamāhatakleśā dhyāyina agrā",
    "lal13:117": "laghu capalaṁ viṣayai ratilolaṁ cittu damitvā |",
    "lal13:118": "kṛtu svaguṇo tvamihā jagato ’rthe dhyānaratenā",
    "lal13:119": "ayu samayo tvamihā varasattvā dhyānavikurvā ||",
    "lal13:120": "tvaṁ purime ṛṣi susthitu āsī dhyānaratīye nṛparahitā manujā tvamu gṛhyā rājyabhiṣiñcī |",
    "lal13:121": "daśakuśalī janitā thapitā te brahmapatheṣu cyuta manujā vrajiṣū tada sarve brahmaniketam ||",
    "lal13:122": "diśividiśi vividhāgatijñāne tvaṁ suvidhijño paracaritā jagati rutajñāne indriyajñāne |",
    "lal13:123": "nayavinaye vividhāmatidhāre pāragatastvaṁ ayu samayo tvamihā nṛpasūno niṣkramaṇāya ||",
    "lal13:124": "tvayi purimā janatā ima dṛṣṭvā dṛṣṭivipannā jaramaraṇā vividhā bahuduḥkhe kṛchragatā hi |",
    "lal13:125": "bhavavibhavaṁkaraṇo ṛjumārge svāmanubaddhā hatatamasa tvamihā kṛtu loke arthu mahanto ||",
    "lal13:126": "iti vividhā rucirā guṇayuktā gātha vicitrā",
    "lal13:127": "tatu raviṣu turiyebhī jinatejā codayi vīram |",
    "lal13:128": "duḥkhabharitajanate iha dṛṣṭvā mā tvamupekṣā",
    "lal13:129": "ayu samayo tvamihā varabuddhe niṣkramaṇāya ||",
    "lal13:130": "vicitravastraratnahāragandhamālyabhūṣitā prasannacitta premajāta nāriyo praharṣitā |",
    "lal13:131": "prabodhayanti ye ’grasattva tūryasaṁpravāditaiḥ jinānubhāvi ekarūpa gātha tūrya niścarī ||",
    "lal13:132": "yasyārthi tubhya kalpa naika tyaktu tyāga dustyajā",
    "lal13:133": "sucīrṇa śīlu kṣānti vīrya dhyāna prajña bhāvitā |",
    "lal13:134": "jagaddhitārtha so ti kālu sāṁprataṁ upasthito",
    "lal13:135": "naiṣkramyabuddhi cintayāśu mā vilamba nāyaka ||",
    "lal13:136": "tyuktu pūrvi ratnakośa svarṇarūpyabhūṣaṇā yaṣṭā ti yajña naikarūpa tāsu tāsu jātiṣu |",
    "lal13:137": "tyakta bhārya putra dhīta kāyu rājyu jīvitaṁ bodhiheturaprameya tyaktuḥdustyajā tvayā ||",
    "lal13:138": "abhūṣi tvaṁ adīnapuṇya rāja viśrutaśriyo",
    "lal13:139": "nimiṁdharo nimiśca kṛṣṇa(bandhu) brahmadatta kesarī |",
    "lal13:140": "sahasrayajña dharmacinti arcimān dṛḍhadhanu",
    "lal13:141": "sucintitārtha dīnasattva yeḥti tyakta dustyajā ||",
    "lal13:142": "sutasoma dīptavīrya puṇyaraśmi yo so ’bhū",
    "lal13:143": "mahatyāgavantu sthāmavantu yaḥ kṛtajña tvaṁ abhūḥ |",
    "lal13:144": "rājarṣi candrarūpavantu śūra satyavardhano",
    "lal13:145": "subhāṣitaṁgaveṣi rāji asi sumatiṁ ca sūrato ||",
    "lal13:146": "candraprabho viśeṣagāmi reṇubhū diśāṁpati pradānaśūra kāśirāju ratnacūḍa śāntagaḥ |",
    "lal13:147": "eti cānyi pārthivendra yebhi tyakta dustyajā yathā ti vṛṣṭa tyāgavṛṣṭi eṣa dharma varṣahī ||",
    "lal13:148": "dṛṣṭā ti pūrviṁ sattvasāra gaṅgavālukopamā kṛtā ti teṣa buddhapūja aprameyacintiyā |",
    "lal13:149": "varāgrabodhi eṣamāṇa sattvamokṣakāraṇādū ayaṁ sa kālu prāptu sūru niṣkramā purottamāt ||",
    "lal13:150": "prathamena te amoghadarśi śālapuṣpapūjito virocanaḥ prasannacitta prekṣitaḥ kṣaṇāntaram |",
    "lal13:151": "harītakī ca eka datta dundubhisvarāya te tṛṇottha gṛhya dhāritā ti dṛṣṭa candanaṁ gṛham ||",
    "lal13:152": "purapraveśi reṇu dṛṣṭa kṣiptu cūrṇamuṣṭikā dharmeśvarāya sādhukāru dattu dharma bhāṣato |",
    "lal13:153": "namo namaḥ samantadarśi dṛṣṭa vāca bhāṣitā mahārciskandhi svarṇamāla kṣipta harṣitena te ||",
    "lal13:154": "dharmadhvajo daśāpradāni rodhu muṅga muṣṭinā aśokapuṣpi jñānaketu yvāgupāna sārathiḥ |",
    "lal13:155": "ratnaśikhī ca dīpadāni padmayoni oṣadhī sarvābhibhūśca muktahāri padmadāni sāgaro ||",
    "lal13:156": "vitānadāni padmagarbhi siṁhu varṣasaṁstare śālendrarāja sarpidāni kṣīratyāgi puṣpitī |",
    "lal13:157": "yaśodattu kuruṇṭapuṣpi satyadarśi bhojane kāyu praṇāmi jñānameru nāgadattu cīvare ||",
    "lal13:158": "atyuccagāmi candanāgri tīkṣṇalohamuṣṭinā mahāviyūha padmadāni raśmirāja ratnabhiḥ |",
    "lal13:159": "śākyamuni ca suvarṇamuṣṭi indraketu saṁstuto sūryānano vataṁsake hi svarṇapaṭṭi sūmatī ||",
    "lal13:160": "nāgābhibhū maṇipradāni puṣya dūṣyasaṁstare bhaiṣajyarāju ratnachatri siṁhaketu āsane |",
    "lal13:161": "guṇāgradhāri ratnajāli sarvavādi kāśyapo gandhāgri cūrṇi mukta arciketu puṣpacaityake ||",
    "lal13:162": "akṣobhyarāja kūṭāgāri mālya lokapūjito tagaraśikhi ca rājyatyāgi sarvagandhi durjayo |",
    "lal13:163": "mahāpradīpa ātmatyāgi bhūṣaṇe padmottaro vicitrapuṣpi dharmaketu dīpakāri utpalaiḥ ||",
    "lal13:164": "eti cānyi sattvasāra ye ti pūrva pūjitā nānārūpa vicitra pūja anyajanyakurvatā |",
    "lal13:165": "smarāhi te atīta buddha tā ca pūja śāstunāṁ anāthasattva śokapūrṇa mā upekṣi niṣkramā ||",
    "lal13:166": "dīpaṁkareti dṛṣṭamātri labdha kṣānti uttamā abhijña pañca acyutā ti labdha ānulomikā |",
    "lal13:167": "atottareṇa ekameka buddha pūjacintiyā pravartitā asaṁkhyakalpa sarvalokadhātuṣū ||",
    "lal13:168": "kṣīṇā ti kalpa aprameya te ca buddha nirvṛtā tavāpi sarva ātmabhāvi te ca nāma kva gatā |",
    "lal13:169": "kṣayāntadharmi sarvi bhāvu nāsti nityu saṁskṛte anitya kāma rājyabhoga niṣkramā purottamāt ||",
    "lal13:170": "jarā ca vyādhi mṛtyu enti dāruṇā mahābhayā",
    "lal13:171": "hutāśano va ugrateja bhīma kalpasaṁkṣaye |",
    "lal13:172": "kṣayāntadharmi sarvi bhāvu nāsti nityu saṁskṛte",
    "lal13:173": "sukṛcchra prāpta sattva+ +niṣkramā guṇaṁdharā ||",
    "lal13:174": "yada nārigaṇastuṇaveṇuravaiḥ vividhaisturiyaiḥ pratibodhayiṣu |",
    "lal13:175": "sukhaśayanagataṁ manujādhipatiṁ tada tūryaravo ayu niścarate ||",
    "lal13:176": "jvalitaṁ tribhavaṁ jaravyādhidukhaiḥ maraṇāgnipradīptamanāthamidam |",
    "lal13:177": "bhavani śaraṇe sada mūḍha jagat bhramatī bhramaro yatha kumbhagato ||",
    "lal13:178": "adhruvaṁ tribhavaṁ śaradabhranibhaṁ naṭaraṅgasamā jagi rūrmicutī |",
    "lal13:179": "girinadyasamaṁ laghuśīghrajavaṁ vrajatāyu jage yatha vidyu nabhe ||",
    "lal13:180": "bhuvi devapure triapāyapathe bhavatṛṣṇaavidyavaśā janatā |",
    "lal13:181": "parivartiṣu pañcagatiṣvabudhāḥ yatha kumbhakarasya hi cakrabhramī ||",
    "lal13:182": "priyarūpavaraiḥ saha snigdharutaiḥ śubhagandharasai varasparśasukhaiḥ |",
    "lal13:183": "pariṣiktamidaṁ kalipāśa jagat mṛgalubdhakapāśi yathaiva kapi ||",
    "lal13:184": "sabhayā saraṇāḥ sada vairakarāḥ bahuśoka upadrava kāmaguṇāḥ |",
    "lal13:185": "asidhārasamā viṣapatranibhā jahitāryajanairyatha mīḍhaghaṭāḥ ||",
    "lal13:186": "smṛtiśokakarāstamasīkaraṇāḥ bhayahetukarā dukhamūla sadā |",
    "lal13:187": "bhavatṛṣṇalatāya vivṛddhikarāḥ sabhayā saraṇā sada kāmaguṇāḥ ||",
    "lal13:188": "yatha agnikhadā jvalitā sabhayā tatha kāma ime viditāryajanaḥ |",
    "lal13:189": "mahapaṅkasamā asisundhusamāḥ madhudigdha iva kṣuradhāra yathā ||",
    "lal13:190": "yatha sarpisaro yatha mīḍhaghaṭāḥ tatha kāma ime viditā viduṣām |",
    "lal13:191": "tatha śūlasamā dvijapeśisamāḥ yatha śvāna karaṅka savairamukhāḥ ||",
    "lal13:192": "udacandrasamā imi kāmaguṇāḥ pratibimba iva girighoṣa yathā |",
    "lal13:193": "pratibhāsasamā naṭaraṅgasamāḥ tatha svapnasamā viditāryajanaiḥ ||",
    "lal13:194": "kṣaṇikā vaśikā imi kāmaguṇāḥ tatha māyamarīcisamā alikāḥ |",
    "lal13:195": "udabudbudaphenasamā vitathā parikalpasamuchita buddha budhaiḥ ||",
    "lal13:196": "prathame vayase vararūpadharaḥ priya iṣṭa mato iya bālacarī |",
    "lal13:197": "jaravyādhidukhai hatatejavapuṁ vijahanti mṛgā iva śuṣkanadīm ||",
    "lal13:198": "dhanadhānyavaro bahudravyabalī priya iṣṭa mato iya bālacarī |",
    "lal13:199": "parihīnadhanaṁ puna kṛcchragataṁ vijahanti narā iva śūnyaṭavīm ||",
    "lal13:200": "yatha puṣpadrumo saphaleva drumo naru dānaratastatha prītikaro |",
    "lal13:201": "dhanahīna jarārtitu yācanako bhavate tada apriyu gṛdhrasamaḥ ||",
    "lal13:202": "prabhu dravyabalī vararūpadharaḥ priyasaṁgamanendriyaprītikaro |",
    "lal13:203": "jaravyādhidukhārditu kṣīṇadhano bhavate tada apriyu mṛtyusamaḥ ||",
    "lal13:204": "jarayā jaritaḥ samatītavayo druma vidyuhateva yathā bhavati |",
    "lal13:205": "jarajīrṇa agāru yathā sabhayo jaraniḥsaraṇaṁ laghu brūhi mune ||",
    "lal13:206": "jara śoṣayate naranārigaṇaṁ yatha mālulatā ghanaśālavanam |",
    "lal13:207": "jara vīryaparākramavegaharī jara paṅkanimagna yathā puruṣo ||",
    "lal13:208": "jara rūpasurūpavirūpakarī jara tejaharī balasthāmaharī |",
    "lal13:209": "sada saukhyaharī paribhāvakarī jara mṛtyukarī jara ojaharī ||",
    "lal13:210": "bahurogaśatai ghanavyādhidukhaiḥ upasṛṣṭa jagajjvalateva mṛgāḥ |",
    "lal13:211": "jaravyādhigataṁ prasamīkṣva jagat dukhaniḥsaraṇaṁ laghu deśayahī ||",
    "lal13:212": "śiśire hi yathā himadhātu mahān tṛṇagulmavanauṣadhiojaharo |",
    "lal13:213": "tatha ojaharo ahu vyādhijaro parihīyati indriya rūpa balam ||",
    "lal13:214": "dhanadhānyamahārthakṣayāntakaro paritāpakaraḥ sahavyādhijaro |",
    "lal13:215": "pratighātakaraḥ priyu dveṣakaraḥ paridāhakaro yatha sūrya nabhe ||",
    "lal13:216": "maraṇaṁ cavanaṁ cuti kālakriyā priyadravyajanena viyogu sadā |",
    "lal13:217": "apunāgamanaṁ ca asaṁgamanaṁ drumapatraphalā nadisrota yathā ||",
    "lal13:218": "maraṇaṁ vaśitāmavaśīkurute maraṇaṁ harate nadi dāru yathā |",
    "lal13:219": "asahāyu naro vrajate ’dvitiyo svakakarmaphalānugato vivaśaḥ ||",
    "lal13:220": "maraṇo grasate bahuprāṇiśataṁ makareva jalā hari bhūtagaṇam |",
    "lal13:221": "garuḍo uragaṁ mṛgarāju gajaṁ jvalaneva tṛṇoṣadhibhūtagaṇam ||",
    "lal13:222": "ima īdṛśakai bahudoṣaśataiḥ jagu mocayituṁ kṛta yā praṇidhi |",
    "lal13:223": "smara tāṁ purimāṁ praṇidhānacarīṁ ayu kālu tavā abhiniṣkramitum ||",
    "lal13:224": "yada nārigaṇaḥ praharṣito bodhayatī turiyairmahāmunim |",
    "lal13:225": "tada gātha vicitra niścarī tūryaśabdāt sugatānubhāvataḥ ||",
    "lal13:226": "laghu tadbhañjati sarvasaṁskṛtaṁ acirasthāyi nabheva vidyataḥ |",
    "lal13:227": "ayu kālu tavā upasthitaḥ samayo niṣkramaṇāya suvrata ||",
    "lal13:228": "saṁskāra anitya adhruvāḥ āmakumbhopama bhedanātmakāḥ |",
    "lal13:229": "parakeraka yācitopamāḥ pāṁśunagaropama tāvakālikāḥ ||",
    "lal13:230": "saṁskāra pralopadharmime varṣakāli calitaṁ ca lepanam |",
    "lal13:231": "nadikūla ivā savālukaṁ pratyayādhīna svabhāvadurbalāḥ ||",
    "lal13:232": "saṁskāra pradīpaacivat kṣiprautpattinirodhadharmikāḥ |",
    "lal13:233": "anavasthita mārutopamāḥ phenapiṇḍave asāra durbalāḥ ||",
    "lal13:234": "saṁskāra nirīha śūnyakāḥ kadalīskandhasamā nirīkṣataḥ |",
    "lal13:235": "māyopama cittamohanā bālaullāpana ukta muṣṭivat ||",
    "lal13:236": "hetūbhi ca pratyayebhi cā sarvasaṁskāragataṁ pravartate |",
    "lal13:237": "anyonya pratītya hetutaḥ tadidaṁ bālajano na budhyate ||",
    "lal13:238": "yatha muñja pratītya balvajaṁ rajju vyāyāmabalena vartitā |",
    "lal13:239": "ghaṭiyantra sacakra vartate eṣa ekaikaśa nāsti vartanā ||",
    "lal13:240": "tatha sarvabhavāṅgavartinī anyamanyopacayena niśritā |",
    "lal13:241": "ekaikaśa teṣu vartinī pūrvaparāntata nopalabhyate ||",
    "lal13:242": "bījasya sato yathāṅkuro na ca yo bīja sa caiva aṅkuro |",
    "lal13:243": "na ca tato na caiva tat evamanuccheda aśāśvata dharmatā ||",
    "lal13:244": "saṁskāra avidyapratyayāḥ te saṁskāre na santi tattvataḥ |",
    "lal13:245": "saṁskāra avidya caiva hi śūnya eke prakṛtīnirīhakāḥ ||",
    "lal13:246": "mudrātpratimudra dṛśyate mudrasaṁkrānti na copalabhyate |",
    "lal13:247": "na ca tatra na caiva śāśvato eva saṁskārānucchedaśāśvatāḥ ||",
    "lal13:248": "cakṣuśca pratītya rūpataḥ cakṣuvijñānamihopajāyate |",
    "lal13:249": "na ca cakṣuṣi rūpa niśrita rūpasaṁkrānti na caiva cakṣuṣi ||",
    "lal13:250": "nairātmyaśubhāśca dharmime punarātmeti śubhāśca kalpitāḥ |",
    "lal13:251": "viparītamasadvikalpitaṁ cakṣuvijñāna tatopajāyate ||",
    "lal13:252": "vijñānanirodhasaṁbhavaṁ vijñānotpādavyayaṁ vipaśyati |",
    "lal13:253": "akahiṁ ca gataṁ anāgataṁ śūnya māyopama yogi paśyati ||",
    "lal13:254": "araṇiṁ yatha cottarāraṇiṁ hastavyāyāma trayebhi saṁgati |",
    "lal13:255": "iti pratyayato ’gni jāyate jātu kṛtārthu laghu nirudhyate ||",
    "lal13:256": "atha paṇḍitu kaści mārgate kutayaṁ āgatu kutra yāti vā |",
    "lal13:257": "vidiśo diśi sarvi mārgato nāgati nāsya gatiśca labhyate ||",
    "lal13:258": "skandhadhātvāyatanāni dhātavaḥ tṛṣṇa avidyā iti karmapratyayā |",
    "lal13:259": "sāmagri tu sattvasūcanā sa ca paramārthatu nopalabhyate ||",
    "lal13:260": "kaṇṭhoṣṭha pratītya tālukaṁ jihvāparivarti akṣarā |",
    "lal13:261": "na ca kaṇṭhagatā na tāluke akṣaraikaika tu nopalabhyate ||",
    "lal13:262": "sāmagri pratītyataśca sā vācamanabuddhivaśena niścarī |",
    "lal13:263": "mana vāca adṛśyarūpiṇī bāhyato ’bhyantara nopalabhyate ||",
    "lal13:264": "utpādavyayaṁ vipaśyato vāca rutaghoṣasvarasya paṇḍitaḥ |",
    "lal13:265": "kṣaṇikāṁ vaśikāṁ tadā dṛśī sarvā vāca pratiśrutakopamām ||",
    "lal13:266": "yatha tantri pratītya dārū ca hastavyāyāma trayebhi saṁgati |",
    "lal13:267": "tuṇavīṇasughoṣakādibhiḥ śabdo niścarate tadudbhavaḥ ||",
    "lal13:268": "atha paṇḍitu kaści mārgate kutayaṁ āgatu kutra yāti vā |",
    "lal13:269": "vidiśo diśi sarvi mārgataḥ śabdagamanāgamanaṁ na labhyate ||",
    "lal13:270": "tatha hetubhi pratyayebhi ca sarvasaṁskāragataṁ pravartate |",
    "lal13:271": "yogī puna bhūtadaśanāt śūnya saṁskāra nirīha paśyati ||",
    "lal13:272": "skandhāyatanāni dhātavaḥ śūnya adhyātmika śūnya bāhyakāḥ |",
    "lal13:273": "sattvātmaviviktamanālayā dharmākāśasvabhāvalakṣaṇāḥ ||",
    "lal13:274": "iya īdṛśa dharmalakṣaṇā buddha dīpaṁkara darśane tvayā |",
    "lal13:275": "anubuddha svayaṁ yathātmanā tatha bodhehi sadevamānuṣāṁ ||",
    "lal13:276": "viparītaabhūtakalpitaiḥ rāgadoṣaiḥ paridahyate jagat |",
    "lal13:277": "kṛpameghasamāmbuśītalāṁ muñca dhārāmamṛtasya nāyakā ||",
    "lal13:278": "tvayi yasya kṛtena paṇḍitā dattu dānaṁ bahukalpakoṭiṣu |",
    "lal13:279": "saṁprāpya hi bodhimuttamāṁ āryadhanasaṁgraha kariṣya prāṇinām ||",
    "lal13:280": "tāṁ pūrvacarīmanusmarā nārya dhanahīna daridra duḥkhitām |",
    "lal13:281": "mā upekṣahi sattvasārathe āryadhanasaṁgrahi teṣu kurvahi ||",
    "lal13:282": "tvayi śīla sadā surakṣitaṁ pithanārthāya apāyabhūminām |",
    "lal13:283": "svargāmṛtadvāramuttamāṁ darśayiṣye bahusattvakoṭinām ||",
    "lal13:284": "tāṁ pūrvacarīmanusmarā baddhvā dvāra nirayāya bhūminām |",
    "lal13:285": "svargāmṛtadvāra muñcahī ṛddhyahi śīlavato vicintitam ||",
    "lal13:286": "tvayi kṣānti sadā surakṣitā pratighakrodhaśamārtha dehinām |",
    "lal13:287": "bhāvārṇava sattva tāriyā sthāpayiṣye śivi kṣemi nirjvale ||",
    "lal13:288": "tāṁ pūrvacarīmanusmarā vairavyāpādavihiṁsaākulām |",
    "lal13:289": "mā upekṣa vihiṁsacāriṇaḥ kṣāntibhūmīya sthape imaṁ jagat ||",
    "lal13:290": "tvayi vīrya yadartha sevitaṁ dharmanāvaṁ samudānayitvanā |",
    "lal13:291": "uttārya jagadbhavārṇavāt thapayiṣye śivi kṣemi nirjvale ||",
    "lal13:292": "tāṁ pūrvacarīmanusmarā caturoghairiva muhyate jagat ||",
    "lal13:293": "laghu vīryabalaṁ parākramā sattva saṁtārayahī anāyakāṁ ||",
    "lal13:294": "tvaya dhyānakileśadhyeṣaṇā bhāvitā yasya kṛtena sūratā |",
    "lal13:295": "bhrāntendriya prākṛtendriyāṁ kvapi cittāryapathe sthapeṣyaham ||",
    "lal13:296": "tāṁ pūrvacarīmanusmarā kleśajālairihamākulaṁ jagat |",
    "lal13:297": "mā upekṣahi kleśupadrutāṁ dhyānaikāgri sthapehimāṁ prajām ||",
    "lal13:298": "tvayi prajña purā subhāvitā mohavidyāndhatamovṛte jage |",
    "lal13:299": "bahudharmaśatābhilokane dāsye cakṣuṣi tattvadarśanam ||",
    "lal13:300": "tāṁ pūrvacarīmanusmarā mohavidyāndhatamovṛte jage |",
    "lal13:301": "dadahī varaprajña suprabhā dharmacakṣuṁ vimalaṁ nirañjanam ||",
    "lal13:302": "iyamīdṛśa gātha niścarī tūryasaṁgītiravātu nāriṇām |",
    "lal13:303": "yaṁ śrutva middhaṁ vivarjiyā cittu preṣeti varāgrabodhaye ||",
    "lal13:304": "iti ||",
    "lal13:305": "",
    "lal13:306": "iti hi bhikṣavo ’ntaḥpuramadhyagato bodhisattvo ’virahito ’bhūddharmaśravaṇena, avirahito ’bhūddharmamanasikāreṇa | takasmāddhetoḥ? tathā hi bhikṣavo bodhisattvo dīrgharātraṁ sagauravo ’bhūt | dharmeṣu dharmabhāṇakeṣu cādhyāśayena dharmārthiko dharmakāmo dharmaratirato ’bhūt | dharmaparyeṣṭyatṛpto yathāśrutadharmasaṁprakāśakaḥ, anuttaro mahādharmadānapatiḥ, nirāmiṣadharmadeśako dharmadānenāmatsaraḥ, ācāryamuṣṭivigato dharmānudharmapratipanno dharmapratipattiśūraḥ, dharmalayano dharmatrāṇo dharmaśaraṇo dharmapratiśaraṇo dharmaparāyaṇaḥ dharmanidhyāptiḥ kṣāntiniryātaḥ prajñāpāramitācarita upāyakauśalyagatiṁ gataḥ ||",
    "lal13:307": "tatra bhikṣavo bodhisattvo mahopāyakauśalyavikrīḍitena sarvāntaḥpurasya yathādhimuktyā īryāpathamupadarśya, paurvikāṇāṁ ca bodhisattvānāṁ lokaviṣayasamatikrāntānāṁ lokānuvartanakriyādharmatāmanuvartya, dīrgharātraṁ suviditakāmadoṣaḥ sattvaparipākavaśādakāmātkāmopabhogaṁ saṁdarśya, aparimitakuśalamūlopacayapuṇyasaṁbhārabalaviśeṣaṇāsadṛśīṁ lokādhipateyatāṁ saṁdarśya, devamanuṣyātikrāntaṁ sārodāravividhavicitrarūpaśabdagandharasasparśaparamaratiramaṇīyaṁ kāmaratirasaukhyamupadarśya, sarvakāmaratisvaviṣayeṣvaparyantatvāt svacittavaśavartitāṁ saṁdarśya, pūrvapraṇidhānabalasahāyakuśalamūlopacitān sattvān samānasaṁvāsatayā paripācya, sarvalokasaṁkleśamalāsaṁkliṣṭacittatayāntaḥpuramadhyagato yathābhinimantritasya sattvadhātoḥ paripākakālamavekṣamāṇo bhūyasyā mātrayā bodhisattvastasmin samaye pūrvapratijñāmanusmarati sma, buddhadharmāṁścāmukhīkaroti sma, praṇidhānabalaṁ cābhinirharati sma | sattveṣu ca mahākaruṇāmavakrāmati sma | sattvapramokṣaṁ ca cintayati sma | sarvasaṁpado vipattiparyavasānā iti pratyavekṣate sma | anekopadravabhayabahulaṁ ca saṁsāramupaparīkṣate  sma | mārakalipāśāṁśca saṁchinatti sma | saṁsāraprabandhāccātmānamuccārayati sma | nirvāṇe ca cittaṁ saṁpreṣayati sma ||",
    "lal13:308": "tatra bhikṣavo bodhisattvaḥ pūrvāntata eva suviditasaṁsāradoṣaḥ saṁskṛtenādhyāśayenānarthikaḥ sarvopādānaparigrahairanarthiko buddhadharmanirvāṇābhimukhaḥ saṁsāraparāṅmukhastathāgatagocarābhirataḥ māraviṣayagocarāsaṁsṛṣṭaḥ ādīptabhavadoṣadarśī traidhātukānniḥśaraṇābhiprāyaḥ saṁsāradoṣādīnavaniḥsaraṇakuśalaḥ pravrajyābhilāṣī niṣkramaṇābhiprāyo vivekanimno vivekapravaṇo vivekaprāgbhāraḥ āraṇyaprāraṇyābhimukhaḥ pravivekapraśamābhikāṅkṣī ātmaparahitapratipannaḥ anuttarapratipattiśūro lokasyārthakāmo hitakāmaḥ sukhakāmo yogakṣemakāmo lokānukampako hitaiṣī maitrīvihārī mahākāruṇikaḥ saṁgrahavastukuśalaḥ satatasamitamaparikhinnamānasaḥ sattvaparipākavinayakuśalaḥ sarvasattveṣvekaputrakapremānugatamanasikāraḥ sarvavastunirapekṣaparityāgī dānasaṁvibhāgarataḥ prayuktatyāgaḥ prayatapāṇiḥ tyāgaśūro yaṣṭayajñaḥ susamṛddhapuṇyaḥ susaṁgṛhītapuṇyaḥ pariṣkāravigatamalāmātsaryasunigṛhītacitto ’nuttaro mahādānapatirdattvā ca vipākāpratikāṅkṣī pradānaśūraḥ icchāmahecchālobhadveṣamadamānamohamātsaryapramukhasarvārikleśagaṇapratyarthikanigrahāyābhyutthitaḥ sarvajñatācittotpādaprabandhāccalitaḥ mahātyāgacittasaṁnāhasusaṁnaddhaḥ lokānukampako hitaiṣīva varmitakavacitavīryaḥ sattvapramokṣālambanamahākaruṇābalavikramaparākramaḥ avaivartikasarvasattvasamacittatyāgapraharaṇo yathābhiprāyasattvāśayasaṁtoṣaṇo bodhibhājanībhūtaḥ kālākṣuṇṇadharmavedhī bodhipariṇāmapraṇidhiḥ anavanāmitadhvajastrimaṇḍalapariśodhanadānaparityāgī jñānavaravajradṛḍhapraharaṇaḥ sunigṛhītakleśapratyarthikaḥ śīlaguṇacāritrapratipannaḥ svārakṣitakāyavāṅbhanaskarmānto ’ṇumātrāvadyabhayadarśī supariśuddhaśīlaḥ amalavimalanirmalacittaḥ sarvaduruktadurāgatavacanapathākrośaparibhāṣaṇakutsanatāḍanatarjanavadhabandhanāvarodhanaparikleśāluḍitacitto ’kṣubhitacittaḥ kṣāntisaurabhyasaṁpannaḥ akṣato ’nupahato ’vyāpannacittaḥ sarvasattvahitārthāyottaptavīryārambhī dṛḍhasamādānasarvakuśalamūladharmasamudānayanāpratyudāvartyasmṛtimān susaṁprajñāsusamāhito ’vikṣiptacitto dhyānaikāgramanasikāro dharmapravicayakuśalo labdhāloko vigatatamondhakāraḥ anityaduḥkhātmāśubhākāraparibhāvitacetāḥ smṛtyupasthānasamyakprahāṇaṛddhipādendriyabalabodhyaṅgamārgārya satyasarvabodhipakṣadharmasuparikarmakṛtamanasikāraḥ śamathavipaśyanāsuparyavadātabuddhiḥ pratītyasamutpādasatyadarśī satyānubodhādaparapratyayastrivimokṣasukhavikrīḍito māyāmarīcisvapnodakacandrapratiśrutkāpratibhāsopamasarvadharmanayāvatīrṇaḥ ||",
    "lal13:309": "iti hi bhikṣavo bodhisattvasyaivaṁ bhavati pratikṛtiḥ—evaṁ dharmavihārī evaṁ guṇamāhātmyavihārī evaṁ sattvārthābhiyuktavihārī abhūt | bhūyasyā mātrayā ābhirdaśadigbuddhādhiṣṭhānatūryasaṁgītiviniḥsṛtābhirgāthābhiḥ saṁcoditaḥ sa tasyāṁ velāyāṁ pūrveṣāṁ ca bodhisattvānāṁ caramabhavopagatānāmantaḥpuraparipācitāni  catvāri dharmamukhānyāmukhīkaroti sma | katamāni catvāri? yadidaṁ dānaṁ priyavacanamarthakriyāṁ samānārthatāṁ ca | catuḥsaṁgrahavastuprayoganirhāraviśuddhiṁ ca nāma dharmamukhamāmukhīkaroti sma | triratnavaṁśasādhāraṇābhiprāyo vipraṇāśasarvajñatācittapraṇidhānabalādhānāvaivartyaviṣayaṁ ca nāma dharmamukhamāmukhīkaroti sma | sarvasattvāparityāgādhyāśayamahākaruṇāvatāratāṁ ca nāma dharmamukhamāmukhīkaroti sma | sarvabodhipakṣadharmapade prabhedārthābhiniścayajñānasaṁsārabalaviśeṣasamudānayamahāvyūhaṁ ca nāma dharmamukhamāmukhīkaroti sma | imāni catvāri dharmamukhānyāmukhīkṛtya bodhisattvaḥ sarvasyāntaḥpurasya paripācanārthaṁ tasyāṁ velāyāṁ tathārūpamṛddhyabhisaṁskāramabhisaṁskaroti sma, yathārūpeṇa ṛddhyabhisaṁskāreṇābhisaṁskṛtena tebhyaḥ saṁgītirutebhyo bodhisattvānubhāvenemānyevaṁrūpāṇi dharmamukhaśatasahasrāṇi niścaranti sma | tadyathā—",
    "lal13:310": "",
    "lal13:311": "udārachandena ca āśayena adhyāśayenā karuṇāya prāṇiṣu |",
    "lal13:312": "utpadyate cittu varāgrabodhaye śabde ca rūpasturiyebhi niścarī ||",
    "lal13:313": "śraddhā prasādo adhimukti gauravaṁ nirmānatā onamanā gurūṇām |",
    "lal13:314": "paripṛcchanā kiṁkuśalaṁgaveṣaṇā anusmṛtībhāvanu śabda niścarī ||",
    "lal13:315": "dāne dabhe saṁyamaśīlaśabdaḥ kṣāntīya śabdastatha vīryaśabdaḥ |",
    "lal13:316": "dhyānābhinirhārasamādhiśabdaḥ prajñā upāyasya ca śabda niścarī ||",
    "lal13:317": "maitrāya śabdaḥ karuṇāya śabdo muditāupekṣāya abhijñaśabdaḥ |",
    "lal13:318": "catusaṁgrahāvastuviniścayena sattvāna paripācanaśabda niścarī ||",
    "lal13:319": "smṛterupasthānaprabhedaśabdaḥ samyakprahāṇāstatha ṛddhipādā |",
    "lal13:320": "pañcedriyā pañcabalaprabhedā bodhyaṅgaśabdasturiyebhi niścarī ||",
    "lal13:321": "aṣṭāṅgiko mārgabalaprabhedaḥ śamathasya śabdo ’tha vipaśyanāyāḥ |",
    "lal13:322": "anityaduḥkhārtianātmaśabdaḥ aśubhārtiśabdo turiyebhi niścarī ||",
    "lal13:323": "virāgaśabdaśca vivekaśabdaḥ kṣayajñānaśabdo anutpādaśabdaḥ |",
    "lal13:324": "anirodhaśabdaśca anālayaṁ ca nirvāṇaśabdasturiyebhi niścarī ||",
    "lal13:325": "ima evarūpāsturiyebhi śabdāḥ saṁbodhiśabdaścanubhāva niścarī |",
    "lal13:326": "yaṁ śrutva sarvā pramadā nu śikṣitā varāgrasattve praṇidhenti bodhaye ||",
    "lal13:327": "",
    "lal13:328": "iti hi bhikṣavo antaḥpuramadhyagatena bodhisattvena tāni caturaśītistrīsahasrāṇi paripācitānyabhūvan anuttarāyāṁ samyaksaṁbodhau bahūni ca devatāśatasahasrāṇi ye tatra saṁprāptā abhūvan ||",
    "lal13:329": "tathā abhiniṣkramaṇakāle tasmin samaye bodhisattvasya hrīdevo nāma tuṣitakāyiko devaputro ’nuttarāyāḥ samyaksaṁbodheḥ sa rātrau praśāntāyāṁ dvātriṁśatā devaputrasahasraiḥ parivṛtaḥ puraskṛto yena bodhisattvasyopasthānaprāsādastenopasaṁkrāmat |",
    "lal13:330": "upasaṁkramya gaganatalagata eva bodhisattvaṁ gāthābhiradhyabhāṣata—",
    "lal13:331": "",
    "lal13:332": "cyuti darśitā atiyaśā janma ca saṁdarśitaṁ puruṣasiṁha |",
    "lal13:333": "antaḥpuraṁ vidarśitu kṛtānuvṛttistvayā loke ||",
    "lal13:334": "paripācitā ti bahavo deva manuja loki dharmamanuprāpya |",
    "lal13:335": "ayamadya kālasamayo niṣkramye mati vicintehi ||",
    "lal13:336": "na hi baddha mocayātī na cāndhapuruṣena darśiyati mārgaḥ |",
    "lal13:337": "muktastu mocayātī sacakṣuṣā darśayati mārgaḥ ||",
    "lal13:338": "ye sattva kāmadāsā gṛhe dhane putrabhāryapariśraddhāḥ |",
    "lal13:339": "te tubhya śiṣyamāṇā naiṣkramyamatau spṛhāṁ kuryuḥ ||",
    "lal13:340": "aiśvarya kāmakrīḍā catudvīpā sapta ratna vijahitvā |",
    "lal13:341": "niṣkrānta tvāṁ viditvā spṛhayetsanarāmaro lokaḥ ||",
    "lal13:342": "kiṁ cāpi dhyānasaukhyairviharasi dharmairna cāsi kāmarataḥ |",
    "lal13:343": "atha puna ciraprasuptāṁ bodhaya marumānuṣaśatāni ||",
    "lal13:344": "atipatita yauvanamidaṁ girinadi yatha cañcalapracalavegā |",
    "lal13:345": "gatayauvanasya bhavato naiṣkramyamatirna śobhete ||",
    "lal13:346": "tatsādhu taruṇarūpe prathame varayāvane ’bhiniṣkramya |",
    "lal13:347": "uttāraya pratijñāṁ kuruṣva cārthaṁ suragaṇānām ||",
    "lal13:348": "na ca kāmaguṇaratībhistṛptirlavaṇodadheryathāmbhobhiḥ |",
    "lal13:349": "te tṛpta yeṣa prajñā āryā lokottarā virajā ||",
    "lal13:350": "tvamiha priyo manāpo rājñaḥ śuddhodanasya rāṣṭrasya |",
    "lal13:351": "śatapatrasadṛśavadanā naiṣkramyamatiṁ vicintehi ||",
    "lal13:352": "ādīpta kleśatāpairaniḥśaraṇairgāḍhabandhanairbaddhāṁ |",
    "lal13:353": "śīghraṁ pramokṣamārge sthāpaya śānte asamavīrā ||",
    "lal13:354": "tvaṁ vaidya dhātukuśalaścirāturāṁ sattvarogasaṁspṛṣṭāṁ |",
    "lal13:355": "bhaiṣajyadharmayogairnirvāṇasukhe sthapaya śīghram ||",
    "lal13:356": "andhātamā anayanā mohākuladṛṣṭijālabaddhāḥ |",
    "lal13:357": "prajñāpradīpacakṣuḥ śodhaya śīghraṁ naramarūṇām ||",
    "lal13:358": "samudīkṣante bahavo devāsuranāgayakṣagandharvāḥ |",
    "lal13:359": "drakṣyāma bodhiprāptaṁ niruttaraṁ dharma śroṣyāmaḥ ||",
    "lal13:360": "drakṣyati ca bhujagarājo bhavanaṁ avabhāsitaṁ tava śirīye |",
    "lal13:361": "kariyati anantapūjā pūrehi vratāśayastasya ||",
    "lal13:362": "catvāri lokapālāḥ sasainyakāste tava pradīkṣante |",
    "lal13:363": "dāsyāma caturi pātrāṁ bodhidhvaji pūrṇamanasasya ||",
    "lal13:364": "brahma praśāntacārī udīkṣate maitravākvaruṇalābhī |",
    "lal13:365": "adhyoṣiṣye narendraṁ vartenti niruttaraṁ cakram ||",
    "lal13:366": "bodhiparipācikāpi ca devata abhivusta bodhimaṇḍesmiṁ |",
    "lal13:367": "utpatsye ’yaṁ satya ti drakṣyāmyabhibudhyato bodhim ||",
    "lal13:368": "satyaṁ hi bodhisattvā antaḥpuriye kriyā vidarśenti |",
    "lal13:369": "pūrvaṁgamo bhava tvaṁ mā bheṣyasi paścimasteṣām ||",
    "lal13:370": "mañjuruta mañjughoṣā smarāhi dīpaṁkarasya vyākaraṇam |",
    "lal13:371": "bhūtaṁ tathā avitathā jinaghoṣarutaṁ udīrehi ||",
    "lal13:372": "",
    "lal13:373": "iti śrīlalitavistare saṁcodanāparivarto nāma trayodaśo ’dhyāyaḥ ||"
}