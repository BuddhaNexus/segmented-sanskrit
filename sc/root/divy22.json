{
    "divy22:0": "",
    "divy22:1": "",
    "divy22:2": "",
    "divy22:3": "Divyāvadānam",
    "divy22:4": "",
    "divy22:5": "22. candraprabhabodhisattvacaryāvadānam",
    "divy22:6": "",
    "divy22:7": "evaṁ mayā śrutam |",
    "divy22:8": "ekasmin samaye bhagavān bhagavān rājagṛhe viharati sma gṛdhrakūṭe parvate mahatā bhikṣusaṁghena sārdhamardhatrayodaśābhirbhikṣuśataiḥ |",
    "divy22:9": "tatra bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuh—paśya bhadanta, yāvadāyuṣmantau śāriputramaudgalyāyanau tatprathamataraṁ nirupadhiśeṣe nirvāṇadhātau parinirvṛtau, na tveva pitṛmaraṇamāgamitavantau |",
    "divy22:10": "atredānīṁ bhikṣavaḥ kimāścaryam yadetarhi śāriputramaudgalyāyanau bhikṣū vigatarāgau vigatadveṣau vigatamohau parimuktau jātijarāvyādhimaraṇaśokaparidevaduḥkhadaurmanasyopāyāsaur nistṛṣṇau nirupādānau prahīṇasarvāhaṁkāramamakārāsmimānābhiniveśānuśayau tiṣṭhati buddhapramukhe bhikṣusaṁghe tatprathamataraṁ nirupadhiśeṣe nirvāṇadhātau parinirvṛtau, na tveva pitṛmaraṇamāgamitavantau |",
    "divy22:11": "yattvatīte ’dhvani śāriputramaudgalyāyanau sarāgau sadveṣau samohāvaparimuktau jātijarāvyādhimaraṇaśokaparidevaduḥkhadaurmanasyopāyāsairmamāntike cittamabhiprasādya kālaṁ kṛtvā kāmadhātumatikramya brahmaloka upapannau, na tveva pitṛmaraṇamāgamitavantau, tacchrūyatām |",
    "divy22:12": "|",
    "divy22:13": "bhūtapūrvaṁ bhikṣavo ’tīte ’dhvanyuttarāpathe bhadraśilā nāma nagarī rājadhānī abhūt, ṛddhā ca sphītā ca kṣemā ca subhikṣā ca ākīrṇabahujanamanuṣyā ca |",
    "divy22:14": "dvādaśayojanānyāyāmena dvādaśayojanāni vistareṇa caturasrā caturdvārā suvibhaktā uccaistoraṇagavākṣavātāyanavedikāpratimaṇḍitā nānāratnasampūrṇā susamṛddhasarvadravyavaṇigjananiketā pārthivāmātyagṛhapatiśreṣṭhirāṣṭrikanīti(?)maulidharāṇāmāvāso vīṇāveṇupaṇavasughoṣakavallarīmṛdaṅgabherīpaṭahaśaṅkhanirnāditā |",
    "divy22:15": "tasyāṁ ca rājadhānyāmagurugandhāścandanagandhāścūrṇagandhāḥ sarvakālikāśca kusumagandhā nānāvātasamīritā atiramaṇīyā vīthīcatvaraśṛṅgāṭakeṣu vāyavo vāyanti sma |",
    "divy22:16": "hastyaśvarathapattibalakāyasampannā yugyayānopaśobhitā vistīrṇātiramaṇīyavīthīmahāpathā ucchritavicitradhvajapatākā toraṇagavākṣārdhacandrāvanaddhā amarālaya iva śobhate |",
    "divy22:17": "utpalapadmakumudapuṇḍarīkāni surabhijalajakusumaparimaṇḍitāni svādusvacchaśītalajalaparipūrṇapuṣkiriṇītaḍāgodapānaprasravaṇopaśobhitā śālatālatamālasūtra(?)karṇikārāśokatilakapuṁnāganāgakeśaracampakabakulātimuktakapāṭalāpuṣpasaṁchannā kalaviṅkaśukaśārikākokilabarhigaṇajīvaṁjīvakonnāditavanaṣaṇḍodyānaparimaṇḍitā |",
    "divy22:18": "bhadraśilāyāṁ ca rājadhānyāmanyataraṁ maṇigarbhaṁ nāma rājodyānaṁ nānāpuṣpaphalavṛkṣaviṭapopaśobhitaṁ sodapānaṁ haṁsakrauñcamayūraśukaśārikākokilajīvaṁjīvakaśakunimanojñaravanir nāditamatiramaṇīyam |",
    "divy22:19": "evaṁ suramaṇīyā bhadraśilā rājadhānī babhūva |",
    "divy22:20": "bhadraśilāyāṁ rājādhānyāṁ rājābhūccandraprabho nāma abhirūpo darśanīyaḥ prāsādiko divyacakṣuścaturbhāgacakravartī dhārmiko dharmarājā jambudvīpe rājyaiśvaryādhipatyaṁ kāritavān svayamprabhuḥ |",
    "divy22:21": "na khalu rājñaścandraprabhasya gacchato ’ndhakāraṁ bhavati, na ca maṇirvā pradīpo vā ulkā vā purastāt nīyate, api tu svakāt kāyāt rājñaścandraprabhasya prabhā niścaranti tadyathā candramaṇḍalādraśmayaḥ |",
    "divy22:22": "anena kāraṇena rājñaścandraprabhasya candraprabha iti saṁjñā babhūva |",
    "divy22:23": "| tena khalu samayenāsmiñ jambudvīpe ’ṣḍaṣaṣṭinagarasahasrāṇi babhūvurbhadraśilārājadhānīprabhukhāni ṛddhāni sphītāni kṣemāṇi subhikṣāṇyākīrṇabahujanamanuṣyāṇi |",
    "divy22:24": "apīdānīṁ jambudvīpakā akarā abhūvann aśulkā atarapaṇyāḥ |",
    "divy22:25": "kṛṣisampannāḥ saumyā janapadā babhūvuḥ |",
    "divy22:26": "kukkuṭasampātamātrāśca grāmanigamarāṣṭrarājadhānyo babhūvuḥ |",
    "divy22:27": "tena khalu samayena catuścatvāriṁśadvarṣasahasrāṇi jambudvīpe manuṣyāṇāmāyuṣaḥ pramāṇamabhūt |",
    "divy22:28": "rājā candraprabho bodhisattvo ’bhūt sarvaṁdadaḥ sarvaparityāgī niḥsaṅgaparityāgī ca |",
    "divy22:29": "mahati tyāge vartate |",
    "divy22:30": "tena bhadraśilāyāṁ rājadhānyāṁ nirgatya bahirdhā nagarasya caturṣu nagaradvāreṣu catvāro catvāro mahāyajñavāṭā māpitāśchatradhvajayūpapatākātyucchritāḥ |",
    "divy22:31": "tataḥ suvarṇabherīḥ saṁtāḍya dānāni dīyante, puṇyāni kriyante, tadyathā—annamannārthibhyaḥ, pānaṁ pānārthibhyaḥ, svādyabhojyamālyavilepanavastraśayanāsanāpāśrayāvāsapradīpacchatrāṇi rathā ābharaṇānyalaṁkārāḥ, suvarṇapātryo rūpyacūrṇaparipūrṇāḥ, rūpyapātryaḥ suvarṇaparipūrṇāḥ, suvarṇaśṛṅgāśca gāvaḥ kāmadohinyaḥ |",
    "divy22:32": "kumārāḥ kumārikāśca sarvālaṁkāravibhūṣitāḥ kṛtvā pradānāni dīyante |",
    "divy22:33": "vastrāṇi nānāraṅgāni nānādeśasamucchritāni nānāvicitrāṇi, tasyathā—paṭṭāṁśukacīnakauśeyadhautapaṭṭavastrāṇyūrṇādukūlamayaśobhanavastrāṇyaparāntakaphalakaharyaṇikambalaratnasuvarṇaprāvarakākāśikāṁśukṣomakādyāḥ |",
    "divy22:34": "rājñā candraprabheṇa tāvantaṁ dānamanudattam, yena sarve jambudvīpakā manuṣyā āḍhyā mahādhanā mahābhogāḥ saṁvṛttāḥ |",
    "divy22:35": "rājñā candraprabheṇa tāvanti hastyaśvarathacchatrāṇi pradānamanupradattāni, yathā asmiñ jambudvīpe ekamanuṣyo ’pi padbhyāṁ na gacchati |",
    "divy22:36": "sarve jambudvīpakā manuṣyā hastipṛṣṭhaiśca caturaśvayuktaiśca rathairuparisuvarṇamayai rūpyamayaiścātapatrairudyānenodyānaṁ grāmeṇa grāmamanuvicaranti sma |",
    "divy22:37": "tato rājñaścandraprabhasyaitadabhavat—kiṁ punarme itvareṇa dānena pradattena? yannvaham yādṛśānyeva mama vastrālaṁkārāṇyābharaṇāni, tādṛśānyeva dānamanuprayaccheyam, yat sarve jambudvīpakā manuṣyā rājakrīḍayā krīḍeyuḥ |",
    "divy22:38": "atha rājā candraprabho jambudvīpakebhyo manuṣyebhyo maulipaṭṭavastrālaṁkārābharaṇāṇyanuprayacchati, tadyathā—harṣakaṭakakeyūrāhārārdhahārādīn pradānamanuprayacchati sma |",
    "divy22:39": "rājñā candraprabheṇa tāvanti rājārhāṇi vastrāṇyalaṁkārāṇi maulayaḥ paṭṭāścānupradattāḥ, yena sarve jambudvīpakā manuṣyā maulidharāḥ paṭṭadharāśca saṁvṛttāḥ |",
    "divy22:40": "yā rājñaścandraprabhasyākṛtistādṛśā eva sarve jambudvīpakā manuṣyāḥ saṁvṛttāḥ |",
    "divy22:41": "tato rājñā candraprabheṇāṣṭaṣaṣṭiṣu nagarasahasreṣu ghaṇṭāvaghoṣaṇaṁ kāritam—sarve bhavanto jambudvīpakā manuṣyā rājakrīḍayā, krīḍantu, yāvadahaṁ jīvāmīti |",
    "divy22:42": "atha jambudvīpakā manuṣyā rājñaścandraprabhasya ghaṇṭāvaghoṣaṇāṁ śrutvā sarva eva rājakrīḍayā krīḍitumārabdhāḥ |",
    "divy22:43": "vīṇāveṇupaṇavasughoṣakavallarībherīpaṭahamṛdaṅgatālaśaṅkhasahasraistūryaśabdaśataiśca vādyamānaiḥ keyūrahāramaṇimuktābharaṇakuṇḍaladharāḥ sarvālaṁkāravibhūṣitapramadāgaṇaparivṛtā rājaśriyamanubhavanti sma |",
    "divy22:44": "tena khalu samayena jambudvīpakānāṁ manuṣyāṇāṁ rājalīlayā krīḍatām yaśca vīṇāveṇupaṇavasughoṣakavallarībherīmṛdaṅgapaṭahaśabdo yaścāṣṭaṣaṣṭiṣu tālavaṁśanirghoṣo yaścandraprabhasya caturṣu mahāyajñavāṭeṣu suvarṇabherīṇāṁ tāḍyamānānāṁ varṇamanojñaśabdo niścarati, tena sarvo jambudvīpo manojñaśabdanādito ’bhūt tadyathā devānāṁ trāyastriṁśānāmabhyantaraṁ devaputam nṛttagītavāditaśabdena nirnāditam |",
    "divy22:45": "evameva tasmin kāle tasmin samaye sarvo jambudvīpavāsināṁ janakāyastena gītavāditaśabdena ekāntasukhasamarpito ’tyarthaṁ ramate |",
    "divy22:46": "tena khalu samayena bhadraśilāyāṁ rājadhānyāṁ dvāsaptatirayutakoṭīśatāni manuṣyāṇāṁ prativasanti sma |",
    "divy22:47": "teṣāṁ rājā candraprabha ṛṣṭo babhūva priyo manāpaśca |",
    "divy22:48": "apīdānīṁ varṇākṛtiliṅgasthairyamasya nirīkṣamāṇā na tṛptimupayānti sma |",
    "divy22:49": "yasmiṁśca samaye rājā candraprabho mahāyajñavāṭaṁ gacchati, tasmin samaye prāṇikoṭīniyutaśatasahasrāṇyavalokayanti, evaṁ cāhuh—devagarbho batāyaṁ rājā candraptabha iha jamudvīpe rājyaṁ kārayati |",
    "divy22:50": "na khalu manuṣyā īdṛgvarṇasaṁsthānā yādṛśā devasya candraprabhasyeti |",
    "divy22:51": "rājā candraprabho yena yenāvalokayati, tena tena strīsahasrāṇyavalokayanti—dhanyāstāḥ striyo yāsāmeṣa bharteti |",
    "divy22:52": "tacca śuddhairmanobhir nānyathābhāvāt |",
    "divy22:53": "evaṁ darśanīyo rājā candraprabho babhūva |",
    "divy22:54": "candraprabhasya rājño ’rdhatrayodaśāmātyasahasrāṇi |",
    "divy22:55": "teṣāṁ dvau agrāmātyau mahācandro mahīdharaśca |",
    "divy22:56": "vyaktau paṇḍitau medhāvinau guṇaiśca sarvāmātyamaṇḍalaprativiśiṣṭau sarvādhikṛtau rājaparikarṣakau rājaparipālakau |",
    "divy22:57": "alpotsuko rājā sarvakarmānteṣu |",
    "divy22:58": "mahācandraścāgrāmātyo ’bhīkṣṇaṁ jambudvīpakān manuṣyān daśasu kuśaleṣu karmapatheṣu niyojayati—imān bhavanto jambudvīpakā manuṣyā daśa kuśalān karmapathān samādāya vartatheti |",
    "divy22:59": "yādṛśī ca rājñaścakravartino ’vavādānuśāsanī, tādṛśī mahācandrasyāmātyasyāvavādānuśāsanī babhūva |",
    "divy22:60": "mahācandrasyāgrāmātyasya rājā candraprabha iṣṭaścābhūt priyaśca manāapaśca |",
    "divy22:61": "apīdānīṁ varṇākṛtiliṅgasaṁsthānamasya nirīkṣamāṇo na tṛptimupayāti |",
    "divy22:62": "|",
    "divy22:63": "yāvadapareṇa samayena mahācandreṇāgrāmātyena svapno dṛṣṭah—rājñaścandraprabhasya dhūmavarṇaiḥ piśācairmaulirapanītaḥ |",
    "divy22:64": "prativibuddhasya cābhūdbhayam, abhūcchaṅkitatvam, abhūdromaharṣah—mā haiva devasya candraprabhasya śiroyācanaka āgacchet |",
    "divy22:65": "devaśca sarvaṁdadaḥ |",
    "divy22:66": "sarvaparityāge nāstyasya kiṁcidaparityaktaṁ dīnānāthakṛpaṇavanīpakayācanakebhya iti |",
    "divy22:67": "tasya buddhirutpannā—na mayā rājñaścandraprabhasya svapno nivedayitavyaḥ |",
    "divy22:68": "api tu ratnamayāni śirāṁsi kārayitvā koṣakoṣṭhāgāraṁ praveśya sthāpayitavyāni |",
    "divy22:69": "yadi nāma kaściddevasya śiroyācanaka āgacchet, tamenamebhī ratnamayaiḥ śirobhiḥ pralobhayiṣyāmi |",
    "divy22:70": "iti viditvā ratnamayāni śirāṁsi kārayitvā koṣakoṣṭhāgareṣu prakṣipya sthāpitavān |",
    "divy22:71": "apareṇa samayena mahīdhareṇāgrāmātyena svapno dṛṣṭah—sarvaratnamayaḥ potaścandraprabhasya kulasthaḥ śataśo viśīrṇaḥ |",
    "divy22:72": "dṛṣṭvā ca punarbhītastrastaḥ saṁvignah—mā haiva rājñaścandraprabhasya rājyacyutirbhaviṣyati jīvitasya cāntarasya cāntarāya iti |",
    "divy22:73": "tena brāhmaṇā ye naimittikā vipaścikāścāhūya uktāh—bhavantaḥ, mayedṛśaḥ svapno dṛṣṭaḥ, nirdoṣaṁ kuruteti |",
    "divy22:74": "tatastairbrāhmaṇair naimittikairvipaścikaiśca samākhyātam—yādṛśo ’yaṁ tvayā svapno dṛṣṭaḥ, nacirādeva rājñaścandraprabhasya śiroyācanaka āgamiṣyati |",
    "divy22:75": "sa cāsyāmeva bhadraśilāyāṁ rājadhānyāmavatariṣyatīti |",
    "divy22:76": "tato mahīdharo ’grāmātyaḥ svapnanirdeśaṁ śrutvā kare kapolaṁ dattvā cintāparo vyavasthitah—atikṣipraṁ rājñaścandraprabhasya maitrātmakasya kāruṇikasya sattvavatsalasyānityatābalaṁ pratyupasthitamiti |",
    "divy22:77": "athāpareṇa samayenārdhatrayodaśābhiramātyasahasraih svapno dṛṣṭah—rājñaścandraprabhasya caturṣu yajñavāṭeṣu karoṭapāṇibhiryakṣaiścachatradhvajapatākāḥ pātitāḥ, suvarṇabheryaśca bhinnāḥ |",
    "divy22:78": "dṛṣṭvā ca punarbhītāstrastāḥ saṁvignāh—mā haiva rājñaścandraprabhasya mahāpṛthivīpālasya maitrātmakasya kāruṇikasya sattvavatsalasyānityatābalamāgacchet, mā haiva asmākaṁ devena sārdhaṁ nānābhāvo bhaviṣyati vinābhāvo viprayogaḥ, mā haiva atrāṇo ’paritrāṇo jambudvīpo bhaviṣyatīti |",
    "divy22:79": "rājñā candraprabheṇa śrutam |",
    "divy22:80": "tena śrutvā aṣṭaṣaṣṭinagarasahasreṣu ghaṇṭāvaghoṣaṇaṁ kāritam—rājalīlayā bhavantaḥ sarve jambudvīpakā mānuṣyāḥ krīḍantu yāvadahaṁ jīvāmi |",
    "divy22:81": "kim yuṣmākaṁ māyopamaiḥ svapnopamaiścintitaih? rājñaścandraprabhasya ghaṇṭāvaghoṣaṇaṁ śrutvā sarva eva jambudvīpakā manuṣyā rājalīlayā krīḍitumārabdhāḥ, vīṇāvoṇupaṇavasughoṣakavallarībherīmṛdaṅgatālaśaṅkhasahasraistūryaśabdaśataiśca vādyamānaiḥ keyūrahāramaṇimuktābharaṇakuṇḍaladharāḥ sarvālaṁkāravibhūṣitapramadāgaṇaparivṛtāa rājaśriyamanubhavanti sma |",
    "divy22:82": "tena khalu samayena jambudvīpakānāṁ manuṣyāṇāṁ rājakrīḍayā krīḍatām yaśca rājñaścandraprabhasya caturṣu mahāyajñavāṭeṣu suvarṇabherīṇāṁ tāḍyamānānāṁ valgurmanojñaḥ śabdo niścarati, tena sarvo jambudvīpo manojñaśabdanir nādito ’bhūt |",
    "divy22:83": "tadyathā devānāṁ trāyastriṁśānāmanyataraṁ devapuraṁ nṛttagītavāditam, evameva tasmin kāle tasmin samaye sarvo jambudvīpanivāsī janakāyastena gītaśabdenaikāntasukhasamarpito ’tyarthaṁ ramate |",
    "divy22:84": "|",
    "divy22:85": "tena khalu samayena gandhamādane parvate raudrākṣo nāma brāhmaṇaḥ prativasati sma indrajālavidhijñaḥ |",
    "divy22:86": "aśrauṣīdraudrākṣo brāhmaṇo bhadraśilāyāṁ rājadhānyāṁ candraprabho nāma rājā sarvaṁdado ’smītyātmānaṁ pratijānīte |",
    "divy22:87": "yannvahaṁ gatvā śiro yāceyamiti |",
    "divy22:88": "tasyaitadabhavat—yadi tāvat sarvadado bhaviṣyati, mama śiro dāsyati |",
    "divy22:89": "api tu duṣkarametadasthānamanavakāśo yadevamiṣṭaṁ kāntaṁ priyaṁ manāpamuttamāṅgaṁ parityakṣyati yaduta śīrṣam, nedaṁ sthānaṁ vidyate |",
    "divy22:90": "iti viditvā gandhamādanāt parvatādavatīrṇaḥ |",
    "divy22:91": "atha gandhamādananivāsinī devatā vikroṣṭumārabdhā—hā kaṣṭaṁ rajñaścandraprabhasya maitrātmakasya mahākāruṇikasya sattvavatsalasyānityatābalaṁ pratyupasthitamiti |",
    "divy22:92": "tena khalu samayena sarvajambudvīpa ākulākulaḥ, dhūmāndhakāraḥ, upakāpātāḥ, diśodāhāḥ, antarīkṣe devadundubhayo ’bhinadanti |",
    "divy22:93": "bhadraśilāyāṁ ca rājadhānyāṁ nātidūre pañcābhijño ṛṣiḥ praivasati viśvāmitro nāṁnā pañcaśataparivāro maitrātmakaḥ kāruṇikaḥ sattvavatsalaḥ |",
    "divy22:94": "atha sa ṛṣiḥ sarvajambudvīpamākulaṁ dṛṣṭvā māṇavakānāmantrayate—yatkhalu māṇavakā jānīta sarvajambudvīpa etarhyākulākulo dhūmāndhakāraḥ |",
    "divy22:95": "sūryācandramasau evamahānubhāvau na bhāsato na tapato na virocataḥ |",
    "divy22:96": "nūnaṁ kasyacinmahāpuruṣasya nirodho bhaviṣyati |",
    "divy22:97": "tathā hi— rodanti kinnaragaṇā vanadevatāśca dhikkāramutsṛjanti devagaṇā pi na sthuḥ |",
    "divy22:98": "candro na bhāti na vibhāti sahasraraśmir naiva vādyavāditaravo ’pi niśāmyate ’tra (1)|",
    "divy22:99": "ete hi pādapagaṇāḥ phalapuṣpanaddhā bhūmau patanti pavanairapi cālitāni |",
    "divy22:100": "saṁśrūyate dhvanirayaṁ ca yathātibhīmo vyakto bhaviṣyati pure vyasanaṁ mahāntam (2)|",
    "divy22:101": "ete bhadraśilānivāsaniratāḥ sarve saduḥkhā janā atyantapratiśokaśalyavihatāḥ praspandakaṇṭhānanāḥ |",
    "divy22:102": "etāścandranibhānanā yuvatayo rodanti veśmottame sarve ca prarudanti tīvrakaruṇāḥ santaḥ śmaśāne yathā (3)|",
    "divy22:103": "kiṁ kāraṇaṁ puranivāsijanāḥ samagrāḥ saṁpiṇḍitaṁ manasi duḥkhamidaṁ vahanti |",
    "divy22:104": "utkrośatāmaniśamardhakṛtāgrahastairaiśvaryamapratisamaṁ niruṇaddhi vācam (4)|",
    "divy22:105": "ete payodā vinadantyatoyā jalāśrayāḥ śokamamī vrajanti |",
    "divy22:106": "bhuvorivāmbhasi ca bālasamīraṇāstā vātāḥ pravānti ca kharā rajasā vimiśrāḥ (5)|",
    "divy22:107": "aśivāni nimittāni pravaraṇi hi sāmpratam |",
    "divy22:108": "kṣemāṁ diśamato ’smākamito gantuṁ kṣamo bhavet (6)|",
    "divy22:109": "api tu khalu māṇavakā rājñaścandraprabhasya caturṣu mahāyajñavāṭeṣu suvarṇabherīṇāṁ tāḍyamānānāṁ na bhūyo manojñaḥ svaro niścarati |",
    "divy22:110": "nūnaṁ bata bhadraśilāyāṁ mahānupadravo bhaviṣyatīti |",
    "divy22:111": "|",
    "divy22:112": "atha raudrakṣo brāhmaṇo bhadraśilāyāṁ rājadhānyāmanuprāptaḥ |",
    "divy22:113": "tato nagaravivāsinī devatā raudrākṣaṁ brahmaṇaṁ dūrādeva dṛṣṭvā yena rājā candraprabhāstenopasaṁkrāntā |",
    "divy22:114": "upasaṁkramya rājānaṁ candraprabhamidamavocat—yatkhalu deva jānīyāh—adya devasya yācanaka āgamiṣyati hiṁsako viheṭhako ’vatāraprekṣī avatāragaveṣī |",
    "divy22:115": "sa devasya śiro yāciṣyatīti |",
    "divy22:116": "taddevena sattvānāmarthāyātmānaṁ paripālayitavyamiti |",
    "divy22:117": "atha rājā candraprabhaḥ śiroyācanakamupaśrutya pramuditamanā vismayotphalladṛṣṭirdevatāmuvāca—gaccha devate, yadyāgamiṣyati, ahamasya dīrghakālābhilaṣitaṁ manorathaṁ paripūrayiṣyamīti |",
    "divy22:118": "atha sā devatā rājñaścandraprabhasya idamevamrūpaṁ vyavasāyaṁ viditvā duḥkhinī durmanaskā vipratisāriṇī tatraivāntarhitā |",
    "divy22:119": "atha rājñaścandraprabhasyaitadabhavat—kimatrāścaryam yadahamannamannārthibhyo ’nuprayacchāmi, pānaṁ pānārthibhyo vastrahiraṇyasuvarṇamaṇimuktādīṁs tadarthibhyaḥ |",
    "divy22:120": "yannvaham yācanakebhyaḥ svaśarīramapi parityajeyamiti |",
    "divy22:121": "tato raudrākṣo brāhmaṇo dakṣiṇena nagaradvāreṇa praviśan devatayā nivāritah—gaccha pāpabrāhmaṇa, mā praviśa |",
    "divy22:122": "kathamidānīṁ tvam mohapuruṣa rājñaścandraprabhasya maitrātmakasya kāruṇikasya sattvavatsalasyānekaguṇasampannasya jambudvīpaparipālakasyādūṣiṇo ’napakāriṇaḥ śiraśchetsyasi? raudracitta pāpabrāhmaṇa, mā praviśeti |",
    "divy22:123": "yāvadetat prakaraṇaṁ rājñā candraprabheṇa śrutam—yācanako me nagaradvāre devatayā vidhāryate iti |",
    "divy22:124": "śrutvā ca punarmahācandramagrāmātyamāmantrayate—yatkhalu mahācandra jānīyāh—yācanako me nagaradvāri devatayā vidhāryate |",
    "divy22:125": "gaccha, śīghraṁ matsakāśamānayeti |",
    "divy22:126": "evaṁ deveti mahācandro ’grāmātyo rājñaścandraprabhasya pratiśrutya nagaradvāraṁ gatvā tāṁ devatāmuvāca—yatkhalu devate jānīyāh—praviśatveṣa brāhmaṇa, rājā candraprabha enamāhvāpayata iti |",
    "divy22:127": "tato nagaranivāsinī devatā mahācandramagrāmātyamidamavocat—yatkhalu mahācandra jānīyāh—eṣa brāhmaṇo raudracitto niṣkāruṇiko rājñaścandraprabhasya vināśārthaṁ bhadraśilāmanuprāptaḥ |",
    "divy22:128": "kimanena durātmanā praveśitena? eṣa mayā devate upāyaścintito yenāyaṁ brāhmaṇo na prabhaviṣyati devasya śiro grahītumiti |",
    "divy22:129": "atha mahācandro ’grāmātyo raudrākṣaṁ brāhmaṇamādāya nagaraṁ praviśya ratnadharānājñāpayati—ānīyantāṁ bhavanto ratnamayāni śirāṁsi |",
    "divy22:130": "asmai brāhmaṇāya dāsyāmīti |",
    "divy22:131": "bhāṇḍāgārikai ratnamayānāṁ śīrṣāṇāṁ rājadvāre rāśiḥ kṛtaḥ |",
    "divy22:132": "mahācandreṇāgrāmātyena raudrākṣasya ratnamayāni śīrṣāṇyupadarśitāni—pratigṛhṇa tvaṁ mahābrāhmaṇa prabhūtāni ratnamayāni śīrṣāṇi |",
    "divy22:133": "yāvadāptaṁ ca te hiraṇyasuvarṇamanuprayacchāmi, yena te putrapautrāṇāṁ jīvikā bhaviṣyati |",
    "divy22:134": "kiṁ te devasya śīrṣeṇa majjāśiṅghāṇakavasādipūrṇeneti? evamukte raudrākṣo brāhmaṇo mahācandramagrāmātyamidamavocat—na ratnamayairme śirobhiḥ prayojanam |",
    "divy22:135": "nāpi hiraṇyasuvarṇena |",
    "divy22:136": "api tvahamasya mahāpṛthivīpālasya sarvaṁdadasya sakāśamāgataḥ śiraso ’rthāya |",
    "divy22:137": "evamukte mahācandramahīdharau agrāmātyau kare kapolaṁ dattvā cintāparau vyavasthitau—kimidānīṁ prāptakālamiti |",
    "divy22:138": "athaitadvṛttāntamupaśrutya rājā candraprabho mahācandramahīdharau agrāmātyau dūreṇa prakrośyaitadavocat—ānīyatāmeṣa matsamīpam |",
    "divy22:139": "ahamasyaivaṁ manorathaṁ pūrayiṣyāmīti |",
    "divy22:140": "evamukte mahācandramahīdharau agrāmātyau sāśrudurdinavadanau karuṇakaruṇaṁ paridevamānau abhirudya devasya maitrātmakasya kāruṇikasya sattvavatsalāsyānekaguṇasamuditasya jñānakuśalasya divyacakṣuṣo ’nityatābalaṁ pratyupasthitam, adyāsmākaṁ devena sārdhaṁ nānābhāvo bhaviṣyati vinābhāvo viprayogo visamyogaḥ |",
    "divy22:141": "iti viditvā rājñaḥ pādayor nipatya ekānte niṣaṇṇau |",
    "divy22:142": "atha rājā candraprabhaḥ paramatyāgaprativiśiṣṭaṁ tyāgaṁ parityakukāmo dūrata eva taṁ brāhmaṇamāmantrayate—ehi tvaṁ brāhmaṇa, yacchatām yat prārthayase tadgṛhāṇeti |",
    "divy22:143": "atha raudrākṣo brāhmaṇo yena rājā candraprabhastenopasaṁkrāntaḥ |",
    "divy22:144": "upasaṁkramya rājānaṁ candraprabhaṁ jayenāyuṣā ca vardhayitvā rājānaṁ candraprabhamidamavocat— dharme sthito ’si vimale śubhabuddhisattva sarvajñatāmabhilaṣan hṛdayena sādho |",
    "divy22:145": "mahyaṁ śiraḥ sṛja mahākaruṇāgracetā mahyaṁ dadasva mama toṣakaro bhavādya (7)|",
    "divy22:146": "atha rājā candraprabho brāhmaṇasyāntikādidamevamrūpaṁ vākpravyāhāraṁ śrutvā pramuditamanāḥ prītivisphāritākṣo raudrākṣaṁ brāhmaṇamuvāca—hantedaṁ brāhmaṇa śiro ’vighnataḥ sādhu pragṛhyatāmuttamāṅgamiti |",
    "divy22:147": "āha ca— priyo yathā yadyapi caikaputrakastathāpi me kharpamidaṁ gṛhāṇa |",
    "divy22:148": "tvaccintitānāṁ phalamastu śīghraṁ śiraḥpradānāddhi labheya bodhim (8)|",
    "divy22:149": "ityuktvā svayameva svaśiraso maulimapanītavān |",
    "divy22:150": "yadā ca rājā candraprabheṇa śiraso maulirapanītaḥ, tatsamanantarameva sarveṣāṁ jambudvīpakānāṁ manuṣyāṇāṁ maulayaḥ patitāḥ |",
    "divy22:151": "bhadraśilāyāṁ ca rājadhānyāṁ caturdiśamulkāpātā diśodāhāśca prādurbhūtāḥ |",
    "divy22:152": "nagaradevatābhiśca śabdo niścāritah—asya rājñaścandraprabhasya pāpabrāhmaṇo śiraśchetsyatīti |",
    "divy22:153": "tacchrutvā mahācandramahīdharau agrāmātyau rājñaścandraprabhasyedamevamrūpaṁ śarīraparityāgaṁ viditvā sāśrudurdidavadanau rājñaścandraprabhasya pādau pariṣvajyāhatuh—dhanyāste puruṣā deva ya evamatyadbhutarūpadarśanaṁ vā drakṣyantīri |",
    "divy22:154": "tau abhimukhamudvīkṣyamāṇau rājani candraprabhe cittamabhiprasādya raudrākṣe ca brāhmaṇe maitryacittamutpādya nāvāṁ śakṣyāmo nirupamaguṇādhārāsya devasyānityatāṁ draṣṭumiti tasminneva muhūrte kālagatau |",
    "divy22:155": "kāmadhātumatikramya brāhmalokamupapannau |",
    "divy22:156": "rājñaścandraprabhasyedamevamrūpaṁ vyavasāyaṁ buddhvā tāṁ ca nagaranivāsinīnāṁ devatānāmārtadhvanimupaśrutya bhaumā yakṣā antarikṣacarāśca yakṣāḥ krinditumārabdhāh—hā kaṣṭamidānīṁ rājñaścandraprabhasya śarīranikṣepo bhaviṣyatīti |",
    "divy22:157": "|",
    "divy22:158": "atrāntare ca rājakuladvāre ’nekāni praṇiśatasahasrāṇi saṁnipatitānyabhūvan |",
    "divy22:159": "tato raudrākṣo brāhmaṇastaṁ mahājanakāyamavekṣya śiro grahītum |",
    "divy22:160": "yadi ca te śiraḥ parityaktam, ekāntaṁ gacchāva iti |",
    "divy22:161": "evamukte rājā candraprabho raudrākṣaṁ brāhmaṇamavocat—evaṁ mahābrāhmaṇa kriyatām |",
    "divy22:162": "ṛddhyantāṁ tava saṁkalpāḥ, paripūryantāṁ manorathā iti |",
    "divy22:163": "atha rājā candraprabho rājā āsanādutthāya tīkṣaṇamasimādāya yena maṇiratnagarbhamudyānaṁ tenopasaṁkrāntaḥ |",
    "divy22:164": "atha rājā candraprabhasya idamevamrūpaṁ vyavasāyaṁ dṛṣṭvā bhadraśilāyāṁ rājadhānyāmanekāni prāṇiśatasahasrāṇi vikrośamānāni pṛṣṭhataḥ pṛṣṭhataḥ samanubaddhāni |",
    "divy22:165": "so ’drākṣīdrājā candraprabho mahājanasaṁnipātaṁ vikrośāntam |",
    "divy22:166": "dṛṣṭvā ca punaḥ samāśvāsayannāha—apramādaḥ karaṇīyaḥ kuśaleṣu dharmoṣviti |",
    "divy22:167": "saṁkṣepeṇa dharmadeśanāṁ kṛtvā raudrākṣaṁ brāhmaṇamādāya maṇiratnagarbhamudyānaṁ praviṣṭaḥ |",
    "divy22:168": "samanantarapraviṣṭasya rājñaścandraprabhasya maṇiratnagarbha udyāne bhadraśilāyāṁ chatrāṇi dhvajapatākāśca yena maṇiratnagarbhamudyānaṁ tenāvanāmitāḥ |",
    "divy22:169": "tato rājā candraprabho maṇiratnagarbhasyodyānasya dvāraṁ pidhāya taṁ taṁ raudrākṣaṁ brāhmaṇamāmantrayate—pratigṛhyatāṁ brāhmaṇa mamottamāṅgamiti |",
    "divy22:170": "evamukte raudrākṣo brāhmaṇo rājānaṁ candraprabhamuvāca—nāhaṁ śakṣyāmi devasya śiraśchettumiti |",
    "divy22:171": "maṇiratnagarbhasya codyānasya madhye kurabakaḥ |",
    "divy22:172": "tatra sarvakālikaścampakavṛkṣo jātaḥ |",
    "divy22:173": "tato rājā candraprabhastīkṣṇamasiṁ gṛhītvā yena sarvakālikaścampakavṛkṣastenopasaṁkrāntaḥ |",
    "divy22:174": "atha yā devatāstasminnudyāne ’dhyavasitāḥ, tā rājñaścandraprabhasyedamevamrūpaṁ svaśarīraparityāgaṁ viditvā vikroṣṭumārabdhāḥ |",
    "divy22:175": "evaṁ cāhuh—kathamidānīṁ tvaṁ pāpabrāhmaṇa rājñaścandraprabhasyādūṣiṇo ’napakāriṇo mahājanavatsalasyānekaguṇasampannasya śiraśchetsyasīti? tato rājā candraprabha udyānadevatā nivārayati—mā devatā mama śiroyācanakasyāntarāyaṁ kuruta |",
    "divy22:176": "tatkasya hetoh? bhūtapūrvaṁ devatā mamottamāṅgam yācanakasya devatāyā antarāyaḥ kṛtaḥ |",
    "divy22:177": "tayā devatayā bahu apuṇyaṁ prasūtam |",
    "divy22:178": "tatkasya detoh? yadi tayā devatayā antarāyo na kṛto ’bhaviṣyat, mayā laghu laghvevānuttarajñānamadhigatamabhaviṣyat |",
    "divy22:179": "ataśca tvāmahamevaṁ bravīmi—mā me tvamuttamāṅgayācanakasyāntarāyaṁ kuruṣveti |",
    "divy22:180": "asminneva te maṇiratnagarbha udyāne mayā sahasraśaḥ śiraḥparityāgaḥ kṛtaḥ, na ca me kenacidantarāyaḥ kṛtaḥ |",
    "divy22:181": "tasmāt tvaṁ devate mamottamāṅgayācanakasyāntarāyaṁ mā kuru |",
    "divy22:182": "eṣa eva devate sa pṛṣṭhībhūto maitreyo yo vyāghryā ātmānaṁ parityajya catvāriṁśatkalpasamprasthito maitreyo bodhisattva ekena śiraḥparityāgenāvapṛṣṭhīkṛtaḥ |",
    "divy22:183": "atha sā devatā rājñaścandraprabhasya maharddhitāmavetya tasmin rājani paraṁ prasādaṁ pravedayantī tūṣṇīmavasthitā |",
    "divy22:184": "atha rājā candraprabhaḥ samyakpraṇidhānaṁ kartumārabdhah—śṛṇvantu bhavantaḥ, ye daśādikṣu sthitā devatāsuragaruḍagandharvakinnarā adhyuṣitāḥ, ihāhamudyāne tyāgaṁ kariṣyāmi, asmiṁs tyāgaṁ svaśiraḥparityāgam yena cāhaṁ satyena svaśiraḥ parityajāmi, na rājyārthāya na svargārthāya na bhogārthāya na śakratvāya na brahmatvāya na cakravartivijayāya nānyatra kathamahamanuttarāṁ samyaksambodhimabhisambuddhya adāntān sattvān damayeyam, aśāntāñ śamayeyam, atīrṇāṁstārayeyam, amuktān mocayeyam, anāśvastānāśvāsayeyam, aparinirvṛtān parinirvāpayeyam |",
    "divy22:185": "anena satyena satyavacanena saphalaḥ pariśramaḥ syāt, parinirvṛtāsya ca sarṣapaphalapramāṇadhātavo bhaveyuḥ, asya ca maṇiratnagarbhasyodyānasya madhye mahān stūpaḥ syāt sarvastūpaprativiśiṣṭaḥ |",
    "divy22:186": "ye ca sattvāḥ śāntakāyā mahācaityaṁ vanditukāmā gaccheyuḥ, te taṁ sarvastūpaprativiśiṣṭaṁ dhātuparaṁ dṛṣṭvā viśrāntā bhaveyuḥ |",
    "divy22:187": "parinirvṛtasyāpi mama caityeṣu, janakāyā āgatya kārāṁ kṛtvā svargamokṣaparāyāṇā bhaveyuriti |",
    "divy22:188": "evaṁ samyak praṇidhānaṁ kṛtvā tasmiṁścampakavṛkṣe śikhāṁ baddhvā raudrākṣaṁ brāhmaṇamuvāca—āgaccha mahābrāhmaṇa, pratigṛhyatām |",
    "divy22:189": "mā me vighnaṁ kuruṣveti |",
    "divy22:190": "tato rājā candraprabha ātmanaḥ kāyasya sthāma ca balaṁ ca saṁjanya tasmiṁśca brāhmaṇe karuṇāsahagataṁ maitracittamutpādya śiraśichattvā raudrākṣāya brāhmaṇāya niryātitavān |",
    "divy22:191": "kālaṁ ca kṛtvā atikramya brahmalokaṁ praṇītatvācchubhakṛtsne devanikāye upapannaḥ |",
    "divy22:192": "samanantaraparityakte rājñā candraprabheṇa śirasi ayaṁ trisāhasramahāsāhasro lokadhātus triḥ kampitaḥ saṁkampitaḥ saṁprakampitaḥ, calitaḥ saṁcalitaḥ saṁpracalitaḥ, vyadhitaḥ pravyādhitaḥ saṁpravyādhitaḥ |",
    "divy22:193": "gaganatalasthāśca devatā divyānyutpalāni kṣeptumārabdhāḥ, padmāni kumudāni puṇḍarīkānyagarucūrṇāni tagaracūrṇāni candanacūrṇāni tamālapatrāṇi divyāni māndāravāṇi puṣpāṇi, divyāni ca vādyāni pravādayitmārabdhāḥ, cailavikṣepāṁśca cākarṣuḥ |",
    "divy22:194": "tato raudrākṣo brāhmaṇaḥ śirograhāyodyānānnirgataḥ |",
    "divy22:195": "athāsminnantare ’nekaiḥ prāṇiśatasahasrair nādo muktah—hā kaṣṭam |",
    "divy22:196": "praghātito devaḥ sarvajanamanorathaparipūraka iti |",
    "divy22:197": "tata ekatyāḥ pṛthivyāmāvartante parivartante, eke bāhubhiḥ prakrośanti, kāścit prakīrṇakeśyo rudanti |",
    "divy22:198": "anekāni ca prāṇiśatasahasrāṇi saṁnipatitāni |",
    "divy22:199": "tata ekatyāstasminneva pradeśe sthitvā dhyānānyutpādya tatraiva kālaṁ kṛtvā śubhakṛtsne devanikāye upapannā rājñaścandraprabhasya sabhāgatāyām |",
    "divy22:200": "apare dhyānānyutpādya tatraiva kālaṁ kṛtvā bhāsvare devanikāye upapannāḥ |",
    "divy22:201": "apare prathamadhyānamutpādya kālaṁ kṛtvā brahmalokasabhāgatāyāmupapannāḥ |",
    "divy22:202": "aparaiḥ saṁnipātya rājñaścandraprabhasya śarīraṁ sarvagandhakāṣṭhaiścitāṁ citvā, dhmāpitāni ca asthīni sauvarṇakumbhe prakṣipya, caturmahāpathe śarīrastūpaḥ pratiṣṭāpitaḥ |",
    "divy22:203": "chatradhvajapatākāścāropitāḥ |",
    "divy22:204": "gandhairmālyairdhūpairdīpaiḥ puṣpaiḥ pūjāṁ kṛtvā candraprabhe rājani svacittamabhiprasādya kālagatāḥ ṣaṭsu devanikāyeṣu kāmāvacareṣu deveṣūpapannāḥ |",
    "divy22:205": "yaiśca tatra kārāḥ kṛtāḥ, sarve te svargamokṣaparāyaṇāḥ saṁvṛttā iti |",
    "divy22:206": "|",
    "divy22:207": "syātkhalu yuṣmākaṁ bhikṣavaḥ kāṅkṣā vā vimatirvā anyā sā tena kālena samayenottarāpathe bhadraśilā nāma rājadhānyabhūditi |",
    "divy22:208": "na khalu evaṁ draṣṭvyam |",
    "divy22:209": "tatkasya hetoh? eṣaiva sā takṣaśilā tena kālena tena samayena bhadraśilā nāma rājadhānī babhūva |",
    "divy22:210": "syātkhalu yuṣmākaṁ bhikṣavaḥ kāṅkṣā vā vimatirvā anyaḥ sa tena kālena tena samayenottarāpathe bhadraśilā nāma rājadhānyabhūditi |",
    "divy22:211": "na khalu evaṁ draṣṭavyam |",
    "divy22:212": "tatkasya hetoh? eṣaiva sā takṣaśilā tena kālena tena samayena bhadraśilā nāma rājadhānī babhūva |",
    "divy22:213": "syātkhalu yuṣmākaṁ bhikṣuvaḥ kāṅkṣā vā vimatirvā anyaḥ sa tena kālena tena samayena candraprabho nāma rājābhūditi |",
    "divy22:214": "na khalu evaṁ draṣṭavyam |",
    "divy22:215": "tatkasya hetoh? ahameva tena kālena tena samayena rājā candraprabho babhūva |",
    "divy22:216": "syātkhalu yuṣmākaṁ bhikṣavaḥ kāṅkṣā vā vimatirvā—anyaḥ sa tena kālena tena samayena raudrākṣo nāma brāhmaṇo ’bhūditi |",
    "divy22:217": "na khalvevaṁ draṣṭavyam |",
    "divy22:218": "tatkasya hetoh? eṣa eva sa tena kālena tena samayena devadatto babhūva |",
    "divy22:219": "syātkhalu yuṣmākaṁ bhikṣavaḥ kāṅkṣā vā vimatirvā—anyau tau tena samayena mahācandramahīdharau agrāmātyau babhūvaturiti |",
    "divy22:220": "na khalvevaṁ draṣṭavyam |",
    "divy22:221": "tatkasya hetoh? etāveva mahācandramahīdharau agrāmātyau śāriputramaudgalyāyanau babhūvatuḥ |",
    "divy22:222": "tadāpyetau tatprathamataḥ kālagatau, na tveva putṛmaraṇamārāgitavantau iti |",
    "divy22:223": "|",
    "divy22:224": "idamavocadbhagavān |",
    "divy22:225": "āttamanasaste bhikṣavo ’nye ca devanāgayakṣagandharvāsuragaruḍakinnaramahoragādayo bhagavato bhāṣitamabhyanandan |",
    "divy22:226": "|",
    "divy22:227": "candraprabhabodhisattvacaryāvadānaṁ nāma dvāviṁśatimam |",
    "divy22:228": "after this, ṁss. add: tathā ca candraprabhabhūpatirbhūte maṇikanakarajatavaiḍrruyendranīlādidraviṇavasanayānabhojanālāṁkāragrāmanagaranigamaviṣayarājyādayo rājyarathasutakalatramāṁsarudhirakaracaraṇaśirokṣigrīvādisarvaparityāgamantareṇa durgatijananamaraṇajarākaracaraṇakaraṇavikalatāpriyaviyogāditaraduḥkhopanipātabhayābhihatajanaparitrāṇakaraṇasamarthā sakalabhuvanādhipatyābhiṣekamahatī gāthādhunī guṇasamṛddhir na śakyate ’dhigantumiti kāruṇyādaśeṣajagadduḥkhopaśamakṛtaniścayah praṇatasakalasāmantacūḍāmaṇimayūkhāvicchuritapādapīṭhah turagagajarathavastrālaṁkārādiparityāgena parīpūritaniravaśeṣajāmbūdvīpakajanamanorathah sakalajanamanonayanahārī śiraḥ parityaktavān |",
    "divy22:229": "kathamityevamanuśrūyate iti |",
    "divy22:230": "|"
}