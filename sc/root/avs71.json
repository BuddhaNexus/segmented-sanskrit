{
    "avs71:0": "",
    "avs71:1": "",
    "avs71:2": "",
    "avs71:3": "Avadānaśatakam |",
    "avs71:4": "aṣṭamo vargaḥ |",
    "avs71:5": "",
    "avs71:6": "71. suprabhā",
    "avs71:7": "",
    "avs71:8": "tasyoddānam",
    "avs71:9": "suprabhā supriyā caiva śuklā somā tathāparā",
    "avs71:10": "kuvalayā sundarī yaiva muktā caiva kacaṅgalā",
    "avs71:11": "kṣemā virūpā + + vargo bhavati samuddhitaḥ ||",
    "avs71:12": "buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | śrāvastyām anyatamaḥ śreṣṭhī āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | tena sadṛśāt kulāt kalatram ānītam | sa tayā sārdhaṁ krīḍati ramate paricārayati | tasya krīḍato ramamāṇasya paricārayataḥ patnī āpannasatvā saṁvṛttā | sā aṣṭānāṁ vā navānāṁ vā māsānām atyayāt prasūtā | dārikā jātā abhirūpā darśanīyā prāsādikā divyālaṁkārabhūṣitā maṇiratnena kaṇṭhe ābaddhena | tasmāc ca prabhā nirgacchati, yayā sarvā śrāvastī avabhāsate | tasyā jātau jātimahaṁ kṛtvā nāmadheyaṁ vyavasthāpyate: kiṁ bhavatu dārikāyā nāmeti | jñātaya ūcuḥ: yasmād anayā jātamātrayā maṇiratnāvabhāsena sarvā śrāvastī avabhāsitā, tasmād bhavatu dārikāyāḥ suprabheti nāmeti | sā suprabhā dārikā aṣṭābhyo dhātrībhyo dattā dvābhyām aṁsadhātrībhyāṁ dvābhyāṁ kṣīradhātrībhyāṁ dvābhyāṁ maladhātrībhyāṁ dvābhyāṁ krīḍanikābhyāṁ dhātrībhyām | sā aṣṭābhir dhātrībhir unnīyate vardhyate kṣīreṇa dadhnā navanītena sarpiṣā sarpimaṇḍenānyaiś cottaptottaptair upakaraṇaviśeṣaiḥ | āśu vardhate hradastham iva paṅkajam | sā dārikā śrāddhā bhadrā kalyāṇāśayā ātmahitaparahitapratipannā | tasyā ye ye yācanakā āgacchanti, tebhyas tebhyaḥ kaṇṭhād alaṁkāram avamucya prayacchati | datte ca punar alaṁkāraḥ prādurbhavati ||",
    "avs71:13": "yāvad asau dārikā krameṇa mahatī saṁvṛttā, tadā tasyā bahavo yācanakā āgacchanti, rājaputrā amātyaputrāḥ śreṣṭhiputrāś ca | tair upadrūyamāṇaḥ pitā cāsyāḥ kare kapolaṁ datvā cintāparo vyavasthitaḥ: yady ekasmai dāsyāmi, anye me amitrā bhaviṣyantīti | yāvad asau dārikā pitaraṁ cintāparam avekṣyovāca: tāta kim asi cintāpara iti | tena so ’rtho vistareṇa samākhyātaḥ | dārikā kathayati: tāta na te śokaḥ kartavyaḥ | svayam evāhaṁ saptame divase svayaṁvaram avatariṣyāmīti | tataḥ śreṣṭhī rājñaḥ prasenajito nivedya śrāvastyāṁ ghaṇṭāvaghoṣaṇaṁ kārayāmāsa: saptame divase suprabhā dārikā svayaṁvaram avatariṣyati, yena vo yat karaṇīyaṁ sa tat karotv iti ||",
    "avs71:14": "tataḥ saptame divase suprabhā dārikā rathābhirūḍhā kāṣāyaṁ dhvajam ucchrāpya buddhaṁ bhagavantaṁ citrapaṭe lekhayitvā abhiṣṭuvatī vīthīm avatīrṇā | sā tatra rājaputrair amātyaputraiḥ śreṣṭhiputraiś ca sotkaṇṭhair udvīkṣyamāṇā vicitrābhiḥ kathābhiḥ saṁjñapyovāca: sarvathāhaṁ na kenacid aṁśena bhavatāṁ paribhavaṁ karomi | kevalaṁ tu nāhaṁ kāmenārthinī | buddhaṁ śaraṇaṁ gatāsmi | tasya sakāśe pravrajiṣyāmīti | tatas te nirbhartsitāḥ pratinivṛttāḥ | suprabhāpi dārikā bhagavatsakāśam upasaṁkramya bhagavataḥ pādābhivandanaṁ kṛtvā purastān niṣaṇṇā dharmaśravaṇāya | tasyā bhagavatā āśayānuśayaṁ dhātuṁ prakṛtiṁ ca jñātvā tādṛśī caturāryasatyasaṁprativedhikī dharmadeśanā kṛtā, yāṁ śrutvā suprabhayā dārikayā viṁśatiśikharasamudgataṁ satkāyadṛṣṭiśailaṁ jñānavajreṇa bhitvā srotāpattiphalaṁ sākṣātkṛtam, abhinirhāraś ca kṛtaḥ | atha suprabhā dārikā utthāyāsanād ekāṁsam uttarāsaṅgaṁ kṛtvā yena bhagavāṁs tenāñjaliṁ praṇamayya bhagavantam idam avocat: labheyāhaṁ bhadanta svākhyāte dharmavinaye pravrajyām upasaṁpadaṁ bhikṣuṇībhāvam | careyam ahaṁ bhagavato ’ntike brahmacaryam iti | tato bhagavān saṁlakṣayati: anayā asmāc chāsane mahadvineyākarṣaṇaṁ kartavyam iti | tato bhagavatoktā: gaccha dārike parṣadam avalokayeti | tataḥ suprabhā dārikā jetavanān nirgatya tatrāgatā | tatraikaikasyaivaṁ bhavati: balenaināṁ harāma iti | te tām ākramitum ārabdhāḥ | tataḥ suprabhā dārikā tair upakramyamāṇā vitatapakṣa iva haṁsarājo gaganatalam abhyudgamya vicitrāṇi prātihāryāṇi darśayitum ārabdhā | āśu pṛthagjanasya ṛddhir āvarjanakarī | tatas te tad atyadbhūtaṁ devamanuṣyāvarjanakaraṁ prātihāryaṁ dṛṣṭvā uddaṇḍaromāṇo mūlanikṛtta iva drumāḥ pādayor nipatya vijñāpayitum ārabdhāḥ: avatara avatara bhagini, yayaite tvayā dharmāḥ sākṣātkṛtāḥ | asthānam etad yat tvaṁ kāmān paribhuñjīthā iti | tataḥ suprabhā dārikā gaganatalād avatīrya janakāyasya purastāt sthitvā tathāvidhāṁ dharmadeśanāṁ kṛtavatī, yāṁ śrutvā anekaiḥ prāṇiśatasahasraiḥ satyadarśanaṁ kṛtam | tato bhagavatā mahāprajāpatyāḥ saṁnyastā | tatas tayā pravrājitā upasaṁpāditā ca | tayā yujyamānayā ghaṭamānayā vyāyacchamānayā idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam | arhantī saṁvṛttā traidhātukavītarāgā samaloṣṭakāñcanā ākāśapāṇitalasamacittā vāsīcandanakalpā vidyāvidāritāṇḍakośā vidyābhijñāpratisaṁvitprāptā bhavalābhalobhasatkāraparāṅmukhā | sendropendrāṇāṁ devānāṁ pūjyā mānyābhivādyā ca saṁvṛttā ||",
    "avs71:15": "bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta suprabhayā dārikayā karmāṇi kṛtāny, yenābhirūpā darśanīyā prāsādikā, maṇiratnaṁ ca kaṇṭhe prādurbhūtam, pravrajya cārhatvaṁ sākṣātkṛtam iti | bhagavān āha: suprabhayaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | suprabhayā dārikayā karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi  kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:",
    "avs71:16": "",
    "avs71:17": "na praṇaśyanti karmāṇi kalpakoṭiśatair api",
    "avs71:18": "sāmagrīṁ prāpya kālaṁ ca phalanti khalu dehinām ||",
    "avs71:19": "",
    "avs71:20": "bhūtapūrvaṁ bhikṣavo ’tīte ’dhvani ekanavate kalpe vipaśyī nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa bandhumatīṁ rājadhānīm upaniśritya viharati | yāvad vipaśyī samyaksaṁbuddhaḥ sakalaṁ buddhakāryaṁ kṛtvendhanakṣayād ivāgnir nirupadhiśeṣe nirvāṇadhātau parinirvṛtaḥ, tasya rājñā bandhumatā śarīre śarīrapūjāṁ kṛtvā samantayojanaś catūratnamayaḥ stūpaḥ pratiṣṭhāpitaḥ krośam uccatvena | yā bandhumato rājño ’gramahiṣī vṛddhībhūtā, tayā vicitrāṇy ābharaṇāni śarīrād avamucya tatra stūpe dattāni | tataḥ pādayor nipatya praṇidhānaṁ kṛtavatī: anena kuśalamūlema cittotpādena deyadharmaparityāgena cārhatvaṁ prāpnuyām iti ||",
    "avs71:21": "bhagavān āha: kiṁ manyadhve bhikṣavo yā sā tena kālena tena samayena rājño bandhumato agramahiṣī āsīt, iyaṁ sā suprabhā | yad anayā vipaśyinaḥ stūpe vicitrāṇy ābharaṇāni samāropitāni, tenābhirūpā darśanīyā prāsādikā sarvāṅgapratyaṅgopetā saṁvṛttā | yat praṇidhānaṁ kṛtam, tenedānīm arhatvaṁ sākṣātkṛtam | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||",
    "avs71:22": "idam avocad bhagavān | āttamanasas te bhikṣavo bhagavato bhāṣitam abhyanandan ||"
}