{
    "avs74:0": "Avadānaśatakam |",
    "avs74:1": "aṣṭamo vargaḥ |",
    "avs74:2": "74. somā",
    "avs74:3": "buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | śrāvastyām anyatamo brāhmaṇa āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī trayāṇāṁ vedānāṁ pāragataḥ sanighaṇṭakaiṭabhānāṁ sākṣaraprabhedānām itihāsapañcamānāṁ padaśo vyākaraṇaḥ | sa pañca māṇavakaśatāni brāhmaṇakān mantrān pāṭhayati | tena  putrahetoḥ sadṛśāt kulāt kalatram ānītam | sa tayā sārdhaṁ krīḍati ramate paricārayati | tasya krīḍato ramamāṇasya paricārayataḥ patnī āpannasatvā saṁvṛttā | sā aṣṭānāṁ vā navānāṁ vā māsānām atyayāt prasūtā | dārikā jātā abhirūpā darśanīyā prāsādikā sarvāṅgapratyaṅgopetā | tasyā jātau jātimahaṁ kṛtvā nāmadheyaṁ vyavasthāpyate: kiṁ bhavatu dārikāyā nāmeti | jñātaya ūcuḥ: prāyaśo ’smākaṁ putrapautrikayā somanāmāni kriyante | bhavatu dārikāyāḥ someti nāmeti | somā dārikā unnīyate vardhyate kṣīreṇa dadhnā navanītena sarpiṣā sarpimaṇḍenānyaiś cottaptottaptair upakaraṇaviśeṣaiḥ | āśu vardhate hradastham iva paṅkajam ||",
    "avs74:4": "yadā krameṇa mahatī saṁvṛttā, sā paṇḍitā vyaktā medhāvinī paṭupracārā smṛtimatī śrutidharā ca | yāvad asyāḥ pitā māṇavakān mantrān pāṭhayati, sā śrutamātreṇodgṛhṇāti | śrutvā ca teṣāṁ śāstrāṇāṁ pūrvāpareṇa vyākhyānaṁ karoti | tato ’syā yaśasā sarvā śrāvastī sphuṭā saṁvṛttā | tīrthyāś cāsyā ahanyahani darśanāyopasaṁkrāmanti, tayā ca saha viniścayaṁ kurvanti | yadā bhagavān anuttarāṁ samyaksaṁbodhim abhisaṁbuddhaḥ tadā śrāvastīm āgataḥ | prāyeṇa ye paṇḍitāḥ paṇḍitasaṁkhyātāḥ, te bhagavato darśanāyopasaṁkrāmanti | tataḥ sā tān na paśyantī antarjanam āmantrayate: ko ’tra bhavanto hetur yenaitarhi śāstravido nopasaṁkrāmantīti | te kathayanti: bhagavān sarvajñaḥ śākyamunir nāmeha saṁprāptaḥ, sarve tatpravaṇāḥ saṁvṛttā iti | tato buddha ity aśrutapūrvaṁ ghoṣaṁ śrutvāsyāḥ sarvaromakūpā hṛṣṭāḥ | tatra somā dārikā buddhaśabdaśravaṇād bhagavatsakāśam upasaṁkrāntā | athāsau dadarśa buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtam aśītyā cānuvyañjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | sahadarśanāc ca bhagavatpādābhivandanaṁ kṛtvā purastān niṣaṇṇā dharmaśravaṇāya | atha bhagavān somāyā dārikāyā āśayānuśayaṁ dhātuṁ prakṛtiṁ ca jñātvā tādṛśī caturāryasatyasaṁprativedhikīṁ dharmadeśanāṁ kṛtavān, yāṁ śrutvā somayā viṁśatiśikharasamudgataṁ satkāyadṛṣṭiśailaṁ jñānavajreṇa bhitvā srotāpattiphalaṁ sākṣātkṛtam | sā dṛṣṭasatyā mahāprajāpatyāḥ sakāśe pravrajitā | tayā yujyamānayā ghaṭamānayā vyāyacchamānayā idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam | arhantī saṁvṛttā traidhātukavītarāgā samaloṣṭakāñcanā ākāśapāṇitalasamacittā vāsīcandanakalpā vidyāvidāritāṇḍakośā vidyābhijñāpratisaṁvitprāptā bhavalābhalobhasatkāraparāṅmukhā | sendropendrāṇāṁ devānāṁ pūjyā mānyābhivādyā ca saṁvṛttā ||",
    "avs74:5": "yadā bhagavatā bhikṣubhya ājñā dattā: yūyam eva bhikṣavo ’nvardhamāsaṁ prātimokṣasūtroddeśam uddiśateti, tadā mahāprajāpatyā: uddiśatu bhagavān prātimokṣam, uddiśatu sugataḥ prātimokṣam iti | bhagavān āha: na hi bhikṣuṇyas tathāgatā arhantaḥ samyaksaṁbuddhaḥ padaśo dharmam uddiśanti | yadi yuṣmākaṁ kācid utsahate sakṛduktaṁ dhārayitum, evam aham uddiśeyam iti | tena khalu samayena sā bhikṣuṇī tasyām eva parṣadi saṁniṣaṇṇā saṁnipatitā | atha sā bhikṣuṇī utthāyāsanād yena bhagavāṁs tenāñjaliṁ praṇamayya bhagavantam etad avocat: uddiśatu bhagavān prātimokṣam,  uddiśatu sugataḥ prātimokṣam | ahaṁ sakṛduktaṁ dhārayiṣye | tato bhagavatā vistareṇoddiṣṭaḥ, somayā sakṛdukto dhāritaḥ | tatra bhagavān bhikṣūn āmantrayate sma: eṣā agrā me bhikṣavo bhikṣuṇīnāṁ mama śrāvikāṇāṁ bahuśrutānāṁ śrutadharīṇāṁ yaduta somā bhikṣuṇī ||",
    "avs74:6": "bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta somayā bikṣuṇyā karmāṇi kṛtāny upacitāni, yenāḍhye kule jātā abhirūpā darśanīyā prāsādikā śrutidharā ca saṁvṛtteti | bhagavān āha: somayaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | somayā karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:",
    "avs74:7": "na praṇaśyanti karmāṇi kalpakoṭiśatair api",
    "avs74:8": "sāmagrīṁ prāpya kālaṁ ca phalanti khalu dehinām ||",
    "avs74:9": "bhūtapūrvaṁ bhikṣavo ’tīte ’dhvani asminn eva bhadrake kalpe viṁśativarṣasahasrāyuṣi prajāyāṁ kāśyapo nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa vārāṇasīṁ nagarīm upaniśritya viharati ṛṣipatane mṛgadāve | yāvad anyatarā brāhmaṇadārikā bhagavataḥ kāsyapasya śāsane pravrajitā | tayā tatroddiṣṭaṁ paṭhitaṁ skandhakauśalaṁ pratītyasamutpādakauśalaṁ sthānāsthānakauśalaṁ ca kṛtam | na tu śaktitaṁ naiṣṭhikaṁ jñānam utpādayitum | yasyāś copādhyāyikāyāḥ sakāśe pravrajitāsīt, sā bhagavatā kāśyapena śrutadharīṇām agrā nirdiṣṭā | tataḥ somayā bhikṣuṇyā maraṇakāle praṇidhānaṁ kṛtam: yathā me upādhyāyikā śrutadharīṇām agrā nirdiṣṭā, evam aham apy anāgate ’dhvani yo ’sau bhagavatā kāśyapenottaro nāma māṇavo vyākṛtaḥ: bhaviṣyasi tvaṁ māṇava varṣaśatāyuṣi prajāyāṁ śākyamunir nāma tathāgato ’rhan samyaksaṁbuddha iti, tasya śāsane pravrajitā bhagavatā śākyamuninā śrutidharīṇām agrā nirdiśyeya ||",
    "avs74:10": "kiṁ manyadhve bhikṣavo yāsau brāhmaṇadārikā āsīt, iyaṁ sā somā bhikṣuṇī | yad anayā praṇidhānaṁ kṛtam, tena śrutidharīṇām agrā nirdiṣṭā | yad anayā tasyoddiṣṭaṁ paṭhitaṁ svādhyāyitam, tenedānīm arhatvaṁ sākṣātkṛtam | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||",
    "avs74:11": "idam avocad bhagavān | āttamanasas te bhikṣavo bhagavato bhāṣitam abhyanandan ||"
}