{
    "sf169:0": "",
    "sf169:1": "",
    "sf169:2": "Acelasūtra",
    "sf169:3": "",
    "sf169:4": "bhagavān rājagṛhe viharati gṛdhrakūṭe parvate |",
    "sf169:5": "atha bhagavān pūrvāhṇe nivasya pātracīvaram ādāya gṛdhrakūṭaparvatād avatīrṇo rājagṛhaṁ piṇḍāya prāviśat |",
    "sf169:6": "tena khalu samayenācelakāśyapo rājagṛhaṁ gocarāya prasṛto ’bhūt kenacid eva karaṇīyena | adrākṣīd acelakāśyapo bhagavantaṁ dūrata eva | dṛṣṭvā ca punar yena bhagavāṁs tenopajagāma | upetya bhagavantam idam avocat |",
    "sf169:7": "pṛcchāma bho gautama kañcid eva pradeśam | saced avakāśaṁ kuryāt praśnasya vyākaraṇāya |",
    "sf169:8": "akālas tāvat tava kāśyapa praśnasya vyākaraṇāya | rājagṛhaṁ tāvat piṇḍāya caritavyam | bahir ārāmaṁ gaccha | tatra te kālo bhaviṣyati praśnasya vyākaraṇāya |",
    "sf169:9": "dvir apy evam eva vācyam |",
    "sf169:10": "trir apy acelakāśyapo bhagavantam idam avocat | syād bho gautamāsmākaṁ vāntarāyo bhavati gautamasyānyathātvam | ihaiva vayaṁ bhavantaṁ gautamaṁ pṛcchāmaḥ | saced avakāśaṁ kuryāḥ praśnasya vyākaraṇāya |",
    "sf169:11": "pṛccha kāśyapa yad yad evākāṅkṣase |",
    "sf169:12": "kin nu bho gautama svayaṁkṛtaṁ duḥkham | avyākṛtam idaṁ mayā kāśyapa svayaṁkṛtaṁ duḥkham |",
    "sf169:13": "kin nu bho gautama parakṛtaṁ duḥkham | etad api kāśyapa avyākṛtaṁ mayā parakṛtaṁ duḥkham |",
    "sf169:14": "kin nu bho gautama svayaṁkṛtañ ca parakṛtañ ca duḥkham | etad api kāśyapa avyākṛtaṁ mayā svayaṁkṛtañ ca parakṛtañ ca duḥkham |",
    "sf169:15": "kin nu bho gautama asvayaṁkāraparakārahetusamutpannaṁ duḥkham | etad api kāśyapa avyākṛtaṁ mayā asvayaṁkāraparakārahetusamutpannaṁ duḥkham |",
    "sf169:16": "kin nu bho gautama svayaṁkṛtaṁ duḥkham iti pṛṣṭo ’vyākṛtam iti vadasi parakṛtaṁ svayaṁkṛtañ ca parakṛtañ ca asvayaṁkāraparakārahetusamutpannaṁ duḥkham iti pṛṣṭo ’vyākṛtam iti vadasi | kin nu bho gautama nāsty eva duḥkham |",
    "sf169:17": "na kāśyapa nāsty eva duḥkham iti tv asty eva duḥkham |",
    "sf169:18": "sādhu me bhavān gautamas tathā dharmaṁ deśayatu yathāhaṁ duḥkhaṁ jāneyaṁ duḥkhaṁ paśyeyam |",
    "sf169:19": "sā eva kāśyapa vedanā sa vettīti yasyaivaṁ syāt svayaṁkṛtaṁ duḥkham evam ahaṁ na vadāmi |",
    "sf169:20": "anyā vedanā anyo vettīti yasyaivaṁ syāt parakṛtaṁ duḥkham evam ahaṁ na vadāmi |",
    "sf169:21": "vedanābhibhūtasyaivā sataḥ pare duḥkhaṁ samavadadhatīti yasyaivaṁ syāt svayaṁkṛtañ ca parakṛtañ ca duḥkham evam apy ahaṁ na vadāmi |",
    "sf169:22": "asatsu ca pratyayeṣu duḥkhāni santīti yasyaivaṁ syād asvayaṁkāraparakārahetusamutpannaṁ duḥkham evam ahaṁ na vadāmi |",
    "sf169:23": "ity etāv ubhāv antāv anupagamya madhyamayā pratipadā tathāgato dharmaṁ deśayati | yad utāsmin satīdaṁ bhavaty asyotpādād idam utpadyate pūrvavad yāvat samudayo nirodhaś ca bhavati |",
    "sf169:24": "asmin khalu dharmaparyāye bhāṣyamāṇe ’celakāśyapasya virajo vigatamalaṁ dharmeṣu dharmacakṣur utpannam |",
    "sf169:25": "athācelakāśyapo dṛṣṭadharmā prāptadharmā viditadharmā paryavagāḍhadharmā tīrṇakāṅkṣas tīrṇavicikitso ’parapratyayo ’nanyaneyaḥ śāstuḥ śāsane dharmeṣu vaiśāradyaprāpto yena bhagavāṁs tenāñjaliṁ praṇamya bhagavantam idam avocat |",
    "sf169:26": "abhikkrānto ’haṁ bhadanta abhikkrāntaḥ | eṣo ’haṁ bhagavantaṁ śaraṇaṁ gacchāmi dharmaṁ ca bhikṣusaṁghaṁ ca | upāsākaṁ ca māṁ dhārayādyāgreṇa yāvajjīvaṁ prāṇopetaṁ śaraṇagatam abhiprasannam |",
    "sf169:27": "athācelakāśyapo bhagavato bhāṣitam abhinandyānumodya bhagavatpādau śirasā vanditvā bhagavato ’ntikāt prakrāntaḥ |",
    "sf169:28": "athācelakāśyapo ’ciraprakrānto bhagavato ’ntikād gavā taruṇavatsayā jīvitād vyaparopitaḥ | tasya maraṇasamaye viprasannānīndriyāṇi pariśuddho mukhavarṇaḥ paryavadātas tvagvarṇaḥ |",
    "sf169:29": "atha saṁbahulā bhikṣavaḥ pūrvāhṇe nivasya pātracīvaram ādāya rājagṛhaṁ piṇḍāya prāviśan | aśrauṣuḥ saṁbahulā bhikṣavo rājagṛhaṁ piṇḍāya carantaḥ | yo ’sāv acelakāśyapo bhagavantaṁ rājagṛhe praśnaṁ pṛṣṭavān so ’ciraprakrānto bhagavato ’ntikād gavā taruṇavatsayā jīvitād vyaparopitaḥ | tasya maraṇasamaye viprasannānīndriyāṇi pariśuddho mukhavarṇaḥ paryavadātas tvagvarṇaḥ |",
    "sf169:30": "śrutvā ca punā rājagṛhaṁ piṇḍāya caritvā kṛtabhaktakṛtyāḥ paścādbhaktapiṇḍapātaṁ pratikrāntāḥ | pātracīvaraṁ pratiśamya pādau prakṣālya yena bhagavāṁs tenopajagmuḥ | upetya bhagavatpādau śirasā vanditvaikānte nyaṣīdan | ekāntaniṣaṇṇāḥ saṁbahulā bhikṣavo bhagavantam idam avocan |",
    "sf169:31": "iha vayaṁ bhadanta saṁbahulā bhikṣavaḥ pūrvāhṇe nivasya pātracīvaram ādāya rājagṛhaṁ piṇḍāya prāviśāma | aśrauṣma vayaṁ saṁbahulā bhikṣavo rājagṛhaṁ piṇḍāya carantaḥ pūrvavad yāvat paryavadātas tvagvarṇaḥ | tasya bhadanta kā gatiḥ kopapattiḥ ko ’bhisaṁparāyaḥ |",
    "sf169:32": "dravyajātīyaḥ sa bhikṣavaḥ kulaputraḥ | pratyabhijñāsīc ca me dharmeṣv anudharmam | na ca me viheṭhitavān dharmādhikārikīṁ kathāṁ vyākṛtāṁ sa kulaputraḥ | kuruta tasya śarīre śarīrapūjām iti |",
    "sf169:33": "tatra bhagavān acelakāśyapaṁ paramaṁ vyākaraṇam akārṣīt ||"
}