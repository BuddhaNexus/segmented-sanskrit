{
    "san-lo-mvu23:0": "Mahāvastu",
    "san-lo-mvu23:1": "23. Megha and Meghadatta",
    "san-lo-mvu23:2": "aparo śrotriyo ṣaḍaṅgavit trayāṇāṁ vedānāṁ pārago sākṣaraprabhedānām itihāsapaṁcamānāṁ sanighaṇṭakaiṭabhānāṁ māṇavakānāṁ ācāryo kuśalo brāhmaṇakeṣu deveṣu paṁca māṇavakaśatāni vedamantrā vācayati || tahiṁ dve māṇavakā saṁmodikā priyamāṇā  megho ca nāma māṇavako meghadatto ca || meghamāṇavako paṇḍito dhīro medhāvī tīkṣṇabuddhiko || tena nacirasyaiva sarve mantrā adhītā || so dāni adhītavedādhyayano anuhimavantā janapadaṁ okasto ācāryasya ācāryadhanaṁ paryeṣayiṣyāmi iti || yaṣṭikamaṇḍalucchatraṁ upānahāṁś ca snānaśāṭiṁ ādāya yasya grāmasya vā nagarasya vā nigamasya vā sīmām ākrāmati taṁ nirītikaṁ nirupadravaṁ ca bhavati meghasya māṇavakasya tejodhātubhāvena || tena yāyinā puruṣo vijñapto || tenaivaṁ paṁca purāṇaśatāni dinnāni || tasya dāni etat abhūṣi || yaṁ nūnāhaṁ āgatako yena dīpavatī rājadhānī cakravartipuraṁ saptaratanāmayaṁ abhiramaṇīyaṁ paśyeyan ti || so dāni dīpavatīṁ rājadhanīṁ praviṣṭo paśyati ca dīpavatīṁ rājadhānīṁ alaṁkṛtāṁ || tasyaitad abhūṣi || kim idaṁ adya dīpavatīye rājadhānīye parvaṁ vā prayogaṁ vā utsavaṁ vā || atha rājño arcimasya śrutaṁ megho māṇavako adhītavedādhyayano anuhimavantāto janapadam okasto so dīpavatīṁ rājadhānīṁ āgamiṣyati | tato imaṁ nagaravaram alaṁkṛtaṁ ti || so puregāmī yo jano praviśati so taṁ kaṁcit pṛcchati || tahiṁ aparā māṇavikā prāsādikā darśanīya acapalā anuddhatā apragalbhā udakaghaṭam ādāya sapta ca utpalāni gacchati || sā tena pṛcchitā bhavati || adya nagare utsavo || atha khalu prakṛti māṇavikā meghaṁ māṇavakaṁ gāthābhiḥ adhyabhāṣe ||",
    "san-lo-mvu23:3": "api tu nāsi māṇavā ito anyapurād asi tvaṁ ihāgato |",
    "san-lo-mvu23:4": "yo lokahitaṁ prabhaṁkaraṁ dīpavatīṁ prāptaṁ na budhyase ||",
    "san-lo-mvu23:5": "dīpaṁkara lokanāyako arcimato tanayo mahāyaśo |",
    "san-lo-mvu23:6": "buddho nagaraṁ pravekṣyati tasya kṛte nagaraṁ alaṁkṛtaṁ ||",
    "san-lo-mvu23:7": "sā tena pṛcchitā || kathaṁ bhavati imā utpalāni krītāni || sā taṁ āha || paṁcahi purāṇaśatehi paṁca utpalāni krītāni dve ca me maitrāya labdhāni || megho māṇavo āha || ahan te paṁca purāṇaśatāni demi dehi me tāni paṁca utpalāni | ahaṁ etehi paṁcahi utpalehi bhagavantaṁ dīpaṁkaraṁ pūjayiṣyāmi | tvaṁ hi dvīhi pi arcaya || sā āha || samayato te paṁca utpalāni dadehaṁ | yadi mama bhāryām upādiyasi yatra yatra upapadyasi ahaṁ ca tava bhāryā bhaveyaṁ tvaṁ ca mama svāmiko bhavesi || megho māṇavo āha || anuttarāye samyaksambodhaye cittam utpādayiṣyāmi kathaṁ saṁyoge cittam utpādayiṣyāmi || sā āha || utpādehi tuvaṁ tava nāntarāyaṁ kariṣyāmi || tena meghena māṇavakenābhyupagatā || upādiyāmi tava bhāryā teṣām utpalānām arthāye || bhagavantaṁ dīpaṁkaraṁ pūjayiṣyāmi anuttarāye ca samyaksambodhaye cittam utpādayiṣyāmi || tena paṁca pūrāṇaśatāni dattvā paṁcotpalāni gṛhītā udāraṁ ca se prītiprāmodyaṁ kāye utpannaṁ buddhaśabdaṁ prakṛtiye māṇavikāye śrutvā ||",
    "san-lo-mvu23:8": "yad’ icchasi pūjituṁ lokanāyakaṁ",
    "san-lo-mvu23:9": "jalajehi mālyehi manoramehi |",
    "san-lo-mvu23:10": "upādiyāhi mamam adya bhāryāṁ",
    "san-lo-mvu23:11": "premṇānuraktā satataṁ ti bheṣyaṁ ||",
    "san-lo-mvu23:12": "udumbarasya yatha puṣpaṁ dullabhaṁ",
    "san-lo-mvu23:13": "kadācid utpadyati loke māṇava |",
    "san-lo-mvu23:14": "em’ eva buddhāna mahāyaśāna",
    "san-lo-mvu23:15": "kadācid utpādaṁ tathagatānāṁ ||",
    "san-lo-mvu23:16": "pūjehi buddhaṁ naradamyasārathiṁ",
    "san-lo-mvu23:17": "jalajehi mālyehi manoramehi |",
    "san-lo-mvu23:18": "bodhāya te bheṣyati hetubhūtaṁ",
    "san-lo-mvu23:19": "bhāryā ca te bheṣyi ahaṁ tahiṁ tahiṁ ||",
    "san-lo-mvu23:20": "megha āha ||",
    "san-lo-mvu23:21": "upādiyāmi tava adya bhāryāṁ",
    "san-lo-mvu23:22": "jalajāna arthāya manoramāṇāṁ |",
    "san-lo-mvu23:23": "pūjeṣyi buddhaṁ naradamyasārathiṁ",
    "san-lo-mvu23:24": "bodhāya me bheṣyati hetubhūtaṁ ||",
    "san-lo-mvu23:25": "sā hṛṣṭā saṁvṛttā adāsi utpalāṁ",
    "san-lo-mvu23:26": "snehena premṇānugataṁ viditvā |",
    "san-lo-mvu23:27": "gacchantam enaṁ anugacchi cārikāṁ",
    "san-lo-mvu23:28": "śṛṁgāṭake yatra sthito hi māṇavo ||",
    "san-lo-mvu23:29": "bhagavān aśītihi bhikṣusahasrehi parivṛto rājñā ca arcimena aśītihi ca koṭṭarājāna sahasrehi anekehi ca kṣatriyamahāśālasahasrehi śramaṇabrāhmaṇatīrthakarehi dīpavatīṁ rājadhānīṁ saṁprasthito ||",
    "san-lo-mvu23:30": "gamanasamaye bhagavato devasahasrāṇi sannipatitāni |",
    "san-lo-mvu23:31": "saptaratanāmayāni cchatrasahasrāṇi ādāya ||",
    "san-lo-mvu23:32": "atha so mahāguṇadharo saṁprasthito agrato gaṇavarasya |",
    "san-lo-mvu23:33": "mattagajakhelagāmī marīcijālāvatatakāyo ||",
    "san-lo-mvu23:34": "verulikasphāṭikamayakāṁcanaghanakanakasukṛtadaṇḍāni |",
    "san-lo-mvu23:35": "chatrāṇi devaputrā dhārenti viśuddhadevasya ||",
    "san-lo-mvu23:36": "devābhinirmitāni nabhe taruṇādityamaṇḍalanibhāni |",
    "san-lo-mvu23:37": "tapanīyakiṁkiṇīyārucirā varanandighoṣāṇi ||",
    "san-lo-mvu23:38": "saptaratanāmayaṁ pi ca divyaṁ divyakusumamaṇḍitacchatraṁ |",
    "san-lo-mvu23:39": "chatrādharasya loke dhārayi cchatraṁ tridaśarājā ||",
    "san-lo-mvu23:40": "trisahasrādhipatiṁ pi ca kāṁcanaghanakanakasukṛtadaṇḍāye |",
    "san-lo-mvu23:41": "varacāmarāye virajaṁ vījentiṁ narendraṁ ca anugatāḥ ||",
    "san-lo-mvu23:42": "atyunnatā ca namati natāpi atyunnatā bhavati bhūmiḥ |",
    "san-lo-mvu23:43": "praviśantasya bhagavato samaṁ daśabalānubhāvena ||",
    "san-lo-mvu23:44": "samanantaraṁ ca bhagavāṁ dakṣiṇam eva caraṇaṁ kanakakamalaṁ |",
    "san-lo-mvu23:45": "pariharati indrakīle tatra bhavati adbhuto ghoṣo ||",
    "san-lo-mvu23:46": "āḍambarā mṛdaṅgā paṭahā asaṁghaṭṭitā pravādyanti |",
    "san-lo-mvu23:47": "śaṁkhā paṇavā ca veṇu praviśantasmiṁ naravarasmiṁ ||",
    "san-lo-mvu23:48": "yāni ratanāni nagare nihitāni peṭakakaraṇḍagatāni |",
    "san-lo-mvu23:49": "tāni pi saṁghaṭṭensuḥ ratanavaravidusmiṁ praviśante ||",
    "san-lo-mvu23:50": "atha mahārahāṇi mṛdūni vastrayugā mārge saṁstarayensu |",
    "san-lo-mvu23:51": "bhagavato nānāvidhāni raṁgaraktā kāśikadukūlā ||",
    "san-lo-mvu23:52": "alaṁkṛto lokanāyako kośikārakaṁ kṣaumaṁ yaṁ tūlā kācilindika ajinapraveṇiṁ  ca vanarustā tamakūṭātapakoṭṭavakasubhūmi toṣalakolamacirāvokodbhava āmaṁ raktaka paṁcavidhā naya llaṁ ||",
    "san-lo-mvu23:53": "yāva ca agrodyānaṁ yāva ca antaḥpuraṁ mahipatisya |",
    "san-lo-mvu23:54": "śobhati narendramārgo duṣyaśatasahasrasaṁstīrṇo ||",
    "san-lo-mvu23:55": "atha ca vanakhaṇḍaragatā pramadā adhyokiranti narasiṁhaṁ |",
    "san-lo-mvu23:56": "kusumanikarakaṁ grahetva kanakagirinibhaṁ abhikiranti ||",
    "san-lo-mvu23:57": "yathayatha mahānubhāvo dīpavatīm abhyupeti kāruṇiko |",
    "san-lo-mvu23:58": "tathātathā kusumanikaraṁ muṁcanti yaśasvino bhavato ||",
    "san-lo-mvu23:59": "tāni ca karapramuktā surabhīṇi paṁcavarṇo + + + |",
    "san-lo-mvu23:60": "saṁsthihati puṣpakaṁcuko bhagavato lokanāthasya ||",
    "san-lo-mvu23:61": "gaganapathe nirālambe abhyantarakaṇṭakāni surabhīṇi |",
    "san-lo-mvu23:62": "sthātu prādakṣaṇiye abhidakṣiṇaṁ kurvi kusumāni ||",
    "san-lo-mvu23:63": "gacchati anugacchanti tiṣṭhanti sthāti lokapradyote |",
    "san-lo-mvu23:64": "īryāpatham ṛddhimato sarvābhibhuno na vijahante ||",
    "san-lo-mvu23:65": "saṁvartakā pi vātā yadi vivahensuḥ imāṁ trisāhasrāṁ |",
    "san-lo-mvu23:66": "na vikopaye kuto puna vahensu taṁ puṣpakaṁcukakaṁ ||",
    "san-lo-mvu23:67": "bhagavantaṁ kanakanibhaṁ kanakavaram ucchusamavarṇaṁ dṛṣṭvā |",
    "san-lo-mvu23:68": "divi marūṇa gaṇā tada udīrayensuḥ aho dharmaṁ ||",
    "san-lo-mvu23:69": "pramuktapuṣpāvakīrṇaṁ ca ambaraṁ dharaṇiyaṁ ca kusumoghā |",
    "san-lo-mvu23:70": "śobhanti jānumātrā puṣpaṁ ca kañcukam ākāśe ||",
    "san-lo-mvu23:71": "hikkārā tūryamiśrā samantato vartanti aho dharmaṁ |",
    "san-lo-mvu23:72": "onādenti puravaraṁ naravṛṣabhasmiṁ praviśantasmiṁ ||",
    "san-lo-mvu23:73": "haṁsakaraviṁkavarhiṇaparabhṛtasuravā ca bhṛṁganirghoṣā |",
    "san-lo-mvu23:74": "dīpavatīye niśāmyati nidhiratanadhvanitavimiśrā ||",
    "san-lo-mvu23:75": "addaśāsi mahāmaudgalyāyana megho māṇavo bhagavantaṁ dīpaṁkaraṁ dūrato yeva āgacchantaṁ dvātriṁśatīhi mahāpuruṣalakṣaṇehi samanvāgatam aśītihi anuvyaṁjanehi upaśobhitaśarīraṁ aṣṭādaśehi āveṇikehi buddhadharmehi samanvāgataṁ daśahi tathāgatabalehi balavaṁ caturhi vaiśāradyehi samanvāgataṁ | nāgo viya kāritakāraṇo antogatehi indriyehi avahirgatamānasena sthito dharmāvasthāprāptaḥ śāntendriyo śāntamānaso uttamadamaśamathapāramiprāpto gupto nāgo jitendriyo hradam iva accho anāvilo viprasanno prāsādiko darśanīyo āsecanako apratikūlo darśanāye yojanagatāye prabhāye obhāsayanto || dṛṣṭvā ca punar asya advayasaṁjñā udapāsi || aham api buddho loke bhaviṣyāmi || atha khalu maudgalyāyana megho māṇavo tāye velāye imāṁ gāthām abhāṣi ||",
    "san-lo-mvu23:76": "cirasya cakṣuṁ udapāsi loke",
    "san-lo-mvu23:77": "cirasya utpādo tathāgatānāṁ |",
    "san-lo-mvu23:78": "cirasya mahyaṁ praṇidhiḥ samṛddhā",
    "san-lo-mvu23:79": "buddho bhaviṣyāmi na me ’tra saṁśayaḥ ||",
    "san-lo-mvu23:80": "atha mahāmaudgalyāyana megho māṇavo udāraṁ harṣasaṁvegaṁ udāraṁ prītiprāmodyaṁ saṁjanayitvā tāni paṁcotpalāni bhagavato dīpaṁkarasya kṣipi | tāni pi prabhājālaṁ mukhamaṇḍalam anuparivāretvā asthāsu || prakṛtiye pi māṇavikāye tāni duve utpalāni kṣiptāni | tāni pi antarīkṣe asthānsu || trīhi prātihāryehi buddhā bhagavanto satvāṁ vinenti ṛddhiprātihāryeṇa ādeśanāprātihāryeṇa anuśāsanīprātihāryeṇa || bhagavato dīpaṁkarasya yā ca meghena māṇavena paṁca utpalāni kṣiptā yā ca prakṛtīye māṇavikāye yā ca anyāye janatāye kṣiptā taṁ bhagavato puṣpavitānam adhiṣṭhitaṁ satvānāṁ vaineyavaśena meghasya māṇavasya prītiprāmodyasaṁjananārthaṁ prāsādiko darśanīyo catuḥsthūṇo catuḥdvāro osaktapaṭṭadāmakalāpo ||",
    "san-lo-mvu23:81": "meghasya tāni jalajāni bhagavato prabhāmaṇḍalasyopari samantena sthitāni dṛṣṭvā prāsādikāni prasadaniyāni prītiprāmodyaṁ kāye utpadye udāro ca cetanāprādurbhāvo || so kamaṇḍalum ekānte nikṣipitvā ajinaṁ ca prajñapetvā bhagavato dīpaṁkarasya krameṣu praṇipatitvā keśehi pādatalāni saṁparimārjanto evaṁ cittam utpādeti || aho punar ahaṁ pi bhaveyaṁ anāgatam adhvānaṁ tathāgato ’rhaṁ samyaksaṁbuddho vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca yathāyaṁ bhagavāṁ dīpaṁkaro etarahiṁ || evaṁ dvātriṁśatīhi mahāpuruṣalakṣaṇehi samanvāgato bhaveyaṁ aśītihi anuvyaṁjanehi upaśobhitaśarīro aṣṭādaśāhi āveṇikehi buddhadharmehi samanvāgato daśahi tathāgatabalehi balavāṁ caturhi vaiśāradyehi suviśārado yathāyaṁ bhagavāṁ dīpaṁkaro etarahiṁ || evaṁ ca anuttaraṁ dharmacakraṁ pravarteyaṁ yathāyaṁ bhagavāṁ dīpaṁkaro etarahiṁ || evaṁ samagraṁ śrāvakasaṁghaṁ parihareyaṁ || evaṁ ca devamanuṣyāḥ śrotavyaṁ  śraddhātavyaṁ manyensuḥ | evaṁ tīrṇo tārayeyaṁ mukto mocayeyaṁ āśvasto āśvāsayeyaṁ yathāyaṁ bhagavāṁ dīpaṁkaro etarahi || bhaveyaṁ bahujanahitāya bahujanasukhāya lokānukampāya mahato janakāyasya arthāya hitāya sukhāya devānāṁ ca maṣuṣyāṇāṁ ca || atha mahāmaudgalyāyana bhagavān dīpaṁkaro meghasya māṇavasya anuttareṇa buddhajñānena mahāsamudāgamanaṁ ca jñātvā kuśalamūlasambhāraṁ ca cetopraṇidhānaṁ jñātvā akhaṇḍam acchidram akalmāṣam avraṇaṁ anuttarāye samyaksaṁbodhaye vyākārṣīt* || bhaviṣyasi tvaṁ māṇava anāgatam adhvānaṁ aparimite asaṁkhyeye kalpe śākyānāṁ kapilavastusmiṁ nagare śākyamuniḥ nāma tathāgato ’rhaṁ samyaksambuddho vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca yathāpy aham etarhiṁ dvātriṁśatīhi mahāpuruṣalakṣaṇehi samanvāgato aśītihi anuvyaṁjanehi upaśobhitaśarīro aṣṭādaśehi āveṇikehi buddhadharmehi samanvāgato daśahi tathāgatabalehi balavāṁ caturhi vaiśāradyehi suviśārado || evaṁ tīrṇo tārayiṣyasi mukto mocayiṣyasi āśvasto āśvāsayiṣyasi parinirvṛto parinirvāpayiṣyasi yathāpi aham etarhi | evaṁ cānuttaraṁ dharmacakraṁ pravartayiṣyasi | evaṁ ca samagraṁ śrāvakasaṁghaṁ parihariṣyasi | evaṁ ca devamanuṣyā śrotavyaṁ śraddhātavyaṁ maniṣyanti | yathāpi aham etarhiṁ taṁ bhaviṣyasi bahujanahitāya bahujanasukhāya lokānukaṁpāya mahato janakāyasya arthāya hitāya sukhāya devānāṁ ca manuṣyāṇāṁ ca || samanantaravyākṛto ca mahāmaudgalyāyana bhagavatā dīpaṁkareṇa megho māṇavo anuttarāye samyaksaṁbodhaye tālamātraṁ vaihāyasam abhyudgamya ekāṁśīkṛto prāñjalīkṛto bhagavantaṁ dīpaṁkaraṁ saśrāvakasaṁghaṁ namasyamāno || iyaṁ ca mahāpṛthivī tatkṣaṇaṁ tanmuhūrtaṁ atīva ṣaḍvikāraṁ kampe saṁkampe | bhūmyā ca devā ghoṣam udīrayensu śabdam anuśrāvayensuḥ ||",
    "san-lo-mvu23:82": "evaṁ megho māṇavo bhagavatā dīpaṁkareṇa anuttarāye samyaksaṁbodhaye vyākṛto tad bhaviṣyati bahujanahitāya bahujanasukhāya lokānukampāya mahato janakāyasyārthāya hitāya sukhāya devānāṁ ca manuṣyāṇāṁ ca || bhūmyānāṁ devānāṁ ghoṣaṁ śrutvā antarīkṣecarā devā cāturmahārājikā devā trāyastriṁśā yāmā tuṣitā nirmāṇaratino paranirmitavaśavartino iti hi tatkṣaṇaṁ tanmuhūrtaṁ yāva brahmakāyaṁ ghoṣam abhyudgame || evaṁ mārṣa megho māṇavo bhagavatā dīpaṁkareṇa anuttarāye samyaksaṁbodhaye vyākṛto taṁ bhaviṣyati bahujanahitāya bahujanasukhāya lokānukampāya mahato janakāyasyārthāya hitāya sukhāya devānāṁ ca manuṣyāṇāṁ c || aprameyasya ca udārasya mahato obhāsasya loke prādurbhāvo āsi || yā pi tā loke lokāntarikā andhakārā andhakārārpitā tamisrā tamisārpitā aghā aghasaṁbhūtapūrvā yatra ime pi candramasūryā evaṁ maharddhikā evaṁ mahānubhāvā ābhayā ābhāṁ nābhisaṁbhuṇanti ālokena vā ālokaṁ na spharanti te pi tena obhāsena sphuṭā abhūnsuḥ | ye pi tatra satvā upapannāḥ te pi anyonyaṁ saṁjānensuḥ || anye pi kila bho iha satvā upapannāḥ anye pi kila bho satvāḥ ihopapannāḥ || ekāntasukhasamarpitā ca tatkṣaṇaṁ tanmuhūrtaṁ sarvasatvā abhūnsu | ye pi avīce mahānarake upapannā atikrame ca devānāṁ devānubhāvaṁ nāgānāṁ nāgānubhāvaṁ yakṣāṇāṁ yakṣānubhāvaṁ || dhyāmāni ca abhūnsuḥ mārabhavanāni niṣprabhāṇi nistejāni nirabhiramyāṇi | krośikāny apy asya khaṇḍāni prapatensu | dvikrośikāny apy asya khaṇḍāni prapatensu | trikrośikāny apy asya khaṇḍāni prapatensu | yojanikāny apy asya khaṇḍāni prapatensu | dhvajāgrāṇy apy asya prapatensuḥ | māro ca pāpīmāṁ duḥkhī durmanā vipratisārī antośalyaparidāghajāto abhūṣi ||",
    "san-lo-mvu23:83": "ajinaṁ prajñapayitvā kamaṇḍaluṁ nikṣipayitva ekānte |",
    "san-lo-mvu23:84": "kṣipiyān’ utpalahastaṁ nipate kramavarehi cakṣumato ||",
    "san-lo-mvu23:85": "tāni ca karapramuktā surabhīṇi paṁcavarṇo + + + + + + |",
    "san-lo-mvu23:86": "saṁsthihati puṣpakaṁcuko bhagavato lokanāthasya ||",
    "san-lo-mvu23:87": "gaganapathe nirālambe abhyantarakaṇṭakāni surabhīṇi |",
    "san-lo-mvu23:88": "sthātu prādakṣiṇiye abhidakṣiṇaṁ kṛtva kusumāni ||",
    "san-lo-mvu23:89": "gacchati anugacchanti tiṣṭhanti sthāti lokapradyote |",
    "san-lo-mvu23:90": "īryāpatham ṛddhimato sarvābhibhuno na vijahante ||",
    "san-lo-mvu23:91": "saṁvartakā pi vātā yadi vivahensuḥ imā trisāhasrāṁ |",
    "san-lo-mvu23:92": "na vikopaye kṛto puna vahensu taṁ puṣpakaṁcukakaṁ ||",
    "san-lo-mvu23:93": "bhagavantaṁ kanakanibhaṁ kanakavaram ucchusamavarṇaṁ dṛṣṭvā |",
    "san-lo-mvu23:94": "divi marūṇa gaṇā tada udīrayensuḥ aho dharmaṁ ||",
    "san-lo-mvu23:95": "atha sāgarāmbaramahī saṁkampe ca divi devasaṁgheṣu |",
    "san-lo-mvu23:96": "vyākaraṇasmiṁ vyākṛte abhyudgami adbhuto ghoṣo ||",
    "san-lo-mvu23:97": "eṣo megho bhavatā ekāntasubhāṣitocchritadhvajena |",
    "san-lo-mvu23:98": "dīpaṁkareṇa muninā vyākṛto bhaviṣyasi jino tuvaṁ ||",
    "san-lo-mvu23:99": "taṁ hitasukhāya kāhasi sabrahmasurāsurasya lokasya |",
    "san-lo-mvu23:100": "hāyiṣyanti apāyā narakā maru saṁvivardhanti ||",
    "san-lo-mvu23:101": "dīpaṁ ca lenaṁ ca parāyaṇaṁ ca",
    "san-lo-mvu23:102": "dīpaṁkaro nāma abhūṣi śāstā |",
    "san-lo-mvu23:103": "ito asaṁkhyeyatarasmiṁ kalpe",
    "san-lo-mvu23:104": "svākhyātadharmmo bhagavāṁ nareśo ||",
    "san-lo-mvu23:105": "so uttamārthaṁ abhigamya paṇḍito",
    "san-lo-mvu23:106": "viśāradaṁ vartayi dharmacakraṁ |",
    "san-lo-mvu23:107": "satye ca dharme ca smṛto pratiṣṭhito",
    "san-lo-mvu23:108": "mahadbhayād viṣamād uddhare prajāṁ ||",
    "san-lo-mvu23:109": "megho ’ddaśā śramaṇagaṇasya nāyakaṁ",
    "san-lo-mvu23:110": "dīpaṁkaraṁ paramavicitralakṣaṇaṁ |",
    "san-lo-mvu23:111": "cittaṁ prasādetva jinaṁ avandi ca",
    "san-lo-mvu23:112": "so vandamāno praṇidhiṁ akāsi ||",
    "san-lo-mvu23:113": "evaṁ ahaṁ lokam imaṁ careyaṁ",
    "san-lo-mvu23:114": "yathā ayaṁ carati asaṁgamānaso |",
    "san-lo-mvu23:115": "cakraṁ pravarteyam ananyasādṛśaṁ",
    "san-lo-mvu23:116": "susaṁskṛtaṁ devamanuṣyapūjitaṁ ||",
    "san-lo-mvu23:117": "arthaṁ careya loke devamanuṣyā deśeyaṁ dharmaṁ |",
    "san-lo-mvu23:118": "evaṁ vineya satvā yathā ayaṁ lokapradyoto ||",
    "san-lo-mvu23:119": "praṇidhiṁ ca jñātvāna asaṁgasaṁgataṁ",
    "san-lo-mvu23:120": "sarvehi hetūhi upasthitaṁ jino |",
    "san-lo-mvu23:121": "akhaṇḍam acchidram akalmāṣāvraṇaṁ",
    "san-lo-mvu23:122": "matimāṁ + + + vyākare arthadarśī ||",
    "san-lo-mvu23:123": "buddho tuvaṁ bheṣyasi megha māṇava",
    "san-lo-mvu23:124": "anāgate aparimitasmiṁ kalpe |",
    "san-lo-mvu23:125": "kapilāhvaye ṛṣibhavanasmiṁ śākiyo",
    "san-lo-mvu23:126": "tadā tvaṁ pi praṇidhivipākam eṣyasi ||",
    "san-lo-mvu23:127": "tena aparāṇi paṁca purāṇaśatāni preṣitāni ācāryasya || niryātetvā evaṁvidhaṁ sarvaṁ meghadattasya ācikṣati || evaṁ maye bhagavāṁ dīpaṁkaraḥ pūjito anuttarāye samyaksaṁbodhaye vyākṛto || gacchāma tarhiṁ bhagavato dīpaṁkarasya santike brahmacaryaṁ cariṣyāma tāṁ ca samitim anubhaviṣyāmaḥ || so āha || ahaṁ tāva asamāptavedo tatra na śakyāmi gantuṁ ||",
    "san-lo-mvu23:128": "yathā kāṣṭhaṁ vivahyate mahante udakārṇave |",
    "san-lo-mvu23:129": "saṁghaṭṭito vinaśyati evaṁ priyasamāgamo ||",
    "san-lo-mvu23:130": "megho gatvā bhagavato dīpaṁkarasya santike pravrajito || te tādṛśā kalyāṇamitrāṇy āgamya buddhasahasrakoṭiyo aparimeyāṁ asaṁkhyeyāṁ ārādhetvā pūjayitvā ca saśrāvakasaṁghāṁ aprameyāni ca pratyekabuddhakoṭiniyutā pūjayitvā divyamānuṣikāṁ saṁpattim anubhavanti yāvat anuttarāṁ samyaksaṁbodhim abhisaṁbuddhā || yo rūpaṁ naradamyasārathiṁ śrutvā na rūpaṁ na upādi gacche ’haṁ upāde ’haṁ ca || so tv āha || śiraḥpraṇāmāye eṣa atīva pravaṇo megho vartate || meghasya māṇavasya sakāśāto buddhaśabdaṁ śruṇitvā na hṛṣṭo | pāpamitrasamaṁgitāye paṁcānantaryāṇi kṛtāni || paradāre prasakto tatra kāle vā vikāle  vā gacchati || taṁ mātā putrasnehena nivāreti mā tatra pāradāriko ti kṛtvā ghātayiṣyati ||",
    "san-lo-mvu23:131": "rakto arthaṁ na jānāti rakto dharmaṁ na paśyati |",
    "san-lo-mvu23:132": "andhakāre tadā bhavati yaṁ rāgo sahate naraḥ ||",
    "san-lo-mvu23:133": "so tāṁ mātaraṁ ghātayitvā tasyā istrikāye sakāśaṁ gato yatra prasakto hasyaiva tāṁ prakṛtim ācikṣati || evaṁ tvaṁ mama iṣṭā yaṁ mayā tava kāraṇā mātā jīvitād vyaparopitā || sā strī udvignā saṁvṛttā || tāya ukto || mā me bhūyo āgacchasi || aparamātaraṁ prasakto || tato taṁ sā aparamātā āha || etha pitaraṁ jīvitād vyaparopehi tvaṁ ca me svāmiko bhaviṣyasīti || tena dāni so pitā jīvitād vyaparopito || so tatra adhiṣṭhāne jugupsito saṁvṛtto || mitrajñātikā parivarjenti || so tato adhiṣṭhānāto anyam adhiṣṭhānaṁ saṁkrānto atra me na koci jāniṣyati || tasya yo mātāpitṝṇāṁ bhikṣu kulopako āsi arahā mahānubhāvo so janapadacārikāṁ caramāṇo tam adhiṣṭhānam anuprāpto || tena dāni so dānapatiputro bhikṣuṇā tahiṁ adhiṣṭhāne dṛṣṭo || so pi taṁ bhikṣuṁ dṛṣṭvā śaṁkī saṁvṛtto mā me bhikṣu imaṁhi adhiṣṭhānaṁhi dūṣayatīti || tena dāni so pi arahā bhikṣu jīvitād vyaparopito || so dāni yo tadā āsi samyaksaṁbuddho tasya śāsane pravrajito || tena dāni śāsane pravrajitvā saṁgho ca bhinno buddhasya rudhiraṁ utpāditaṁ || etāni paṁcānantaryāṇi karmāṇi kṛtvā mahānarakeṣu upapanno ||",
    "san-lo-mvu23:134": "so aṣṭasu mahānarakeṣu ṣoḍaśotsadeṣu suciraṁ dīrgham adhvānaṁ saṁdhāvitvā saṁsaritvā  yadā bhagavatā śākyamuninā anuttarā samyaksaṁbodhiḥ abhisaṁbuddhā dharmacakro pravṛttaḥ so mahāsamudre timitimiṁgilo nāma matsyajāti āyāmato bhahuyojanaśatikena ātmabhāvena || yadā thapakarṇi gṛhapati sayānapātro paṁcaśataparivāro tena mahāsamudraṁ okasto tadā tena makarabhūtena bubhukṣitena mukhaṁ ucchvāsitaṁ bhojanārthikena || tato yānapātrāṇi sthapakarṇikasya gṛhapatisya yena taṁ makaramukhaṁ tena pradhāvitā || niryātamukha āha || gṛhapati imāni yānapātrāṇi baḍavāmukhe patitāni yaṁ dāni karaṇīyaṁ taṁ karotha nāsti dāni vo jīvitaṁ || te dāni devadevatāṁ namasyanti svakasvakāni | kecic chivaṁ kecid vaiśravaṇaṁ kecit skandhaṁ kecid varuṇaṁ kecid yamaṁ kecid dhṛtarāṣṭraṁ kecid virūḍhakaṁ kecid virūpākṣaṁ kecid indraṁ kecid brahmaṁ kecit samudradevatāṁ || yāvad āyuṣmāṁ pūrṇako samanvāharati paśyati sthapakarṇikaṁ gṛhapatiṁ paṁcaśataparivāraṁ saṁśayaprāptaṁ || so tuṇḍaturikāto parvatāto vaihāyasam abhyudgamya mahāsamudre thapakarṇikasya yānapātraṁ upari vaihāyasam antarīkṣe asthāsi || te sarve paṁca vāṇijaśatāni prāñjaliṁ kṛtvā utthitā bhagavaṁ bhagavaṁ tava śaraṇagatā sma || sthaviro āha || nāhaṁ bhagavāṁ śrāvako ’ham asmi || sarve ekakaṇṭhā namo buddhasyeti udīretha || tehi sarvehi pañcehi vaṇijaśatehi namo buddhasyeti vighuṭṭhaṁ || tasya timitimiṁgilasya buddhaśabdaṁ karṇapathaṁ gato || tasya taṁ śabdaṁ śrutvā yo aprameye asaṁkhyeye kalpe meghasya māṇavasya sakāśāto dīpaṁkarabuddhaśabdo śruto taṁ mahāsamudre timitimiṁgilabhūtasya āmukhībhūto || amogho buddhaśabdo ti || tasya dāni timitimiṁgilasya bhūtasya etad abhūṣi || buddho loke prādurbhūto vayaṁ ca apāyagatā || tena dāni saṁvignena punar api mukhaṁ saṁmīlitaṁ || anāhāro kālagato taṁ buddhaśabdaṁ samanusmaranto samanantarakālagato śrāvastyāṁ mahānagaryāṁ  brāhmaṇakule upapanno tena kālena tena samayena prajāto dārako jāto || yathoktaṁ bhagavatā nāhaṁ bhikṣavo karmato ’nyad vademi iti ||",
    "san-lo-mvu23:135": "tasya dāni dārakasya dharmaruci nāma kṛtaṁ || yadā mahanto saṁvṛtto tadā bhagavataḥ śāsane pravrajito || prayujyantena ghaṭantena vyāyamantena tisro vidyā ṣaḍabhijñā balavaśībhāvaṁ sākṣātkṛtaṁ || trikhutto divasasya bhagavataḥ pādavandane upasaṁkramati || yattakam upasaṁkramati tattakaṁ bhagavāṁ codeti smāreti cirasya dharmaruci sucirasya dharmaruci || so pi āha || evam etaṁ bhagavaṁ evam etaṁ sugata | cirasya bhagavaṁ sucirasya sugata || bhikṣu saṁśayena bhagavantaṁ pṛcchanti || trikhutto divasasya dharmarucir bhagavantam upasaṁkramati bhagavāñ ca tam evam āha cirasya dharmaruci sucirasya dharmarucīti bhagavantam evam āha evam etaṁ bhagavaṁ evam etaṁ sugata cirasya bhagavaṁ sucirasya sugata na ca punar bhagavaṁ vayam imasya bhāṣitasya artham ājānāma || teṣāṁ bhagavāṁ bhikṣūṇāṁ etāṁ prakṛtiṁ vistareṇārocayati dīpaṁkaram upādāya || ahaṁ ca megho māṇavo nāmena āsi eṣo ca dharmaruci meghadatto || evaṁ bhikṣavo amogho buddhaśabdo yāvad duḥkhakṣayāya saṁvartati ||",
    "san-lo-mvu23:136": "tena samayena sthaviro dharmaruci upāgamesi śāstāraṁ |",
    "san-lo-mvu23:137": "pādau jinasya vandati āha pi sucirasya dharmaruci ||",
    "san-lo-mvu23:138": "sucirasya lokanāyaka dharmaruci pratibhaṇāti śāstāraṁ |",
    "san-lo-mvu23:139": "jānantaṁ pṛcchati jino kiṁkāraṇaṁ brusi sucirasya ||",
    "san-lo-mvu23:140": "so punar āha pure ahaṁ lavaṇajale timitimiṁgilo āsi |",
    "san-lo-mvu23:141": "kṣudhādaurbalyaparigato viparimuṣaṁ bhojanārthāye ||",
    "san-lo-mvu23:142": "tatra bahu prāṇanayutā praviśensus tada śarīradehaṁ me |",
    "san-lo-mvu23:143": "vāṇijakaśatāni paṁca praviśensu tathaiva yānena ||",
    "san-lo-mvu23:144": "pātre ca praviśamāne atrāṇabhayārditā vyasanaprāptā |",
    "san-lo-mvu23:145": "sarve ekavācam avaci namo daśabalasya buddhasya ||",
    "san-lo-mvu23:146": "buddheti śrutva ghoṣaṁ aśrutapūrvam abhūṣim ahaṁ prīto |",
    "san-lo-mvu23:147": "hṛṣṭo udagracitto tvaritaṁ saṁmīlayesi mukhaṁ ||",
    "san-lo-mvu23:148": "sunensu prāṇanayutāni tiryagyonigatā vaṇijaśatāna |",
    "san-lo-mvu23:149": "ghoṣeṇa daśabalasya vyutthito tadāham apāyeṣu ||",
    "san-lo-mvu23:150": "tena kuśalena bhagavaṁ idaṁ me āropitaṁ manuṣyatvaṁ |",
    "san-lo-mvu23:151": "sucaritaphalena tena dharmarucīti mama samājñā ||",
    "san-lo-mvu23:152": "tenaivāhaṁ hetunā pravrajito tava svayaṁbhu prāvacane |",
    "san-lo-mvu23:153": "nacirasya pravrajitvā abhūṣi arahāṁ dhutakleśo ||",
    "san-lo-mvu23:154": "bahukalpakoṭinayutā saṁsāraṁ saṁsaritvāna anantaṁ |",
    "san-lo-mvu23:155": "anusmārento sugataṁ bhaṇāmi sucirasya lokahita ||",
    "san-lo-mvu23:156": "sucirasya dharmacakṣur viśodhitaṁ dharmasaṁśayaṁ chinnaṁ",
    "san-lo-mvu23:157": "mohatimirāvanaddhaṁ uṣito ’smi ciraṁ apāyeṣu ||",
    "san-lo-mvu23:158": "tena kuśalena timiraṁ prahīnaṁ rāgadveṣā ca ūhatā |",
    "san-lo-mvu23:159": "aśeṣā bhavanetrisaritā ucchoṣitā ayam iha jātiḥ ||",
    "san-lo-mvu23:160": "asya pi timitimiṁgilasya buddhaśravaṇaṁ mahatphalaṁ āsi |",
    "san-lo-mvu23:161": "kiṁ puna idāni bhagavaṁ idaṁ śrutaṁ nāvahed amṛtaṁ ||",
    "san-lo-mvu23:162": "tasmād vivarjayitvā nīvaraṇā paṁca cetasāvaraṇā |",
    "san-lo-mvu23:163": "śrotavyaṁ buddhavacanaṁ dullabhasaṁjñām upajanetvā ||",
    "san-lo-mvu23:164": "kṛcchro manuṣyalābho vivarjanā ca asārarūpavanāt* |",
    "san-lo-mvu23:165": "buddhāna ca utpādo śraddhā ca bhaveya ca nirvṛtiḥ ||",
    "san-lo-mvu23:166": "iti śrīmahāvastu-avadāne dīpaṁkaravastu samāptaṁ"
}