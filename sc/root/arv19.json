{
    "arv19:0": "",
    "arv19:1": "",
    "arv19:2": "",
    "arv19:3": "Arthaviniścayasūtram",
    "arv19:4": "",
    "arv19:5": "19. Āryāṣṭāṅgo Mārgaḥ",
    "arv19:6": "",
    "arv19:7": "Tatra bhikṣavaḥ katama āryāṣṭāṅgo mārgaḥ?",
    "arv19:8": "Tad-yathā:",
    "arv19:9": "",
    "arv19:10": "Samyag-dṛṣṭiḥ |",
    "arv19:11": "samyak-saṁkalpaḥ |",
    "arv19:12": "samyag-vāk |",
    "arv19:13": "samyak-karmāntaḥ |",
    "arv19:14": "samyag-ājīvaḥ |",
    "arv19:15": "samyag-vyāyāmaḥ |",
    "arv19:16": "samyak-smṛtiḥ |",
    "arv19:17": "samyak-samādhiś-ca ||",
    "arv19:18": "",
    "arv19:19": "19.1 Samyag-Dṛṣṭiḥ",
    "arv19:20": "Tatra bhikṣavaḥ samyag-dṛṣṭiḥ katamā?",
    "arv19:21": "Asty-ayaṁ lokaḥ, asti para-lokaḥ | asti mātā, asti pitā | asti dattam, asti hutam | asti iṣṭāniṣṭa-sukṛta-duṣkṛtānāṁ karmaṇāṁ phala-vipākaḥ | santi loke samyag-gatāḥ, samyak-pratipannā iti ||",
    "arv19:22": "Ayaṁ bhikṣavaḥ samyag-dṛṣṭiḥ, tad-viparītā micchā-dṛṣṭiḥ ||",
    "arv19:23": "19.2 Samyak-Saṁkalpaḥ",
    "arv19:24": "Samyak-saṁkalpaḥ katamaḥ?",
    "arv19:25": "Buddhatvādi-pariṇāmitaṁ śīlaṁ dānaṁ ca | na cakravartty-ādi-pariṇāmitaṁ ||",
    "arv19:26": "[Ayaṁ bhikṣavaḥ samyak-saṁkalpaḥ ||]",
    "arv19:27": "19.3 Samyag-Vāk",
    "arv19:28": "Samyag vāk katamā?",
    "arv19:29": "Iha bhikṣavaḥ phāruṣyānṛta-paiśunya-sambhinnapralāpa-varjitā vak ||",
    "arv19:30": "Ayam-ucyate bhikṣavaḥ samyag-vāk ||",
    "arv19:31": "19.4 Samyak Karmāntaḥ",
    "arv19:32": "Samyak karmāntaḥ katamaḥ?",
    "arv19:33": "Kāya-vāḍ-manasāṁ daśa-kuśaleṣu karma-patheṣu vyāpāraḥ ||",
    "arv19:34": "",
    "arv19:35": "",
    "arv19:36": "Tatra kāyikaṁ tri-vidham:",
    "arv19:37": "prāṇātipātādattādāna-kāma-mithyācārād-viratiḥ ||",
    "arv19:38": "",
    "arv19:39": "",
    "arv19:40": "Vācikaṁ catur-vidhaṁ:",
    "arv19:41": "anṛta-paiśunya-phāruṣya-sambhinnapralāpād viratiḥ ||",
    "arv19:42": "",
    "arv19:43": "",
    "arv19:44": "Mānasaṁ trividham:",
    "arv19:45": "abhidhyāvyāpāda-mithyā-dṛṣṭabhyo viratiḥ ||",
    "arv19:46": "",
    "arv19:47": "",
    "arv19:48": "",
    "arv19:49": "",
    "arv19:50": "",
    "arv19:51": "",
    "arv19:52": "Tatra prāṇātipātaḥ katamaḥ?",
    "arv19:53": "Prāṇī ca bhavati, prāṇi-saṁjño ca bhavati, vadhaka-cittaṁ cotpādayati | upakramaṁ ca karoti jīvitād vyaparopayati ||",
    "arv19:54": "Ayam-ucyate bhikṣavaḥ prāṇātipātaḥ ||",
    "arv19:55": "Anyatra pramādād-adṛṣṭād-vā aprāṇi-vadhaḥ ||",
    "arv19:56": "Ayam-ucyate prāṇātipātaḥ ||",
    "arv19:57": "",
    "arv19:58": "",
    "arv19:59": "Tatrādattādānaṁ katamaḥ?",
    "arv19:60": "Steya-cittasya para-dravya-svīkaraṇam-adattādānam ||",
    "arv19:61": "Anyatra mātṛ-pitṛ-bhrātṛ-svajana-mitra-dravyasya | svalpasyānuparodhino grahaṇaṁ nādattādānam ||",
    "arv19:62": "Ayam-ucyate adattādānaṁ ||",
    "arv19:63": "",
    "arv19:64": "",
    "arv19:65": "Tatra kāma-mithyācāraḥ katamaḥ?",
    "arv19:66": "Para-strīṇām-upabhogaḥ, bhartṛ-rāja-mātṛ-pitṛ-rakṣitānām-athavā | asthānāgamyādeśākāleṣu vipratipattiḥ ||",
    "arv19:67": "Ayam-ucyate kāma-mithyācāraḥ ||",
    "arv19:68": "",
    "arv19:69": "",
    "arv19:70": "Kāyikam-etat tri-vidham ||",
    "arv19:71": "",
    "arv19:72": "",
    "arv19:73": "",
    "arv19:74": "",
    "arv19:75": "Anṛtaṁ katamat?",
    "arv19:76": "Sākṣi-praśne yathā-bhūtād vitatha-vacanam-anṛtam | Anarhato vā arhann-asmīti, parihāsavarjam ||",
    "arv19:77": "Idam-ucyate anṛtam ||",
    "arv19:78": "",
    "arv19:79": "",
    "arv19:80": "Paiśunyaṁ katamat?",
    "arv19:81": "Abhūtena satyena vā bheda-karaṁ vacanaṁ, paiśunyam tat ||",
    "arv19:82": "Idam-ucyate paiśunyam ||",
    "arv19:83": "",
    "arv19:84": "",
    "arv19:85": "Tatra pāruṣyaṁ katamat?",
    "arv19:86": "Para-duḥkha-cikīrṣor-yad-aniṣṭa-vacana-śrāvaṇaṁ pāruṣyaṁ ||",
    "arv19:87": "Duḥkham-asya bhavaty-anayā buddhayā | yad-aniṣṭha-vacana-śrāvaṇaṁ kriyate tat-pāruṣyam ||",
    "arv19:88": "Idam-ucyate pārūṣyam ||",
    "arv19:89": "",
    "arv19:90": "",
    "arv19:91": "Sambhinnapralāpaḥ katamaḥ?",
    "arv19:92": "Tad-yathā:",
    "arv19:93": "Rāja-kathā, cora-kathā, yuddha-kathā | madya-kathā, dyūta-kathā, strī-kathā | ākhyāyika-kathā kathanaṁ vā ||",
    "arv19:94": "Ayam-ucyate saṁbhinnapralāpaḥ ||",
    "arv19:95": "",
    "arv19:96": "",
    "arv19:97": "Vācikam-evac-catur-vidham ||",
    "arv19:98": "",
    "arv19:99": "",
    "arv19:100": "",
    "arv19:101": "",
    "arv19:102": "Tatrābhidhyā katamā?",
    "arv19:103": "Para-dravya-svīkaraṇecchā abhidhyā | yān-yasya dravyāṇi tāni mama syur-iti ||",
    "arv19:104": "Iyam-ucyate ’bhidhyā ||",
    "arv19:105": "",
    "arv19:106": "",
    "arv19:107": "Tatra vyāpādaḥ katamaḥ?",
    "arv19:108": "Para-jīvita-vyaparopaṇāvac-chedana-pīḍādi-cintanam ||",
    "arv19:109": "Ayam-ucyate vyāpādaḥ ||",
    "arv19:110": "",
    "arv19:111": "",
    "arv19:112": "Tatra mithyā-dṛṣṭiḥ katamā?",
    "arv19:113": "Nāsty-ayaṁ lokaḥ, nāsti para-loka, iti pūrvavat ||",
    "arv19:114": "Iyam-ucyate mithyā-dṛṣṭiḥ ||",
    "arv19:115": "",
    "arv19:116": "",
    "arv19:117": "[Etan-mānasaṁ tri-vidham ||]",
    "arv19:118": "",
    "arv19:119": "",
    "arv19:120": "Ayam-ucyate bhikṣavaḥ samyak-karmāntaḥ ||",
    "arv19:121": "19.5 Samyag-Ājīvaḥ",
    "arv19:122": "Tatra samyag-ājīvaḥ katamaḥ?",
    "arv19:123": "Bhikṣus-tāvat",
    "arv19:124": "",
    "arv19:125": "kuhanā",
    "arv19:126": "lapanā",
    "arv19:127": "naimittikatvaṁ |",
    "arv19:128": "naiṣpeṣikatvaṁ",
    "arv19:129": "lābhena lābha-pratikāṁkṣā ca ||",
    "arv19:130": "",
    "arv19:131": "",
    "arv19:132": "",
    "arv19:133": "Tatra kuhanā katamā?",
    "arv19:134": "Bhikṣur-dāna-patīḥ dṛṣṭvā, paryaṅkaṁ baddhvā | pathi śūnyāgāre vā niṣīdati:",
    "arv19:135": "Dhyāyī bhikṣur-ayam-arhann-iti lābha-satkāro me bhaviṣyati ||",
    "arv19:136": "Evam-ādikā kuhanety-ucyate ||",
    "arv19:137": "",
    "arv19:138": "",
    "arv19:139": "Tatra lapanā katamā?",
    "arv19:140": "Iha bhikṣur-lābha-satkāra-nimittam-eva:",
    "arv19:141": "Tvaṁ me mātā, tvaṁ me pitā, tvaṁ me bhāginī, tvaṁ me duhiteti | evam-anyānyapi priya-vacanāni bravīti ||",
    "arv19:142": "Evam-ādikā lapanety-ucyate ||",
    "arv19:143": "",
    "arv19:144": "",
    "arv19:145": "Tatra naimittikatvaṁ katamat?",
    "arv19:146": "Bhikṣus-tāvat piṇḍapātaṁ paribhujva asakṛd brūte:",
    "arv19:147": "Yādṛśo ’yaṁ piṇḍapātas-tādṛśo ’nyeṣūpāsaka-gṛheṣu na labhyateti ||",
    "arv19:148": "Alābha-satkāra-cittasya tu vadato ’doṣaḥ ||",
    "arv19:149": "Idam-ucyate naimittikatvam ||",
    "arv19:150": "",
    "arv19:151": "",
    "arv19:152": "Tatra naiṣpeṣikatvaṁ katamat?",
    "arv19:153": "Bhikṣus-tāvat yatra gṛhe piṇḍapātaṁ na labhate | dāpayitu-kāmaś-ca bhavati, tatra brūte:",
    "arv19:154": "Adāna-patayo hi nirayaṁ gacchanti | yūyam-apyadāna-patayo, vyaktaṁ niraya-gāmini iti ||",
    "arv19:155": "Naraka-bhaya-bhītāḥ piṇḍapātam-anuprayacchanti | taṁ ca labdhvā paribhuṅkte ||",
    "arv19:156": "Idam-ucyate naiṣpaṣikatvam ||",
    "arv19:157": "",
    "arv19:158": "",
    "arv19:159": "Tatra lābhena lābha-pratikāṅkṣā katamā?",
    "arv19:160": "Bhikṣus-tāvad-ātmīyena dhanena śobhanāni cīvarāṇi copakrīya upāsakebhyo darśayati:",
    "arv19:161": "Īdṛśāni vayaṁ vastrāṇi labhāmahe iti ||",
    "arv19:162": "Te lajjatā yāni vastrāṇi prayacchanti tāni paribhuṅkte ||",
    "arv19:163": "Iyam-ucyate bhikṣavo lābhena lābha-pratikāṅkṣā ||",
    "arv19:164": "Ayaṁ bhikṣavo mithyājīvaḥ, [asmād-viratir-iti samyag-ājīvaḥ ||]",
    "arv19:165": "Iha khalu bhikṣavaḥ upāsakasya mithyā-jīvaḥ:",
    "arv19:166": "Viṣa-vikrayaḥ, śastra-vikrayaḥ, sattva-vikrayaḥ | madya-vikrayaḥ, māṁsa-vikrayaḥ | apratyavekṣita-tila-sarṣapa-pīḍanaṁ mithyājīvaḥ | asmād-viratiḥ samyag-ājīvaḥ ||",
    "arv19:167": "",
    "arv19:168": "",
    "arv19:169": "Ayam-ucyate bhikṣavaḥ samyag-ājīvaḥ ||",
    "arv19:170": "19.6 Samyag-Vyāyāmaḥ",
    "arv19:171": "Tatra samyag-vyāyāmaḥ katamaḥ?",
    "arv19:172": "Iha bhikṣavo ’bhivādana-vandana-pratyutthānāñjali-sāmīcī-karma karaṇīyam ||",
    "arv19:173": "Ayam-ucyate bhikṣavaḥ samyag-vyāyāmaḥ ||",
    "arv19:174": "19.7 Samyak-Smṛtiḥ",
    "arv19:175": "Tatra bhikṣavaḥ samyak-smṛtiḥ katamā?",
    "arv19:176": "Iha khalu bhikṣavo [bhikṣuḥ] striyaṁ dṛṣṭvā | utpanne rāge | bāhyādhyātmikayoḥ śarīrayor-aśubhākāreṇa yathā-bhūta-darśī bhavati | santy-asmin kāye:",
    "arv19:177": "Keśā, romāṇi, nakhā, dantā, rajo, malaṁ, tvak | māṁsam, asthi, snāyuḥ, śirā, vṛkkā | hṛdayaṁ, plīhā, klomakaḥ, āmāśayaḥ, pakvāśayaḥ, antrāṇi, antragūṇāḥ | audariyakaṁ, yakṛt, pūriṣam | aśru, svedaḥ, kheḍaḥ, siṅhāṇako, vasā, lasikā | majjā, medaḥ, pittaṁ, śleṣmā, pūyaṁ | śoṇitaṁ, mastakaṁ, mastaka-luṅgaḥ ||",
    "arv19:178": "uccāra-prasrāvaiḥ pūrṇaṁ nānā-prakārasyāśucir-iti ||",
    "arv19:179": "Iyam-ucyate bhikṣavaḥ samyak-smṛtiḥ ||",
    "arv19:180": "19.8 Samyak-Samādhiḥ",
    "arv19:181": "Samyak-samādhiḥ katamaḥ?",
    "arv19:182": "Catvāri dhyānāni ||",
    "arv19:183": "",
    "arv19:184": "Iha [bhikṣavo] bhikṣur-viviktaṁ kāmair-viviktaṁ | pāpakair-akuśalair-dharmaiḥ | savitarkaṁ savicāraṁ vivekajaṁ prīti-sukhaṁ | prathamaṁ dhyānam-upasaṁpadya viharati ||",
    "arv19:185": "Sa vitarka-vicārāṇāṁ vyupaśamād-adhyātma-saṁprasādāc-cetasa ekoti-bhāvād-avitarkam-avicāraṁ samādhijaṁ prīti-sukhaṁ | dvitīyaṁ dhyānam-upasaṁpadya viharati ||",
    "arv19:186": "Sa prīter-virāgād-upekṣako viharati | smṛtaḥ saṁprajānan, sukhaṁ ca kāyena pratisaṁvedayati | yat-tad-Āryā ācakṣate: Upekṣakaḥ smṛtimān sukha-vihārati | tṛtīyaṁ dhyānam-upasaṁpadya viharati ||",
    "arv19:187": "Sa sukhasya ca prahāṇād-duḥkhasya ca prahāṇāt | pūrvam-eva ca saumanasya-daurmanasyayor-astaṁgamād-aduḥkhāsukham-upekṣā-smṛti-pariśuddhaṁ | caturthaṁ dhyānam-upasaṁpadya viharati ||",
    "arv19:188": "",
    "arv19:189": "Imāni khalu bhikṣavaś-catvāri dhyānāni ||",
    "arv19:190": "Ayam-ucyate samyak-samādhiḥ ||",
    "arv19:191": "Ayaṁ bhikṣava āryāṣṭāṅgo mārgaḥ ||"
}