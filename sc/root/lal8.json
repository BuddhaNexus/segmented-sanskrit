{
    "lal8:0": "Lalitavistaraḥ |",
    "lal8:1": "8: devakulopanayanaparivarto ’ṣṭamaḥ",
    "lal8:2": "iti hi bhikṣavo yāmeva rātriṁ bodhisattvo jātastasyāmeva rātryāṁ viṁśati kanyāsahasrāṇi kṣatriyabrāhmaṇanaigamagṛhapatimahāśālakuleṣu jātāḥ | tāśca sarvā mātāpitṛbhirbodhisattvāya dattā upasthānaparicaryāyai | viṁśati ca kanyāsahasrāṇi rājñā śuddhodanena dattāni bodhisattvasyopasthānaparicaryāyai | viṁśati ca kanyāsahasrāṇi mitrāmātyātmajñātisālohitairdattāni bodhisattvasyopasthānaparicaryāyai | viṁśati ca kanyāsahasrāṇi amātyapārṣadyairdattāni bodhisattvasyopasthānaparicaryāyai ||",
    "lal8:3": "tadā ca bhikṣavo mahallakamahallikāḥ śākyāḥ saṁnipatya rājānaṁ śuddhodanamupasaṁkramyaivamāhuḥ—yatkhalu deva jānīyāḥ—devakulaṁ kumāra upanīyatāmiti | rājā āha—sādhu, upanīyatāṁ kumāraḥ | tena hi maṇḍyatāṁ nagaram | upaśobhyantāṁ vīthicatvaraśṛṅgāṭakāntarāpaṇarathyāmukhāni | apanīyantāmamaṅgalyāḥ kāṇakubjabadhirāndhamūkavisaṁsthitavirūparūpā aparipūrṇendriyāḥ | upanāmyantāṁ maṅgalāni | ghuṣyantāṁ puṇyabheryaḥ | tāḍyantāṁ maṅgalyaghaṇṭāḥ | samalaṁkriyantāṁ puravaradvārāṇi | vādyantāṁ sumanojñatūryatālāvacarāṇi | saṁnipātyantāṁ sarvakoṭṭarājānaḥ | ekībhavantu śreṣṭhigṛhapatyamātyadauvārikapāriṣadyāḥ | yujyantāṁ kanyārathāḥ | upanāmyantāṁ pūrṇakumbhāḥ | saṁnipātyantāmadhīyānā brāhmaṇāḥ | alaṁkriyantāṁ devakulāni | iti hi bhikṣavo yathoktapūrvaṁ sarvaṁ kṛtamabhūt ||",
    "lal8:4": "tato rājā śuddhodanaḥ svagṛhaṁ praviśya mahāprajāpatīṁ gautamīmāmantryaivamāha—alaṁkriyantāṁ kumāraḥ devakulamupaneṣyata iti | sādhviti pratiśrutya mahāprajāpatī gautamī kumāraṁ maṇḍayati sma ||",
    "lal8:5": "tataḥ kumāro maṇḍyamānaḥ prahasitavadano vyapagatabhṛkuṭikaḥ paramamadhurayā vācā mātṛsvasāramevamāha—amba kutrāhamupaneṣyata iti | āha—devakulaṁ putreti | tataḥ kumāraḥ smitamupadarśayan prahasitavadano mātṛsvasāraṁ gāthābhiradhyabhāṣata—",
    "lal8:6": "jātasya mahyamiha kampita trisahasraṁ śakraśca brahma asurāśca mahoragāśca |",
    "lal8:7": "candraśca sūrya tatha vaiśravaṇaḥ kumāro mūrdhnā krameṣu nipatitva namasyayanti ||",
    "lal8:8": "katamo ’nyu deva mama uttari yo viśiṣṭo yasmin mama praṇayase tvamihādya amba |",
    "lal8:9": "devātideva ahu uttamu sarvadevaiḥ devo na me ’sti sadṛśaḥ kuta uttaraṁ vā ||",
    "lal8:10": "lokānuvartana pratī iti amba yāsye dṛṣtvā vikurvita mamā janatā udagrāḥ |",
    "lal8:11": "adhimātru gaurava kariṣyati citrakāraḥ jñāsyanti devamanujā svaya devadevaḥ ||",
    "lal8:12": "iti hi bhikṣavaḥ sarvairvarṇaiḥ stutimaṅgalaiḥ pratyupasthitairaparimitālaṁkārālaṁkṛteṣu vīthicatvaraśṛṅgāṭakāntarāpaṇamukheṣvantaḥpure kumārasya rathamalaṁkṛtya rājā śuddhodano brāhmaṇanaigamaśreṣṭhigṛhapatyamātyakoṭṭarājadauvārikapāriṣadyamitrajñātiparivṛtaḥ puraskṛto dhūpanadhūpitena muktapuṣpābhikīrṇena hayagajarathapattikalilenocchritachatradhvajapatākena nānātūryasaṁpravāditena mārgeṇa kumāraṁ gṛhītvā gacchati sma | devatāśatasahasrāṇi bodhisattvasya rathaṁ vahanti sma | anekāni ca devaputrāpsaraḥkoṭiniyutaśatasahasrāṇi gaganatalagatāni puṣpavarṣāṇyabhipravarṣanti sma | tūryāṇi ca pravādayanti sma | iti hi rājā śuddhodano mahatā rājavyūhena mahatā rājarddhyā mahatā rājānubhāvena kumāraṁ gṛhītvā devakulaṁ praviśati sma | samanantarapratiṣṭhāpitaśca bodhisattvena dakṣiṇaścaraṇayoḥ kramatalastasmin devakule atha tā acetanyo devapratimāḥ tadyathā—śivaskandanārāyaṇakuberacandrasūryavaiśravaṇaśakrabrahmalokapālaprabhṛtayaḥ pratimāḥ—sarvāḥ svebhyaḥ svebhyaḥ sthānebhyo vyutthāya bodhisattvasya kramatalayornipatanti sma | tatra devamanuṣyaśatasahasrāṇi hīhīkārakilakilāpramukhaiḥ prakṣveḍitaśatasahasrāṇi prāmuñcan | cailavikṣepāṇi cākārṣuḥ | sarvaṁ ca kapilavastumahānagaraṁ ṣaṅvikāraṁ prākampitam | divyāni ca kusumāni prāvarṣan | tūryaśatasahasrāṇi cāghaṭṭitāni praṇeduḥ | yeṣāṁ ca devānāṁ tāḥ pratimāḥ, te sarve svasvarūpamupadarśyemā gāthā abhāṣata—",
    "lal8:13": "no merū girirāja parvatavaro jātū name sarṣape",
    "lal8:14": "no vā sāgara nāgarājanilayo jātū name goṣpade |",
    "lal8:15": "candrāditya prabhaṁkarā prabhakarā khadyotake no name",
    "lal8:16": "prajñāpuṇyakulodito guṇadharaḥ kasmānname devate ||",
    "lal8:17": "yadvat sarṣapa goṣpade va salilaṁ khadyotakā vā bhavet",
    "lal8:18": "evaṁ ca trisahasra devamanujā ye keci mānāśritāḥ |",
    "lal8:19": "merūsāgaracandrasūryasadṛśo loke svayaṁbhūttamo",
    "lal8:20": "yaṁ loko hyabhivandya lābha labhate svargaṁ tathā nirvṛtim ||",
    "lal8:21": "asmin khalu punarbhikṣavo bodhisattvena mahāsattvena devakule praveśe saṁdarśyamāne dvātriṁśatāṁ devaputraśatasahasrāṇāmanuttarāyāṁ samyaksaṁbodhau cittānyutpadyante | ayaṁ bhikṣavo heturayaṁ pratyayo yenopekṣako bodhisattvo bhavati sma devakulamupanīyamāna iti ||",
    "lal8:22": "iti śrīlalitavistare devakulopanayanaparivarto nāma aṣṭamo ’dhyāyaḥ ||"
}