{
    "mkv37:0": "Mahākarmavibhaṅga",
    "mkv37:1": "37",
    "mkv37:2": "katamat karma yena samanvāgataḥ pudgala āḍhyo bhavati matsarī. ucyate. ihaikatyenālpamātraṁ dānaṁ dattaṁ bhavati śīlavati pātrabhūte na tu punas tyāgacittam abhyastaṁ bhavati. yadā manuṣyeṣūpapadyate. āḍhyeṣu kuleṣūpapadyate mahādhaneṣu mahābhogeṣu. tena dānaviśeṣeṇa yat tena punas tyāgacittam abhyastaṁ na bhavati sa tena karmaṇā matsarī bhavati. yathā śrāvastyāṁ hilliśālagṛhapater avadānam. sa kila pūrvajanmani matsarī bhavati. atha tasya gṛhadvāre tagaraśikhī nāma pratyekabuddha āgataḥ. tasya bhikṣā dattā. tena dṛṣṭvādīyamānā tena kṣavaṇaye na ca bhikṣā dattā. sa ca pravrājitaḥ paribhraṣṭaḥ. sa tena karmaṇā divyamānuṣyakāḥ saṁpattayo ’nubhūya śrāvastyām agrakulikaputraḥ pratyājāto matsarī kālagataḥ. tasya dravyaṁ rājñā prasenajitāputrakaṁ gṛhītvā śatavarge āgame prasenajitsaṁyukteṣu rājopakīrṇakaṁ nāma sūtram. prasenajid bhagavataḥ kathayati. iha bhagavann agrakulikaḥ kālagataḥ. tasya mayāputrakaṁ svāpateyaṁ gṛhītam. bhagavān āha. katīyaṁ mahārāja gṛhapater dravyaṁ gṛhītam. sa āha. śataṁ bhagavan śatasahasrāṇāṁ yad āhataṁ pariśiṣṭaṁ dravyam aparimitam anāhatam. bhagavān āha. idaṁ tasya mahārāja saptamam aputrakaṁ dravyagrahaṇam. yat tena tagaraśikhī nāma pratyekabuddhaḥ piṇḍapātena pratipāditaḥ. tad asya karma parikṣīṇam. anyac ca kuśalamūlaṁ na kṛtam. tenādya prathamāyāṁ rātryāṁ mahāraurave narake pacyate. tatra bhagavān gāthā bhāṣate.",
    "mkv37:3": "dhanaṁ dhānyaṁ jātarūpaṁ gavāśvamaṇikuṇḍalam",
    "mkv37:4": "dāsakarmakarā bhṛtyā ye cānye anujīvinaḥ",
    "mkv37:5": "mriyamāṇasya nānveti nāpi ādāya gacchati.",
    "mkv37:6": "yat tena kṛtaṁ bhavati kalyāṇam atha pāpakam",
    "mkv37:7": "tad dhi tasya svakaṁ bhavati tac ca ādāya gacchati.",
    "mkv37:8": "tasmāt kuruta puṇyānāṁ nicayaṁ sāmparāyikam",
    "mkv37:9": "puṇyāni paraloke ’smin pratiṣṭhā prāṇināṁ smṛtā",
    "mkv37:10": "gṛhe tiṣṭhati kāyo ’yaṁ śmaśāne priyabāndhavāḥ",
    "mkv37:11": "sukṛtaṁ duṣkṛtaṁ caiva gacchantam anugacchati.",
    "mkv37:12": "ayaṁ pudgala āḍhyo bhavati matsarī."
}