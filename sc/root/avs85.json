{
    "avs85:0": "Avadānaśatakam |",
    "avs85:1": "navamo vargaḥ |",
    "avs85:2": "85. yaśomitraḥ",
    "avs85:3": "buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | śrāvastyām anyatamaḥ sārthavāha āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | tena sadṛśāt kulāt kalatram ānītam | sa tayā sārdhaṁ krīḍati ramate paricārayati | tena khalu samayena durbhikṣam abhūt kṛcchram | kāntāradurlabhaḥ piṇḍako yācanakena |  naimittikaiś ca nirdiṣṭo devo na varṣiṣyatīti | yāvat sārthavāhapatnī āpannasatvā saṁvṛttā | sā aṣṭānāṁ vā navānāṁ vā māsānām atyayāt prasūtā | dārako jāto ’bhirūpo darśanīyaḥ prāsādikaḥ sarvāṅgopetaḥ | yatra ca divase dārako jātas tatraiva divase ’nāvṛṣṭir bhagnā | tasya yaśasā sarvā śrāvastī āpūritā | tasya jātau jātimahaṁ kṛtvā nāmadheyaṁ vyavasthāpyate: kiṁ bhavatu dārakasya nāmeti | jñātaya ūcuḥ: yasmād asya samantād yaśo visṛtam, tasmād bhavatu dārakasya yaśomitra iti nāmeti | yaśomitro dārako ’ṣṭābhyo dhātrībhyo datto dvābhyām aṁsadhātrībhyāṁ dvābhyāṁ kṣīradhātrībhyāṁ dvābhyāṁ maladhātrībhyāṁ dvābhyāṁ krīḍanikābhyāṁ dhātrībhyām | so ’ṣṭābhir dhātrībhir unnīyate vardhyate kṣīreṇa dadhnā navanītena sarpiṣā sarpimaṇḍenānyaiś cottaptottaptair upakaraṇaviśeṣaiḥ | āśu vardhate hradastham iva paṅkajam ||",
    "avs85:4": "yadā yaśomitro mahān saṁvṛttas tadā jetavanaṁ nirgataḥ kenacid eva karaṇīyena | athāsau dadarśa buddhaṁ bhagavantaṁ dvātriṁśatā mahāpuruṣalakṣaṇaiḥ samalaṁkṛtam aśītyā cānuvyañjanair virājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamam iva ratnaparvataṁ samantato bhadrakam | sahadarśanāc cāsya prasādo jātaḥ | prasādajāto bhagavataḥ pādābhivandanaṁ kṛtvā purastān niṣaṇṇo dharmaśravaṇāya | tasya bhagavatā tādṛśī saṁsāravairāgyikī dharmadeśanā kṛtā, yāṁ śrutvā saṁsāradoṣadarśī nirvāṇaguṇadarśī bhūtvā mātapitarāv anujñāpya bhagavacchāsane pravrajitaḥ | tena yujyamānena ghaṭamānena vyāyacchamānena idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam | arhan saṁvṛttaḥ traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṁvitprāpto bhavalābhalobhasatkāraparāṅmukhaḥ | sendropendrāṇāṁ devānāṁ pūjyo mānyo ’bhivādyaś ca saṁvṛttaḥ | tasya daṁṣṭrābhyām aṣṭāṅgopetaṁ pānīyaṁ prasravati, yenāsya tṛṣā na bādhate | yadā nidāghakāle bhikṣavas tṛṣārtāḥ pānakasyārthe saṁgham avataranti, tadāpy asau nāvatarati | tato ’sya supremakā bhikṣavaḥ pṛcchanti: kena hetunā bhavatas tṛṣā na bādhata iti | sa kathayati: mamaitābhyāṁ daṁṣṭrābhyām aṣṭāṅgopetaṁ pānīyaṁ prasravati, yena na me tṛṣā bādhatā iti ||",
    "avs85:5": "bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta yaśomitreṇa karmāṇi kṛtāni, yenābhirūpo darśanīyaḥ prāsādikaḥ, daṁṣṭrāntarāc cāṣṭāṅgopetaṁ pānīyaṁ prasravati, pravrajya cārhatvaṁ sākṣātkṛtam iti | bhagavān āha: yaśomitreṇaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | yaśomitreṇa karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:",
    "avs85:6": "na praṇaśyanti karmāṇi kalpakoṭiśatair api",
    "avs85:7": "sāmagrīṁ prāpya kālaṁ ca phalanti khalu dehinām ||",
    "avs85:8": "bhūtapūrvaṁ bhikṣavo ’tīte ’dhvany asminn eva bhadrake kalpe viṁśativarṣasahasrāyuṣi prajāyāṁ kāśyapo nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa vārāṇasīṁ nagarīm upaniśritya viharati ṛṣipatane mṛgadāve | yāvad anyataraḥ śreṣṭhiputro ’nyatarasya vṛddhabhikṣoḥ sakāśe pravrajitaḥ | so ’laso necchati samayācārikāṁ caritum | tataḥ sa brahmacāribhiḥ sthavirasyopasthāyako dattaḥ | sa upasthāyakam ātmānaṁ matvā vṛddhatarāṇāṁ bhikṣūṇāṁ sakāśād upasthānaṁ svīkaroti | tasyākuśalamūlāny aparyantāni ||",
    "avs85:9": "yāvad apareṇa samayena glānyaṁ patitaḥ | sthavireṇāsya vaidyopadeśād ghṛtaṁ pānāya dattam | sa rātrau tṛṣātrāsitaḥ svakaṁ kamaṇḍalukam upagṛhya pānīyaṁ pāsyāmīti paśyati nirudakam | evam ācāryopādhyāyānām | yāvat sāṁghikaṁ pānīyamaṇḍapam avatīrṇaḥ | tad api nirudakaṁ paśyati | yāvan nadīcārikām avatīrṇaḥ | sāpi nirudakā saṁvṛttā | sa udvignaḥ svakānāṁ sabrahmacāriṇām udvejanārthaṁ śraddhādeyasya ca gurutvasaṁdarśanārtham, nadīcārikāyāḥ parivṛkṣaḥ, tatra śāṭakaṁ baddhvā samabhirūḍhaḥ, svakarmāṇi mamety avetya karmapratiśaraṇāvasthitaḥ | yāvad dvitīye divase prabhātāyāṁ rajanyām etad vṛttāntaṁ sabrahmacāriṇām ārocayati | tato ’sya sabrahmacāriṇaḥ pretakaraṇaṁ śrutvodvignāḥ, itaś cāmutaś cārocayitum ārabdhāḥ | tato ’sya upādhyāyena pānīyam upanāmitam | tad api na paśyati | tenāpi saṁvignena bhagavataḥ kāśyapasya niveditam | bhagavatā kāśyapenoktaḥ: gaṇḍīr ākoṭyatām iti | tata upadhivārikeṇa gaṇḍīr ākoṭitā | buddhapramukho bhikṣusaṁghaḥ saṁnipatitaḥ ||",
    "avs85:10": "eṣa vṛttānto vārāṇasyāṁ nagaryāṁ samantato visṛtaḥ | tato ’nekāni prāṇiśatasahasrāṇi saṁnipatitāni | yāvad upādhyāyena vṛddhānte niṣādayitvā udakapurṇā kuṇḍikā dattā | vatsa etat pānīyaṁ saṁghe cārayeti | sa pratyakṣaphaladarśī tenaiva saṁvegena buddhe bhagavti śrāvakeṣu ca prasādam utpādya tīvreṇāśayena tad udakaṁ saṁghe cāritavān | tato bhagavatā tasyānugrahārthaṁ gajabhujasadṛśaṁ bāhum abhiprasārya bhītānām āśvāsanakareṇa tad udakaṁ gṛhītaṁ mahāśrāvakaiś ca | na ca kṣīyate | yāvat sarvasaṁghe cāritam, tadāpi na kṣīyate | tad atyadbhutaṁ devamanuṣyāvarjanakaraṁ prātihāryaṁ dṛṣṭvā anekaiḥ prāṇiśatasahasraiḥ satyadarśanaṁ kṛtam | tasyāpi saṁtāne ’kuśalamūlāni pratisaṁhṛtāni | yadā tasmād glānyād vyutthitaḥ, tadā tena buddhapramukho bhikṣusaṁghaḥ pānīyenālpotsukaḥ kṛtaḥ | dvādaśa varṣasahasrāṇi tena saṁghe pānīyaṁ cāritam | yāvan maraṇakālasamaye praṇidhānaṁ kṛtavān: anenāhaṁ kuśalamūlena cittotpādena deyadharmaparityāgena ca yo ’sau bhagavatā kāśyapena uttaro nāma māṇavo vyākṛtaḥ: bhaviṣyasi tvaṁ māṇava varṣaśatāyuṣi prajāyāṁ śākyamunir nāma tathāgato ’rhan samyaksaṁbuddhaḥ, tam aham ārāgayeyaṁ mā virāgayeyam, daṁṣṭrāntarāc ca me ’ṣṭāṅgopetaṁ pānīyaṁ nirgacched iti ||",
    "avs85:11": "bhagavān āha: kiṁ manyadhve bhikṣavo yo ’sau tena kālena tena samayena bhikṣur āsīt, ayaṁ saḥ | yat tena dvādaśa varṣasahasrāṇi saṁghe pānīyaṁ cāritam, praṇidhānaṁ ca kṛtam, teneha janmani daṁṣṭrāntarād aṣṭāṅgopetam pānīyaṁ nirgacchati | tenaiva hetunārhatvaṁ sākṣātkṛtam | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||",
    "avs85:12": "idam avocad bhagavān | āttamanasas te bhikṣavo bhagavato bhāṣitam abhyanandan ||"
}