{
    "lal23:0": "",
    "lal23:1": "",
    "lal23:2": "",
    "lal23:3": "Lalitavistaraḥ |",
    "lal23:4": "",
    "lal23:5": "23: saṁstavaparivartastrayoviṁśaḥ",
    "lal23:6": "",
    "lal23:7": "atha khalu śuddhāvāsakāyikā devaputrā bodhimaṇḍaniṣaṇṇaṁ tathāgataṁ pradakṣiṇīkṛtya divyaiścandanacūrṇavarṣairabhyavakīrya ābhiḥ sārūpyābhirgāthābhirabhituṣṭuvuḥ—",
    "lal23:8": "",
    "lal23:9": "utpanno lokapradyoto lokanāthaḥ prabhaṁkaraḥ |",
    "lal23:10": "andhabhūtasya lokasya cakṣurdātā raṇaṁjahaḥ ||",
    "lal23:11": "bhavān vijitasaṁgrāmaḥ puṇyaiḥ pūrṇamanorathaḥ |",
    "lal23:12": "saṁpūrṇaḥ śukladharmaiśca jagattvaṁ tarpayiṣyasi ||",
    "lal23:13": "uttīrṇapaṅko hyanighaḥ sthale tiṣṭhati gautamaḥ |",
    "lal23:14": "anyāṁ sattvāṁ mahoghena prodgatastārayiṣyasi ||",
    "lal23:15": "udgatastvaṁ mahāprājño lokeṣvapratipudgalaḥ |",
    "lal23:16": "lokadharmairaliptastvaṁ jalasthamiva paṅkajaḥ ||",
    "lal23:17": "ciraprasuptamimaṁ lokaṁ tamaskandhāvaguṇṭhitam |",
    "lal23:18": "bhavān prajñāpradīpena samarthaḥ pratibodhitum ||",
    "lal23:19": "cirāture jīvaloke kleśavyādhiprapīḍite |",
    "lal23:20": "vaidyarāṭ tvaṁ samutpannaḥ sarvavyādhipramocakaḥ ||",
    "lal23:21": "bhaviṣyantyakṣaṇā śūnyā tvayi nāthe samudgate |",
    "lal23:22": "manuṣyāścaiva devāśca bhaviṣyanti sukhānvitāḥ ||",
    "lal23:23": "yeṣāṁ tvaddarśanaṁ saumya eṣyase puruṣarṣabha |",
    "lal23:24": "na te kalpasahasrāṇi jātu yāsyanti durgatim ||",
    "lal23:25": "paṇḍitāścāpyarogāśca dharmaṁ śroṣyanti ye ’pi te |",
    "lal23:26": "gambhīrāścopadhīkṣīṇā bhaviṣyanti viśāradāḥ ||",
    "lal23:27": "mokṣyante ca laghuṁ sarve chittvā vai kleśabandhanam |",
    "lal23:28": "yāsyanti nirupādānāḥ phalaprāptivaraṁ śubham ||",
    "lal23:29": "dakṣiṇīyāśca te loke āhutīnāṁ pratigrahāḥ |",
    "lal23:30": "na teṣu dakṣiṇā nyūnā sattvānirvāṇahetukī ||",
    "lal23:31": "",
    "lal23:32": "evaṁ khalu bhikṣavaḥ śuddhāvāsakāyikā devaputrāstathāgatamabhiṣṭutyaikānte prāñjalayastasthuḥ, prāñjalayastathāgataṁ namasyantaḥ ||",
    "lal23:33": "atha khalu cābhāsvarā devaputrāstathāgataṁ bodhimaṇḍaniṣaṇṇaṁ divyairnānāprakāraiḥ puṣpadhūpagandhamālyavilepanachatradhvajapatākābhiḥ saṁpūjya tripradakṣiṇīkṛtya cābhirgāthābhirabhyastāviṣuḥ—",
    "lal23:34": "",
    "lal23:35": "gambhīrabuddhe madhurasvarā mune brahmasvarā munivaragīta susvaram |",
    "lal23:36": "varāgrabodhi paramārthaprāptā sarvasvare pāragate namaste ||",
    "lal23:37": "trātāsi dīpo ’si parāyaṇo ’si nātho ’si loke kṛpamaitracittaḥ |",
    "lal23:38": "vaidyottamastvaṁ khalu śalyahartā cikitsakastvaṁ paramaṁ hitaṁkaraḥ ||",
    "lal23:39": "dīpaṁkarasya sahadarśanaṁ tvayā samudānitaṁ maitrakṛpābhrajālam |",
    "lal23:40": "pramuñca nāthā amṛtasya dhārāṁ śamehi tāpaṁ suramānuṣāṇām ||",
    "lal23:41": "tvaṁ padmabhūtaṁ tribhaveṣvaliptaṁ tvaṁ merukalpo vicalo hyakampyaḥ |",
    "lal23:42": "tvaṁ vajrakalpo hyacalapratijña tvaṁ candramā sarvaguṇāgradhārī ||",
    "lal23:43": "",
    "lal23:44": "evaṁ khalu bhikṣava ābhāsvarā devāstathāgatamabhisaṁstutyaikānte tasthuḥ prāñjalayastathāgataṁ namasyantaḥ ||",
    "lal23:45": "atha khalu subrahmadevaputrapramukhā brahmakāyikā devāstathāgataṁ bodhimaṇḍaniṣaṇṇamanekamaṇiratnakoṭīnayutaśatasahasrapratyuptena ratnajālenābhichādya tripradakṣiṇīkṛtya cābhiḥ sārūpyābhirgāthābhirabhyastāviṣuḥ—",
    "lal23:46": "",
    "lal23:47": "śubhavimalaprajña prabhatejadharā dbātriṁśallakṣaṇavarāgradharā |",
    "lal23:48": "smṛtimaṁ matimaṁ guṇajñānadharā akilāntakā śirasi vandami te ||",
    "lal23:49": "amalā vimalā trimalairvimalā trailokyaviśruta trividyagatā |",
    "lal23:50": "trividhāvimokṣavaracakṣudadā vandāmi tvāṁ trinayanaṁ vimalam ||",
    "lal23:51": "kalikaluṣa uddhṛta sudāntamanā kṛpakaruṇa udgata jagārthakarā |",
    "lal23:52": "muni mudita udgata praśāntamanā dvayamativimocaka upekṣaratā ||",
    "lal23:53": "vrata tapasa udgata jagārthakarā | svacarīviśuddhacaripāragatā |",
    "lal23:54": "catusatyadarśaka vimokṣaratā mukto vimocayasi cānyajagat ||",
    "lal23:55": "balavīrya āgatu ihā namuci prajñāya vīrya tava maitrya jito |",
    "lal23:56": "prāptaṁ ca te padavaraṁ amṛtaṁ vandāma te śaṭhacamūmathanā ||",
    "lal23:57": "",
    "lal23:58": "evaṁ khalu bhikṣavaḥ subrahmadevaputrapramukhā brahmakāyikā devāstathāgatamābhirgāthābhirabhiṣṭutya ekānte tasthuḥ prāñjalayastathāgataṁ namasyantaḥ ||",
    "lal23:59": "atha khalu te śuklapākṣikā māraputrā yena tathāgatastenopasaṁkrāman | upasaṁkramya mahāratnachatravitānaistathāgatamabhicchādya prāñjalayastathāgatamābhiḥ sārūpyābhirgāthābhirabhyastāviṣuḥ—",
    "lal23:60": "",
    "lal23:61": "pratyakṣe ’smi bale tavātivipule mārasya ghorā camū",
    "lal23:62": "yatsā māracamū mahāpratibhayā ekakṣaṇe te jitā |",
    "lal23:63": "na ca te utthitu naiva kāyu trasito no vā girā vyāhṛtā",
    "lal23:64": "tvāṁ vandāmahi sarvalokamahitaṁ sarvārthasiddhaṁ munim ||",
    "lal23:65": "mārā koṭisahasranekanayutā gaṅgāṇubhiḥ saṁmitāḥ",
    "lal23:66": "te tubhyaṁ na samartha bodhisuvaṭā saṁcālituṁ kampitum |",
    "lal23:67": "yajñā koṭisahasranekanayutā gaṅgā yathā vālikā",
    "lal23:68": "yaṣṭā bodhivaṭāsitena bhavatā tenādya vibhrājase ||",
    "lal23:69": "bhāryā ceṣṭatamā sutāśca dayitā dāsyaśca",
    "lal23:70": "dāsāstathā udyānā nagarāṇi rāṣṭranigamā rājyāni sāntaḥpurāḥ |",
    "lal23:71": "hastā pādaśirottamāṅgamapi vā cakṣūṁṣi jihvā tathā",
    "lal23:72": "tyaktā te varabodhicarya caratā tenādya vibhrājase ||",
    "lal23:73": "uktaṁ yadvacanaṁ tvayā subahuśo buddho bhaviṣyāmyahaṁ",
    "lal23:74": "tāriṣye bahusattvakoṭinayutā duḥkhārṇavenohyatā |",
    "lal23:75": "dhyānādhīndriyabuddhibhiḥ kavacitaḥ saddharmanāvā svayaṁ",
    "lal23:76": "sā caiṣā pratipūrṇa tubhya praṇidhistāriṣyase prāṇinaḥ ||",
    "lal23:77": "yatpuṇyaṁ ca stavitva vādivṛṣabhaṁ lokasya cakṣurdadaṁ",
    "lal23:78": "sarve bhūtva udagrahṛṣṭamanasaḥ prārthema sarvajñatām |",
    "lal23:79": "samudānītva varāgrabodhimatulāṁ buddhaiḥ susaṁvarṇitāṁ",
    "lal23:80": "evaṁ tadvinihatya mārapariṣāṁ buddhema sarvajñatām ||",
    "lal23:81": "",
    "lal23:82": "evaṁ khalu bhikṣavo māraputrāstathāgatamabhiṣṭutyaikānte tasthuḥ prāñjalayastathāgataṁ namasyantaḥ ||",
    "lal23:83": "atha khalu paranirmitavaśavartī devaputro ’nekairdevaputraśatasahasraiḥ parivṛtaḥ puraskṛto jāmbūnadasuvarṇavarṇaiḥ padmaistathāgatamabhyavakīrya saṁmukhamābhirgāthābhirabhyastāvīt—",
    "lal23:84": "",
    "lal23:85": "apīḍita aluḍita avitathavacanā apagatatamaraja amṛtagatigatā |",
    "lal23:86": "arahasi divi bhuvi śriyakriyamatulā atidyutismṛtimati praṇipati śirasā ||",
    "lal23:87": "ratikara raṇajaha rajamalamathanā ramayasi suranara suviśadavacanaiḥ |",
    "lal23:88": "vikasita suvipula varatanu kiraṇaiḥ suranarapatiriva jayasi jagadidam ||",
    "lal23:89": "paragaṇipramathana paracarikuśalā priyu bhava naramaru paramati dhunatā |",
    "lal23:90": "paracari vibhajasi sunipuṇamatimān pathi iha vicaratu daśabalagamane ||",
    "lal23:91": "tyaji pṛthu bhavagrahi vitathadukha mahā vinayasi suranara yathamati vinaye |",
    "lal23:92": "vicarasi catudiśa śaśiriva gagane cakṣu bhava parāyaṇa iha bhuvi tribhave ||",
    "lal23:93": "priyu bhava naramaru na ca khali viṣaye ramayasi śubharati kāmarativirato |",
    "lal23:94": "dinadarśi pariṣadi na ti samu tribhave nāthu gati parāyaṇu tvamiha hi jagataḥ ||",
    "lal23:95": "",
    "lal23:96": "evaṁ khalu bhikṣavo vaśavartidevapramukhāḥ parinirmitavaśavartino devaputrāstathāgatamabhiṣṭutyaikānte tasthuḥ prāñjalayastathāgataṁ namasyantaḥ ||",
    "lal23:97": "atha khalu sunirmito devaputro devasaṁghaparivṛtaḥ puraskṛto nānāratnapaṭṭadāmaistathāgatamabhichādya saṁmukhamābhirgāthābhirabhyastāvīt—",
    "lal23:98": "",
    "lal23:99": "dharmāloka bhavān samudgata trividhamalanucchido",
    "lal23:100": "mohādṛṣṭiavidyaghātako hiriśiribharitaḥ |",
    "lal23:101": "mithyāmārgaratāmimāṁ prajāmamṛte thapayito",
    "lal23:102": "utpanno iha loki cetiyo divi bhuvi mahitaḥ ||",
    "lal23:103": "tvaṁ vaidyo kuśalacikitsako hyamṛtasukhadado",
    "lal23:104": "dṛṣṭikleśamavidyasaṁcayaṁ purimamanuśayam |",
    "lal23:105": "sarvavyādhyapanesi dehināṁ purimajinapathe",
    "lal23:106": "tasmādvaidyatamo ’si nāyakā vicarasi dharaṇīm ||",
    "lal23:107": "candrāsūryaprabhāśca jyotiṣā maṇi tatha jvalanā",
    "lal23:108": "śakrabrahmaprabhā na bhāsate puratu śirighane |",
    "lal23:109": "prajñālokakarā prabhaṁkarā prabhasiribharitā",
    "lal23:110": "pratyakṣāstava jñāti adbhute praṇipati śirasā ||",
    "lal23:111": "satyāsatyakathī vināyakā sumadhuravacanā",
    "lal23:112": "dāntā śāntamanā jitendriya praśamitamanasā |",
    "lal23:113": "śāstā śāsaniyāṁ praśāsase naramarupariṣāṁ",
    "lal23:114": "vande śākyamuniṁ nararṣabhaṁ suranaramahitam ||",
    "lal23:115": "jñāniṁ jñānakathāgradhārakā jñapayasi tribhave",
    "lal23:116": "traividyatrivimokṣadeśakā trimalamalanudā |",
    "lal23:117": "bhavyābhavya mune prajānase yathamati vinaye",
    "lal23:118": "vande tvāṁ trisahasri adbhutaṁ divi bhuvi mahitam ||",
    "lal23:119": "",
    "lal23:120": "evaṁ khalu bhikṣavaḥ sunirmito devaputraḥ saparivārastathāgatamabhiṣṭutyaikānte ’sthāt prāñjalīkṛtastathāgataṁ namaskurvan ||",
    "lal23:121": "atha khalu saṁtuṣito devaputraḥ sārdhaṁ tuṣitakāyikairdevairyena tathāgatastenopasaṁkrāmat | upasaṁkramya mahatā divyavastrajālena bodhimaṇḍaniṣaṇṇaṁ tathāgatamabhisaṁchādya saṁmukhamābhirgāthābhirabhyastauṣīt—",
    "lal23:122": "",
    "lal23:123": "tuṣitālayi yadvasitastvaṁ tatra ti deśitu dharma udāro |",
    "lal23:124": "na ca chidyati sā anuśāsti adyapi dharmacarī suraputrā ||",
    "lal23:125": "na ca darśana tṛpti labhāmo dharma śṛṇotu na vindati tṛptim |",
    "lal23:126": "guṇasāgara lokapradīpā vandima te śirasā manasā ca ||",
    "lal23:127": "tuṣitālaya yaccalitastvaṁ śoṣita akṣaṇa sarvi tadā te |",
    "lal23:128": "yada bodhivaṭe upaviṣṭaḥ sarvajagasya kileśa praśāntāḥ ||",
    "lal23:129": "yasya kṛtena ca bodhi udārā eṣa ti prāpti jinitvana māram |",
    "lal23:130": "tvā praṇidhī tapasā paripūrṇā kṣipra pravartaya cakramudāram ||",
    "lal23:131": "bahu dikṣiṣu prāṇisahasrā dharmaratā kṣuṇiyāmatha dharmam |",
    "lal23:132": "kṣipra pravartaya cakramudāraṁ mocaya prāṇisahasra bhaveṣu ||",
    "lal23:133": "",
    "lal23:134": "evaṁ khalu bhikṣavaḥ saṁtuṣito devaputraḥ saparivārastathāgatamabhiṣṭatyaikānte ’sthāt prāñjalīkṛtastathāgataṁ namasyamānaḥ ||",
    "lal23:135": "atha khalu suyāmadevaputrapramukhāḥ suyāmā devā yena tathāgatastenopasaṁkrāmat |",
    "lal23:136": "upasaṁkramya nānāpuṣpadhūpagandhamālyavilepanairbodhimaṇḍaniṣaṇṇaṁ tathāgataṁ saṁpūjya saṁmukhamābhiḥ sārūpyābhirgāthābhistuṣṭavuḥ—",
    "lal23:137": "",
    "lal23:138": "sadṛśo ’sti na te kutontare śīla samādhi tathaiva prajñayā |",
    "lal23:139": "adhimuktivimuktikovidā śirasā vandima te tathāgatam ||",
    "lal23:140": "dṛṣṭā sa viyūha śobhanā bodhimaṇḍasmi marubhi yā kṛtā |",
    "lal23:141": "na tamarhati anya kaścanā yatha tvaṁ devamanuṣyapūjitaḥ ||",
    "lal23:142": "na mudhāya bhavān samudgato yasya arthe bahu cīrṇa duṣkarā |",
    "lal23:143": "vijito hi śaṭhaḥ sasainyakaḥ prāptā bodhi anuttarā tvayā ||",
    "lal23:144": "āloka kṛto daśādiśe prajñādīpena triloka jvālitaḥ |",
    "lal23:145": "timiraṁ apanāyayiṣyase dāsyasi cakṣuranuttaraṁ jage ||",
    "lal23:146": "bahukalpa stuvanti bhāṣato romarūpasya na cāntu asti te |",
    "lal23:147": "guṇasāgara lokaviśrutā śirasā vandima te tathāgatam ||",
    "lal23:148": "",
    "lal23:149": "evaṁ khalu te suyāmadevaputrapramukhā devāstathāgatamabhiṣṭutyaikānte tasthuḥ prāñjalastathāgataṁ namasyantaḥ ||",
    "lal23:150": "atha khalu śakro devānāmindraḥ sārdhaṁ trāyatriṁśakāyikairdevairnānāpuṣpadhūpadīpagandhamālyavilepanacūrṇacīvarachatradhvajapatākāvyūhaistathāgataṁ saṁpūjya ābhirgāthābhirabhyastāvīt—",
    "lal23:151": "",
    "lal23:152": "askhalitā anavadyā sadā susthitā merukalpā mune",
    "lal23:153": "daśadiśi suvighuṣṭa jñānaprabhā puṇyatejānvitā |",
    "lal23:154": "buddhaśatasahasra saṁpūjitā pūrvi tubhyaṁ mune",
    "lal23:155": "tasya viśeṣu yena bodhidrume mārasenā jitā ||",
    "lal23:156": "śīlaśrutasamādhiprajñākarā jñānaketudhvajā",
    "lal23:157": "jaramaraṇanighāti vaidyottamā lokacakṣurdadā |",
    "lal23:158": "trimalakhilaprahīṇa śāntendriyā śāntacittā mune",
    "lal23:159": "śaraṇu tavamupema śākyarṣabhā dharmarājā jage ||",
    "lal23:160": "bodhicarī anantatulyā abhūdvīryasthāmodgatā",
    "lal23:161": "prajñābala upāya maitrābalaṁ brāhmapuṇyaṁ balam |",
    "lal23:162": "eti balamanantatulyā bhavaṁ bodhi saṁprasthite",
    "lal23:163": "daśabalabaladhārī adyā punarbodhimaṇḍe bhuto ||",
    "lal23:164": "dṛṣṭva camu anantasattve surā bhītatrastābhavan",
    "lal23:165": "mā khu śramaṇarāju bādhiṣyate bodhimaṇḍe sthitaḥ |",
    "lal23:166": "na ca bhavatu babhūva tebhyo bhayaṁ no ca kāyeñjanā",
    "lal23:167": "karahata gurubhāra saṁkampanā mārasenā jitā ||",
    "lal23:168": "yatha ca purimakebhi siṁhāsane prāpta bodhi varā",
    "lal23:169": "tatha tvayā anubuddha tulyā samā anyathā tvaṁ na hi |",
    "lal23:170": "samamanasa samacitta sarvajñatā sthāma prāptaṁ tvayā",
    "lal23:171": "tena bhava svayaṁbhu lokottamo puṇyakṣetraṁ jage ||",
    "lal23:172": "",
    "lal23:173": "evaṁ khalu bhikṣavaḥ śakro devānāmindraḥ sārdhaṁ devaputraistrāyatriṁśaistathāgatamabhiṣṭutyaikānte ’sthāt prāñjalīkṛtastathāgataṁ namaskurvan ||",
    "lal23:174": "atha khalu catvāro mahārājānaḥ sārdhaṁ caturmahārājakāyikairdevaputrairyena tathāgatastenopasaṁkrāmat | upasaṁkramyābhimuktakacampakasumanāvārṣikadhānuskārimālyadāmaparigṛhītā apsaraḥśatasahasraparivṛtā divyasaṁgītisaṁpravāditena tathāgatasya pūjāṁ kṛtvā ābhiḥ sārūpyābhirgāthābhistuṣṭuvuḥ—",
    "lal23:175": "",
    "lal23:176": "sumadhuravacanā manojñaghoṣā śaśi va praśāntikarā prasannacittā |",
    "lal23:177": "prahasitavadanā prabhūtajihvā paramasuprītikarā mune namaste ||",
    "lal23:178": "rutaravita ya asti sarvaloke sumadhura premaṇiyā narāmarūṇām |",
    "lal23:179": "bhavata svaru pramukta mañjughoṣo abhibhavate ruta sarvi bhāṣamāṇāṁ ||",
    "lal23:180": "rāgu samayi doṣamohakleśā prīti janeti amānuṣāṁ viśuddhām |",
    "lal23:181": "akaluṣahṛdayā niśāmya dharmaṁ ārya vimukti labhanti te hi sarve ||",
    "lal23:182": "na ca bhava atimanyase avidvāṁ na ca puna vidvamadena jātu mattaḥ |",
    "lal23:183": "unnatu na ca naiva conatastvaṁ giririva susthitu sāgarasya madhye ||",
    "lal23:184": "lābha iha sulabdha mānuṣāṇāṁ yatra hi tādṛśu jātu sattva loke |",
    "lal23:185": "śrīriva padumo dhanasya dātrī tatha tava dāsyati dharmu sarvaloke ||",
    "lal23:186": "",
    "lal23:187": "evaṁ khalu caturmahārājapramukhā mahārājakāyikā devā bodhimaṇḍaniṣaṇṇaṁ tathāgatamabhiṣṭutyaikānte tasthuḥ prāñjalayastathāgataṁ namasyantaḥ ||",
    "lal23:188": "atha khalvantarikṣā devāstathāgatasyāntikamupasaṁkramyābhisaṁbodheḥ pūjākarmaṇe sarvamantarīkṣaṁ ratnajālena kiṅkiṇījālena ratnachatrai ratnapatākābhī ratnapaṭṭadāmai ratnāvataṁsakairvividhamuktāhārapuṣpadāmārdhakāyikadevatāparigṛhītairardhacandrakaiśca samalaṁkṛtya tathāgatāya niryātayanti sma | niryātya ca saṁmukhamābhirgāthābhirabhyastāviṣuḥ—",
    "lal23:189": "",
    "lal23:190": "asmāku vāsaṁ gagane dhruvaṁ mune paśyāma sattvā cariyā yathā jage |",
    "lal23:191": "bhavataścariṁ prekṣiya śuddhasattva skhalitaṁ na paśyāma tavaikacitte ||",
    "lal23:192": "ye āgatā pūjana bodhisattvā gaganaṁ sphuṭaṁ tairnaranāyakebhiḥ |",
    "lal23:193": "hānirvimānāna na cābhavanta tathā hi te vai gaganātmabhāvāḥ ||",
    "lal23:194": "ye antarīkṣātu pravarṣi puṣpāṁ syāccūḍabandhā hi mahāsahasrā |",
    "lal23:195": "te tubhya kāye patitā aśeṣā nadyo yathā sāgari saṁpraviṣṭāḥ ||",
    "lal23:196": "paśyāma chatrāṇyavataṁsakā ca mālāguṇāṁ campakapuṣpadāmāṁ |",
    "lal23:197": "hārāṁśca candrāṁśca tathārdhacandrāṁ kṣipanti devā na ca saṁskaroti ||",
    "lal23:198": "vālasya nābhūdavakāśamasmin devaiḥ sphuṭaṁ sarvata antarīkṣam |",
    "lal23:199": "kurvanti pūjāṁ dvipadottamasya na ca te mado jāyati vismayo vā ||",
    "lal23:200": "",
    "lal23:201": "evaṁ khalvantarīkṣadevā bodhimaṇḍe niṣaṇṇaṁ tathāgatamabhiṣṭutyaikānte ’vatasthivantaḥ prāñjalayastathāgataṁ namasyantaḥ ||",
    "lal23:202": "atha khalu bhaumā devāstathāgatasya pūjākarmaṇe sarvāvantaṁ dharaṇītalaṁ suśodhitopaliptaṁ gandhodakapariṣiktaṁ puṣpāvakīrṇaṁ ca kṛtvā nānādūṣyavitānavitataṁ ca tathāgatāya niryātayanti sma | ābhirgāthābhirabhituṣṭuvuḥ—",
    "lal23:203": "",
    "lal23:204": "vajramiva abhedyā saṁsthitā triḥsahasrā vajramayapadenāyaṁ sthito bodhimaṇḍe |",
    "lal23:205": "iha mama tvacamāṁsaṁ śuṣyatāmasthimajjā na ca ahu aspṛśitvā bodhi uttheṣya asmāt ||",
    "lal23:206": "savibhava narasiṁhā sarviyaṁ triḥsahasrā na kariṣu adhisthānaṁ syādvidīrṇaśeṣā |",
    "lal23:207": "tādṛśa mahavegā āgatā bodhisattvā yeṣa kramatalebhiḥ kampitā kṣetrakoṭyaḥ ||",
    "lal23:208": "lābha iha sulabdhā bhūmidevairudārā yatra paramasattvaścaṁkramī medinīye |",
    "lal23:209": "yatra ku raju loke sarva obhāsitāste cetibhu trisahasraḥ kiṁ punastubhya kāyaḥ ||",
    "lal23:210": "hesti śatasahasraṁ yāvataścāpaskandho dharaṇitalu jagasyā yāvataścopajīvyaḥ |",
    "lal23:211": "sarva vayu dharemo medinī triḥsahasrāṁ sarva tava dadāmo bhuṅkṣvimāṁ tvaṁ yatheṣṭam ||",
    "lal23:212": "yatra bhava sthihedvā caṁkramedvā śayedvā ye ’pi sugataputrāḥ śrāvakā gautamasya |",
    "lal23:213": "dharmakatha kathentī ye ’pi vā tāṁ śṛṇonti sarvakuśalamūlaṁ bodhiye nāmayāmaḥ ||",
    "lal23:214": "",
    "lal23:215": "evaṁ khalu bhaumā devā bodhimaṇḍaniṣaṇṇaṁ tathāgatamabhiṣṭatyaikānte tasthuḥ prāñjalayastathāgataṁ namasyantaḥ ||",
    "lal23:216": "|| iti śrīlalitavistare saṁstavaparivarto nāma trayoviṁśatitamo ’dhyāyaḥ ||"
}