{
    "san-lo-mvu18:0": "Mahāvastu",
    "san-lo-mvu18:1": "18. Attributes of the Buddhas",
    "san-lo-mvu18:2": "ity api bahuguṇasaṁpannā samyaksaṁbuddhā iti ||",
    "san-lo-mvu18:3": "bodhimūlam upagamya cāprāptāyāṁ sarvākārajñatāyāṁ paṁcacakṣusamanvāgatā bhavanti || evam ukte āyuṣmān mahākāśyapa āyuṣmantaṁ mahākātyāyanam uvāca || vistareṇa bho jinaputra paṁca cakṣūṇi parikīrtaya avahitaśrotā devamanuṣyasaṁkulā pariṣā sarvabhūtagaṇā iti || evam ukte āyuṣmān mahākātyāyana āyuṣmantaṁ mahākāśyapam uvāca || paṁca imāni bho dhutadharmadhara samyaksaṁbuddhānāṁ cakṣūṇi bhavanti || katamāni paṁca || mānsacakṣuḥ divyacakṣuḥ prajñācakṣuḥ dharmacakṣuḥ buddhacakṣuḥ || imāni bho dhutadharmadhara paṁca cakṣūṇi samyaksaṁbuddhānāṁ bhavanti asādhāraṇāni pratyekabuddhebhyaḥ arhantebhyaḥ śaikṣebhyaḥ sarvabālapṛthagjanebhya iti || tatra bho dhutadharmadhara mānsacakṣus tathāgatānāṁ || yāye prabhāye samanvāgataṁ yāye śūkṣmadarśanāye samanvāgataṁ yāye tattvadarśanāye samanvāgataṁ tan mānsacakṣu anyasya satvasya satvakāye nāsti || prāpte ca sarvadarśitve bodhisatvā yāvattakam avakāśam avalokayitum icchanti taṁ darśanaṁ tatra apratihataṁ pravartate || kiṁ kāraṇaṁ || vipulakuśalasaṁcitatvāt* || tadyathāpi nāma ṛddhibalena rājā cakravarti sārdhaṁ caturaṁginīyā senāye vaihāyasaṁ dvīpāto dvipaṁ saṁkrāmati tathedaṁ pi draṣṭavyaṁ || samyaksaṁbuddhānāṁ carite ṛddhibalena anākāṁkṣamāṇānāṁ niścalāṁ vasumatiṁ pratikramantānāṁ unnatā ca onamati onatā ca unnamati tathaitad api draṣṭavyam ity evam ādinā  lakṣaṇamātreṇa samyaksaṁbuddhānāṁ mānsacakṣuḥ nirupadiśyate || na ca kalpena samyaksaṁbuddhānāṁ mānsacakṣusya śakyaṁ guṇaparyantam adhigantuṁ || kiṁ kāraṇaṁ || nahi kiṁcit samyaksaṁbuddhānāṁ lokena samaṁ || atha khalu sarvam eva maharṣiṇāṁ lokottaraṁ || tathā hi samyaksaṁbuddhānāṁ samudāgamaḥ so pi lokottaro || tac ca samyaksaṁbuddhānāṁ mānsacakṣuṣaḥ varṇaṁ pravṛttaṁ sthānaṁ ca yathānyeṣāṁ satvānāṁ satvakāye || yena cakṣuṣā bhaumyā devāś ca yakṣāś ca rākṣasāś ca kāmāvacarāś ca rūpāvacarāś ca devāḥ viśiṣṭataraṁ ca vipulataraṁ ca sphuṭataraṁ ca samyaksaṁbuddhānāṁ divyacakṣuḥ || tat pravṛttaṁ manomayeṣu rūpeṣu ||",
    "san-lo-mvu18:4": "yeneha prajñācakṣuṣā samanvāgatā cakṣutvaparīkṣayā aṣṭamakādikā pudgalā yāvad arhatpudgalā iti ato parivyaktataraṁ samyaksaṁbuddhānāṁ prajñācakṣuḥ || tatra katamaṁ samyaksambuddhānāṁ dharmacakṣuḥ || sa daśānāṁ balānāṁ manovibhutā || tatra katamāni daśabalāni || tadyathā",
    "san-lo-mvu18:5": "sthānāsthānaṁ vetti prathamaṁ balaṁ aprameyabuddhīnāṁ |",
    "san-lo-mvu18:6": "sarvatragāminīṁ ca pratipadaṁ vetti balaṁ dvitīyaṁ ||",
    "san-lo-mvu18:7": "nānādhātukaṁ lokaṁ vidanti khyātaṁ balaṁ tṛtīyaṁ |",
    "san-lo-mvu18:8": "adhimuktinānātvaṁ vetti caturthaṁ balaṁ bhavati ||",
    "san-lo-mvu18:9": "parapuruṣacaritakuśalāni vetti tat paṁcamaṁ balaṁ ca |",
    "san-lo-mvu18:10": "karmabalaṁ pratijānanti śubhāśubhaṁ tad balaṁ ṣaṣṭhaṁ ||",
    "san-lo-mvu18:11": "kleśavyavadānaṁ vetti saptamaṁ balaṁ dhyānasamāpattiṁ vetti |",
    "san-lo-mvu18:12": "aṣṭamaṁ balaṁ pūrvanivāsaṁ vetti bahuprakāraṁ ||",
    "san-lo-mvu18:13": "balaṁ navamaṁ bhavati pariśuddhadivyanayanā bhavanti |",
    "san-lo-mvu18:14": "sarvakleśavināśaṁ prāpnonti daśamaṁ balaṁ bhavati ||",
    "san-lo-mvu18:15": "etāni manovibhubalāni yaiḥ sarvadarśī divi bhuvi ca jātakīrtiḥ daśabala ity evam ākhyāto || yaṁ eteṣu daśabaleṣu manovibhujñānaṁ idam ucyate dharmacakṣur iti || tatra katamaṁ buddhacakṣuḥ || aṣṭādaśāveṇikā buddhadharmāḥ || tadyathā atīte aṁśe tathāgatasya apratihataṁ jñānadarśanaṁ | anāgate aṁśe apratihataṁ jñānadarśanaṁ | pratyutpanne aṁśe apratihataṁ jñānadarśanaṁ | sarvaṁ kāyakarma jñānapūrvaṁgamaṁ jñānānuparivarti | sarvaṁ vācākarma jñānapūrvaṁgamaṁ jñānānuparivarti | sarvaṁ manokarma jñānapūrvaṁgamaṁ jñānānuparivarti | nāsti chandasya hāniḥ | nāsti vīryasya hāniḥ | nāsti smṛtiye hāniḥ | nāsti samādhīye hāniḥ | nāsti prajñāye hāniḥ | nasti vimuktiye hāniḥ | nāsti khalitaṁ | nāsti ravitaṁ | nāsti muṣitasmṛtitā | nāsti asamāhitaṁ cittaṁ | nāsti apratisaṁkhyāya upekṣā | nāsti nānātvasaṁjñā || yaṁ imeṣu aṣṭādaśasvāveṇikeṣu buddhadharmeṣu jñānam idam ucyate buddhacakṣur iti ||",
    "san-lo-mvu18:16": "evam ukte āyuṣmān mahākāśyapa āyuṣmantaṁ mahākātyāyanam uvāca || kiṁ punar bho jinaputra bhavato etad adhivacanaṁ yādṛśānāṁ bhūmīnāṁ vyākaraṇaṁ utāho samyaksaṁbuddhānām etad iti || evam ukte āyuṣmān mahākātyāyana āyuṣmantaṁ mahākāśyapam uvāca || ekasmiṁ samaye bho dhutadharmadhara bhagavāṁ vārāṇasyāṁ vijahāra ṛṣivadane mṛgadāve aṣṭāviṁśatīnāṁ vaśībhūtaśatānāṁ puraskṛtaḥ || tatra bhagavatā aṣṭādaśa buddhadharmā vibhaktāḥ atīte aṁśe apratihataṁ jñānadarśanam eva samyaksaṁbuddhānāṁ bhavatīti daśa bhūmayo samutkīrtaye || śākyamuniṁ samyaksaṁbuddhaṁ ādau kṛtvā daśa bhūmayo deśitā || tatredam ucyate ||",
    "san-lo-mvu18:17": "priyāṇi vastūni dadāti cakṣumāṁ",
    "san-lo-mvu18:18": "ciraṁ prasannena manena saṁsaran* |",
    "san-lo-mvu18:19": "tato priyaṁ budhyati jñānam uttamaṁ",
    "san-lo-mvu18:20": "svayaṁ mahīmaṇḍagato tathāgato ||",
    "san-lo-mvu18:21": "vicitravastrābharaṇair alaṁkṛtāḥ",
    "san-lo-mvu18:22": "striyo dadāti parituṣṭamānaso |",
    "san-lo-mvu18:23": "vicitram asya pratijñānam adbhutaṁ",
    "san-lo-mvu18:24": "udīryate tasya phalena karmaṇaḥ ||",
    "san-lo-mvu18:25": "na śaktinārāca na prāsatomarā |",
    "san-lo-mvu18:26": "prāsesi satveṣu bhaveṣu saṁsaran* |",
    "san-lo-mvu18:27": "tathāsya mārgo ’tṛṇakhaṇḍakaṇṭako",
    "san-lo-mvu18:28": "aghāti grāmāṁ nagarāṁ ca saṁsaran* ||",
    "san-lo-mvu18:29": "svakasya dāsasya pi dharmavādinaḥ",
    "san-lo-mvu18:30": "śṛṇoti satkṛtya kathāṁ na cchindati |",
    "san-lo-mvu18:31": "tato sya dharmaṁ bruvato mahājane",
    "san-lo-mvu18:32": "na kaści no ramyati no ca tuṣyati ||",
    "san-lo-mvu18:33": "praṇītadānāni dadāti + + +",
    "san-lo-mvu18:34": "vineti kāṁkṣāñ ca tata eva saṁśayaṁ |",
    "san-lo-mvu18:35": "tato sya kāyāt* jvalanārcisannibhā",
    "san-lo-mvu18:36": "prabhā samuttiṣṭhati śītalaprabhā ||",
    "san-lo-mvu18:37": "na kasyacid yācanakasya yācanā",
    "san-lo-mvu18:38": "bhavanti bandhyā naradevaveśitā |",
    "san-lo-mvu18:39": "tato abandhyā bhavi tasya deśanā",
    "san-lo-mvu18:40": "tad adbhutaṁ mārabalapramardane ||",
    "san-lo-mvu18:41": "manoramāṁ kāñcanatālaparṇiyo",
    "san-lo-mvu18:42": "jineṣu denti parituṣṭamānasāḥ |",
    "san-lo-mvu18:43": "tato anālokiyā lokabāndhavā",
    "san-lo-mvu18:44": "sadā ca lokeṣu .. etad adbhutaṁ ||",
    "san-lo-mvu18:45": "upānahā ratnamayā ca pādukā",
    "san-lo-mvu18:46": "dadāti nityaṁ parituṣṭamānasaḥ |",
    "san-lo-mvu18:47": "tataḥ sadā caṁkramate narottamaḥ",
    "san-lo-mvu18:48": "asaṁspṛśanto caturaṁgulaṁ mahīṁ ||",
    "san-lo-mvu18:49": "parehi ukto paruṣaṁ punaḥ punaḥ",
    "san-lo-mvu18:50": "prabhuḥ samāno kṣamate na ūhate |",
    "san-lo-mvu18:51": "tato piyaṁ caṁkramato saparvatā",
    "san-lo-mvu18:52": "samunnatāntonamati vasundharā ||",
    "san-lo-mvu18:53": "karoti dīnāna nayena saṁgrahaṁ",
    "san-lo-mvu18:54": "patantam abhyuddharate mahājanaṁ |",
    "san-lo-mvu18:55": "tato sya ratnāmayaratnasaṁcayā",
    "san-lo-mvu18:56": "samonatā unnamate vasuṁdharā ||",
    "san-lo-mvu18:57": "svaguṇaparikīrtanena ca samyaksaṁbuddhena buddhānusmṛtir nāma dharmaparyāyo bhāṣitaḥ || tasya paryavasāne āyuṣmatā vāgīsena samyaksaṁbuddho saṁmukham abhistuto ||",
    "san-lo-mvu18:58": "namo ’stu te buddha anantadarśana",
    "san-lo-mvu18:59": "samantacakṣuḥ śatapuṇyalakṣaṇa |",
    "san-lo-mvu18:60": "hitānukampī paramārthakovida",
    "san-lo-mvu18:61": "namāmi tvāṁ valgugirāhi gautama ||",
    "san-lo-mvu18:62": "tāresi tīrṇo janatāṁ mahāmune",
    "san-lo-mvu18:63": "na bhāyasi kṣemakarāgrapudgala |",
    "san-lo-mvu18:64": "yathātathaṁ sthānam abhiprakāśayaṁ",
    "san-lo-mvu18:65": "vinesi satye amṛte bahuṁ janaṁ ||",
    "san-lo-mvu18:66": "śīlaṁ maharṣisya anantadarśinaḥ",
    "san-lo-mvu18:67": "gambhīram āryaṁ vipulaṁ subhāṣitaṁ |",
    "san-lo-mvu18:68": "śīle viśiṣṭo tvam aripramardanaḥ",
    "san-lo-mvu18:69": "imasmiṁ loke parataś ca suvrataḥ ||",
    "san-lo-mvu18:70": "akhaṇḍam acchidram akācam avraṇaṁ",
    "san-lo-mvu18:71": "anāśravan te caraṇaṁ mahāmune |",
    "san-lo-mvu18:72": "śuci viśuddhiṁ paramāṁ gato sadā",
    "san-lo-mvu18:73": "virocase nagaśikhare yathānalo ||",
    "san-lo-mvu18:74": "cittasthititve asi pāramiṁgato",
    "san-lo-mvu18:75": "vaśī samādhismi tathāpi pudgala |",
    "san-lo-mvu18:76": "citte vaśī tvaṁ vaśitāṁ parāṁ gataḥ",
    "san-lo-mvu18:77": "vaṁkāvakāśā vigato virocase ||",
    "san-lo-mvu18:78": "yathecchakaṁ araṇasamādhi śāntara",
    "san-lo-mvu18:79": "+ + + devanareṣu arcita |",
    "san-lo-mvu18:80": "niṣevase kāñcanadāmaprabhaḥ",
    "san-lo-mvu18:81": "namo ’stu te gautama satyavikrama ||",
    "san-lo-mvu18:82": "virocano nabhasi yathā mahāprabho",
    "san-lo-mvu18:83": "śuddhe nabhe paṁcadaśīya candramā |",
    "san-lo-mvu18:84": "tathā samādhismi sthito virocase",
    "san-lo-mvu18:85": "suvarṇam uttaptam ivātra pudgalā ||",
    "san-lo-mvu18:86": "ākāṁkṣamāṇā vimanā vipaṇḍitā",
    "san-lo-mvu18:87": "satvā na jānanti samanta udyamāṁ |",
    "san-lo-mvu18:88": "sukhaṁ samādhiṁ araṇāni sevato",
    "san-lo-mvu18:89": "namo ’stu te devamanuṣyapūjita ||",
    "san-lo-mvu18:90": "yadā ca ālokasi nāgagāmi",
    "san-lo-mvu18:91": "yadā ca āgata maraṇāya pāraṁ |",
    "san-lo-mvu18:92": "matīsmṛtīmāṁ vimalena cetasā",
    "san-lo-mvu18:93": "tadā ayaṁ bhūtadharā prakampate ||",
    "san-lo-mvu18:94": "satyā abhisametiya darśanaṁ tathā",
    "san-lo-mvu18:95": "svayaṁ abhijñāye anuśrutaṁ purā |",
    "san-lo-mvu18:96": "imāṁ girāṁ vyāhara agrapudgala",
    "san-lo-mvu18:97": "sahasranetro maghavāṁ va śobhase ||",
    "san-lo-mvu18:98": "idaṁ samāptaṁ vyasanaṁ mahadbhayaṁ",
    "san-lo-mvu18:99": "ito na bhoti agre asya saṁbhavo |",
    "san-lo-mvu18:100": "tasyāvarodhanam adho pravartate",
    "san-lo-mvu18:101": "nirvāti vātāna svaro va pākaḥ ||",
    "san-lo-mvu18:102": "vimukticittasya vimuktidarśanā",
    "san-lo-mvu18:103": "acintiyā tarkapathena niśritā |",
    "san-lo-mvu18:104": "asaṁkiyā vīragirā virocate",
    "san-lo-mvu18:105": "yā sā suvelā mṛdu satyasaṁbhavā ||",
    "san-lo-mvu18:106": "anuddhatāṁ tāṁ ca girāṁ prakāśaya",
    "san-lo-mvu18:107": "tvaṁ + + + + + + hi janasya sannidhau |",
    "san-lo-mvu18:108": "te tuhya śrutvā madhurāṁ subhāṣitāṁ",
    "san-lo-mvu18:109": "pibanti tṛṣṇārta ivāmbhasārṇave ||",
    "san-lo-mvu18:110": "hateṣu tvaṁ prāṇiṣu maitraṁ cintaya",
    "san-lo-mvu18:111": "aiśvarya-ṛddhiṁ pratibhānam uttamaṁ |",
    "san-lo-mvu18:112": "śreṣṭheṣu dharmeṣu hi pāramīgato",
    "san-lo-mvu18:113": "yathā na kocī iha lokadhātuye ||",
    "san-lo-mvu18:114": "prajñā ca te asti anuttarā mune",
    "san-lo-mvu18:115": "sarvasmi loke ’pratimā anopamī |",
    "san-lo-mvu18:116": "tvam eva śreṣṭho sakalasya prāṇino",
    "san-lo-mvu18:117": "śiloccayānāṁ yatha meruparvataḥ ||",
    "san-lo-mvu18:118": "na te ’sti tulyo sadṛśo samāno",
    "san-lo-mvu18:119": "kutottaro guṇeṣu guṇaṁdharasya |",
    "san-lo-mvu18:120": "tvam eva śreṣṭho paramārthapudgalo",
    "san-lo-mvu18:121": "dharmāṇa nirvāṇam ivācalaṁ sukhaṁ ||",
    "san-lo-mvu18:122": "rāgaṁ ca mohaṁ ca prahāya doṣaṁ",
    "san-lo-mvu18:123": "mānaṁ ca mrakṣaṁ tasiṇāṁ ca jālinīṁ |",
    "san-lo-mvu18:124": "virājase doṣavimuktamānaso",
    "san-lo-mvu18:125": "yathā śaśī pūrṇa iva nabhe śubhe ||",
    "san-lo-mvu18:126": "yad atra satyaṁ tuvaṁ mārgase ṛjuḥ",
    "san-lo-mvu18:127": "setur mahā satpuruṣeṇa sevitaḥ |",
    "san-lo-mvu18:128": "imāṁ giraṁ vyāhara agrapudgala",
    "san-lo-mvu18:129": "sahasranetro maghavāṁ ca śobhase ||",
    "san-lo-mvu18:130": "kleśair vimuktaṁ vimalaṁ suśāntaṁ",
    "san-lo-mvu18:131": "niṣeva satvaśaraṇaṁ samādhiṁ |",
    "san-lo-mvu18:132": "hitāya bhūtāna ’bhibhur virājase",
    "san-lo-mvu18:133": "ravī yathā devamanuṣyapūjitaḥ ||",
    "san-lo-mvu18:134": "aniśritaḥ tvaṁ iha ca paratra ca",
    "san-lo-mvu18:135": "dhyāyanto dhyāne ramase pratiṣṭhitaḥ |",
    "san-lo-mvu18:136": "vandanti devā bahavo samāgatā",
    "san-lo-mvu18:137": "namaskṛtaṁ prāṁjaliyo mahāmuniṁ ||",
    "san-lo-mvu18:138": "bahudhā bahuprakāraṁ cakṣuṁ bhavate viśuddhacakṣūṇāṁ |",
    "san-lo-mvu18:139": "jarāmaraṇamardanāna buddhāna adāntadamakānāṁ ||",
    "san-lo-mvu18:140": "lokottarā bhagavato caryā lokottaraṁ kuśalamūlaṁ |",
    "san-lo-mvu18:141": "gamanaṁ sthitaṁ niṣaṇṇaṁ śayitaṁ lokottaraṁ munino ||",
    "san-lo-mvu18:142": "yat tat sugataśarīraṁ bhavate bhavasya bandhanakṣayakaraṇaṁ |",
    "san-lo-mvu18:143": "lokottaraṁ tad api bho ity atra na saṁśayaḥ kāryo ||",
    "san-lo-mvu18:144": "cīvaradharaṇaṁ munino lokottaraṁ atra saṁśayo nāsti |",
    "san-lo-mvu18:145": "āhārāharaṇam atho lokottaram eva sugatasya ||",
    "san-lo-mvu18:146": "deśanā naranāgānāṁ sarvalokottarā matā |",
    "san-lo-mvu18:147": "yathātathaṁ pravakṣyāmi māhātmyaṁ varabuddhiṇāṁ ||",
    "san-lo-mvu18:148": "deśakālavaśaṁ prāpya paripākaṁ ca karmaṇaḥ |",
    "san-lo-mvu18:149": "satyaṁ vā abhinirvṛtaṁ dharmaṁ deśenti nāyakāḥ ||",
    "san-lo-mvu18:150": "lokānuvartanāṁ buddhā anuvartanti laukikīṁ |",
    "san-lo-mvu18:151": "prajñaptim anuvartanti yathā lokottarām api ||",
    "san-lo-mvu18:152": "īryāpathāṁ darśayanti catvāraḥ puruṣottamāḥ |",
    "san-lo-mvu18:153": "no ca pariśramas teṣāṁ jāyate śubhakarmiṇāṁ ||",
    "san-lo-mvu18:154": "pādāṁ ca nāma dhovanti na caiṣāṁ sajjate rajaḥ |",
    "san-lo-mvu18:155": "pādāḥ kamalapatrābhā eṣā lokānuvartanā ||",
    "san-lo-mvu18:156": "snāyanti nāma saṁbuddhā na caiṣāṁ vidyate malo |",
    "san-lo-mvu18:157": "bimbe kanakabimbābhe eṣā lokānuvartanā ||",
    "san-lo-mvu18:158": "dantadhovañ ca sevanti mukhaṁ ca utpalagandhikaṁ |",
    "san-lo-mvu18:159": "nivasanaṁ nivāsenti prāvāraṁ ca tricīvaraṁ ||",
    "san-lo-mvu18:160": "cailaṁ vātāni vāyitvā vikopenti na dehakaṁ |",
    "san-lo-mvu18:161": "vastraṁ puruṣasiṁhānāṁ eṣā lokānuvartanā ||",
    "san-lo-mvu18:162": "chāyāyāṁ ca niṣīdanti ātapaś ca na bādhati |",
    "san-lo-mvu18:163": "buddhānāṁ śubhaniṣyandānāṁ eṣā lokānuvartanā ||",
    "san-lo-mvu18:164": "auṣadhaṁ pratisevanti vyādhi caiṣāṁ na vidyate |",
    "san-lo-mvu18:165": "nāyakānāṁ phalaṁ mahantaṁ eṣā lokānuvartanā ||",
    "san-lo-mvu18:166": "prabhūś ca karma vārayituṁ karmaṁ darśayanti ca jinā |",
    "san-lo-mvu18:167": "aiśvaryaṁ vinigūhanti eṣā lokānuvartanā ||",
    "san-lo-mvu18:168": "karonti nāma āhāraṁ na caiṣāṁ bādhate kṣudhā |",
    "san-lo-mvu18:169": "janatāyā upadārthaṁ eṣā lokānuvartanā ||",
    "san-lo-mvu18:170": "pibanti nāma pānīyaṁ pipāsā ca na bādhate |",
    "san-lo-mvu18:171": "tad adbhutaṁ maharṣiṇāṁ eṣā lokānuvartanā ||",
    "san-lo-mvu18:172": "cīvarāṇi nivāsenti sadā ca prāvṛto jinaḥ |",
    "san-lo-mvu18:173": "yathārūpo bhave devo eṣā lokānuvartanā ||",
    "san-lo-mvu18:174": "keśāṁ ca orūpayanti na caiṣāṁ chindate kṣuraḥ |",
    "san-lo-mvu18:175": "keśāṁ nīlāñjananibhāṁ eṣā lokānuvartanā ||",
    "san-lo-mvu18:176": "jarāṁ ca upadeśenti na caiṣāṁ vidyate jarā |",
    "san-lo-mvu18:177": "jinā jinaguṇopetā eṣā lokānuvartanā ||",
    "san-lo-mvu18:178": "kalpakoṭīm asaṁkhyeyāṁ puṇyeṣu pāramiṁgatā |",
    "san-lo-mvu18:179": "ārabdham upadeśenti eṣā lokānuvartanā ||",
    "san-lo-mvu18:180": "na ca maithunasambhūtaṁ sugatasya samucchritaṁ |",
    "san-lo-mvu18:181": "mātāpitṛñ ca deśenti eṣā lokānuvartanā ||",
    "san-lo-mvu18:182": "dīpaṁkaram upādāya vītarāgas tathāgataḥ |",
    "san-lo-mvu18:183": "rāhulaṁ putraṁ darśeti eṣā lokānuvartanā ||",
    "san-lo-mvu18:184": "kalpakoṭīm asaṁkhyeyāṁ prajñāpāramitāṁ gatā |",
    "san-lo-mvu18:185": "bālabhāvaṁ ca darśenti eṣā lokānuvartanā ||",
    "san-lo-mvu18:186": "asanmantrā vibhāṣitvā asmiṁ loke sadevake |",
    "san-lo-mvu18:187": "punaḥ paryeṣanti tīrthe eṣā lokānuvartanā ||",
    "san-lo-mvu18:188": "bodhyitvāmatulāṁ bodhiṁ sarvasatvāna kāraṇā |",
    "san-lo-mvu18:189": "alpotsukatvaṁ pradeśenti eṣā lokānuvartanā ||",
    "san-lo-mvu18:190": "paramaguṇasaṁpannā vacanasaṁpannāś ca sarve samyaksaṁbuddhā || ṣaṣṭibhiḥ guṇaiḥ samyaksaṁbuddhānāṁ vācā samanvāgatā bhavati || katamehi ṣaṣṭibhiḥ ||",
    "san-lo-mvu18:191": "gītaravamadhuravādī naravaravacanā viniścarati vācā |",
    "san-lo-mvu18:192": "vīṇāravaveṇuravā haṁsaravarutā sugatavācā ||",
    "san-lo-mvu18:193": "jīmūtarasitamadhurā parabhṛtarathanemitulyanirghoṣā |",
    "san-lo-mvu18:194": "sāgaranarditasārasaprabhāvā varabuddhino vācā ||",
    "san-lo-mvu18:195": "kinnarakalaviṁkarutā meghavarasvararavā varagajarutā |",
    "san-lo-mvu18:196": "ṛṣabhamṛgarājarasitā vācā varalakṣaṇadharāṇāṁ ||",
    "san-lo-mvu18:197": "dundubhiravagambhīrā vanadevaanilavidhūtasvaraprapātā |",
    "san-lo-mvu18:198": "bhūmīvikṣobhanaravā girā naramarupradhānānāṁ ||",
    "san-lo-mvu18:199": "paṁcāṁgikatulyaravā pralulitakalahaṁsabarhiṇanivātā |",
    "san-lo-mvu18:200": "bimboṣṭhasutanujihvā jinavadanā niścarati vācā ||",
    "san-lo-mvu18:201": "gandharvagītamadhurā jaladhārāṇāṁ nipātatulyaravā |",
    "san-lo-mvu18:202": "avistarapiṇḍitaravā girā guṇavaraprādhānānāṁ ||",
    "san-lo-mvu18:203": "varakiṁkaṇīkasalīlasusaṁcitā hemajālatulyaravā |",
    "san-lo-mvu18:204": "ābharaṇaghaṭṭitaravā bhuvi divi ca girā pradhānānāṁ ||",
    "san-lo-mvu18:205": "nātidrutā anamantī anupacchinnā vivartate madhurā |",
    "san-lo-mvu18:206": "galitapadasaṁcayavatī vācā varalakṣaṇadharāṇāṁ ||",
    "san-lo-mvu18:207": "sarvām eva anucarati pariṣāṁ yadi lokadhātunayutāni |",
    "san-lo-mvu18:208": "vijñāpayate sarvāṁ pariṣāṁ sumadhurā vācā daśabalānāṁ ||",
    "san-lo-mvu18:209": "śakayāvanacīṇaramaṭhapahlavadaradeṣu dasyupariṣāyāṁ |",
    "san-lo-mvu18:210": "ekavidham ucyamānā sarvaviṣayacāriṇī bhavati ||",
    "san-lo-mvu18:211": "pariṣāṁ na atikramate niścaramāṇā girā naravarāṇāṁ |",
    "san-lo-mvu18:212": "na vardhate na ca hāyati girā sthitalayā daśabalānāṁ ||",
    "san-lo-mvu18:213": "na ca bhidyate na nudyati na ca upatapyate + + + + + + + + + |",
    "san-lo-mvu18:214": "na ca vikhalakhalakhalāyati abhisvararutā sugatavācā ||",
    "san-lo-mvu18:215": "na ca sā apaśabdavatī śabdabhraṣṭā aśeṣaṁ anuyuktaśabdā |",
    "san-lo-mvu18:216": "śabdeṣu kuśalākuśalāṁ sarvāṁ janatāṁ praharṣayati ||",
    "san-lo-mvu18:217": "vadanā suvimaladaśanā niścarati girā yadā guṇadharāṇāṁ |",
    "san-lo-mvu18:218": "mādyanti śakunasaṁghā gaganatalagatā vanagatāś ca ||",
    "san-lo-mvu18:219": "yo yasya svara abhimataḥ sā taṁ pūrayati tasya saṁkalpaṁ |",
    "san-lo-mvu18:220": "sugatavacanaprabhūtā vācā pariṣadi vicaramāṇā ||",
    "san-lo-mvu18:221": "varavāsanasahitaghoṣā girinadinirghoṣasannibhā śuddhā |",
    "san-lo-mvu18:222": "utkrośakurararutanayā prabhavati vācā vararutānāṁ ||",
    "san-lo-mvu18:223": "śakuntajīvaṁjīvaka jinavācā kanakatālapatraravā |",
    "san-lo-mvu18:224": "paṭupaṭahapravadamṛdaṁgacāṭusvaratulyanirg hoṣā ||",
    "san-lo-mvu18:225": "ājñeyā vijñeyā gambhīrabhīṣmarūpā karṇasukhā |",
    "san-lo-mvu18:226": "hṛdayaṁgamā ca nityaṁ vācā varapāramigatānāṁ ||",
    "san-lo-mvu18:227": "vallakīśravaṇīyā ca premaṇiyā ca girā guṇadhārīṇāṁ |",
    "san-lo-mvu18:228": "vipulaśubhasaṁcayānāṁ sarveṣāṁ anantayaśasānām iti ||",
    "san-lo-mvu18:229": "yathābhūtaṁ deśitā vācā || samyaksaṁbuddhā evaṁ dharmaṁ deśayanti || nāhaṁ bhikṣavo ye dharmā anityās te nityato deśayāmi | nāpi ye dharmā nityā te anityato deśayāmi | nāpi ye dharmā duḥkhāḥ te sukhāto deśayāmi | nāpi ye dharmā sukhā te duḥkhāto deśayāmi | nāpi ye dharmā anātmīyā te ātmato deśayāmi | nāpi ye dharmā ātmīyās te anātmato deśayāmi | nāpi ye dharmā aśubhāḥ te śubhato deśayāmi | nāpi ye dharmāḥ śubhās te aśubhāto deśayāmi | nāpi ye dharmā rūpiṇas te arūpiṇo deśayāmi | nāpi ye dharmāḥ kuśalās te akuśalāḥ te deśayāmi | nāpi ye dharmā akuśalās te kuśalāto deśayāmi | nāpi ye dharmā anāśravāḥ te sāśravā ti deśayāmi | nāpi ye dharmāḥ sāśravāḥ te anāsravā ti deśayāmi | nāpi ye dharmāḥ vyākṛtās te avyākṛtā iti deśayāmi | nāpi ye dharmā avyākṛtās te vyākṛtā iti deśayāmi | nāpi ye dharmā hīnās te praṇītā iti deśayāmi | nāpi ye dharmā praṇītās te hīnā iti deśayāmi | nāpi ye dharmāḥ gṛhāśritās te naiṣkramyāśritā iti deśayāmi | nāpi ye dharmā naiṣkramyāśritās te gehāśritā iti deśayāmi || atha khalu bho dhutadhamadhara samyaksaṁbuddhāḥ satyavādi kālavādi bhūtavādi arthavādi tathāvādi ananyathāvādi avitathavādi dharmavādi vinayavādi iti ||",
    "san-lo-mvu18:230": "bhūtapūrvaṁ bho dhutadharmadhara tuṣitabhavanakāyiko devaputro śikharadharo nāma bodhisatvaḥ samyaksaṁbuddhaṁ ṛṣivadanagataṁ vārāṇasyāṁ vanavare varacakrapravartanadivase bhagavantaṁ saṁmukhābhir adhyabhāṣe sagauravaḥ sapratīsaḥ prahvaḥ kṛtāṁjalipuṭaḥ ||",
    "san-lo-mvu18:231": "sādhu te sādhurūpasya vācā na pratihanyate |",
    "san-lo-mvu18:232": "sādhu arthānvitā sādhyā vācā tava manoramā ||",
    "san-lo-mvu18:233": "sādhu susvarasaṁyogā varṇasandhiguṇānvitā |",
    "san-lo-mvu18:234": "sādhu satyāni catvāri pravadase mahāmune ||",
    "san-lo-mvu18:235": "sādhu te devagandharvā pibanti madhurāṁ girāṁ |",
    "san-lo-mvu18:236": "sādhv ihāpratimaṁ cakraṁ pravartasi anuvartikaṁ ||",
    "san-lo-mvu18:237": "tubhyaṁ loke samo nāsti rūpe varṇe kule bale |",
    "san-lo-mvu18:238": "īryāpathe ca vīrye ca dhyāne jñāne śame dame ||",
    "san-lo-mvu18:239": "adya hṛṣṭā daśa vīra koṭyo te prathame phale |",
    "san-lo-mvu18:240": "vinītā devaputrāṇāṁ śāsane prathame mune ||",
    "san-lo-mvu18:241": "triṁśa koṭyo prabho vīra vinesi prathame phale |",
    "san-lo-mvu18:242": "dvitīye śāsane nara devaputrāṇa aiva ca ||",
    "san-lo-mvu18:243": "pañcāśa koṭīyo bhūyo śāsane tṛtīye mune |",
    "san-lo-mvu18:244": "vinītā devaputrāṇāṁ apāyehi vimocitā ||",
    "san-lo-mvu18:245": "aśīti koṭīyo bhūyo śrotāpattiphale vibhū |",
    "san-lo-mvu18:246": "caturthe śāsane dametvā durgatīhi vimokṣitāḥ ||",
    "san-lo-mvu18:247": "tasmāt te sadṛśo nāsti maitrāya puruṣottama |",
    "san-lo-mvu18:248": "karuṇāye kāruṇako bhūto bhūyo nararṣabha ||",
    "san-lo-mvu18:249": "hṛṣṭā puruṣaśārdūlā utpannā lokasundarā |",
    "san-lo-mvu18:250": "hitāya sarvasatvānāṁ vicaranti mahāmune ||",
    "san-lo-mvu18:251": "aticirasya rājasuta utpanno si nararṣabha |",
    "san-lo-mvu18:252": "praṇetā vipranaṣṭānāṁ ārttānāṁ nayanandanaṁ ||",
    "san-lo-mvu18:253": "mā ca kadācid bhūtaguru nātho antarahāyatu |",
    "san-lo-mvu18:254": "aparyantaṁ tava sthānaṁ bhavati lokabāndhava ||",
    "san-lo-mvu18:255": "apāyā tanukībhūtā svayambhū tava tejasā |",
    "san-lo-mvu18:256": "anokāśā kṛtā svargā tvāṁ prāpya puruṣottama ||",
    "san-lo-mvu18:257": "yasya mithyātvaniyato rāśiḥ puruṣapudgala |",
    "san-lo-mvu18:258": "eṣa vāniyataṁ rāśiṁ tvāṁ prāpya pūrayiṣyate ||",
    "san-lo-mvu18:259": "yasyāpy aniyato rāśiḥ tvāṁ prāpya suravandita |",
    "san-lo-mvu18:260": "pūrayiṣyati so rāśiṁ samyaktejakulodita ||",
    "san-lo-mvu18:261": "adbhutānāṁ ca dharmāṇāṁ viśuddhiḥ upalabhyate |",
    "san-lo-mvu18:262": "tvāṁ prāpya puruṣāditya tamontakaram acyutaṁ ||",
    "san-lo-mvu18:263": "tasya te bhāṣamāṇasya bhūtāṁ dharmāṁ jinarṣabha |",
    "san-lo-mvu18:264": "abhinandanti vākyan te sendrā lokā mahāmune ||",
    "san-lo-mvu18:265": "iti stuvanti devagaṇā varadaṁ prītimānasā |",
    "san-lo-mvu18:266": "anantaguṇasaṁpannaṁ saṁstavārhaṁ narottamam iti ||",
    "san-lo-mvu18:267": "upacāravidhisaṁpannā bho dhutadhamadhara samyaksaṁbuddhā kālajñānasamarthakā viśuddhanetrā anuccāvacadarśanā pūrvāntanayasaṁpannā ucchrāpitadharmadhvajā niṣpratimānadhvajā kalaharaṇaniśātakā pravacanaviduṣo anavasānajñānāḥ samaye ca āvusādayanto anayanānāṁ pravartakāḥ apamārgakakutsakā iti || tatredam ucyate ||",
    "san-lo-mvu18:268": "sarvākāraguṇopetā sarve sarvārthaniścitā |",
    "san-lo-mvu18:269": "pranetāro vinetāro buddhā budhajanārcitāḥ ||",
    "san-lo-mvu18:270": "asaṁkīrṇena jñānena viśuddhena manena ca |",
    "san-lo-mvu18:271": "triṣu lokeṣu bhrājante pūrṇacandra iva nabhe ||",
    "san-lo-mvu18:272": "caraṇena manojñena satāṁ kāntena nāyakāḥ |",
    "san-lo-mvu18:273": "nadanti ca mahānādaṁ samyakkuśalasaṁbhavāḥ ||",
    "san-lo-mvu18:274": "śāsanti janatāṁ vīrā upacāreṣu niścitāḥ |",
    "san-lo-mvu18:275": "vivādaṁ parasatvānāṁ mathanti tattvadarśinaḥ ||",
    "san-lo-mvu18:276": "loke jātā naraśreṣṭhā na ca lokena lipyatha |",
    "san-lo-mvu18:277": "prajñaptisamatikrāntā gambhīraviṣayā vibhūḥ ||",
    "san-lo-mvu18:278": "guruṁ dhuraṁ samāropya na viṣīdanti paṇḍitā |",
    "san-lo-mvu18:279": "yathāvādītathākārī anupakruṣṭacāraṇā ||",
    "san-lo-mvu18:280": "dṛṣṭiviṣaṁ taṁ ghoraṁ ca dagdhvā jñānāgninā prabhūḥ |",
    "san-lo-mvu18:281": "anuttrāsitāsantrastā paraṁ pradanti prāṇināṁ ||",
    "san-lo-mvu18:282": "kāntāraṁ samatikramya kṣemaṁ prāpya nararṣabhāḥ |",
    "san-lo-mvu18:283": "āhvāyanti janadhīrā ihaiva nirbhayaṁ idaṁ ||",
    "san-lo-mvu18:284": "jarāmaraṇarogāṇāṁ utpatti neha vidyate |",
    "san-lo-mvu18:285": "iha āyāsaśokānāṁ pravṛttir nopalabhyate ||",
    "san-lo-mvu18:286": "te tasya vacanaṁ śrutvā madhuraṁ devamānuṣā |",
    "san-lo-mvu18:287": "anuśāstiṁ tathā kṛtvā pratipadyanti tatsukhaṁ ||",
    "san-lo-mvu18:288": "tenāsti kīrtivistīrṇāḥ triṣu lokeṣu cottamāḥ |",
    "san-lo-mvu18:289": "caranti arcitā sadbhi na caiva praśamanti te iti ||"
}