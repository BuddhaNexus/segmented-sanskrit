{
    "divy18:0": "",
    "divy18:1": "",
    "divy18:2": "",
    "divy18:3": "Divyāvadānam",
    "divy18:4": "",
    "divy18:5": "18. dharmarucyavadānam",
    "divy18:6": "",
    "divy18:7": "evaṁ mayā śrutam |",
    "divy18:8": "ekasmin samaye bhagavāñ śrāvastyāṁ viharati sma jetavane ’nāthapiṇḍadasyārāme |",
    "divy18:9": "tena khalu samayena pañcamātrāṇi vaṇikśatāni bhāṇḍaṁ samudānīya anupūrveṇa grāmanigamapallīpattanarājadhānīṣu cañcūryamāṇāni mahāsamudrataṭamanuprāptāni |",
    "divy18:10": "tair nipuṇataḥ sāmudram yānapātraṁ pratipāditam |",
    "divy18:11": "yato vaṇijastaṁ mahāsamudraṁ dṛṣṭvā saṁbhinnamanaso na prasahante samavataritum |",
    "divy18:12": "paścāttervaṇigbhiḥ karṇadhāra uktah—uddhoṣaya naḥ puruṣo mahāsamudrasya bhūtaṁ varṇam |",
    "divy18:13": "yato varṇadhāra uddhoṣayituṁ pravṛttah—śṛṇvantu bhavanto jambudvīpakā manuṣyāḥ, santyasmin mahāsamudre evaṁvidhāni ratnāni, tadyathā—maṇayo muktā vaiḍūryaśaṅkhaśilā pravālo rajataṁ jātarūpamaśmagarbho musāragalvo lohitikā dakṣiṇāvartāḥ |",
    "divy18:14": "ya icchati evamrūpai ratnairātmānaṁ samyaksukhena prīṇayituṁ mātāpitarau putradāraṁ dāsīdāsakarmakarapauruṣeyaṁ mitrāmātyajñātisālohitam, kālena ca kālaṁ dakṣiṇīyebhyaḥ śramaṇabrāhmaṇebhyo dakṣiṇāṁ pratiṣṭhāpayitumūrdhvagāminīṁ saubhāgyakarīṁ sukhavipākāmāyatyāṁ svargasaṁvartanīm, so ’smin mahāsamudre avataratu dhanahetoḥ |",
    "divy18:15": "evamukte ca punaḥ sarva eva sattvāḥ saṁpattikāmā vipattipratikūlāstaṁ śrutvā tasmin mahāsamudre vyavasitāḥ samavataritum |",
    "divy18:16": "yatastadvahanamatiprabhūtairmanuṣyairatibhāreṇa ca ākrāntatvāt tatraivāvasīdati |",
    "divy18:17": "tataḥ karṇadhāreṇoktam—asahyaṁ vahanam |",
    "divy18:18": "yato vaṇijaḥ kathayanti—kasyedānīṁ vakṣyāmo vahanāt pratyavatarasveti |",
    "divy18:19": "tairvaṇigbhiḥ karṇadhārasyoktam—mahāsamudrasya bhūtaṁ varṇamudghoṣayata |",
    "divy18:20": "tataḥ sa udghoṣayituṁ pravṛttah—śṛṇvantu bhavanto jambudvīpakā manuṣyāḥ, santyasmin mahāsamudre imāni evamrūpāṇi mahānti mahābhayāni, tadyathā timibhayaṁ timiṁgilabhayamūrmibhayaṁ kūrmabhayaṁ sthale utsīdanabhayaṁ jale saṁsīdanabhayamantarjalagatānāṁ parvatānāmāghaṭṭanabhayaṁ kālikāvātabhayam |",
    "divy18:21": "caurā api āgacchanti nīlavāsaso dhanahāriṇaḥ |",
    "divy18:22": "yena cātmano jīvitaparityāgo vyavāsthito mātāpitarau putradāraṁ dāsīdāsakarmakarapauruṣeyaṁ mitrāmātyajñātisālohitaṁ citraṁ ca jambudvīpaṁ parityaktum, sa mahāsamudramavataratu |",
    "divy18:23": "alpāḥ śūrā bahavaḥ kātarāḥ |",
    "divy18:24": "taṁ śrutvā tathodghuṣya tu tasmādyānapātrādavatīrṇā bahavaḥ, kecidavaśiṣṭāḥ |",
    "divy18:25": "tatastairvaṇigbhirvahanasyaikaṁ varatraṁ chinnam |",
    "divy18:26": "paścād dvau trayo yāvadanupūrveṇa sarve varatrāśchinnāḥ |",
    "divy18:27": "tāsu cchinnāsu tadvahanaṁ mahākarṇadhārasampreritaṁ gagane mahāvātasamprerito megha iva balavadvāyusampreritaṁ kṣiprameva saṁprasthitam |",
    "divy18:28": "yāvadratnadvīpamanuprāptaḥ |",
    "divy18:29": "sa taṁ pradeśamanuprāptānāṁ karṇadhāraḥ kathayati—santyasmin ratnadvīpe kācamaṇayo ratnasadṛśāḥ, te bhavadbhirupaparīkṣyopaparīkṣya gṛhītavyāḥ |",
    "divy18:30": "mā vaḥ paścājjambudvīpagatānāṁ tāpyaṁ bhaviṣyati |",
    "divy18:31": "tatraiva ca kroñcakumārikā nāma striyo bhavanti |",
    "divy18:32": "tāḥ puruṣaṁ labdhvā tathopalāṁstāḍayanti, yathā atraivānayena vyasanamāpadyate |",
    "divy18:33": "atraiva ca madanīyāni phalāni bhavanti |",
    "divy18:34": "tāni yo bhakṣayati, sa sapta rātriṁdivasān suptastiṣṭhati |",
    "divy18:35": "asminneva ca ratnadvīpe saptāhāt pareṇa amanuṣyā na sahante, tāvadvidhān viparītān vāyūnutpādayanti yairvahanamapahriyate yathāpi tadakṛtakāryāṇām |",
    "divy18:36": "tāni bhavadbhirlabdhāni na bhakṣayitavyāni | tacchrutvā vaṇijo ’vahitamanaso ’pramādenāvasthitāḥ |",
    "divy18:37": "prāpya ca taṁ ratnadvīpaṁ prayatnamāsthāya ratnānveṣaṇaṁ kṛtvā anupūrveṇopaparīkṣya ratnānāṁ tadvahanaṁ pūritaṁ tadyathā yavānāṁ vā yavasasyānāṁ vā mudgānāṁ vā bhāṣāṇāṁ vā |",
    "divy18:38": "vahanaṁ pūryitvā te ’nukūlaṁ jambudvīpābhimukhena vāyunā saṁprasthitāḥ |",
    "divy18:39": "mahāsamudre ca tribhiḥ skandhaiḥ prāṇinaḥ saṁmiśritāḥ |",
    "divy18:40": "prathame yojanaśatikā ātmabhāvāḥ, dvistriyojanaśatikā ātmabhāvaḥ |",
    "divy18:41": "dvitīye skandhe ’ṣṭayojanaśatikā ātmabhāvā navadaśayāvaccaturdaśayojanaśatikā ātmabhāvāḥ |",
    "divy18:42": "tṛtīye skandhe pañcadaśayojanaśatikā ātmabhāvāḥ, ṣoḍaśayojanaśatikā yāvadekaviṁśatikā ātmabhāvāḥ |",
    "divy18:43": "tatra ca mahāsamudre tā matsyajātayaḥ parasparānyonyabhakṣaṇaparāḥ |",
    "divy18:44": "ye prathamāyāṁ bhūmau avasthitāḥ, te dvitīyabhūmisthairbhakṣyante |",
    "divy18:45": "ye dvitīyabhūmisthāḥ, te tṛtīyabhūmisthairbhakṣyante |",
    "divy18:46": "tatra timiṁgilo nāma matsyāstṛtīyādudakaskandadhādabhyudgamya uparimandakaskandhamādāya carati |",
    "divy18:47": "sa yasyāṁ velāyāṁ mukhamāvṛṇoti, tasyāṁ velāyāṁ mahāsamudrāt pānīyaṁ mahatā vegenākṣiptaṁ mukhadvāram yato dhāvati |",
    "divy18:48": "tenaivodakaskandhenākṣiptā matsyakacchapavallabhakaśuśumāramakarādyā matsyajātayo mukhadvāreṇodare patanti |",
    "divy18:49": "tasyaivaṁ carata ātmabhāvācchira evaṁ lakṣyate dūrata eva, tadyathā—parvato nabhaḥpramāṇaḥ |",
    "divy18:50": "akṣīṇi cāsya durata eva saṁlakṣyante nabhasīvādityau |",
    "divy18:51": "yatastairvaṇigbhirdūrata evopadhāritam |",
    "divy18:52": "tanmahārṇavarūpamupadhārya cintayituṁ pravṛttāh—kimetadbhavanta ādityadvayasyodayanam? teṣāmevaṁ cintayatāṁ tadvahanaṁ tasya mukhadvāram yato vegenopahartumārabdham |",
    "divy18:53": "teṣāṁ vahanaṁ vegenāpahriyamāṇaṁ dṛṣṭvā ādotuadvayotpādanaṁ ca saṁlakṣya saṁvega utpannah—kiṁ bhavanto yat tacchrūyate saptādityāḥ kalpasaṁvartanyāṁ samudāgamiṣyantīti, tadevedānīṁ proditāḥ syuḥ |",
    "divy18:54": "yataḥ karṇadhāreṇa teṣāṁ vimarśajātānāmuktam—yat tadbhavantaḥ śrūyate timitimiṁgila iti, timitimiṁgilabhayamidam |",
    "divy18:55": "tat paśyantu bhavantaḥ |",
    "divy18:56": "pānīyādabhyudgataparvatavadālokyate etattasya śiraḥ |",
    "divy18:57": "paśyatha caiṣā tasya parā dantamālā |",
    "divy18:58": "paśyatha etau dūrata eva sūryavadavalokyete etau akṣitārakau |",
    "divy18:59": "punasasau karṇadhāro vaṇijāṁ kathayati—śṛṇvantu bhavantaḥ, nāsmākamidānīṁ jīvitopāyaḥ kaścidyena vayamasmādbhayāt mucyema |",
    "divy18:60": "sarvoṣāmevāsmākaṁ maraṇaṁ pratyupasthitam |",
    "divy18:61": "tadidānīṁ bhavadbhiḥ kiṁ karaṇīyam? yasya vo yasmin deve bhaktiḥ sa tamāyācatu |",
    "divy18:62": "yadi tenāpi tāvadāyācanena kāciddevatā asmākamasmānmahābhayādvimoṣkaṇaṁ kuryāt |",
    "divy18:63": "na cānyo ’sti kaścidupāyo jīvitasya |",
    "divy18:64": "yatastairvaṇigbhirmaraṇabhayabhītaiḥ śivavaruṇakuberamahendropendrādayo devā jīvitaparitrāṇārthamāyācitumārabdhāḥ |",
    "divy18:65": "naiva ca teṣāmāyācatāṁ tasmānmaraṇabhayāt jīvitaparitrāṇaviśeṣaḥ kaścit |",
    "divy18:66": "tathaiva tadvahanaṁ salilavegāt bhikṣiptaṁ timiṁgilamukhadvāram yato ’pahriyate |",
    "divy18:67": "tatra copāsako ’bhirūḍhaḥ |",
    "divy18:68": "tenoktam—bhavantaḥ, nāsmākamasmānmaraṇabhayānmokṣaḥ kaścit |",
    "divy18:69": "sarvairevāsmābhirmartavyam |",
    "divy18:70": "kiṁ tu sarva evaikaraveṇa namo buddhāyeti vadāmaḥ |",
    "divy18:71": "sati maraṇe buddhāvalambanayā smṛtyā kālaṁ kariṣyāmaḥ |",
    "divy18:72": "sugatigamanaṁ bhaviṣyati |",
    "divy18:73": "yatastairvaṇigbhirekaraveṇa namo buddhāyeti praṇāmaḥ kṛtaḥ sarvaireva |",
    "divy18:74": "bhagavatā ca jetavanasthena sa vādaḥ śruto divyena śrotreṇa viśuddhena atikrāntamānuṣeṇa |",
    "divy18:75": "śrutvā ca punarbhagavatā sa nādastathā adhiṣṭhito yathā tena timiṁgilena śrutam |",
    "divy18:76": "tasya taṁ namo buddhāyeti rāvaṁ śrutvā manaso ’marṣa utpanno viklavībhūtaśca—buddho bata loka utpannaḥ |",
    "divy18:77": "na mama pratirūpaṁ syāt yadahaṁ buddhasya bhagavato nāmodghoṣaṁ śrutvā āhāramāhareyam |",
    "divy18:78": "sa cintayituṁ pravṛttah—yadyahamidanīṁ sahasaiva mukhadvāraṁ pidhāsyāmi, salilavegapratyāhatasya vahanasya vināśo bhaviṣyati, eteṣāṁ cānekānāṁ jīvitavināśaḥ |",
    "divy18:79": "yannvahaṁ mṛdunopakrameṇa svairaṁ svairaṁ mukhadvāraṁ saṁpidadhyām |",
    "divy18:80": "tatastena timiṁgilenātmīyaṁ mukhadvāraṁ mṛdunopakrameṇa svairaṁ svairaṁ pihitam |",
    "divy18:81": "paścāt tadvahanaṁ tasmānmahāgrāhamukhādvinirmuktamanuguṇaṁ vāyumāsādya tīramanuprāptam |",
    "divy18:82": "atha te vaṇijastīramāsādya tadbhāṇḍaṁ śakaṭoṣṭragogardabhādibhiḥ purayitvā anupūrveṇa grāmanigamapallīpattanādiṣu cañcūryamāṇāḥ śrāvastīmanuprāptāḥ |",
    "divy18:83": "te tatra gatvā saṁlakṣayanti—dharmataiṣā yasya nāṁnā vahanaṁ saṁsiddhayānapātramāgacchati, tasyaiva tāni ratnāni gamyāni bhavanti |",
    "divy18:84": "yannu vayametāni ratnāni buddhasya bhagavato dadyāmaḥ |",
    "divy18:85": "te tāni ratnāni saṁgṛhya bhagavataḥ sakāśamupagatāḥ |",
    "divy18:86": "anupūrveṇa bhagavataḥ pādau śirasā vanditvā bhagavataḥ kathayanti—bhagavan, asmākaṁ samudre yānapātreṇāvatīrṇānāṁ timiṁgilagrāheṇa tasmin yānapāre ’pahriyamāṇe jīvitavināśe pratyupasthite bhagavataḥ smaraṇaparāyaṇānāṁ nāmagrahaṇaṁ tasmāt mahāgrāhamukhādvinirmuktam, tato vayaṁ bhagavan saṁsiddhayānapārāḥ kṣemasvastinā ihāgatāḥ |",
    "divy18:87": "dharmatā caiṣā yasya nāṁnā vahanaṁ saṁsiddhayānapātrā āgacchanti, tasya tadgamyaṁ bhavati |",
    "divy18:88": "tadvayaṁ bhagavato nāmagrahaṇena maraṇabhayādūttīrṇāḥ |",
    "divy18:89": "tadasmākametāni ratnāni bhagavān gṛhṇātu |",
    "divy18:90": "bhagavānāha—yena mayendrāya(?) balabodhyaṅgaratnānyadhigatāni, kiṁ tathāgatasya bhūyaḥ prākṛtaratnaiḥ karaṇīyam? yadi cecchata asmacchāsane vatsāḥ pravrajitum, āgacchatha |",
    "divy18:91": "yataste saṁlakṣayanti vaṇijah—yadasmākaṁ kiṁcit jīvitam, tatsarvaṁ buddhasya bhagavatastejasā |",
    "divy18:92": "yadvayametāni ratnāni tyaktvā bhagavato ’ntike pravrajema iti |",
    "divy18:93": "paścāt te tāni ratnāni mātāpitṛbhyaḥ putradāradāsīdāsakarmakaramitrāmātyajñātisālohitebhyo yathānyāyataḥ saṁvibhajya pravrajitāḥ |",
    "divy18:94": "pravrajya tairyujyadbhirghaṭadbhirvyāyacchadbhiryāvadarhattvaṁ sākṣātkṛtam |",
    "divy18:95": "|",
    "divy18:96": "yato bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ pṛcchanti—kīdṛśāni karmāṇi bhagavan, ebhirvaṇigbhiḥ kṛtānyupacitāni, yeṣāṁ karmaṇāṁ vipākena bhagavānārāgito na virāgitah? bhagavānāha— bhūtapūrvaṁ bhikṣavaḥ kāśyapaḥ samyaksambuddho loka utpanno ’bhūt |",
    "divy18:97": "tasya ca śāsane eta eva ca pravrajitā abhūvan |",
    "divy18:98": "tatra pravrajya ca na kaścit tadrūpo guṇagaṇo ’dhigato nānyatra sabrahmacāriṇāmuddiṣṭamadhītaṁ svādhyāyitaṁ ca |",
    "divy18:99": "maraṇakālasamaye praṇidhānaṁ kṛtavantah—yadasmābhiḥ kāśyapaṁ samyaksambuddhamāsādyoddiṣṭamadhītaṁ svādhyāyitaṁ ca, na kaścit guṇagaṇo ’dhigato ’sti, asya karmaṇo vipākena vayam yo ’sau anāgato ’dhvani kāśyapena samyaksambuddhena śākyamuninarmā samyaksambuddho vyākṛtaḥ, taṁ vayamārāgayemo na virāgayemaḥ |",
    "divy18:100": "|",
    "divy18:101": "bhagavānāha—kiṁ manyadhve bhikṣavo yāni tāni pañcabhikṣuśatānyatīte ’dhvanyāsan kāśyapasya samyaksambuddhasya śāsane pravrajitāni, etāvantyetāni pañcabhikṣuśatāni |",
    "divy18:102": "tadā caiṣāmindriyāṇi paripācitāni, etarhi arhattvaṁ sākṣātkṛtam |",
    "divy18:103": "yaścāsau mahāsamudre timistimiṁgilo nāma matsyo buddhaśabdaṁ śrutvā anāhāratāyāṁ vyavasthitaḥ, sa svabhāvenaiva tīkṣṇāgnitayā kṣudduḥkhasyāsahatvāccyutaḥ kālagataḥ |",
    "divy18:104": "tena śrāvastyāṁ ṣaṭkarmanirate brāhmaṇakule pratisaṁghirgṛhītaḥ |",
    "divy18:105": "tasya taccharīraṁ kalevaraṁ mahāsamudre utplutam |",
    "divy18:106": "nāgaiśca tasya svabhavanasamīpasthasya gandhamasahadbhiranyato vikṣiptam |",
    "divy18:107": "yatra ca vikṣiptaṁ tatrāpi samīpe nāgasyaiva bhavanam |",
    "divy18:108": "tenāpi gandhamasahatā anyataḥ kṣiptam |",
    "divy18:109": "evaṁ kṣiptena pāramparyeṇa tat kalevaraṁ mahāsamudrataṭaṁ samudānītam |",
    "divy18:110": "yato ’nantaraṁ smudravelayotsārya sthale prakṣiptam |",
    "divy18:111": "taccānekaiḥ kākagṛdhraśvaśṛgālaśvāpadādyaiḥ pakṣibhistatsamucchritaiśca kṛmibhirbhakṣyamāṇamasthikaraṅkajīrṇamāsaṁ śvetaṁ śvetaṁ vyavasthitam |",
    "divy18:112": "asyāṁ ca śrāvastyāṁ tasya brāhmaṇasya yadā patnī antarvartinī saṁvṛttā, tadeva tasyā garbhotpādādatīva kṣudduḥkhena pīḍyamānayā gṛhasvāmyabhihitah—āryaputra, kṣuddukhenātīva bādhye |",
    "divy18:113": "tasyā evaṁ vadantyā gṛhasvāminoktam—bhadre, yadasmadgṛhe ’nnapānaṁ tatsarvamabhyavaharasva |",
    "divy18:114": "tayā abhyavahartumārabdham |",
    "divy18:115": "sā ca tadannapānaṁ sarvamabhyavahṛtya naiva tṛptimupayāti |",
    "divy18:116": "punarapi gṛhasvāmin vijñāpayati—āryaputra, naiva tṛptimupagacchāmi |",
    "divy18:117": "yatastena tiraḥprātiveśyasuhṛtsvajanādibhyo ’ntikadannapānamanviṣya tasyā anupradattam |",
    "divy18:118": "sā tamapyavahṛtya naiva tṛptiṁ gacchati |",
    "divy18:119": "bhūyo gṛhasvāminaḥ kathayati—āryaputra, naiva tṛptimupagacchāmi |",
    "divy18:120": "yato ’sau brāhmaṇaḥ saṁvignamanāḥ khedamāpannaḥ |",
    "divy18:121": "kimetadbhavantaḥ syāt—asyāḥ sattvamudare utpannam yasyotpādānnaiva tṛptimupayāti? yataḥ sa brāhmaṇo naimittakānāṁ darśayitvā saṁśayanirṇayanārthaṁ vaidyādīn bhūtatantravidaśca—paśyantu bhavantaḥ, iyaṁ brāhmaṇī kiṁ mahatā rogeṇābhibhūtā syādatha bhūtagrahāviṣṭā syādanyadvā syādrūpaṁ maraṇaliṅgamanenopasaṁkrameṇa pratyupasthitā syāt |",
    "divy18:122": "taiḥ śrutvā tathāvidha upakramaḥ kṛtaḥ |",
    "divy18:123": "tasyā brāhmaṇyāste indriyāṇāmanyathātvamupalakṣayanti |",
    "divy18:124": "yadā asyā indriyāṇāmanyathātvaṁ nopalakṣayanti, tadā tairvaidyanaimittakabhūtatantravidbhiścikitsakaiḥ sā brāhmaṇīparyanuyuktā—kasmāt kālādārabhya tavaivaṁvidhā dīptāgnitā samutpannā? tayā abhihitam—garbhalambhasamakālameva sa evaṁvidha upakramaḥ kṛtaḥ |",
    "divy18:125": "yato naimittakavaidyacikitsakairabhihitam—nāsyāḥ kaścidanyastadrūpo rogo nāpi bhūtagrahāveśo bādhākara utpannaḥ |",
    "divy18:126": "asyaivaiṣā garbhasyānubhāvenaivaṁvidhā dīptāgnitā |",
    "divy18:127": "yato ’sau brāhmaṇa upalabdhavṛttāntaḥ svasthībhūtaḥ |",
    "divy18:128": "sāpi brāhmaṇī naiva kadācidannapānasya tṛptā |",
    "divy18:129": "anupūrveṇa samakālameva putro jātaḥ |",
    "divy18:130": "tasya dārakasya jātamātrasya sā brāhmaṇī vinītakṣudduḥkhā saṁvṛttā |",
    "divy18:131": "sa dārako jātamātra eva atyarthaṁ bubhukṣayopapīḍyate |",
    "divy18:132": "tasya bubhukṣayā pīḍyamānasya mātā stanaṁ dātuṁ pravṛttā |",
    "divy18:133": "sa ca dārakaḥ stanaṁ pītvāpi sarvaṁ naiva tṛptimupayāti |",
    "divy18:134": "paścāt tena brāhmaṇena tayā ca brāhmaṇyā tiraskṛtaprātiveśyasvajanayuvatyaścābhyarthya stanaṁ tasya dārakasya dāpayituṁ pravṛttāḥ |",
    "divy18:135": "sa ca dārakaḥ sarvāsāmapi stanaṁ pītvā naiva tṛptimabhyupagacchate |",
    "divy18:136": "paścāt tena brāhmaṇena tayārthe chagalikā kṛtvā |",
    "divy18:137": "sa dārakastasyā api cchagalikāyāḥ kṣīraṁ pītvā janikāyāśca stanaṁ naiva tṛpyate |",
    "divy18:138": "tatra kālena kālaṁ bhikṣavo bhikṣuṇyaśca piṇḍapātaṁ praviṣya parikathāṁ kurvanti |",
    "divy18:139": "sa dārakastāṁ parikathāṁ śrutvā tasyāṁ velāyāṁ na roditi, avahitaśrotrastūṣṇībhūtvā tāṁ dharmaśravaṇakathāṁ śṛṇoti |",
    "divy18:140": "pratyavāsṛteṣu bhikṣubhikṣuṇīṣu ca punaḥ pipāsāduḥkhaṁ pratisaṁvedayamāno rohituṁ pravṛttaḥ |",
    "divy18:141": "taiḥ saṁlakṣitam—dharme vatsāya ruciriti |",
    "divy18:142": "tasya dharmarucīti nāma pratiṣṭhāpitam |",
    "divy18:143": "sa ca dārako ’nupūrveṇa māsārdharmāsādīnāmatyayādbhuñjāno naiva kadācidannapānasya tṛpyati |",
    "divy18:144": "yadā ca viśiṣṭe vasasi sthitaḥ, tadā tasya mātāpitṛbhyāṁ bhakṣabhājanaṁ dattam |",
    "divy18:145": "gaccha vatsa, idaṁ te bhaikṣabhājanam |",
    "divy18:146": "gṛhītvā śrāvastyāṁ bhikṣāṁ paryaṭitvā āhārakṛtyaṁ kuru |",
    "divy18:147": "yataḥ sa dārako bhaikṣabhājanaṁ gṛhītvā śrāvastyāṁ bhaikṣaṁ paryaṭati |",
    "divy18:148": "paryaṭanneva ca bhuktvā bhuktvā atṛpyamāna eva gṛhamāgacchati |",
    "divy18:149": "yato ’sau saṁlakṣayati—kiṁ mayā karma kṛtam yasya karmaṇo vipākena na kadācit vitṛpyamāna āhāramārāgayāmi? sa viṣaṇṇacetāścintayituṁ pravṛttah—kiṁ tāvadagnipraveśaṁ karomi, uta jalapraveśamatha taṭaprapātaṁ karomi? sa evaṁ cintayā sthitaḥ |",
    "divy18:150": "upāsakenopalakṣitaḥ |",
    "divy18:151": "tasya tenoktam—kiṁ cintāpara evaṁ tiṣṭhasi? gaccha tvam |",
    "divy18:152": "mahāntaṁ buddhaśāsanaṁ maharddhikaṁ mahānubhāvam |",
    "divy18:153": "tatra pravraja |",
    "divy18:154": "tatra ca tvaṁ pravrajitaḥ kuśalānāṁ dharmāṇāṁ saṁcayaṁ kariṣyasi |",
    "divy18:155": "akuśalāśca te dharmā ye ’sminnapi janmani saṁcitā bhaviṣyanti, te tanvībhaviṣyanti |",
    "divy18:156": "yadi tāvadguṇagaṇānadhigamiṣyasi, paryatīkṛtaste saṁsāro bhaviṣyati |",
    "divy18:157": "atha sa mahātmā upāsakena codito jetavanaṁ gataḥ |",
    "divy18:158": "jetavanaṁ gatvā tatra bhikṣūn pāṭhasvādhyāyamanasikārodyuktān dṛṣṭvā atīva prasādajātaḥ |",
    "divy18:159": "bhikṣumupasaṁkramyaivaṁ vadati—arya, pravrajitumicchāmi |",
    "divy18:160": "yato bhikṣubhiruktah—mātāpitṛbhyāmanujñāto ’si? sa kathayati—nāhaṁ mātāpitṛbhyāmanujñātaḥ |",
    "divy18:161": "tairuktah—gaccha vatsa, mātāpitṛbhyāmanujñāṁ mārgasva |",
    "divy18:162": "yataḥ sa mātāpitṛbhyāṁ sakāśādanujñāṁ mārgituṁ pravṛttaḥ |",
    "divy18:163": "sa mātāpitṛbhyāmabhihitah—gaccha vatsa, yathābhipretaṁ kuru |",
    "divy18:164": "sa labdhānujño bhikṣusakāśaṁ gataḥ |",
    "divy18:165": "paścādbhikṣuṇā pravrājitaḥ |",
    "divy18:166": "tatra ca bhikṣūṇāṁ kadācit piṇḍapāto bhavati, kadācit nimantraṇaṁ bhavati |",
    "divy18:167": "sa ca yasmin divase piṇḍapāto bhavati, tatropādhyāyenocyate—vatsa, kiṁ tṛpto ’si uta na? sa upādhyāyasya kathayati—nāsti tṛptiḥ |",
    "divy18:168": "yata upādhyāyenāsya saṁlakṣitah—taruṇavayasā pravrajito dīptāgnitayā na tṛptimupayāti |",
    "divy18:169": "sa ātmīyādapi piṇḍapatāt tasya saṁvibhāgaṁ prārabdhaḥ kartum |",
    "divy18:170": "punaśca pṛcchati—vatsa, kimidānīṁ tṛpto ’si? atha sa tamupādhyāyaṁ vadati—na tṛpto ’smi |",
    "divy18:171": "yata upādhyāyastaṁ śrutvā sapremān bhikṣūnanyāṁśca sārdhavihāriṇaḥ prārabdho vaktum |",
    "divy18:172": "yataḥ samānopādhyāyaiḥ samānācāryairanyaiśca sapremakairbhikṣubhirupasaṁhāra ārabdhaḥ kartum |",
    "divy18:173": "teṣāmantikāllabhamāno naiva tṛptimupayāti |",
    "divy18:174": "yadā ca nimantraṇaṁ bhavati, tadāpi te tathaiva tasyopasaṁhāraṁ kurvanti |",
    "divy18:175": "dānapatirapi viditvā yadyadadhikaṁ tattadasmai datvā āgacchati |",
    "divy18:176": "atha pānakaṁ bhavati tadapi tathaiva yadadhikaṁ bhavati tattasyānupradīyate |",
    "divy18:177": "tasya ca yataḥ pravrajitasya na kadācidannapānena kukṣiḥ pūṇaḥ |",
    "divy18:178": "tena khalu samayena anyatamena gṛhapatinā buddhapramukho bhikṣusaṁgha upanimantritaḥ |",
    "divy18:179": "bhagavān bhikṣusaṁghena sārdhamantargṛhaṁ praviṣṭaḥ pūrvāhṇe nivāsya pātracīvaramādāya |",
    "divy18:180": "dharmarucirvihāre upadhivāriko vyavasthāpitaḥ |",
    "divy18:181": "|",
    "divy18:182": "tatra ca śrāvastyāmanyatamo gṛhapatiḥ prativasati |",
    "divy18:183": "tena caivamupalabdham yo ’saṁviditameva buddhapramukhaṁ bhikṣusaṁghaṁ bhojayati sa sahasaiva bhogairabhyudgacchati |",
    "divy18:184": "yatastena pañcamātrāṇāṁ bhikṣuśatānāmāhāraḥ samudānītaḥ |",
    "divy18:185": "sa tasyāhārasya śakaṭaṁ pūrayitvā praṇītapraṇītasya śucinaḥ sārdhaṁ sarvarūpairmitrasvajanasahāyo buddhapramukhaṁ bhikṣusaṁghaṁ bhojayiṣyāmīti vihāraṁ nirgataḥ |",
    "divy18:186": "sa paśyati tasmiñ jetavane bhikṣava eva na santi |",
    "divy18:187": "tena tatrānvāhiṇḍatā upadhivāriko dharmaruṣirdṛṣṭaḥ |",
    "divy18:188": "tasya tena gṛhapatinoktam—ārya, kva gatā bhikṣavah? sa kathayati—antargṛhe upanimantritāḥ praviṣṭāḥ |",
    "divy18:189": "sa gṛhapatistacchutvā durmanā vyavasthitah—kaṣṭam, evamasmākaṁ viphalaḥ pariśramo jātaḥ |",
    "divy18:190": "saṁcintya ca tasya dharmaruceḥ kathayati—ārya, bhakṣa tvamapi tāvat |",
    "divy18:191": "sa kathayati—yadi te mahātman parityaktaṁ bhavati |",
    "divy18:192": "tatastena gṛhapatinā saṁlakṣayitvā yenāhāreṇaikasya bhikṣoḥ paryāptaṁ bhavati, tāvadannapānaṁ śakaṭaṁ gṛhītvā taṁ dharmaruciṁ pariveṣayituṁ pravṛttaḥ |",
    "divy18:193": "tena dharmarucinā bhoktumārabdhaṁ tanniravaśiṣṭam |",
    "divy18:194": "naiva tṛptaḥ |",
    "divy18:195": "gṛhapatiḥ saṁlakSayati—nāyaṁ tṛptaḥ |",
    "divy18:196": "tena ucyate—ārya, punarbhokṣyase? sa kathayati—mahātman, yadi te parityaktam |",
    "divy18:197": "tatastena gṛhapatinā bhūyastasmāt śakaṭādyena bhikṣudvayasyāhāreṇa paryāptaṁ syāt, tāvadannapānaṁ śakaṭaṁ gṛhītvā bhojayituṁ pravṛttaḥ |",
    "divy18:198": "yato dharmarucistadapi bhuktvā naiva tṛptaḥ |",
    "divy18:199": "gṛhaptinā bhūyaḥ saṁlakṣitam—nāyaṁ tṛptaḥ |",
    "divy18:200": "tenoktam—ārya, punarbhokṣyase? sa kathayati—mahātman, yadi te parityaktam |",
    "divy18:201": "yatastasmācchakaṭādannapānaṁ gṛhītvā trayāṇāṁ bhikṣūṇāṁ paryāptaṁ syāditi punarbhojayituṁ pravṛttaḥ |",
    "divy18:202": "sa dharmarucistadapi bhuktvā naiva tṛptaḥ |",
    "divy18:203": "pṛṣṭah—ārya, punarbhokṣyase? sa kathayati—yadi te parityaktam |",
    "divy18:204": "yataḥ sa gṛhapatistasmādannapānaṁ gṛhītvā yena caturṇāṁ bhikṣūṇāṁ paryāptaṁ syāditi punarbhojayituṁ pravṛttaḥ |",
    "divy18:205": "sa dharmarucistadapi bhuktvā naiva tṛptaḥ |",
    "divy18:206": "pṛṣṭah—ārya, punarbhokṣyase? bhūyaḥ sa kathayati—yadi te parityaktam |",
    "divy18:207": "yataḥ punastasmācchakaṭādyena pañcabhikṣūṇāmannapānaistṛptiḥ syāt, tāvadgṛhītvā punarbhojayituṁ pravṛttaḥ |",
    "divy18:208": "tadapi cābhyavahṛtam |",
    "divy18:209": "naiva tṛptaḥ |",
    "divy18:210": "vistareṇa yāvaddaśānāṁ bhikṣūṇāmannapānena paryāptaṁ syāt, tāvad bhuktvā naiva tṛpyate |",
    "divy18:211": "yatastena saṁlakṣitam—nāyaṁ manuṣyo manuṣyavikāraḥ |",
    "divy18:212": "yataḥ śrūyate pañcabhir nīlavāsaso yakṣaśatairjetavanamaśūnyamiti teṣāṁ bhaviṣyatyeva anyatamaḥ |",
    "divy18:213": "iti saṁcintya garbharūpāṇi gṛhe ’nupraveśayituṁ pravṛttah—gacchatha yūyaṁ śīghraṁ gṛhameva, ahamevaiko yadi jīvāmi mriye veti |",
    "divy18:214": "sa gṛhajanaṁ visarjya maraṇabhayabhītastasmāt śakaṭādannapānaṁ gṛhītvā pariveṣayitumārabdhaḥ |",
    "divy18:215": "sa ca svairaṁ bhuñjati |",
    "divy18:216": "gṛhapatinā uktam—ārya, tvaritatvaritaṁ pratīcchasva |",
    "divy18:217": "yatastena dharmarucinā kṣipraṁ pratigṛhītvā bhiktumārabdham |",
    "divy18:218": "sa gṛhapatistvaritatvaritaṁ pariveṣayitvā niravaśeṣatastadannapānaṁ śakaṭaṁ dattvā dakṣiṇādeśanāmapi bhayagṛhīto ’śrutvā tvaritatvaritaṁ vandāmyāryeti pṛṣṭhamanavalokayamāno nagaraṁ prasthitaḥ |",
    "divy18:219": "tasmānnagarāt piṇḍapātanirhārako bhikṣu tasyaiva piṇḍapātaṁ gṛhītvā gataḥ |",
    "divy18:220": "tena tadapi bhuktam |",
    "divy18:221": "tasya dharmarucer na kadācidyato jātasya kuṣkiṁ pūrṇaḥ |",
    "divy18:222": "taddivasaṁ cāsya tenāhāreṇa tṛptirjātā |",
    "divy18:223": "tasya ca gṛhapater nagaraṁ praviśato ’bhimukhaṁ bhagavān bhikṣusaṁghaparivṛtaḥ saṁprāptaḥ |",
    "divy18:224": "sa gṛhapatirbhagavataḥ kathayati—bhagavan, ahaṁ buddhapramukhaṁ bhikṣusaṁghamuddiśya pañcānāṁ bhikṣuśatānāṁ tṛptitaḥ śakaṭamannapānasya pūrayitvā jetavanaṁ gato buddhapramyukhaṁ bhikṣusaṁghaṁ bhojayiṣyāmīti |",
    "divy18:225": "na ca me tatra bhikṣavo labdhāḥ |",
    "divy18:226": "eko me bhikṣurdṛṣṭaḥ |",
    "divy18:227": "tena samākhyātaṁ buddhapramukhaṁ bhikṣusaṁghamantargṛham upanimantraṇaṁ praviṣṭam |",
    "divy18:228": "tasya mamaivaṁ cittamutpannam—eṣo ’pi tāvadeko bhuṅktāmiti |",
    "divy18:229": "yatastasya mamānupūrveṇa sarvaṁ tadannapānaṁ śakaṭaṁ dattam |",
    "divy18:230": "tena sarvaṁ nipuṇato ’bhyavahṛtam |",
    "divy18:231": "kiṁ bhagavan manuṣyo ’tha vā amanuṣyah? bhagavatābhihitam—gṛhapate, bhikṣuḥ sa dharmarucir nāṁnā |",
    "divy18:232": "prāmodyamutpādaya, adya sa tvadīyenānnapānnena tṛpto ’rhattvaṁ sākṣātkariṣyati |",
    "divy18:233": "|",
    "divy18:234": "atha bhagavāñ jetavanamabhyāgataḥ |",
    "divy18:235": "bhagavān saṁlakṣayati—ko ’sau dānapatirbhaviṣyati yo ’sau dharmaruceretāvatā āhāreṇa pratidivasam yogodvahanaṁ kariṣyati? yato ’sya bhagavatā abhihitam—dṛṣṭastvayā dharmaruce mahāsamudraḥ |",
    "divy18:236": "sa kathayati—no bhagavan |",
    "divy18:237": "yato bhagavānāha—gṛhāṇa madīyaṁ cīvarakarṇikam, paścāt te ’haṁ mahāsamudraṁ darśayāmi |",
    "divy18:238": "yato dharmarucinā bhagavataścīvarakarṇiko ’valambitaḥ, paścādbhagavān vitatapakṣa iva haṁsarājaḥ sahacittotpādāt ṛddhyā dharmaruciṁ gṛhītvā samudrataṭamanuprāptaḥ |",
    "divy18:239": "yasmiṁścāsya sthāne timitimiṁgilabhūtasyāsthaśakalā tiṣṭhati, tatra nītvā sthāpitaḥ |",
    "divy18:240": "uktaṁ cāsya—gaccha vatsa, manasikāraṁ cintaya |",
    "divy18:241": "yato ’sau dhramarucistāṁ samīkṣitumārabdhaḥ |",
    "divy18:242": "kimetat kāṣṭhaṁ syādathāsthiśakalā, atha phalakinī syāt |",
    "divy18:243": "sa tasmād vyaktimalabhamānaḥ paryantamanveṣituṁ pravṛttaḥ |",
    "divy18:244": "vyaktiṁ copalabdham |",
    "divy18:245": "sa itaścāmutaśca tasyā anupārśvanaṁ tāṁ paryeṣamāṇaḥ śramamupagataḥ |",
    "divy18:246": "na cāsya paryantamāsādayati |",
    "divy18:247": "tasyaitadabhavat—nāhamasya vyaktiṁ jñāsyāmi kimetaditi, na ca paryantamāsādayiṣye |",
    "divy18:248": "gacchāmi, asminnarthe bhagavantameva pṛcchāmi |",
    "divy18:249": "yato ’sau bhagavato ’ntikaṁ gatvā bhagavantaṁ pṛcchati—kiṁ tadbhagavan? nāhaṁ tasya vyaktimupalabhāmi |",
    "divy18:250": "yato ’sya bhagavānāha—vatsa, asthiśakalaiṣā |",
    "divy18:251": "sa kathayati—bhagavan, evaṁvidho ’sau sattvo yasyedṛśī asthiśakalā? bhagavatoktam—tṛpyasva dharmaruce bhavebhyaḥ, tṛpyasva bhavopakaraṇebhyaḥ |",
    "divy18:252": "tavaiṣā asthiśakalā |",
    "divy18:253": "dharmarucistaṁ śrutvā bhagavadvaco vyākulitacetāḥ kathayati—mamaiṣedṛśī asthiśakalā? tasyoktam—eṣā dharmaruce tavāsthiśakalā |",
    "divy18:254": "tathāvidhamupaśrutya atīva saṁvignaḥ |",
    "divy18:255": "yato ’sya bhagavatā avavādo dattah—dharmaruce, idaṁ cedaṁ manasikuru |",
    "divy18:256": "ityuktvā bhagavān vitatapakṣa iva rājahaṁsa ṛddhyā jetavanamanuprāptaḥ |",
    "divy18:257": "atha dharmarucinā cintayatā manasikāramanutiṣṭhatā uṣmagatānyutpāditāni murdhānaḥ kṣāntayo laukikā agradharmā darśanamārgo bhāvanāmārgaḥ |",
    "divy18:258": "srotāpattiphalaṁ prāptam |",
    "divy18:259": "sakṛdāgamiphalamanāgamiphalamarhattvaṁ prāptam |",
    "divy18:260": "arhan saṁvṛttastraidhātukavītarāgaḥ samaloṣṭakāñcana ākāśapāṇitalasamacitto ’nunayapratighaprahīṇo vidyāvidāritāṇḍakośo vidyābhijñāpratisaṁvitprāpto bhavalābhalobhasatkāraparānmukho vāsīcandanakalpaḥ |",
    "divy18:261": "sendropendrāṇāṁ devānāṁ pūjyo mānyo ’bhivādyaśca saṁvṛttaḥ |",
    "divy18:262": "samanvāhartumātmanaḥ pūrvajātiṁ pravṛttah—kuto hyahaṁ cyutaḥ, kutropapanna iti |",
    "divy18:263": "yataḥ paśyati anekāni jātiśatāni narakatiryakpretacyutaścopapannaśca |",
    "divy18:264": "tasyaitadabhavat—yadahaṁ bhagavatā na samanvāhṛto ’bhaviṣyam, anāgatāsvapi jātiṣu upasṛto ’bhaviṣyam |",
    "divy18:265": "yataḥ saṁlakṣayati—anāgatāpyātmano jātisaṁtatir nirantaramanuparataprabandhena narakapretopapattiḥ |",
    "divy18:266": "sa evaṁ saṁlakṣya duṣkarakārako bata me bhagavān |",
    "divy18:267": "yadi ca bhagavatā mamaivaikasyārthe ’nuttarā samyaksambodhiradhigatā syāt, tanmahaddhi upakṛtaṁ syāt, prāgevānekeṣāṁ sattvasahasrāṇāmapāyagatigamanamapanayati |",
    "divy18:268": "tato ’sau dharmarucirṛddhyā jetavanamanuprāpto bhagavantaṁ darśanāya |",
    "divy18:269": "tena khalu samayena bhagavānanekaśatāyā bhikṣuparṣadaḥ purastānniṣaṇṇo ’bhūt |",
    "divy18:270": "dharmaṁ deśayati |",
    "divy18:271": "athāsau dharmaruciryena bhagavāṁstenopasaṁkrāntaḥ |",
    "divy18:272": "upasaṁkramya bhagavataḥ pādau śirasā vanditvā ekānte nyaṣīdat |",
    "divy18:273": "ekāntaniṣaṇṇo bhagavatā abhihitah—cirasya dharmaruce? dharmaricirāha—cirasya bhagavan |",
    "divy18:274": "bhagavānāha—sucirasya dharmaruce? dharmarucirāha—sucirasya bhagavan |",
    "divy18:275": "bhagavānāha—suciracirasya dhramaruce? dharmarucirasya bhagavan |",
    "divy18:276": "|",
    "divy18:277": "yato bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ pṛcchanti—bhagavan dharmarucirihaiva śrāvastyāṁ jāto ’sminneva jetavane pravrajito na kutaścidāgato na kutracidgataḥ |",
    "divy18:278": "ihaiva tiṣṭhan bhagavatā dharmarucirevamucyate—cirasya dharmaruce, sucirasya dharmaruce, suciracirasya dharmaruce |",
    "divy18:279": "kiṁ saṁdhāya bhagavān kathayati? evamukte bhagavān bhikṣūnāmantrayate sma—na bhikṣavaḥ pratyutpannaṁ saṁdhāya kathayāmi |",
    "divy18:280": "atītaṁ saṁdhāya kathayāmi |",
    "divy18:281": "atītaṁ saṁdhāya mayaivamuktam |",
    "divy18:282": "icchatha bhikṣavo ’sya dharmaruceḥ pūrvikāṁ karmaplotimārabhya dhārmikathāṁ śrotum? etasya bhagavan kālaḥ, etasya sugata samayo yadbhagavān dharmarucimārabhya bhikṣūṇāṁ dhārmikathāṁ kuryāt |",
    "divy18:283": "bhagavataḥ śrutvā bhikṣavo dhārayiṣyanti |",
    "divy18:284": "|",
    "divy18:285": "bhūtapūrvaṁ bhikṣavo ’tīte ’dhvani prathame ’saṁkhyeye kṣemaṁkaro nāma tathāgato loka utpanno vidyācaraṇasampannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṁ ca buddho bhagavān |",
    "divy18:286": "sa ca kṣemāvatīṁ rājadhānīmupaniśritya viharati |",
    "divy18:287": "tasyāṁ ca kṣemāvatyāṁ kṣemo nāma rājā rājyaṁ kārayati |",
    "divy18:288": "tasyāṁ ca kṣemāvatyāṁ rājadhānyāmanyatamo vaṇikśreṣṭhī prativasati |",
    "divy18:289": "tenāsau kṣemaṁkaraḥ samyaksambuddhaḥ ṣaṣṭiṁ traimāsān sārdhaṁ bhikṣusaṁghena sarvopakaraṇairupasthitaḥ |",
    "divy18:290": "yato ’sau śreṣṭhī saṁlakṣayati—gacchāmi mahāsamudram |",
    "divy18:291": "bhāṇḍaṁ samudānīya tasmācca ratnānyānīya saṁghe pañcavārṣikaṁ kariṣyāmīti |",
    "divy18:292": "evaṁ saṁcintya bhāṇḍaṁ samudānīya grāmanigamapallīpattanarājadhānīṣvanupūrveṇa cañcūryamāṇaḥ samudramanuprāptaḥ |",
    "divy18:293": "ghaṇṭāvaghoṣaṇaṁ kṛtvā sāmudreṇa yānapātreṇa mahāsamudramavatīrṇaḥ |",
    "divy18:294": "asya tasmin mahāsamudre ’vatīrṇasya kṣemaṁkaraḥ samyaksambuddhaḥ sakalambuddhakāryaṁ kṛtvā nirupadhiśeṣe nirvāṇadhātau parinirvṛtaḥ |",
    "divy18:295": "tasya parinirvṛtasya vaśino bhikṣavah parinirvṛtāḥ |",
    "divy18:296": "saptāhaparinirvṛtasya śāsanamantarhitam |",
    "divy18:297": "sa ca śreṣṭhī saṁsiddhayānapātreṇa devatāmānuṣyaparigṛhītena tasmānmahāsamudrāt tīrṇaḥ |",
    "divy18:298": "uttīrya ca taṁ bhāṇḍaṁ śakaṭairuṣṭrairgobhirgardabhaiśca cotkṣipya anupūrveṇa saṁprasthitaḥ |",
    "divy18:299": "sa ca panthānaṁ gacchan prātipathikān pṛcchati—kiṁ bhavanto jānīdhvaṁ kṣemāvatyāṁ rājadhānyāṁ pravṛttih? tairuktam—jānīmaḥ |",
    "divy18:300": "sa kathayati—asti kaścit kṣemāvatyāṁ rājadhānyāṁ kṣemaṁkaro nāma samyaksambuddhah? te kathayanti—parinirvṛtaḥ sa bhagavān kṣemaṁkaraḥ samyaksambuddhaḥ |",
    "divy18:301": "sa ca tacchrutvā paraṁ khedamupagataḥ |",
    "divy18:302": "saṁmūrchitaśca bhūmau patitaḥ |",
    "divy18:303": "tasmācca jalābhiṣekeṇa pratyāgataprāṇo jīvita utthāya bhūyaḥ pṛcchati—kiṁ bhavanto jānīdhvaṁ śrāvakā api tāvattasya bhagavatastiṣṭhanti? tairuktah—te ’pi vaśino bhikṣavaḥ parinirvṛtāḥ |",
    "divy18:304": "saptāhaparinirvṛtasya ca buddhasya bhagavataḥ kṣemaṁkarasya samyaksambuddhasya kṣemeṇa rājñā caityamalpeśākhyaṁ pratiṣṭhāpitam |",
    "divy18:305": "tena ca gatvā śreṣṭhinā janapadāḥ pṛṣṭāḥ |",
    "divy18:306": "asti bhavantastasya bhagavato buddhasya kiṁcit stūpaṁ pratiṣṭhāpitam |",
    "divy18:307": "tairuktam—asti, kṣemeṇa rājñā alpeśākhyaṁ caityaṁ pratiṣṭhapitam |",
    "divy18:308": "tasya etadabhavat—etaṁ mayā suvarṇaṁ kṣemaṁkaraṁ samyaksambuddham uddiśyānītam |",
    "divy18:309": "sa ca parinirvṛtaḥ |",
    "divy18:310": "yannvahametenaiva suvarṇena tasyaiva bhagavataścaityaṁ maheśākhyataraṁ kārayeyam |",
    "divy18:311": "evaṁ vicintya kṣemaṁ rājānaṁ vijñāpayati—mahārāja, idaṁ mayā suvarṇaṁ kṣemaṁkaraṁ samyaksambuddhamuddiśyānītam |",
    "divy18:312": "sa ca bhagavān parinirvṛtaḥ |",
    "divy18:313": "idānīṁ mahārāja yadi tvamanujānīyāt, ahametenaiva suvarṇenaitat tasya bhagavataścaityaṁ maheśākhyataraṁ kārayeyam |",
    "divy18:314": "sa rājñā abhihitah—yathābhipretaṁ kuru |",
    "divy18:315": "tato brāhmaṇā nagaraṁ prati nivāsinaḥ saṁbhūya sarve tasya mahāśreṣṭhinaḥ sakāśaṁ gatvā kathayanti—bho mahāśreṣṭhin, yadā kṣemaṁkaro buddho loke ’nutpanna āsīt, tadā vayaṁ lokasya dakṣiṇīyā āsan |",
    "divy18:316": "yadā tūtpannaḥ, tadā dakṣiṇīyo jātaḥ |",
    "divy18:317": "idānīṁ tu tasya parinirvṛtasya vayameva dakṣiṇīyāḥ |",
    "divy18:318": "etat suvarṇamasmākaṁ gamyam |",
    "divy18:319": "sa teṣāṁ kathayati—nāham yuṣmākametat suvarṇaṁ dāsyāmi |",
    "divy18:320": "te kathayanti—yadyasmākaṁ na dāsyasi, na vayaṁ tava kāmakāraṁ dāsyāmaḥ |",
    "divy18:321": "te brāhmaṇā bahavaḥ, śreṣṭhī cālpaparivāraḥ |",
    "divy18:322": "teṣāṁ tathā vyutpadyatāṁ na lebhe taccaityam yathepsitaṁ tena suvarṇena kārayitum |",
    "divy18:323": "atha sa śreṣṭhī rājñaḥ sakāśaṁ gatvā kathayati—mahārāja, taccaityaṁ na labhe brāhmaṇānāṁ sakāśādyathābhipretaṁ kārayitum |",
    "divy18:324": "yato ’sya rājñā svapuruṣo dattaḥ sahasrayodhī |",
    "divy18:325": "evaṁ ca rājñā svapuruṣa ājñaptah—yadyasya mahāśreṣṭhinaḥ stūpamabhisaṁskurvataḥ kaścidapanayaṁ karoti, sa tvayā mahatā daṇḍena śāsayitavyaḥ |",
    "divy18:326": "evaṁ deveti sahasrayodhī puruṣo rājñaḥ pratiśrutya nirgataḥ |",
    "divy18:327": "nirgamya ca tān brāhmaṇānevaṁ vadati—śṛṇvantu bhavantaḥ, ahaṁ rājñāsya mahāśreṣṭhinaḥ svapuruṣo dattah—yadyasya stūpamabhisaṁskurvataḥ kaścidvighātaṁ kuryāt, sa tvayā mahatā daṇḍena śāsayitavya iti |",
    "divy18:328": "yadi yūyamatra kiṁcid vighnaṁ kariṣyatha, ahaṁ vo mahatā daṇḍenānuśāsayiṣyāmi |",
    "divy18:329": "te brāhmaṇāḥ sahasrayodhinaḥ puruṣasyaivaṁ śrutvā bhītāḥ |",
    "divy18:330": "yatastena mahāśreṣṭhinā saṁcintya yathaitat suvarṇaṁ tatraiva garbhasaṁsthaṁ syāt tathā kartavyamiti tasya stūpasya sarvaireva caturbhiḥ pārśvaiḥ pratikaṇṭhukayā catvāri sopānāni ārabdhāni kārayitum |",
    "divy18:331": "yāvadanupūrveṇa prathamā meḍhī tato ’nupūrveṇa dvitīyā tatastṛtīyā meḍhī yāvadanupūrveṇāṇḍam |",
    "divy18:332": "tathāvidhaṁ ca stūpasyāṇḍaṁ kṛtam yatra sā yūpayaṣṭirabhyantare pratipāditā |",
    "divy18:333": "paścāt tasyātinavāṇḍasyopari harmikā kṛtā |",
    "divy18:334": "anupūrveṇa yaṣṭyāropaṇaṁ kṛtam |",
    "divy18:335": "varṣasthāle mahāmaṇiratnāni tānyāropitāni |",
    "divy18:336": "tatra ca kriyamāṇe sahasrayodhinaḥ puruṣasyaivamutpannam—nātra kaścididānīṁ prahariṣyati |",
    "divy18:337": "viśvastamanāḥ kenacitkāryeṇa janapadeṣu gataḥ |",
    "divy18:338": "tena ca mahāśreṣṭhinā tasya stūpasya caturbhiḥ pārśvaiścatvāro dvārakoṣṭhakā māpitāḥ, caturbhiḥ pārśvaiścatvāri mahācaityāni kāritāni, tadyathā jātirabhisambodhirdharmacakrapravartanaṁ parinirvāṇam |",
    "divy18:339": "tacca stūpāṅgaṇaṁ ratnaśilābhiścitam |",
    "divy18:340": "catvāraścopāṅgāścaturdiśaṁ māpitāḥ |",
    "divy18:341": "puṣkariṇyaścaturdiśamanupārśvena māpitāḥ |",
    "divy18:342": "tatra ca vividhāni jalajāni mālyāni ropitāni tadyathā utpalaṁ padmaṁ kumudaṁ puṇḍarīkaṁ sugandhikaṁ mṛdugandhikam |",
    "divy18:343": "vividhāni ca puṣkariṇītīreṣu sthalajāni mālyāni ropitāni, tadyathā atimuktakaṁ campakapāṭalāvārṣikāmallikāsumanāyūthikā dhātuṣkārī |",
    "divy18:344": "sarvartukālikāḥ puṣpaphalāḥ stūpapūjārtham |",
    "divy18:345": "sthāvarā vṛttiḥ prajñaptāḥ |",
    "divy18:346": "stūpadāsā dattāḥ |",
    "divy18:347": "śaṅkhapaṭahavādyāni tūryāṇi dattāni |",
    "divy18:348": "ye tasmiṁścaitye gandhairdhūpairmālyaiśca cūrṇaiḥ kārāḥ kurvanti |",
    "divy18:349": "tasmāccādhiṣṭhānādviṣayāccāgamya janapadā gandhairmālyairdhūpaiścūrṇaistasmiṁścaitye kāraṁ kurvanti |",
    "divy18:350": "yadi ca dakṣiṇo vāyurvāti, dakṣiṇena vāyunā sarvapuṣpajātīnāṁ gandhena taccaityamaṅgaṇaṁ cāsya sphuṭaṁ bhavatyanubhāvitam |",
    "divy18:351": "evaṁ paścimena vāyunā, anupūrveṇāpi ca vāyunā |",
    "divy18:352": "vāyatā vāyatā taccaityāṅgaṇaṁ ca tena vividhena gandhamālyena sphuṭaṁ bhavatyanubhāvitam |",
    "divy18:353": "tasmiṁśca stūpe sarvajātakṛtaniṣṭite sahasrayodhī abhyāgataḥ |",
    "divy18:354": "sa taṁ stūpaṁ dṛṣṭvā sarvajātakṛtaniṣṭhitaṁ kathayati—asmiṁścaitye kārāṁ kṛtvā kimavāpyate? yato ’sau śreṣṭhī buddhodāharaṇaṁ pravṛttaḥ kartum—evaṁ tribhirasaṁkhyeyairvīryeṇa vyāyamatā anuttarā bodhiravāpyate |",
    "divy18:355": "sa taṁ śrutvā viṣādamāpanno hīnotsāhatayā kathayati—nāhaṁ śakṣyāmi anuttarāṁ samyaksambodhiṁ samudānayitum |",
    "divy18:356": "tato ’sau śreṣṭhī pratyekabuddhodāharaṇaṁ pravṛttaḥ kartum—evaṁ sahasrayodhī tasyāpi varṇodāharaṇaṁ śrutvā viṣaṇṇacetāḥ kathayati—etāmapyahaṁ pratyekabodhiṁ na śaktaḥ samudānayitum |",
    "divy18:357": "tataḥ sa mahāśreṣṭhī śrāvakavarṇodāharaṇaṁ kṛtvā kathayati—asminnapi tāvat praṇidhatsva cittam |",
    "divy18:358": "yataḥ sahasrayodhyāha—tvayā punarmahāśreṣṭhin katamasyāṁ bodhau praṇidhānaṁ kṛtam? tena mahāśreṣṭhinoktam—anuttarasyāṁ bodhau cittamutpāditam |",
    "divy18:359": "sahasrayodhyāha—yadi tvayā anuttarasyāṁ bodhau cittamutpāditam, ahaṁ tavaiva śrāvakaḥ syām |",
    "divy18:360": "tvayāhaṁ samanvāhartavyaḥ |",
    "divy18:361": "yato ’sya śreṣṭhī āhabahukilbiṣakārī bata bhavān |",
    "divy18:362": "kiṁ tu loke yadā tvaṁ buddhotpādaśabdaṁ śrutvā smṛtiṁ pratilabhethāḥ |",
    "divy18:363": "sa ca śreṣṭhī taṁ caityaṁ kṛtvā nirīkṣya pādayor nipatya praṇidhānaṁ karoti— anena dānena mahadgatena buddho bhaveyaṁ sugataḥ svayambhūḥ |",
    "divy18:364": "tīrṇo ’haṁ tārayeyaṁ janaughānatāritā ye paurvakairjinendraiḥ (1)|",
    "divy18:365": "bhagavānāha—yo ’sau atīte ’dhvani śreṣṭhī abhūt, ahameva sa tasmin samaye bodhisattvacaryāṁ vartāmi |",
    "divy18:366": "yo ’sau sahasrayodhī, eṣa eva dharmarucistena kālena tena samayena |",
    "divy18:367": "idaṁ mama prathame ’saṁkhyeye etasya dharmarucerdarśanam |",
    "divy18:368": "tatsaṁdhāya kathayāmi—cirasya dharmaruce |",
    "divy18:369": "yato dharmarucirājñāyāha—cirasya bhagavan |",
    "divy18:370": "|",
    "divy18:371": "dvitīye dīpaṁkaro nāma samyaksambuddho loka utpanno vidyācaraṇasamyaksambuddhaḥ sugato lokavidanuttaraḥ puruṣadamyasārathiḥ śāstā devānāṁ ca manuṣyāṇāṁ ca buddho bhagavān |",
    "divy18:372": "atha dīpamakaraḥ samyaksambuddho janapadeṣu cārikāṁ caran dvīpāvatīṁ rājadhānīmanuprāptaḥ |",
    "divy18:373": "dvīpāvatyāṁ rājadhānyāṁ dvīpo nāma rājā rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca |",
    "divy18:374": "tatra dīpena rājñā dīpaṁkaraḥ samyaksambuddhaḥ sābhisaṁskāreṇa nagarapraveśenopanimantritaḥ |",
    "divy18:375": "tasya ca dīpasya rājño vāsavo nāma sāmantarājo ’bhūt |",
    "divy18:376": "tena tasya dūto ’nupreṣitah—āgaccha, iha mayā dīpaṁkaraḥ samyaksambuddhaḥ sābhisaṁskāreṇa nagarapraveśenopanimantritaḥ |",
    "divy18:377": "tasya pūjāṁ kariṣyāma iti |",
    "divy18:378": "tadā ca vāsavena rājñā dvādaśavarṣāṇi yajñamiṣṭvā yajñāvasāne rājñā pañca mahāpradānāni vyavasthāpitāni, tadyathā—sauvarṇakaṁ daṇḍakamaṇḍalu, sauvarṇā sapātrī, catūratnamayī śayyā, pañca kārṣāpaṇaśatāni, kanyā ca sarvālaṁkāravibhūṣitā |",
    "divy18:379": "tena khalu samayena anyeṣu janapadeṣu dvau māṇavakau prativasataḥ |",
    "divy18:380": "tābhyāṁ copadhyāyasakāśādvedādhyayanaṁ kṛtam |",
    "divy18:381": "dharmatā ācāryasyācāryadhanamupādhyāyasyopādhyāyadhanaṁ pradeyamiti jñātvā cintayataḥ |",
    "divy18:382": "tābhyāṁ ca śrutaṁ vāsavena rājñā pañca mahāpradānāni yajñāvasāne samudānītāni, yo brāhmaṇaḥ svādhyāyasampanno bhaviṣyati sa lapsyatīti |",
    "divy18:383": "tayoretadabhavat—gacchavastatra, taṁ pradānaṁ pratigṛhṇīvaḥ |",
    "divy18:384": "ko ’smākaṁ tatra bahuśrutatamo vā svādhyāyatamo bhaviṣyatīti saṁcintya yena vāsavasya rājño mahānagaraṁ tena saṁprasthitau |",
    "divy18:385": "tasya ca rājño devatayā ārocitam |",
    "divy18:386": "yau etau dvau māṇavakau āgacchataḥ sumatiśca matiśca, anayordvayoḥ sumateretatpradānaṁ dada |",
    "divy18:387": "yadevaṁ dvau māṇakakau āgacchataḥ sumitaśca matiśca, anayordvayoḥ sumateretatpradānaṁ dada |",
    "divy18:388": "yadevaṁ mahārāja tvayā dvādaśa varṣāṇi yajña iṣṭaḥ, asmāt puṇyaphalānmahattamapadasya sumatermāṇavakasya mahāpradānaṁ dāsyasi |",
    "divy18:389": "sa rājā saṁlakṣayati—nūnametau mahātmānau yeṣāmāmarthāya devatā apyārocayanti |",
    "divy18:390": "yato ’sau rājā paśyati māṇavakau dūrata evāgacchantau agrasanamībhiruhyavasthitau |",
    "divy18:391": "yato rājā vāsavastyau sumatiṁ māṇavaṁ pṛcchati—bhavān sumati? tenoktam—aham |",
    "divy18:392": "yato rājā vāsavaḥ sumatiṁ māṇavamagrāsane bhojayitvā pañca pradānāni prayacchati |",
    "divy18:393": "sumatirmāṇavaścatvāri mahāpradānāni gṛhṇāti daṇḍakamaṇḍaluprabhṛtīni, ekaṁ kanyāpradānaṁ na pratigṛhṇāti |",
    "divy18:394": "sa kathayati—ahaṁ brahmacārī |",
    "divy18:395": "yataḥ sā kanyā sumatiṁ māṇavaṁ prāsādikamabhirūpaṁ dṛṣṭvā lubdhā snehotpannā, taṁ sumatiṁ māṇavamevamāha—pratigṛhṇa māṁ brāhmaṇa |",
    "divy18:396": "sa kathayati—na śakyaṁ pratigṛhītum |",
    "divy18:397": "yataḥ sā kanyā rājñā pradānabuddhyā parityaktā na punargṛhītā, sumatināpi māṇavenāpratigṛhyamāṇā rājño dīpasya dīpāvatīṁ nagarīṁ gatā |",
    "divy18:398": "sā tatra gatvā tadātmīyamalaṁkāraṁ śarīrādavatārya mālākārāyānuprayacchati—asyālaṁkārasya mūlyaṁ me pratidivasaṁ devasyārthe nīlotpalāni dadasva |",
    "divy18:399": "sā tenopakrameṇa tadalaṁkārikaṁ suvarṇaṁ datvā devaśuśraūṣikā saṁvṛttā |",
    "divy18:400": "sa ca māṇavakaḥ sumatistāni catvāri mahāpradānāni gṛhya upādhyāyasakāśaṁ gataḥ |",
    "divy18:401": "gatvā copādhyāyāya tāni catvāri mahāpradānānyanuprayacchati |",
    "divy18:402": "tebhyaścopādhyāyastrīṇi pratigṛhṇāti, kārṣāpaṇānāṁ tu pañca śatāni tasyaiva sumaterdadāti |",
    "divy18:403": "sa ca sumatistasyāmeva rātrau daśa svapnānadrākṣīt—mahāsamudraṁ pibāmi, vaihāyasena gacchāmi, imau candrādityau evaṁmaharddhikau evaṁmahānubhāvau pāṇinā āmārṣṭi parimārṣṭi, rājño rathe yojayāmi ṛṣīn, śvetān hastinaḥ, haṁsān, siṁhān, mahāśailaṁ parvatāniti |",
    "divy18:404": "sa tān dṛṣṭvā pratibuddhaḥ |",
    "divy18:405": "pratibuddhasyaitadabhavat—ka eṣāṁ svapnānāṁ mama vyākaraṇaṁ kariṣyati? tatra pañcābhijña ṛṣir nātidūre prativasati |",
    "divy18:406": "atha sumatirmāṇavaḥ saṁśayanirṇayanārtham ṛṣeḥ sakāśaṁ gataḥ |",
    "divy18:407": "sumatistasya ṛṣeḥ pratisaṁmodanaṁ kṛtvā svapnānākhyāyāha—kuruṣva me eṣāṁ svapnānāṁ nirṇayam |",
    "divy18:408": "sa ṛṣirāha—nāhameṣāṁ svapnānāṁ vyākaraṇaṁ kariṣyāmi |",
    "divy18:409": "gaccha dīpāvatīṁ rājadhānīm |",
    "divy18:410": "tatra dīpena rājñā dīpaṁkaro nāma samyaksambuddhaḥ sābhisaṁskāreṇa nagarapraveśenopanimantritaḥ |",
    "divy18:411": "sa eṣāṁ svapnānāṁ vyākaraṇaṁ kariṣyati |",
    "divy18:412": "atha vāsavo rājā tasya dīpasya rājñaḥ pratiśrutya aśītyamātyasahasraparivṛto dīpāvatīṁ rājadhānīmanuprāptaḥ |",
    "divy18:413": "tena ca dīpena rājñā saptamāddivasāddīpaṁkarasya samyaksambuddhasya sābhisaṁskāreṇa nagarapraveśaṁ kariṣyāmīti sarvaviṣayādhiṣṭhānāñca sarvapuṣpāṇāṁ saṁgrahaṁ kartumārabdhaḥ |",
    "divy18:414": "tatra ca yasmin divase rājñā dīpena tasya dīpaṁkarasya samyaksambuddhasya sābhisaṁskāreṇa nagarapraveśa ārabdhaḥ kartum, tasminneva divase sumatirapi tatraivāgataḥ |",
    "divy18:415": "tatra rājñā sarvapuṣpāṇāṁ saṁgrahaḥ kāritaḥ |",
    "divy18:416": "sā ca devopasthāyikā dārikā mālākārasakāśaṁ gatā—prayaccha me nīlotpalāni, devārcanaṁ kariṣyāmīti |",
    "divy18:417": "mālākāra āha—adya rājñā sarvapuṣpāṇi gṛhītāni dīpaṁkaranagarapraveśasyārthe |",
    "divy18:418": "sā kathayati—gacchata, punarapi tatra puṣkiriṇyām yadi matpuṇyair nīlotpalapadmamanuddhṛtamāsādyeta |",
    "divy18:419": "tatra puṣkiriṇyāṁ sumateḥ puṇyānubhāvāt sapta nīlapadmāni prādurbhūtāni |",
    "divy18:420": "yataḥ sa mālākāro gataḥ, sa tāni paśyati |",
    "divy18:421": "dṛṣṭvā ca dārikayā mālākārasyoktam—uddharaitāni padmāni |",
    "divy18:422": "mālākāraḥ kathayati—nāhamuddhariṣyāmi |",
    "divy18:423": "rājakulānmamopālambho bhaviṣyati |",
    "divy18:424": "yataḥ sā kathayati—na |",
    "divy18:425": "tvayā sarvapuṣpāṇyuddhṛtya rājñaḥ pūrvaṁ dattānyeva |",
    "divy18:426": "mālākāra āha—datāni |",
    "divy18:427": "yataḥ sā dārikā kathayati—madīyaiḥ puṇyairetāni prādurbhūtāni, prayacchoddhṛtāni mama |",
    "divy18:428": "mālākāraḥ kathayati—kathametāni praveśakāni bhaviṣyantyasaṁviditaṁ rājakulasya? dārikā āha—uddharatu bhavān |",
    "divy18:429": "ahamudakakumbhe prakṣiptaṁ praveśayiṣyāmi |",
    "divy18:430": "tena mālākāreṇaivaṁ śrutvā tasyā dārikayāstānyuddhṛtya anupradattāni |",
    "divy18:431": "sā tāni gṛhītvā udakakumbhe prakṣipya tatkumbhamudakasya pūrayitvā adhiṣṭhānaṁ gatā prasthitā |",
    "divy18:432": "sa ca sumatistatsthānamanusamprāptaḥ |",
    "divy18:433": "tasyaitadabhavat—kathamahaṁ buddhaṁ bhagavantam dṛṣṭvā na pūjayāmi? sa mālākāragṛhāṇyanvāhiṇḍati sarvapuṣpānveṣaṇaparaḥ, na ca kiṁcidekapuṣpamāsādayati |",
    "divy18:434": "paścādbāhyenādhiṣṭhānānnirgamya ārāmeṇārāmaṁ puṣpāṇi paryeṣamāṇaḥ paryaṭati, na caikapuṣpamāsādayati |",
    "divy18:435": "atha paryaṭamānastadudyānaṁ saṁprāptaḥ |",
    "divy18:436": "sā ca dārikā tasmādudyānāt tasya sumatermāṇavasyābhimukhamāgatā |",
    "divy18:437": "yataḥ puṇyānubhāvena tāni nīlapadmāni tasmādudakakumbhādabhyudgatāni |",
    "divy18:438": "yatastāni sumatirdṛṣṭvā tasyā dārikāyāḥ kathayati—prayaccha mamaitāni padmāni |",
    "divy18:439": "matsakāśādeṣāṁ niṣkrayaṁ pañcakārṣāpaṇaśataṁ gṛhāṇa |",
    "divy18:440": "sā dārikā tasya sumateḥ kathayati—tadā necchasi māṁ pratigṛhītum |",
    "divy18:441": "idānīṁ māṁ padmāni yācase |",
    "divy18:442": "nāhaṁ dāsyāmi |",
    "divy18:443": "evamuktvā taṁ sumatiṁ māṇavamuvāca—kimebhiḥ kariṣyasi? sumatirāha—buddhaṁ bhagavantamarcayiṣyāmi |",
    "divy18:444": "paścāddārikā kathayati—kiṁ mama kārṣāpaṇaiḥ kṛtyam? evamahaṁ buddhāya dāsye, yadi tvameṣāṁ padmānāṁ pradānaphalena mamāpi jātyāṁ jātyāṁ patnīmicchasi, asya dānasya pradānakāle yadyevaṁ praṇidhānaṁ karoṣi—jātyāṁ jātyāṁ mama bhāryā syāditi |",
    "divy18:445": "sumatirāha—vayaṁ dānābhiratāḥ svagarbharūpaparityāgaṁ svamāṁsaparityāgaṁ ca kurmaḥ |",
    "divy18:446": "tataḥ sā dārikā sumateḥ kathayati—tvamevaṁ praṇidhānaṁ kuru, paścādyenābhyarthīyase, tasya māmanuprayacchethāḥ |",
    "divy18:447": "evamukte tayā dārikayā tasya sumateḥ pañca padmānyanupradattāni, ātmanā dve gṛhīte |",
    "divy18:448": "gāthāṁ ca bhāṣate— praṇidhām yatra kuryāstvaṁ buddhamāsādya nāyakam |",
    "divy18:449": "tatra te ’haṁ bhavet patnī nityaṁ sahadharmacāriṇī (2)|",
    "divy18:450": "tena rājñā tatra sarvamapagatapāṣāṇaśarkarakapālaṁ kāritamucchritadhvajapatākātoraṇamāmuktapaṭṭadāmaṁ gandhodakacūrṇapariṣiktam |",
    "divy18:451": "nagaradvārādārabhya yāvacca vihāro yāvacca nagarametadantaramapagatapāṣāṇaśarkarakapālaṁ kāritamucchritadhvajapatākatoraṇamāmuktapaṭṭadāma gandhodakacūrṇapariṣiktam |",
    "divy18:452": "sa ca rājā śataśalākaṁ chatraṁ gṛhītvā dīpaṁkarasya samyaksambuddhasya pratyudgataḥ |",
    "divy18:453": "evamevāmātyāḥ |",
    "divy18:454": "evameva vāsavo rājā amātyaiḥ saha pratyudgataḥ |",
    "divy18:455": "dīpo rājā bhagavato buddhasya pādayor nipatya vijñāpayati—bhagavan, adhiṣṭhānaṁ praviśa |",
    "divy18:456": "yataḥ sa bhagavān bhikṣusaṁghapuraskṛto ’dhiṣṭhānapraveśābhimukhaḥ saṁprasthitaḥ |",
    "divy18:457": "sa ca rājā dīpaḥ śataśalākaṁ chatraṁ dīpaṁkarasya samyaksambuddhasya dhārayati |",
    "divy18:458": "tathaivāmātyāḥ, vāsavo rājā amātyasahāyaḥ |",
    "divy18:459": "bhagavatā ṛddhyā tathā adhiṣṭhitam yathā ekaikaḥ saṁlakṣayati—ahaṁ bhagavataśchatraṁ dhārayāmīti |",
    "divy18:460": "atha bhagavāṁstathāvidhayā śobhayā janamadhyamanuprāptaḥ |",
    "divy18:461": "tatra bhagavatā sābhisaṁskāra indrakīle pādo vyavasthāpitaḥ |",
    "divy18:462": "yadaiva bhagavatā indrakīle pādo vyavathāpitaḥ, tadaiva samanantarakālaṁ pṛthivī ṣaḍvikāraṁ prakampitā—calitā pracalitā saṁpracalitā, vedhitā pravedhitā saṁpravethitā |",
    "divy18:463": "dharmatā ca buddhānāṁ bhagavatām yadendrakīle sābhisaṁskāreṇa pādau vyavasthāpayanti, citrāṇyāścaryaṇyadbhutadharmāḥ prādurbhavanti—unmattāḥ svacittaṁ pratilabhante, andhāścakṣūṁṣi pratilabhante, badhirāḥ śrotraśravaṇasamarthā bhavanti, mūkāḥ pravyāharaṇasamarthā bhavanti, paṅgavo gamanasamarthā bhavanti, mūḍhā garbhiṇīnāṁ strīṇāṁ garbhā anulomībhavanti, hiḍinigaḍabaddhānāṁ ca sattvānāṁ bandhanāni śithilībhavanti, janmajanmavairānubaddhāstadanantaraṁ maitracittatāṁ pratilabhante, vatsā dāmāni cchittvā mātṛbhiḥ saṁgacchanti, krośanti, aśvā hreṣante, ṛṣabhā garjanti, śukasārikākokilajīvaṁjīvakā madhuraṁ nikūjanti, aneritāni vāditrabhāṇḍāni madhuraśabdān niścārayanti, peḍākṛtā alaṁkārā madhuraśabdānniścaranti, unnatāḥ pṛthivīpradeśā avanamanti, avanatāśconnamanti, apagatapāṣāṇaśarkarakapālāstiṣṭhanti, antarikṣāddevatā divyānyutpalāni kṣipanti, padmāni kumudāni puṇḍarīkānyagurucūrṇāni candanacūrṇāni tagaracūrṇāni tamālapatrāṇi divyāni mandāravāṇi puṣpāṇi kṣipanti, pūrvo digbhāga unnamati paścimo ’vanamati, paścima unnamati pūrvo ’vanamati, dikṣiṇa unnamatyuttaro ’vanamati, uttara unnamati dakṣiṇo ’vanamati, madhya unnamatyanto ’vanamati, anta unnamati madhyo ’vanamati |",
    "divy18:464": "tatra ca dīpāvatyāṁ rājadhānyāmanekāni prāṇiśatasahasrāṇi puṣpairdhūpairgandhaiśca kārāṁ kurvanti |",
    "divy18:465": "te ’pi ca sumatiśca dārikā ca yena dīpaṁkaraḥ samyaksambuddhastenānugacchanti padmāni gṛhya |",
    "divy18:466": "te ca tatra mahājanakāyena pūjārthaṁ saṁparivṛtasya bhagavata upaśleṣaṁ na labhante |",
    "divy18:467": "bhagavān saṁlakṣayati—bahutaraṁ sumatirmāṇavo ’smānmahājanakāyāt puṇyaprasavaṁ kariṣyati iti |",
    "divy18:468": "matvā mahatīṁ tumulāṁ vātavṛṣṭimabhinirmiṇoti |",
    "divy18:469": "yatastena janakāyenāvakāśo dattaḥ |",
    "divy18:470": "labdhāvakāśaśca sumatirmāṇavo bhagavantamasecanakadarśanaṁ dṛṣṭvā atīva prasādajātaḥ |",
    "divy18:471": "prasādajātena ca tāni pañca padmāni bhagavataḥ kṣiptāni |",
    "divy18:472": "tāni ca bhagavatā dīpaṁkareṇa samyaksambuddhena tathā adhiṣṭhitāni, yathā śakaṭīcakramātrāṇi vitānaṁ buddhvā vyavasthitāni |",
    "divy18:473": "gacchato ’nugacchanti, tiṣṭhato ’nutiṣṭhanti |",
    "divy18:474": "tathā dṛṣṭvā tayā dārikayā prasādajātayā dvau padmau bhagavataḥ kṣiptau |",
    "divy18:475": "tau cāpi bhagavatā tathā adhiṣṭhitau yathā śakaṭīcakramātrau karṇasamīpe vitānaṁ baddhvā vyavasthitau |",
    "divy18:476": "tatra ca pradeśe tumulena vātavarṣeṇa kardamo jātaḥ |",
    "divy18:477": "paścāt sumatirmāṇavo buddhaṁ bhagavantaṁ sakardamaṁ pṛthivīpradeśamupagataḥ |",
    "divy18:478": "tasmin sakardame pṛthivīpradeśe jātaṁ saṁtīrya bhagavato bhagavataḥ purato gāthāṁ bhāṣate— yadi buddho bhaviṣyāmi bodhāya buddhavodhana |",
    "divy18:479": "ākramiṣyasi me padbhyāṁ jaṭāṁ janmajarāntakām (3)|",
    "divy18:480": "tatastena dīpaṁkareṇa samyaksambuddhena samyaksambuddhena tasya sumatermāṇavasya jaṭāsu pādau vyavasthāpitau |",
    "divy18:481": "tasya ca sumateḥ pṛṣṭhato ’nubuddha eva matirmāṇavastiṣṭhati |",
    "divy18:482": "tena kupitenābhihitaṁ bhagavato dīpaṁkarasya—paśya tāvadbhoḥ, anena dīpaṁkareṇa samyaksambuddhenāsya sumatermāṇavasya tiraścām yathā padbhyāṁ jaṭā avaṣṭabdhāḥ |",
    "divy18:483": "paścāt dīpaṁkareṇa samyaksambuddhena sumatirmāṇavo vyākṛtah—bhaviṣyasi tvaṁ nṛbhavādvimukto mukto vimurlokahitāya śāstā |",
    "divy18:484": "śākyātmajaḥ śākyamunīti nāṁnā trilokasāro jagataḥ pradīpaḥ (4)|",
    "divy18:485": "yadā ca sa sumatirmāṇavo dīpaṁkareṇa samyaksambuddhena vyākṛtaḥ, tatsamakālameva vaihāyasaṁ saptatālānabhyudgataḥ |",
    "divy18:486": "tāścāsya jaṭāḥ śīrṇāḥ, anyāḥ praviśiṣṭatarā jaṭāḥ prādurbhūtāḥ |",
    "divy18:487": "sa vaihāyasastho mahatā janakāyena dṛṣṭaḥ |",
    "divy18:488": "dṛṣṭvā ca praṇidhānaṁ kṛtam—yadā anenānuttarajñānamadhigataṁ tadāsya vayaṁ śrāvakā bhavema |",
    "divy18:489": "sāpi ca dārikā praṇidhānaṁ karoti— praṇidhānam yatra kuryāstvaṁ buddhamāsādya nāyakam |",
    "divy18:490": "tatra te ’haṁ bhavetpatnī nityaṁ sahadharmacāriṇī (5)|",
    "divy18:491": "yadā bhavasi saṁbuddho loke jyeṣṭhavināyakaḥ |",
    "divy18:492": "śrāvikā te bhaviṣyāmi tasmin kāla upasthite (6)|",
    "divy18:493": "khagasthaṁ māṇavaṁ dṛṣṭvā sahasrāṇi śatāni ca |",
    "divy18:494": "śrāvakatvaṁ prārthayante sarve tatra hyanāgate (7)|",
    "divy18:495": "yadā bhavasi saṁbuddho loke jyeṣṭhavināyakaḥ |",
    "divy18:496": "śrāvakāste bhaviṣyāmastasmin kāle hyupasthite (8)|",
    "divy18:497": "yadā ca sumatirmāṇavo dīpaṁkareṇa samyaksambuddhena vyākṛtaḥ, tadāsya dīpena rājñā jaṭā gṛhītāḥ |",
    "divy18:498": "vāsavo rājā kathayati—mamaitā jaṭā anuprayaccha |",
    "divy18:499": "tatastasya dīpena rājñā anupradattāḥ |",
    "divy18:500": "tena gṛhītvā gaṇitāh aśītirvālasahasrāṇi |",
    "divy18:501": "tasya rājño ’mātyāḥ kathayanti—deva, asmākamekaikaṁ vālamanuprayaccha |",
    "divy18:502": "vayameṣāṁ caityāni kariṣyāmaḥ |",
    "divy18:503": "tena rājñā teṣāṁ bhṛtyānāmekaiko vālo dattaḥ |",
    "divy18:504": "tairamātyaiḥ svake vijite gatvā caityāni pratiṣṭhāpitāni |",
    "divy18:505": "yadā sumatirmāṇavo ’nuttarāyāṁ samyaksambuddhau vyākṛtaḥ, tadā dīpena rājñā vāsavena ca rājñā tairanekaiśca naigamajānapadaiḥ sarvopakaraṇaiḥ pravārito ’nāgataguṇāvekṣatayā |",
    "divy18:506": "tataḥ sa matirmāṇava ucyate—ahamanuttarasyāṁ samyaksambodhau vyākṛtah—tvayā kutra cittamutpāditam? sa kathayati—kṣato ’haṁ sumate māṇava |",
    "divy18:507": "sa kathayati—kathaṁ kṛtvā kṣato ’si? tataḥ sa kathayati—yadā tava dīpaṁkareṇa samyaksambuddhena padbhyāṁ jaṭā avaṣṭabdhāḥ, tadā kupitena vāg niścāritā—dīpaṁkareṇa samyaksambuddhena śrotriyasya jaṭā tiraścām yathā padbhyāmavaṣṭabdhāḥ |",
    "divy18:508": "yatastasya sumatiḥ kathayati—āgacchasva, buddhasya bhagavato ’ntike pravrajāvaḥ |",
    "divy18:509": "tatastau sumatirmatiśca dīpaṁkarasya samyaksambuddhasya pravacane pravrajitau |",
    "divy18:510": "sumatinā ca pravrajya trīpi piṭakānyadhītāni, dharmeṇa parṣat saṁgṛhītā |",
    "divy18:511": "sa ca sumatirmāṇavaścyutaḥ kālagatastuṣite devanikāye upapannaḥ |",
    "divy18:512": "matirmāṇavaścyutaḥ kālagato narakeṣūpapannaḥ |",
    "divy18:513": "|",
    "divy18:514": "bhagavānāha—yo ’sau vāsavo rājābhūt tena kālena tena samayena, sa rājā bimbisāraḥ |",
    "divy18:515": "yāni tānyaśītiramātyasahasrāṇi tena kālena tena samayena, tānyetarhyaśītirdevatāsahasrāṇi |",
    "divy18:516": "yo ’sau dīpāvatīyako janakāyaḥ, yāsau dārikā, eṣaiva sā yaśodharā |",
    "divy18:517": "yo ’sau sumatiḥ, ahameva tasmin samaye bodhisattvacaryāyāṁ vartāmi |",
    "divy18:518": "yo ’sau matiḥ, eṣa eva sa dharmaruciḥ |",
    "divy18:519": "etaddvitīye ’saṁkhyeye asya ca dharmarucermama ca darśanam yadahaṁ saṁdhāya kathayāmi—cirasya dharmaruce, sucirassya dharmaruce |",
    "divy18:520": "|",
    "divy18:521": "tasmādapyārvāk tṛtīye ’saṁkhyeye krakucchando nāma samyaksambuddho loka utpanno vidyācaraṇasampannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṁ buddho bhagavān |",
    "divy18:522": "tasyāṁ ca rājadhānyāmanyataro mahāśreṣṭhī prativasati |",
    "divy18:523": "tena ca sadṛśāt kulāt kalatramānītam |",
    "divy18:524": "sa ca kalatrasahāyaḥ krīḍati ramate paricārayati |",
    "divy18:525": "tasya krīḍato ramamāṇasya paricārayataḥ putro jātaḥ |",
    "divy18:526": "sa ca gṛhapatiḥ śrāddhaḥ |",
    "divy18:527": "tasya cārhan bhikṣuḥ kulāvavādako ’sti |",
    "divy18:528": "sa ca gṛhapatistāṁ patnīmevamāha—jāto ’smākam ṛṇadharo dhanaharaḥ |",
    "divy18:529": "gacchāmyahamidānīṁ bhadre vaṇigdharmāṇāṁ deśāntaraṁ bhāṇḍamādāya |",
    "divy18:530": "sa ca vaṇiglokenāvṛto dūrataraṁ gato bhāṇḍamādāya |",
    "divy18:531": "yato ’sya na bhūyaściramapyāgacchati |",
    "divy18:532": "sa ca dārakaḥ kālāntareṇa mahān saṁvṛtto ’bhirūpo darśanīyaḥ prāsādikaḥ |",
    "divy18:533": "tato ’sau mātaraṁ pṛcchati—amba, kimasmākaṁ kulārthāgataṁ karma? sā kathayati—vatsa, pitā tava āpaṇaṁ vāhayannāsīt |",
    "divy18:534": "tataḥ sa dāraka āpaṇamārabdho vāhayitum |",
    "divy18:535": "sā ca mātā asya kleśairbādhyamānā cintayituṁ pravṛttā—ka upāyaḥ syāt yadahaṁ kleśān vinodayeyam, na ca me kaścijjānīyāt? tayā saṁcintyaivamadhyavasitam—evameva putrakāmahetostathā paricarāmi, yathā anenaiva me sārdhaṁ rogavinodakaṁ bhavati, naiva svajanasya śaṅkā bhaviṣyati |",
    "divy18:536": "tatastayā vṛddhayuvatī āhūya bhojayitvā dvis triḥ paścānnavena paṭenācchāditā |",
    "divy18:537": "tasyāḥ sā vṛddhā kathayati—kena kāryeṇaiva mamānuprasādādinā upakrameṇānupravṛttiṁ karoṣi? sā tasyā vṛddhāyā viśvastā bhūtvā evamāha—amba, śṛṇu vijñāpyam |",
    "divy18:538": "kleśairatīva bādhye, priyatāṁ mamotpādya manuṣyānveṣaṇaṁ kuru, yo ’bhyantara eva syānna ca śaṅkanīyo janasya |",
    "divy18:539": "vṛddhā kathayati—neha gṛhe tathāvidho manuṣyaḥ saṁvidyate, nāpi praṇayavān kaścit praviśati, yo janasyāśaṅkanīyo bhavet |",
    "divy18:540": "katamaḥ sa manuṣyo bhaviṣyati yasyāhaṁ vakṣyāmi? tataḥ sā vaṇikpatnī tasyā vṛddhāyāḥ kathayati—yadyanyo manuṣya evaṁvidhopakramayukto nāsti, eṣa eva me putro bhavati, naiṣa lokasya śaṅkanīyo bhaviṣyati |",
    "divy18:541": "tasyāstayā vṛddhayā abhihitam—kathaṁ nu putreṇa sārdhaṁ ratikrīḍāṁ gamiṣyasi? yuktaṁ syādanyena manuṣyeṇa sārdhaṁ ratikrīḍāmanubhavitum |",
    "divy18:542": "tataḥ sā vaṇikpatnī kathayati—yadyanyo ’bhyantaro manuṣyo na saṁvidyate, bhavatu eṣa eva me putraḥ |",
    "divy18:543": "tayā vṛddhayā abhihitam—yathepsitaṁ kuru |",
    "divy18:544": "tataḥ sā vṛddhayuvatī tasya vaṇijaḥ putrasyaivāgamya pṛcchati—vatsa, taruṇo ’si rūpavāṁśca |",
    "divy18:545": "kiṁ pratiṣṭhito ’syārthena? tena tasyā abhihitam—kimetat? tataḥ sā vṛddhā kathayati—bhavānevamabhirūpaśca yuvā ca asmin vayasi taruṇayuvatyā sārdhaṁ śobhethāḥ krīḍan raman paricārayan |",
    "divy18:546": "kimeva kāmabhogaparihīnastiṣṭhasi? vaṇigdārakastaṁ śrutvā lajjāvyapatrāpyasamlīnacetāstasyā vṛddhāyāstadvacanaṁ nādhivāsayati |",
    "divy18:547": "tataḥ sā vṛddhā evaṁ dvirapi trirapi tasya dārakasya kathayati—taruṇayuvatistavārthe kleśairbādhyate |",
    "divy18:548": "sa vaṇigdārako dvirapi trirapyucyamānastasyā vṛddhāyāḥ kathayati—amba, kiṁ tasyāstaruṇayuvatyāḥ saṁnimitte kiṁcidabhihitam? tatah sā vṛddhā kathayati—uktaṁ tasyā mayā tannimittam |",
    "divy18:549": "tayā mama nimitte na pratijñātam |",
    "divy18:550": "sā ca dārikā hīvyapatrāpyagṛhītā na kiṁcidvakṣyati |",
    "divy18:551": "na ca śarīramāvṛtaṁ kariṣyati |",
    "divy18:552": "na tvayā tasyā vā anveṣaṇe yatnaḥ karaṇīyaḥ |",
    "divy18:553": "tatastena vaṇigdārakeṇa tasyā vṛddhāyā abhihitam—kutrāsmākaṁ saṁgataṁ bhaviṣyati? tayā abhihitam—madīye gṛhe |",
    "divy18:554": "tenoktam—kutrāvakāśe tava gṛham? tato ’sya tayā vṛddhayā gṛhaṁ vyapadiṣṭam |",
    "divy18:555": "sā ca vṛddhā tasyā vaṇikpatnyāḥ sakāśaṁ gatvā kathayati—icchāpitaḥ sa vo ’ yaṁ dārakaḥ |",
    "divy18:556": "sā kathayati—kutrāvakāśe saṁgataṁ bhaviṣyati? madīye gṛhe |",
    "divy18:557": "sa ca dārakaḥ kāryāṇi kṛtvā gataḥ |",
    "divy18:558": "anupūrveṇa bhuktvā tasyā mātuḥ kathayati—gacchāmyaham |",
    "divy18:559": "vayasyagṛhe svapsye |",
    "divy18:560": "tato ’sya mātrāpyanujñātam—gaccha |",
    "divy18:561": "sa dārako labdhānujñastasyā vṛddhāyā gṛhaṁ gataḥ |",
    "divy18:562": "tasya dārakasya tasmin gṛhe gatasya ratikrīḍākālamāgamayamānasya tiṣṭhato niśikālamapratyabhijñātam |",
    "divy18:563": "rūpe kāle sā mātā asya vaṇigdārakasya tasminneva gṛhe ratikrīḍāmanubhavanārthaṁ tatraiva gatā |",
    "divy18:564": "gatvā ca tasmin gṛhe vikālamavyaktiṁ vibhāvyamāne rūpākṛtau nirgūḍhenopacārakrameṇa ratikrīḍāṁ putreṇa sārdhamanubhavituṁ pravṛttā pāpakenāsaddharmeṇa |",
    "divy18:565": "sā ca parikṣīṇāyāṁ rātrau anubhūtaratikrīḍā satamondhakāre kālāyāmeva rajanyāmavibhāvyamānarūpākṛtau svagṛhaṁ gacchati |",
    "divy18:566": "sa cāpi vaṇigdārako ratikrīḍāmanubhūya prabhātāyāṁ rajanyāṁ bhāṇḍāvāriṁ gatvā kuṭumbakāryāṇi karoti |",
    "divy18:567": "evaṁ dvirapi trirapi |",
    "divy18:568": "tatra vṛddhāyā gṛhe ratikrīḍāmanubhavaṁśca cirakālamevaṁ vartamānena ratikrīḍākrameṇa tasya dārakasya sā mātā cintayituṁ pravṛttā—kiyatkālamabyadgṛhamahamevamavibhāvyamānarūpā ratikrīḍāmanubhaviṣyāmi? yannvahamasyaitat ratikrīḍākramaṁ tathāvidhaṁ krameṇa saṁvedayeyam, yathā ihaiva gṛhe ratikrīḍā bhavet |",
    "divy18:569": "iti saṁcintya tatraiva vṛddhāgṛhe gatvā ratikrīḍāṁ putreṇa sārdhamanubhūya rajanyāḥ kṣaye satamondhakārakāle tasya dārakasyoparimaṁ prāvaraṇaṁ nivasyātmanīyāṁ ca śirottarapaṭṭikāṁ tyaktvā svagṛhaṁ gatā |",
    "divy18:570": "sa ca dārakaḥ prabhāakāle tāṁ paṭṭikāṁ śirasi mañcasyāvatiṣṭhantīṁ saṁpaśyati |",
    "divy18:571": "ātmīyāmevopariprāvaraṇapotrīmalabhamānastatraiva tāṁ paṭṭikāṁ saṁlakṣya tyaktvā bhāṇḍāvārīṁ gatvā yugalamanyaṁ prāvṛtya svagṛhaṁ gataḥ |",
    "divy18:572": "tatra ca gataḥ saṁpaśyati tamevātmīyaṁ pravaraṇaṁ tasyā mātuḥ śirasi prāvṛtam |",
    "divy18:573": "dṛṣṭvā ca tāṁ mātaraṁ pṛcchati—amba, kuto ’yaṁ śirasi prāvaraṇo ’bhyāgatah? yatastayā abhihitam—adyāpyahaṁ tavāmbā? evaṁ cirakālaṁ tava mayā sārdhaṁ kāmān paribhuñjato ’dyāpyahaṁ tava saivāmbā? yataḥ sa vaṇigdārakastathāvidhaṁ mātṛvacanamupaśrutya saṁmūḍho vihvalacetā bhūmau nipatitaḥ |",
    "divy18:574": "tatastayā sa mātrā ghaṭajalapariṣekeṇāvasiktaḥ |",
    "divy18:575": "sa jalapariṣekāvasikto dārakaścireṇa kālena pratyāgataprāṇastayā mātrā samāśvāsyate—kimevaṁ khedamupāgatastvam? asmadīyaṁ vacanamupaśrutya dhīramanā bhavasva |",
    "divy18:576": "na te viṣādaḥ karaṇīyaḥ |",
    "divy18:577": "sa dārakastasyāḥ kathayati—kathamahaṁ khedaṁ na kariṣyāmi saṁmohaṁ vā, yena mayā evaṁvidhaṁ pāpakaṁ karma kṛtam? tataḥ sa tayābhihitah—na te manaḥśūkaṁsdminnarthe utpādayitavyam |",
    "divy18:578": "panthāsamo mātṛgrāmaḥ |",
    "divy18:579": "yenaivaṁ hi yathā pitā gacchati, putro ’pi tenaiva gacchati |",
    "divy18:580": "na cāsau panthā putrasyānugacchato doṣakārako bhavati, evameva mātṛgrāmaḥ |",
    "divy18:581": "tīryasamo ’pi ca mātṛgrāmaḥ |",
    "divy18:582": "yatraiva hi tīrye pitā snāti, putro ’pi tasmin snāti, na ca tīryaṁ putrasya snāyato doṣakārakaṁ bhavati |",
    "divy18:583": "evameva mātṛgrāmaḥ |",
    "divy18:584": "api ca pratyanteṣu janapadeṣu dharmataivaiṣā yasyāmeva pitā asaddharmeṇābhigacchati, tāmeva putro ’pyadhigacchati |",
    "divy18:585": "evamasau vaṇigdārako mātrā bahuvidhairanunayavacanairvinītaśokastayā mātrā tasmin pātake ’saddharme punaḥ punaratīva saṁjātarāgaḥ pravṛttaḥ |",
    "divy18:586": "tena ca śreṣṭhinā gṛhe lekhyo ’nupreṣitaḥ |",
    "divy18:587": "bhadre, dhīrorjitamahotsāhā bhavasva |",
    "divy18:588": "ahamapi lekhānupadamevāgamiṣye |",
    "divy18:589": "sā vaṇikpatnī tathāvidhaṁ lekhārthaṁ śrutvā vaimanasyajātā cintayituṁ pravṛttā—mahāntaṁ kālaṁ mama tasyāgamanamudīkṣamāṇāyāḥ |",
    "divy18:590": "tadā nāgataḥ |",
    "divy18:591": "idānīṁ mayā evaṁvidhenopakrameṇa putraṁ ca paricaritvā sa cāgamiṣyati |",
    "divy18:592": "ka upāyaḥ syāt yadahaṁ tamihāsamprāptameva jīvitāt vyaparopayeyam? iti saṁcintya taṁ putramāhūya kathayati—pitrā te lekhyo ’nupreṣitah āgamiṣyatīti |",
    "divy18:593": "jājase ’smābhiridānīṁ kiṁ karaṇīyamiti? gacchasva, pitaramasamprāptameva ghātaya |",
    "divy18:594": "sa kathayati—kathamahaṁ pitaraṁ ghātayiṣye? yadā asau na prasahate pitṛvadhaṁ kartum, tadā tayā mātrā bhūyo ’nuvṛttivacanairabhihitah—tasyānuvṛttivacanairucyamānasya kāmeṣu saṁraktasyādhyavasāyo jātaḥ pitṛvadhaṁ prati |",
    "divy18:595": "kāmān khalu pratisevato na hi kiṁcit pāpakaṁ karmākaraṇīyamiti vadāmi |",
    "divy18:596": "tatastenoktam—kenopāyena ghātayāmi? tayā abhihitam—ahamevopāyaṁ saṁvidhāsye |",
    "divy18:597": "ityuktvā viṣamādāya samitāyāṁ miśrayitvā maṇḍilakān paktvā anye ’pi ca nirviṣāḥ paktāḥ |",
    "divy18:598": "yatastaṁ dārakamāhūya kathayati—gacchasva |",
    "divy18:599": "amī saviṣā maṇḍilakā nirviṣāśca |",
    "divy18:600": "gṛhya pitṛsakāśaṁ gatvā ca tasya viśvastasyaikatra bhuñjata etān saviṣān maṇḍilakān prayacchasva, ātmanā ca nirviṣān bhakṣaya |",
    "divy18:601": "tataḥ sa dārakastena lekhavāhikamanuṣyeṇa sārdhaṁ tān maṇḍilakān gṛhya gataḥ pitṛsakāśam |",
    "divy18:602": "āgamya pitā asya atīva taṁ putraṁ dṛṣṭvā abhirūpaprāsādikaṁ maheśākhyaṁ prāmodyaṁ prāptaḥ |",
    "divy18:603": "sahyāsahyaṁ pṛṣṭvā teṣāṁ teṣāṁ vaṇijāmākhyāti—ayaṁ bhavanto ’smākaṁ putraḥ |",
    "divy18:604": "yadā tena dārakeṇa saṁlakṣitaṁ sarvatra ahamanena pitrā pratisaṁvedita iti, tatastaṁ pitaramāha—tāta, ambayā maṇḍilakāḥ praheṇakamanupreṣitam |",
    "divy18:605": "tattātaḥ paribhuñjatu |",
    "divy18:606": "paścāttena pitrā sārdhamekaphalāyāṁ bhuñjatā tasya pituḥ saviṣā maṇḍilakā dattāḥ, ātmanā nirviṣāḥ prabhakṣitāḥ |",
    "divy18:607": "yato ’sya pitā tān saviṣān maṇḍilakān bhakṣayitvā bhṛtaḥ |",
    "divy18:608": "tasya ca pituḥ kāladharmaṇā yuktasya ca dārako na kenacit pāpakaṁ karma kurvāṇo ’bhiśaṅkito vā pratisaṁvedito vā |",
    "divy18:609": "paścāttairiṣṭasnigdhasuhṛdbhirvaṇigbhiḥ śocayitvā yattattu kiṁcittasya vaṇijo bhaṇḍamāsīddhiraṇyasuvarṇaṁ vā, tattasya dārakasya dattam |",
    "divy18:610": "sa dārakastaṁ bhāṇḍaṁ hiraṇyasuvarṇaṁ paitṛkaṁ gṛhya svagṛhamanuprāptaḥ |",
    "divy18:611": "tasya ca gatasya svagṛhaṁ sā mātā pracchannāsaddharmeṇa taṁ putraṁ paricaramāṇā ratiṁ nādhigacchati, anabhiratarūpā ca taṁ putraṁ vadati—kiyatkālaṁ vayamevaṁ pracchannena krameṇa ratikrīḍāmanubhaviṣyāmah? yannu vayamasmāddeśādanyadeśāntaraṁ gatvā prakāśakrameṇa niḥśaṅkā bhūtvā jāyāpatīti vikhyātadharmāṇaḥ sukhaṁ prativasema |",
    "divy18:612": "tatastau gṛhaṁ tyaktvā mitrasvajanasambandhivargānapahāya purāṇadāsīdāsakarmakarāṁstyaktvā yāvadarthajātaṁ hiraṇyasuvarṇaṁ ca gṛhya anyaviṣayāntaraṁ gatau |",
    "divy18:613": "tatra gatvā janapadeṣu vikhyāpayamānau jāyāpatikamiti ratikrīḍāmanubhavamānau vyavasthitau |",
    "divy18:614": "yāvadarhan bhikṣuḥ kenacit kālāntareṇa janapadacārikāṁ caraṁs tamadhiṣṭhānamanuprāptaḥ |",
    "divy18:615": "tena tatra piṇḍapātamanvāhiṇḍatā vīthyāṁ niṣadya ayaṁ vaṇigdharmaṇā saṁvyavahāramāṇaḥ sa dārako dṛṣṭaḥ |",
    "divy18:616": "dṛṣṭvā cārogyayitvā cābhibhāṣyoktah—mātuste kuśalam? sa ca dārakastamarhantaṁ tathā abhivadamānamupaśrutya saṁbhinnacetāḥ svena duścaritena karmaṇā śaṅkitamanāścintayituṁ pravṛttaḥ |",
    "divy18:617": "sa vicintya mātṛsakāśaṁ gatvā saṁvedayati—yatirabhyāgataḥ, yo ’sau asmadgṛhamupasaṁkrāmati, eṣa sa ihādhiṣṭhāne pratisaṁvedayiṣyati eṣā asya dārakasya māteti |",
    "divy18:618": "vayaṁ cehaṁ jāyāpatikamiti khyātau |",
    "divy18:619": "kathameṣa śakyaṁ ghātayitum? tatastayoḥ saṁcintya taṁ gṛhamenamupanimantrayitvā bhuñjānaṁ ghātayāmaḥ |",
    "divy18:620": "tatastayorevaṁ saṁcintya so ’rhan bhikṣurantargṛhamupanimantrayitvā bhojayitumārabdhaḥ |",
    "divy18:621": "sa dārako gūḍhaśastro bhūtvā arhantaṁ bhojayituṁ mātrā saha nirjanaṁ gṛhaṁ kṛtvā sa cārhadbhikṣubhuktvā tasmādgṛhādviśrabdhacārakrameṇa pratinirgataḥ |",
    "divy18:622": "tatastena jīvitād vyaparopayati |",
    "divy18:623": "kāmāśca lavaṇodakasadṛśāḥ |",
    "divy18:624": "yathā yathā sevyanti, tathā tathā tṛṣṇā vṛddhimupayāti |",
    "divy18:625": "tasya dārakasya sā mātā taṁ putramasaddharmeṇānuvartamānā tasminnevādhiṣṭhāne śreṣṭhiputreṇa sārdhaṁ pracchannakāmā asaddharmeṣu saktacittā jātā |",
    "divy18:626": "tasya dārakasya tathāvidha upakramaḥ pratisaṁviditaḥ |",
    "divy18:627": "tasya dārakasya tathāvidha upakramaḥ pratisaṁviditaḥ |",
    "divy18:628": "tatastena tasya māturuktam—amba nivartasvedṛśāddoṣāt |",
    "divy18:629": "sā ca tasmiñ śreṣṭhiputre saṁraktacittā dvirapi trirapyucyamānā na nirvartate |",
    "divy18:630": "tatastena niṣkoṣamāsiṁ kṛtvā sā mātā jīvitādvyaparopitā |",
    "divy18:631": "yadā tasya trīṇyānantaryāṇi paripūrṇāni, tadā devatābhirjanapadeṣvārocitam—pāpa eṣa pitṛghātako ’rhaddhātako mātṛghātakaśca |",
    "divy18:632": "trīṇyanenānantaryāṇi narakakarmasaṁvartanīyāni karmāṇi kṛtānyupacitāni |",
    "divy18:633": "tatastenādhiṣṭhānajanena tacchrutvā tadadhiṣṭhānānnirvāsitaḥ |",
    "divy18:634": "sa yadā nirvāsitastasmādadhiṣṭhānāt tadā cintayituṁ pravṛttah—asti cāsya buddhaśāsane kaścidevānunayah? evaṁ manasi kṛtam—gacchāmi, idānīṁ pravrajāmīti |",
    "divy18:635": "sa ca vihāraṁ gatvā bhikṣusakāśamupasaṁkramya evaṁ kathayati—ārya, pravrajeyam |",
    "divy18:636": "tatastena bhikṣuṇā uktam—mā tāvat pitṛghātako ’si? tena bhikṣurabhihitah—asti mayā ghātitaḥ pitā |",
    "divy18:637": "tataḥ punaḥ pṛṣṭah—mā tāvanmātṛghātako ’si? tenoktam—ārya, ghātitā mayā mātā |",
    "divy18:638": "sa bhūyaḥ pṛṣṭah—mā tāvadarhadvadhaste kṛtah? tataḥ sa kathayati—arhannapi ghātitaḥ |",
    "divy18:639": "tatastena bhikṣuṇā abhihitah—ekaikena eṣāṁ karmāṇāmācaraṇānna pravrajyārho bhavasi, prāgeva samastānām |",
    "divy18:640": "gaccha vatsa, nāhaṁ pravrājayiṣye |",
    "divy18:641": "tataḥ sa puruṣo ’nyasya bhikṣoḥ sakāśamupasaṁkramya kathayati—ārya pravrajeyam |",
    "divy18:642": "tatastenāpi bhikṣuṇā anupūrveṇa pṛṣṭvā pratyākhyātaḥ |",
    "divy18:643": "tataḥ paścādanyasya bhikṣoḥ sakāśaṁ gataḥ |",
    "divy18:644": "tamapi tathaiva pravrajyāmāyācate |",
    "divy18:645": "tenāpi tathā anupūrvakrameṇa pṛṣṭvā pratyākhyātaḥ |",
    "divy18:646": "sa yadā dvirapi trirapi pravrajyāmāyācamāno ’pi bhikṣubhir na pravrājitaḥ, tadā amarṣajātaścintayituṁ pravṛttah—yā api sarvasādhāraṇā pravrajyā, tāmahamapyāyācanna labhāmi |",
    "divy18:647": "tatastena tasmin vihāre śayitānāṁ bhikṣūṇāmagnirdattaḥ |",
    "divy18:648": "tasmin vihāre ’gniṁ datvā anyatra vihāraṁ gataḥ |",
    "divy18:649": "tatrāpi gatvā bhikṣūṇāmupasaṁkramya pravrajyāmāyācate |",
    "divy18:650": "tairapi tathaivānupūrveṇa pṛṣṭvā pratyākhyātaḥ |",
    "divy18:651": "tatrāpi tena tathaiva pratihatacetasā agnirdattaḥ |",
    "divy18:652": "tatrāpi vihāre bahavo bhikṣavaḥ śaikṣāśaikṣāśca dagdhāḥ |",
    "divy18:653": "evaṁ tasyānekān vihārān dahataḥ sarvatra śabdo visṛtah—evaṁvidhaścaivaṁvidhaśca pāpakarmakārī puruṣo bhikṣubhyaḥ pravrajyāmalabhan vihārān bhikṣūṁśca dahatīti |",
    "divy18:654": "sa ca puruṣo ’nyavihāraṁ prasthitaḥ |",
    "divy18:655": "tatra ca vihāre bodhisattvajātīyo bhikṣuḥ prativasati tṛpitaḥ |",
    "divy18:656": "tena śrutaṁ sa evaṁ duṣkarakarmakārī puruṣa ihāgacchatīti |",
    "divy18:657": "yataḥ sa bhikṣustasya puruṣasyāsamprāptasyaiva tasmin vihāre pratyudgataḥ |",
    "divy18:658": "sa taṁ puruṣaṁ sametya kathayati—bhadramukha, kimetat? yato ’sya puruṣeṇoktam—ārya, pravrajyāṁ na labhāmi |",
    "divy18:659": "tatastena bhikṣuṇām uktam—āgaccha vatsa, ahaṁ te pravrājayāmīti |",
    "divy18:660": "paścāt tena bhikṣuṇā tasya puruṣasya śiro muṇḍāpayitvā kāṣāyāṇi vastrāṇi dattāni |",
    "divy18:661": "paścāt sa puruṣaḥ kathayati—ārya, śikṣāpadāni me ’nuprayaccha |",
    "divy18:662": "tatastena bhikṣuṇā uktah—kiṁ te śikṣāpadaiḥ prayojanam? evaṁ sarvakālaṁ vadasva—namo buddhāya, namo dharmāya, namaḥ saṁghāyeti |",
    "divy18:663": "paścāt sa bhikṣustasya puruṣasya dharmadeśanāmārabdhaḥ kartum—tvamevaṁvidhaścaivaṁvidhaśca pāpakarmakārī sattvo yadi kadācidbuddhaśabdaṁ śṛṇoṣi, smṛtiṁ pratilabhethāḥ |",
    "divy18:664": "athāsau tripiṭo bhikṣuścyutaḥ kālagato deveṣupapannaḥ |",
    "divy18:665": "sa cāpi puruṣaścyutaḥ kālagato narakeṣūpapannaḥ |",
    "divy18:666": "|",
    "divy18:667": "yato bhagavānāha—kiṁ manyadhve bhikṣavah? yo ’sau atīte ’dhvani bhikṣus tripiṭah āsa, ahameva sa tena kālena tena samayena |",
    "divy18:668": "yo ’sau pāpakarmakārī sattvo mātāpitrarhaddhātakaḥ, eṣa eva dharmaruciḥ |",
    "divy18:669": "idaṁ mama tṛtīye ’saṁkhyeye ’sya dharmarucerdarśanam |",
    "divy18:670": "tadahaṁ saṁdhāya kathayāmi—cirasya dharmaruce, sucirasya dharmaruce, suciracirasya dharmaruce |",
    "divy18:671": "yāvacca mayā bhikṣavastribhirasaṁkhyeyaiḥ ṣaḍbhiḥ pāramitābhiranyaiśca duṣkaraśatasahasrairanuttarā samyaksambodhiḥ samudānītā, tāvadanena dharmarucinā yadbhūyasā narakatiryakṣu kṣipitam |",
    "divy18:672": "|",
    "divy18:673": "idamavocadbhagavān |",
    "divy18:674": "āttamanasaste bhikṣavo bhagavato bhāṣitamabhyanandan |",
    "divy18:675": "|",
    "divy18:676": "dharmarucyavadānamaṣṭādaśam |",
    "divy18:677": "|"
}