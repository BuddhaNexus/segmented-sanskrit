{
    "avs92:0": "",
    "avs92:1": "",
    "avs92:2": "",
    "avs92:3": "Avadānaśatakam |",
    "avs92:4": "daśamo vargaḥ |",
    "avs92:5": "",
    "avs92:6": "92. sthaviraḥ",
    "avs92:7": "",
    "avs92:8": "buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁgho rājagṛham upaniśritya viharati veṇuvane kalandakanivāpe | anyatamaḥ śreṣṭhī āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | tena sadṛśāt kulāt kalatram ānītam | sa tayā sārdhaṁ krīḍati ramate paricārayati | tasya krīḍato ramamāṇasya paricārayataḥ patnī āpannasatvā saṁvṛttā, na prasūyate | yāvad bhūyas tayaiva sārdhaṁ krīḍati ramate paricārayati | tasya krīḍato ramamāṇasya paricārayataḥ putro jātaḥ | sa prathamagarbho yathāvasthitaḥ eva mātur udare | yāvat tasyāḥ kramaśo daśa  putrā jātāḥ | sa prathamagarbho mātur udarastha eva | yāvad asau gṛhapatipatnī glānyapatitā | sā upasthīyate mūlagaṇḍapatrapuṣpaphalabhaiṣajyena | na cāsau vyādhir upaśamaṁ gacchati | yadā cāsyā maraṇāntikī vedanā prādurbhūtā nacireṇa kālaṁ kariṣyatīti, tadā tayā svāmī uktaḥ: yat khalv āryaputra jānīyāḥ mamātra prathamagarbho ’vatiṣṭhate | yadāhaṁ mṛtā bhavāmi, tadā dakṣiṇapārśvaṁ śastreṇa ghātayitvā tataḥ prathamasthitaṁ dārakam uddharethāḥ | ity uktvā:",
    "avs92:9": "",
    "avs92:10": "sarve kṣayāntā nicayāḥ patanāntāḥ samucchrayāḥ",
    "avs92:11": "saṁyogā viprayogāntā maraṇāntaṁ hi jīvitam ||",
    "avs92:12": "",
    "avs92:13": "ity uktvā kāladharmeṇa saṁyuktā ||",
    "avs92:14": "tasyāḥ kālagatāyā nīlapītalohitāvadātair vastraiḥ śibikām alaṁkṛtya śītavanaṁ śmaśānaṁ nītvā jīvako vaidyarāja āhūtaḥ | eṣa ca śabdo rājagṛhe nagare samantato visṛtaḥ: evam amukastriyā iyanti varṣāṇi garbhaḥ sthitaḥ, tasyāś cānye daśa putrā jātāḥ, na cāsau prathamataram avasthito garbho nirgataḥ | adya jīvako vaidyarājaḥ śastreṇa mṛtāyā udaraṁ ghātayitvā taṁ prathamasthitaṁ dārakam uddhariṣyatīti | taṁ śabdaṁ śrutvā kutūhalād bahūni prāṇiśatasahasrāṇi śītavanaśmaśāne saṁnipatitāni | pūraṇaprabhṛtayaś ca ṣaṭ śāstṛpratijñāḥ | tatra bhagavān āyuṣmantam ānandam āmantrayate: gaccha ānanda, bhikṣūṇāṁ kathaya, bhagavān śmaśānacārikāṁ gantukāmaḥ, yo ’dbhutāni draṣṭukāmaḥ, sa āgacchatv iti | yāvad bhagavān ājñātakauṇḍinyabāṣpamahānāmāniruddhaśāriputramaudgalyāyanakāśyapānandarevataprabhṛtibhir mahāśrāvakaiḥ parivṛtaḥ śītavanaśmaśānaṁ gataḥ | janakāyena ca bhagavantaṁ dṛṣṭvā vivaraṁ kṛtam | tatra jīvakena tasyāḥ striyā dakṣiṇaḥ kukṣiḥ pāṭitaḥ | tataḥ svayam eva nirgato valipalitacitāṅgaḥ parijīrṇaśarīrāvayavaḥ: pariṇatendriyaḥ kṛśo ’lpasthāmaḥ | nirgatamātraś ca taṁ janakāyam avalokya vācaṁ niścārayati sma: mā bhavanto guruṣu gurusthānīyeṣu mātāpitṛṣv ācāryopādhyāyeṣu kharāṁ vācaṁ niścārayata | mā haivaṁvidhām avasthām anubhaviṣyatha, yad aham āmāśayapakvāśayayor madhye ṣaṣṭi varṣāṇy uṣitaḥ | ity uktvā tūṣṇīm avasthitaḥ | tatra bhagavān bhikṣūn āmantrayate sma: tṛpyata bhikṣavaḥ sarvabhavopapattibhyaḥ, tṛpyata sarvabhavopapattyupakaraṇebhyaḥ, yatra nāma caramabhavikasya satvasyeyam avasthā | tatra bhagavāṁs taṁ dārakam āmantrayate: sthavirako ’si dārakaḥ? sthavirako ’haṁ bhagavan | sthavirako ’si dāraka? sthavirako ’smi sugata | sthaviraka iti saṁjñā jātā | tato bhagavatā tadadhiṣṭhānā tathāvidhā dharmadeśanā kṛtā, yāṁ śrutvā saṁvignair bahubhiḥ satvaśatair mahān viśeṣo ’dhigataḥ ||",
    "avs92:15": "sa ca daśavarṣāṇi gṛhāgāram adhyāsya saptativarṣo bhagavacchāsane pravrajitaḥ | gṛdhrakūṭe parvate pañcaviṁśatyā bhikṣubhiḥ sārdhaṁ varṣā upagataḥ | tatra saṁghasthavireṇa kriyākāraṁ kāritaḥ: na kenacit pṛthagjanena pravārayitavyam iti | trayāṇāṁ māsānām atyayāc caturviṁśatyā bhikṣubhir arhatvaṁ prāptam | sthavira ekaḥ pṛthagjana eva | tataḥ saṁghasthavireṇa pravāraṇāyāṁ vartamānāyāṁ subahu paribhāṣya gaṇamadhyān niṣkāsitaḥ | sa śastram ādāya kuṭiṁ praviśya rudan bahuvidhaṁ paridevate | āha ca:",
    "avs92:16": "",
    "avs92:17": "ādīptaṁ kānanaṁ sarvaṁ parvatā pi palīkṛtā",
    "avs92:18": "athedaṁ pāpakaṁ cittam adyāpi na vimucyate ||",
    "avs92:19": "śāntā girinadīśabdāḥ parīttasalilodakāḥ",
    "avs92:20": "athedaṁ pāpakaṁ cittam adyāpi na vimucyate ||",
    "avs92:21": "ete hy aṇḍajāḥ pakṣiṇo viratā mandaghoṣakāḥ",
    "avs92:22": "athedaṁ pāpakaṁ cittam adyāpi na vimucyate ||",
    "avs92:23": "pāṇḍupatraṁ vanaṁ hy etacchīṛnapatro vanaspatiḥ",
    "avs92:24": "athedaṁ pāpakaṁ cittam adyāpi na vimucyate ||",
    "avs92:25": "śastram ārādhayiṣyāmi ko nv artho jīvitena me",
    "avs92:26": "kathaṁ pṛthagjano bhūtvā śāstāram upasaṁkrame ||  iti",
    "avs92:27": "",
    "avs92:28": "atrāntare nāsti kiṁcid buddhānāṁ bhagavatām ajñātam adṛṣṭam aviditam avijñātam | dharmatā khalu buddhānāṁ bhagavatāṁ mahākāruṇikānāṁ lokānugrahapravṛttānām ekārakṣāṇām śamathavipaśyanāvihāriṇāṁ tridamathavastukuśalānāṁ caturoghottīrṇānāṁ caturṛddhipādacaraṇatalasupratiṣṭhitānāṁ pañcāṅgaviprahīṇānāṁ pañcagatisamatikrāntānāṁ ṣaḍaṅgasamanvāgatānāṁ ṣaṭpāramitāparipūrṇānāṁ saptabodhyaṅgakusumāḍhyānām aṣṭāṅgamārgadeśikānāṁ navānupūrvavihārasamāpattikuśalānāṁ daśabalabalināṁ daśadiksamāpūrṇayaśasāṁ daśaśatavaśavartiprativiśiṣṭānāṁ trī rātres trir divasasya buddhacakṣuṣā lokaṁ vyavalokya jñānadarśanaṁ pravartate: ko hīyate ko vardhate kaḥ kṛcchraprāptaḥ kaḥ saṁkaṭaprāptaḥ kaḥ saṁbādhaprāptaḥ kaḥ kṛcchrasaṁkaṭasaṁbādhaprāptaḥ, ko ’pāyanimnaḥ ko ’pāyapravaṇaḥ ko ’pāyaprāgbhāraḥ | kam aham apāyād uddhṛtya svarge mokṣe ca pratiṣṭhāpayeyam, kasyānavaropitāni kuśalamulāny avaropayeyam, kasya paripakvāni vimocayeyam | āha ca:",
    "avs92:29": "",
    "avs92:30": "apy evātikramed velāṁ sāgaro makarālayaḥ",
    "avs92:31": "na tu vaineyavatsānāṁ buddho velām atikramet ||",
    "avs92:32": "",
    "avs92:33": "yāvad bhagavatā samanvāhṛtyā copasaṁkramya tathāvidhā dharmadeśanā kṛtā, yāṁ śrutvā sthavirakeṇa idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam | arhan saṁvṛttaḥ traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṁvitprāpto bhavalābhalobhasatkāraparāṅmukhaḥ | sendropendrāṇāṁ devānāṁ pūjyo mānyo ’bhivādyaś ca saṁvṛttaḥ ||",
    "avs92:34": "tataḥ sthaviro ’rhatvaprāptaḥ samanvāhartuṁ pravṛttaḥ: mamāpi kaścid vineya iti | paśyati pañcamātrāṇi vaṇikśatāni kālikāvātavitrāsitāni apāyād vyasanābhimukhāni, mayā tasmād bhayāt paritrātavyānīti | tena mama vineyā bhaviṣyantīti | tataḥ sthavireṇa ṛddhyā gatvā tasmād bhayāt paritrātāḥ | tataḥ prasādajātāḥ sarva eva pravrajitāḥ, manasikāraś caiṣa dattaḥ | taiḥ sarvair eva yujyamānair ghaṭamānair vyāyacchamānaiḥ sarvakleśaprahāṇād arhatvaṁ sākṣātkṛtam | teṣāṁ ca guṇeṣu na kaścit pratyakṣaḥ | ṣaḍvargikā avadhyāyituṁ pravṛttāḥ: mahallena bhūtvā pañca sārdhavihāriṇāṁ śatāni upasthāpitāni | ete ’py evam eva vinītā bhaviṣyantīti ||",
    "avs92:35": "tata āyuṣmān ānandaḥ sabrahmacārivatsalaḥ parānugrahapravṛtta āyuṣmantaṁ sthavirakanāmān udbhāvayitukāmo yenāyuṣmān sthaviranāmā tenopasaṁkrāntaḥ | upasaṁkramya āyuṣmatā sthavireṇa sthaviranāmnā bhikṣuṇā sārdhaṁ saṁmukhaṁ saṁmodanīṁ saṁrañjanīṁ vividhāṁ kathāṁ vyatisārya ekānte niṣaṇṇaḥ | ekānte niṣaṇṇa āyuṣmān ānandaḥ sthaviraṁ sthavirakanāman idam avocat: pṛcchema vayam āyuṣmantaṁ sthaviraṁ sthavirakanāmānaṁ kaṁcid eva pradeśam, saced avakāśaṁ kuryāḥ praśnasya vyākaraṇāya | āyuṣmann ānanda, śrutvā te vedayiṣye | araṇyagatenāyuṣman sthavira bhikṣuṇā vṛkṣamūlagatena śūnyāgāragatena katame dharmā abhīkṣṇaṁ manasikartavyāḥ? āha: araṇyagatena āyuṣmann ānanda bhikṣuṇā vṛkṣamūlagatena śūnyāgāragatena dvau dharmāv abhīkṣṇaṁ manasikartavyau: śamathaś ca vipaśyanā ca | śamathaḥ sthavira āsevito bhāvito bahulīkṛtaḥ kam arthaṁ pratyanubhavati? vipaśyanā āsevitā bhāvitā bahulīkṛtā kam arthaṁ pratyanubhavati? śamatha āyuṣmann ānanda āsevito bhāvito bahulīkṛto vipaśyanām āgamya vimucyate | vipaśyanā āsevitā bhāvitā bahulīkṛtā śamatham āgamya vimucyate | śamathavipaśyanāparibhāvitam āyuṣmann ānanda śrutavataḥ āryaśrāvakasya cittaṁ dhātuśo vimucyate | tatra sthavira katame dhātavaḥ? yaś cāyuṣmann ānanda prahāṇadhātuḥ, yaś ca virāgadhātuḥ, yaś ca nirodhadhātuḥ | kasya nu sthavira prahāṇāt prahāṇadhātur ity ucyate? kasya virāgād virāgadhātur ity ucyate? kasya nirodhān nirodhadhātur ity ucyate? sarvasaṁskārāṇām āyuṣmann ānanda prahāṇāt prahāṇadhātur ity ucyate | sarvasaṁskārāṇāṁ virāgād virāgadhātur ity ucyate | sarvasaṁskārāṇāṁ nirodhān nirodhadhātur ity ucyate |",
    "avs92:36": "athāyuṣmān ānandaḥ sthavirasya sthavirakanāmno bhikṣor bhāṣitam abhinandyānumodya yena pañca bhikṣuśatāni tenopasaṁkrāntaḥ | upasaṁkramya pañca bhikṣuśatānīdam avocat: araṇyagatenāyuṣmanto bhikṣuṇā vṛkṣamūlagatena śūnyāgāragatena katame dharmā abhīkṣṇaṁ manasikartavyāḥ? araṇyagatena āyuṣmann ānanda bhikṣuṇā vṛkṣamūlagatena śūnyāgāragatena dvau dharmāv abhīkṣṇaṁ manasikartavyau: śamathaś ca vipaśyanā ca | śamatha āyuṣmanta āsevito bhāvito bahulīkṛtaḥ kam arthaṁ pratyanubhavati? vipaśyanā āsevitā bhāvitā bahulīkṛtā kam arthaṁ pratyanubhavati? śamatha āyuṣmann ānanda āsevito bhāvito bahulīkṛto vipaśyanām āgamya vimucyate | vipaśyanā āsevitā bhāvitā bahulīkṛtā śamatham āgamya vimucyate | śamathavipaśyanāparibhāvitam āyuṣmann ānanda śrutavataḥ  āryaśrāvakasya cittaṁ dhātuśo vimucyate | tatra āyuṣmantaḥ katame dhātavaḥ? yaś cāyuṣmann ānanda prahāṇadhātuḥ, yaś ca virāgadhātuḥ, yaś ca nirodhadhātuḥ | kasya nu āyuṣmantaḥ prahāṇāt prahāṇadhātur ity ucyate? kasya virāgād virāgadhātur ity ucyate? kasya nirodhān nirodhadhātur ity ucyate? sarvasaṁskārāṇām āyuṣmann ānanda prahāṇāt prahāṇadhātur ity ucyate | sarvasaṁskārāṇāṁ virāgād virāgadhātur ity ucyate | sarvasaṁskārāṇāṁ nirodhān nirodhadhātur ity ucyate ||",
    "avs92:37": "āyuṣmān ānandaḥ pañcānāṁ bhikṣuśatānāṁ bhāṣitam abhinandyānumodya yena bhagavāṁs tenopasaṁkrāntaḥ | upasaṁkramya bhagavataḥ pādau śirasā vanditvaikānte ’sthāt | ekāntasthita āyuṣmān ānando bhagavantam idam avocat: araṇyagatena bhadanta bhikṣuṇā vṛkṣamūlagatena śūnyāgāragatena katame dharmā abhīkṣṇaṁ manasikartavyāḥ? araṇyagatenānanda bhikṣuṇā vṛkṣamūlagatena śūnyāgāragatena dvau dharmāv abhīkṣṇaṁ manasikartavyau: śamathaś ca vipaśyanā ca | śamatho bhadanta āsevito bhāvito bahulīkṛtaḥ kam arthaṁ pratyanubhavati? vipaśyanā āsevitā bhāvitā bahulīkṛtā kam arthaṁ pratyanubhavati? śamatha ānanda āsevito bhāvito bahulīkṛto vipaśyanām āgamya vimucyate | vipaśyanā āsevitā bhāvitā bahulīkṛtā śamatham āgamya vimucyate | śamathavipaśyanāparibhāvitānanda śrutavata āryaśrāvakasya cittaṁ dhātuśo vimucyate | tatra bhadanta katame dhātavaḥ? yaś cānanda prahāṇadhātuḥ, yaś ca virāgadhātuḥ, yaś ca nirodhadhātuḥ | kasya nu bhadanta prahāṇāt prahāṇadhātur ity ucyate? kasya virāgād virāgadhātur ity ucyate? kasya nirodhān nirodhadhātur ity ucyate? bhagavān āha: sarvasaṁskārāṇām ānanda prahāṇāt prahāṇadhātur ity ucyate | sarvasaṁskārāṇāṁ virāgād virāgadhātur ity ucyate | sarvasaṁskārāṇāṁ nirodhān nirodhadhātur ity ucyate | āścaryaṁ bhadanta, yāvac chāstuḥ śrāvakāṇāṁ ca arthenārthaḥ, padena padam, vyañjanena vyañjanaṁ saṁsyandate sameti yadutāgrapadaiḥ | tat kasya hetoḥ? ihāhaṁ bhadanta yena sthaviraḥ sthavirakanāmā bhikṣus tenopasaṁkrāntaḥ | upasaṁkramya sthaviraṁ sthavirakanāmānaṁ bhikṣum etam evārtham ebhiḥ padair ebhir vyañjanaiḥ praśnaṁ pṛṣṭavān | tena mama eṣa evārtha ebhiḥ padair ebhir vyañjanaiḥ praśnaṁ pṛṣṭena vyākṛtaḥ, tadyathaitarhi bhagavatā | so ’ham āyuṣmataḥ sthavirasya sthaviranāmno bhikṣor bhāṣitam abhinandyānumodya yena pañca bhikṣuśatāni tenopasaṁkrāntaḥ | upasaṁkramya pañca bhikṣuśatāny etam evārtham ebhiḥ padair ebhir vyañjanaiḥ praśnaṁ pṛṣṭavān | tair api mama eṣa evārtha ebhiḥ padair ebhir vyañjanaiḥ praśnaṁ pṛṣṭair vyākṛtaḥ, tadyathaitarhi bhagavatā | tad idaṁ bhadanta āścaryaṁ yāvac chāstuḥ śrāvakāṇāṁ ca arthenārthaḥ, padena padam, vyañjanena vyañjanaṁ saṁsyandate sameti yadutāgrapadaiḥ ||",
    "avs92:38": "kaṁ punas tvam ānanda sthavirakaṁ bhikṣuṁ saṁjānīyāḥ? sthavirako bhadanta bhikṣur arhan kṣīṇāśravaḥ kṛtakṛtyaḥ kṛtakaraṇīyo ’pahṛtabhāro ’nuprāptasvakārthaḥ parikṣīṇabhavasaṁyojanaḥ samyagājñāsuvimuktacittaḥ | tāny api bhikṣuśatāni sarvāṇy arhanti kṣīṇāsravāṇi kṛtakṛtyāni kṛtakaraṇīyāny apahṛtabhārāṇy anuprāptasvakārthaḥ parikṣīṇabhavasaṁyojanaḥ samyagājñāsuvimuktacittāni ||",
    "avs92:39": "yadā bhagavatā āyuṣmatānandena sthavirakas te ca bhikṣava udbhāvitāḥ prakāśitāś ca, tadā bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: kāni bhadanta sthavirakeṇa karmāṇi kṛtāny upacitāni, yena ṣaṣṭi varṣāṇi mātuḥ kukṣāv uṣitaḥ, kāni karmāṇi kṛtāni yena dhandhaḥ saṁvṛttaḥ paramadhandhaḥ, pravrajya cārhatvaṁ sākṣātkṛtam? bhagavān āha: sthavirakeṇaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | sthavirakeṇa karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:",
    "avs92:40": "",
    "avs92:41": "na praṇaśyanti karmāṇi kalpakoṭiśatair api",
    "avs92:42": "sāmagrīṁ prāpya kālaṁ ca phalanti khalu dehinām ||",
    "avs92:43": "",
    "avs92:44": "bhūtapūrvaṁ bhikṣavo ’tīte ’dhvany asminn eva bhadrake kalpe viṁśativarṣasahasrāyuṣi prajāyāṁ kāśyapo nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa vārāṇasīṁ nagarīm upaniśritya viharati ṛṣipatane mṛgadāve | tatrānyataraḥ śreṣṭhīputraḥ sthavirasakāśe pravajitaḥ | sa ca sthaviro ’rhan, sa rāgaviprahīṇaḥ | yāvat tatra deśe parva pratyupasthitam | tatas taruṇabhikṣuṇā sthavira utthāpyate: uttiṣṭha gocaragrāmaṁ gamiṣyāva iti | sthavira āha: vatsa adyāpi prag eva, gaccha tāvat kuśalapakṣaṁ pratijāgṛhīti | dvir api trir api taruṇabhikṣuṇā sthavira utthāpyate: uttiṣṭha gocaragrāmaṁ gamiṣyāva iti | dvir api trir api sthavira āha: vatsa, adyāpi prag eva, gaccha tāvat kuśalapakṣaṁ pratijāgṛhīti | tatas tena taruṇabhikṣuṇā āhāragṛddhreṇa kharaṁ vākkarma niścāritam | + + + + + || + + + mā svapihi gṛhe ṣaṣṭi varṣasahasrāṇi, tasya karmaṇo vipākena ṣaṣṭi varṣasahasrāṇi mātuḥ kukṣāv uṣitaḥ | yad abhūd dharmamātsaryaṁ tena duḥprajñaḥ, kṛcchreṇendriyāṇi paripācitāni | yad anena tatra paṭhitaṁ svādhyāyitaṁ skandhakauśalaṁ pratītyasamutpādakauśalaṁ sthānāsthānakauśalaṁ ca kṛtam, tena mama śāsane pravrajya sarvakleśaprahāṇād arhatvaṁ sākṣātkṛtam | tasmāt tarhi bhikṣavo vāgduścaritaprahāṇāya vyāyantavyam | ete doṣā na bhaviṣyanti, ye sthavirakasya pṛthagjanabhūtasya | eṣa eva guṇagaṇo bhaviṣyati yas tasyaivārhatvaṁ prāptasya | ity evaṁ vo bhikṣavaḥ śikṣitavyam ||",
    "avs92:45": "idam avocad bhagavān | āttamanasas te bhikṣavo bhagavato bhāṣitam abhyanandan ||"
}