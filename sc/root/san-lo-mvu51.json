{
    "san-lo-mvu51:0": "",
    "san-lo-mvu51:1": "",
    "san-lo-mvu51:2": "",
    "san-lo-mvu51:3": "Mahāvastu",
    "san-lo-mvu51:4": "",
    "san-lo-mvu51:5": "51. Campaka Jātaka",
    "san-lo-mvu51:6": "",
    "san-lo-mvu51:7": "atha bhikṣū āhansuḥ || bhagavāṁ yaśodharāye vadhe nirnīyanto trāyito | bahukarā bhagavato bodhisatvabhūtasya saṁsāre saṁsarantasya yaśodharā āsi || bhagavān āha || vāḍhaṁ bhikṣavaḥ bahukarā yaśodharā āsi tathāgatasya saṁsāre saṁsarantasya | anyadāpi ahaṁ etāye yaśodharāye amitrahastagato rakṣito || bhikṣū āhansuḥ || anyadāpi bhagavan* || bhagavān āha || anyadāpi bhikṣavaḥ ||",
    "san-lo-mvu51:8": "bhūtapūrvaṁ bhikṣavo atītam adhvānaṁ nagare vārāṇasī kāśijanapade ugraseno nāma rājā rājyaṁ kārayati kṛtapuṇyo maheśākhyo susaṁgṛhītaparijano dānasaṁvibhāgaśīlo mahākośo mahāvāhano | tasya taṁ rājyaṁ ṛddhaṁ ca sphītaṁ ca kṣemaṁ ca subhikṣaṁ ca ākīrṇajanamanuṣyaṁ ca sukhitajanamanuṣyaṁ ca praśāntadaṇḍaḍamaraṁ sunigṛhītataskaravyavahārasaṁpannaṁ ca || tasya dāni janapade campako nāma nāgarājo prativasati kṛtapuṇyo utsadakuśalasaṁcayo anekanāgaśatasahasraparivāraḥ || tasya dāni caṁpakasya nāgarājño bhavanaṁ devabhavanasaṁnibhaṁ saptaratnamayāni vimānāni sarvatrakāni sarvakālikāni puṣpaphalāni ratnamayāyo puṣkariṇīyo utpalapadumanalinikumudapuṇḍarīkasaṁchannā || tāye puṣkariṇīye avidūre vaiḍūryastambhaprāsādo ratnāmayo musāragalvatalāstṛto || tasya ca rājño ṣoḍaśanāgakanyāsahasrāṇi antaḥpuraṁ || so dāni tahiṁ nāgabhavane yathā devarājā tathā modati || so dāni aṣṭamīṁ caturdaśīṁ paṁcadaśīṁ triṣkṛtvo pakṣasya caturmahāpathe upoṣadhaṁ upoṣati | aṣṭāṁgasamanvāgato osṛṣṭakāyo viharati ||",
    "san-lo-mvu51:9": "so dāni nāgarājā tahiṁ caturmahāpathe upavāsaṁ samādatto ahituṇḍakena dṛṣṭo | tena so ahituṇḍikena campako nāgarājo tataś caturmahāpathāto gṛhya sarpakaraṇḍake prakṣipto āsati | nāpi tasya ahituṇḍikasya kupyati nāntarahīyanto mahābalo mahātejo nāgarājā icchati sajanapadāṁ vārāṇasīṁ bhasmīkareyā || tatra sarpakaraṇḍe taṁ vrajam anupālento āsati || tenāpi nāgarājñā parivārasya nimittāni ācikṣitāni yadi mama ettha caturmahāpathe upavāsaṁ samādattasya kocid viheṭheya tahiṁ nāgabhavane nimittāni bhaviṣyanti | yadi iha nāgabhavane etāni vanaspatīni saṁmilāyensuḥ etāni ca utpalapadumakumudapuṇḍarīkasaugandhikāni tato jānetha baddho so nāgarājā | yadi etāni vanaspatīni sarvāṇi sarvaśuṣkapatrā bhavensuḥ etāni ca puṣkariṇīni nirodakāni bhavensuḥ tataḥ jānetha hato nāgarājā ti || tena dāni campakena nāgarājñā ahituṇḍakena sarpakaraṇḍake baddhena tahiṁ nāgabhavane etāni nimittāni prādurbhavanti || te dāni nāgā ca nāgakanyā ca tahiṁ nāgabhavane tāni nimittāni dṛṣṭvā sarve utkaṇṭhitā baddho nāgārājā | kiṁ tato || ekameko samartho taṁ nāgarājaṁ tataḥ ahituṇḍikasya hastāto mokṣayituṁ na ca taṁ nāgarājaṁ bhokṣayanti || yat kāraṇaṁ pūrve va nāgarājena parivārasya saṁdiṣṭaṁ | yadi mama upavāsasamaṁgisya kocid hareya vā bandheya vā na yuṣmābhis tasya kenacid apriyo vā viprayo vā kartavyo | yat kāraṇaṁ eṣa mama vratottamaḥ ||",
    "san-lo-mvu51:10": "tasya dāni nāgarājño agramahiṣī ṣoḍaśānāṁ strīsahasrāṇāṁ + + + | tāye ca vārāṇasīṁ gatvā rājño ugrasenasya upariprāsādavaragasya nāgarājño grahaṇaṁ sanidānam ārocitaṁ || rājā ugraseno tasyā nāginīye sakāśāto campakasya nāgarājño  taṁ guṇaparikīrtanaṁ śrutvā prīto saṁvṛtto | rājā tāṁ nāgakanyām āha || niṣīdāhi vā svakaṁ vā bhavanaṁ gacchāhi yāvat sudūtā taṁ nāgarājam anveṣiya āgacchanti iti || nāginī āha || mahārāja ahituṇḍikaṁ saṁtoṣayitvā grāmavareṇa vā hiraṇyasuvarṇena vā taṁ nāgarājānaṁ mokṣehi mā rājājñayā || rājā āha || nāgini evam astu ahituṇḍikaṁ paritoṣetvā grāmavareṇa vā hiraṇyasuvarṇena vā caṁpakaṁ nāma nāgarājānaṁ mokṣayiṣyāmi || sā dāni nāgakanyā ugrasenasya kāśirājño āha || śaraṇagato te mahārāja caṁpako nāma rājā sārdhaṁ ṣoḍaśahi strīsahasrehi || evam uktvā sā nāgakanyā antarahitā || rājñā ugrasenena samantā dūtā preṣitā | campako nāgarājā upavāsasamaṁgī ahituṇḍikena gṛhītako taṁ ānetha ||",
    "san-lo-mvu51:11": "",
    "san-lo-mvu51:12": "manasā devānāṁ vacasā pārthivānāṁ",
    "san-lo-mvu51:13": "acireṇāḍhyānāṁ karmaṇā daridrāṇāṁ ||",
    "san-lo-mvu51:14": "",
    "san-lo-mvu51:15": "rājño ugrasenasya vacanamātreṇa rājadūtehi ahituṇḍako sanāgarājo ānīto || rājñā taṁ ahituṇḍikaṁ paritoṣetvā grāmavareṇa hiraṇyasuvarṇena ca caṁpako nāgarājo bhokṣitaḥ || muktamātro ca campako nāgarājā devarājaviṣayo saṁvṛtto nāgabhavano ca yathāpaurāṇaṁ saṁvṛttaṁ devabhavanasannibhaṁ tasya ca nāgarājño parivāro yathāpaurāṇaṁ naṁ bhavanaṁ dṛṣṭvā prītā tuṣṭā saṁvṛttā | mukto nāgarājā ||",
    "san-lo-mvu51:16": "so dāni nāgarājā ugrasenena kāśirājā sārdhaṁ ekaparyaṁkena niṣaṇṇo || so taṁ kāśirājaṁ nimantreti icchāmi mahārāja yaṁ saparivāro mama bhavanaṁ paśyesi || rājā āha || yūyaṁ nāgā tīkṣṇaviṣā ca krodhanā ca | na śakyāmi nāgabhavanaṁ gantuṁ || nāgarājā tam āha || mahāraja saśarīro so mahānarake prapateyā yo  asmākam edṛśaṁ tava pūrvopakārim apakṛtvāna jīvaṁ narake pateyā | sacandratārā pṛthivī pateyā nadyo ca pratiśrotaṁ vahensuḥ || na khalv evaṁ ahaṁ mṛṣāvādaṁ bhāṣeyā tava ca kṛtaṁ na jāneyā || rājā āha || yathā nāgarājasya iṣṭaṁ tathā bhavatu | paśyāmi te bhavanaṁ || rājñā ugrasenena amātyā āṇattā | yujyantu rathā hasti aśvā vividhāni ca yānāni nāgarājño bhavanaṁ drakṣyāmaḥ || vacanamātreṇa rājño amātyehi pratijāgṛtaṁ || rājā sāmātyaparijano sayugyabalavāhano campakena nāgarājñā sārdhaṁ ekayānam abhiruhitvā mahatā rājānubhāvena mahatā rāja-ṛddhīye mahato janakāyasya hakkārahikkāramarupaṭahaśaṁkhasanninādena vārāṇasīye nagarāto niryātvā yena campakasya nāgarājño bhavanaṁ tena prayāsi | yāvattāṁ yānānāṁ bhūmiṁ tāva yānehi yātvā padacāreṇa caṁpakasya nāgarājño bhavanaṁ praviṣṭo saparivāro || so dāni taṁ campakasya nāgarājño bhavanaṁ paśyati devabhavanasaṁnibhaṁ puṣpaphalopetehi vṛkṣasahasrehi upaśobhitaṁ nānāprakārehi ca mālyehi upavāsitaṁ puṣkariṇīhi ca ratnāmayīhi upaśobhitaṁ utpalapadumanalinikumudapuṇḍarīkasaugandhikasaṁchannāhi nānāvicitrehi ca ratnamayehi kūṭāgārehi prāsādehi ca vaiḍūryastambhehi musāragalvāstṛtatalehi || tatra kāśirājā campakena nāgarājena ratnāmaye paryaṅke upaviśāpitaḥ || tāni ṣoḍaśa nāgakanyāsahasrāṇi caṁpakaṁ nāgarājaṁ upakramya pṛcchanti | kathan te amitramadhye vāso āsi kathaṁ te kṣudhāpipāsā vinoditā kathaṁ vā tataḥ mokṣo āsi || nāgarājā āha || labdho me yathocitam annapānaṁ imena ca kāśirājñā mokṣito || tā dāni ṣoḍaśa nāgarājakanyāsahasrāṇi rājño ugrasenasya prītā tuṣṭā saṁvṛttā muktānāṁ paṁca vaiḍūryamiśrāṇi vāhaśatāni dinnāni || campakena nāgarājena sarvākāraṁ  ugrasenasya rājño bhavanaṁ paśyati devabhavanasannibhaṁ || rājakulaṁ parirakṣitaṁ asti dāgho ca utpanno campakena nāgarājena nirvāpitaḥ ||",
    "san-lo-mvu51:17": "iti śrīcampakasya nāgarājasya parikalpapadaṁ samāptaṁ ||",
    "san-lo-mvu51:18": "atha",
    "san-lo-mvu51:19": "",
    "san-lo-mvu51:20": "kā nu vidyud ivābhāsi sarasi viya tārakāḥ ||",
    "san-lo-mvu51:21": "tāmrapādapayaṣṭir vā puṣpitā vanam antare ||",
    "san-lo-mvu51:22": "asi tvaṁ nandane jātā jātā citrarathe vane ||",
    "san-lo-mvu51:23": "devī asi vā gandharvī na tvaṁ asi hi mānuṣī ||",
    "san-lo-mvu51:24": "",
    "san-lo-mvu51:25": "nāgakanyā āha ||",
    "san-lo-mvu51:26": "",
    "san-lo-mvu51:27": "nāhaṁ devī na gandharvī na mahārāja mānuṣī ||",
    "san-lo-mvu51:28": "nāgakanyāhaṁ bhadran te avīcī iha āgatā ||",
    "san-lo-mvu51:29": "",
    "san-lo-mvu51:30": "rājā āha ||",
    "san-lo-mvu51:31": "",
    "san-lo-mvu51:32": "citrāntacittā vilutendriyāsi",
    "san-lo-mvu51:33": "netrehi te vāri śravanti kin te ||",
    "san-lo-mvu51:34": "naṣṭaṁ hi kiṁcī abhiprārthayantī",
    "san-lo-mvu51:35": "ihāgatā tāni na dīrghaṁ brūhi ||",
    "san-lo-mvu51:36": "",
    "san-lo-mvu51:37": "nāgakanyā āha ||",
    "san-lo-mvu51:38": "",
    "san-lo-mvu51:39": "yam ugratejaṁ urago tti āhu",
    "san-lo-mvu51:40": "nāgo ti naṁ āhu janā janendra ||",
    "san-lo-mvu51:41": "tam agrahe puruṣo jīvitānvitaṁ",
    "san-lo-mvu51:42": "taṁ bandhanā muṁca patiṁ me deva ||",
    "san-lo-mvu51:43": "nagaraṁ pi nāgo bhasmīkareyā",
    "san-lo-mvu51:44": "tathā hi yāvac ca balopapeto ||",
    "san-lo-mvu51:45": "dharmaṁ tu nāgo ayaṁ yācamāno",
    "san-lo-mvu51:46": "hastatvam āgacche vaṇīpakasya ||",
    "san-lo-mvu51:47": "",
    "san-lo-mvu51:48": "rājā āha ||",
    "san-lo-mvu51:49": "",
    "san-lo-mvu51:50": "kathaṁ vijāneya gṛhītanāgo",
    "san-lo-mvu51:51": "sa ugratejo balasthāmavanto ||",
    "san-lo-mvu51:52": "durāsado duḥprasaho bhujaṁgo",
    "san-lo-mvu51:53": "hastatvam āgacche vaṇīpakasya ||",
    "san-lo-mvu51:54": "",
    "san-lo-mvu51:55": "nāgakanyā āha ||",
    "san-lo-mvu51:56": "",
    "san-lo-mvu51:57": "caturdaśīṁ paṁcadaśīṁ ca aṣṭamīṁ",
    "san-lo-mvu51:58": "catuṣpathe gacchati nāgarājo ||",
    "san-lo-mvu51:59": "osṛṣṭakāyo vicaranto nāgo",
    "san-lo-mvu51:60": "hastatvam āgacche vaṇīpakasya ||",
    "san-lo-mvu51:61": "evaṁ vijānesi gṛhītanāgo",
    "san-lo-mvu51:62": "so ugratejo balasthāmaprāpto ||",
    "san-lo-mvu51:63": "durāsado duḥprasaho bhujaṁgo",
    "san-lo-mvu51:64": "hastatvam āgacche vaṇīpakasya ||",
    "san-lo-mvu51:65": "",
    "san-lo-mvu51:66": "rājā āha ||",
    "san-lo-mvu51:67": "",
    "san-lo-mvu51:68": "niṣīda vā tiṣṭhahi tvaṁ va nāgi",
    "san-lo-mvu51:69": "gacchāhi vā tāva svakaṁ niveśanaṁ ||",
    "san-lo-mvu51:70": "yāvadmi dūtā gato nīyatāṁ ti",
    "san-lo-mvu51:71": "anveṣisuḥ nāganṛpaṁ yaśasvinaṁ ||",
    "san-lo-mvu51:72": "",
    "san-lo-mvu51:73": "nāgakanyā āha ||",
    "san-lo-mvu51:74": "",
    "san-lo-mvu51:75": "dharmeṇa mocehi asāhasena",
    "san-lo-mvu51:76": "grāmeṇa niṣkena ca gośatena ||",
    "san-lo-mvu51:77": "osṛṣṭakāyo nigṛhītanāgo",
    "san-lo-mvu51:78": "puṇyārthiko mucyatu nāgarājo ||",
    "san-lo-mvu51:79": "",
    "san-lo-mvu51:80": "rājā āha ||",
    "san-lo-mvu51:81": "",
    "san-lo-mvu51:82": "dharmeṇa moceṣyam asāhasena",
    "san-lo-mvu51:83": "grāmeṇa niṣkeṇa gavāṁ śatena ||",
    "san-lo-mvu51:84": "osṛṣṭakāyo ca bhujaṁgo gacchatu",
    "san-lo-mvu51:85": "prīto ca saṁpadyatu nāgarājā ||",
    "san-lo-mvu51:86": "",
    "san-lo-mvu51:87": "nāginī āha ||",
    "san-lo-mvu51:88": "",
    "san-lo-mvu51:89": "soḍaśa strīsahasrāṇi āmuktamaṇikuṇḍalā ||",
    "san-lo-mvu51:90": "vārivāsagṛhāśritā ārya tvāṁ śaraṇāgatā ||",
    "san-lo-mvu51:91": "",
    "san-lo-mvu51:92": "rājadūtehi ahituṇḍiko ca nāgarājā ca ānīto || rājā ugrasena āha ||",
    "san-lo-mvu51:93": "",
    "san-lo-mvu51:94": "demi niṣkaśataṁ labdhaṁ sthūlā ca maṇikuṇḍalā ||",
    "san-lo-mvu51:95": "catuḥśataṁ ca paryaṁkaṁ dāmakapuṣpasannibhaṁ ||",
    "san-lo-mvu51:96": "bhāryāṁ ca sadṛśīdevīṁ mucyatu uragādhipaḥ ||",
    "san-lo-mvu51:97": "",
    "san-lo-mvu51:98": "ahituṇḍiko āha ||",
    "san-lo-mvu51:99": "",
    "san-lo-mvu51:100": "vinā tu dānā vacanān narendra",
    "san-lo-mvu51:101": "muṁcāmimaṁ dhārmiko nāgarājā ||",
    "san-lo-mvu51:102": "mahānubhāvo paralokadarśī",
    "san-lo-mvu51:103": "mahābalo so ca na saṁviheṭhyo ||",
    "san-lo-mvu51:104": "mukto campako nāgo kāśirājānaṁ bhāṣati ||",
    "san-lo-mvu51:105": "namo te kāśināṁ rāja namo te kāśivardhana ||",
    "san-lo-mvu51:106": "aṁjalin te pragṛhṇāmi paśya rāja mo niveśanaṁ ||",
    "san-lo-mvu51:107": "",
    "san-lo-mvu51:108": "rājā ugrasena āha ||",
    "san-lo-mvu51:109": "",
    "san-lo-mvu51:110": "suduṣkaraṁ nāga mayā kṛtaṁ te",
    "san-lo-mvu51:111": "duḥkhāsi tvaṁ bandhanād asi muktaḥ ||",
    "san-lo-mvu51:112": "jāto ca loke na kṛtāni jānati",
    "san-lo-mvu51:113": "mā khussa me nāga kṛtaṁ na jāne ||",
    "san-lo-mvu51:114": "",
    "san-lo-mvu51:115": "nāgarājā āha ||",
    "san-lo-mvu51:116": "",
    "san-lo-mvu51:117": "narakasmiṁ jīveya ciraṁ sa kāmaṁ",
    "san-lo-mvu51:118": "mā kāyikaṁ kiṁci labheya sādhu ||",
    "san-lo-mvu51:119": "yo bādhate pūrvakarisya rājño",
    "san-lo-mvu51:120": "asmādṛśo tuhya kṛtaṁ na jāne ||",
    "san-lo-mvu51:121": "",
    "san-lo-mvu51:122": "rājā āha ||",
    "san-lo-mvu51:123": "",
    "san-lo-mvu51:124": "tumhe hi me tīkṣṇaviṣā udārā",
    "san-lo-mvu51:125": "mahābalā kṣiprakopā ca nāgā ||",
    "san-lo-mvu51:126": "nāgāham etaṁ abhiśraddadhāmi",
    "san-lo-mvu51:127": "no tvaṁ amanuṣo manuṣasya kruddho ||",
    "san-lo-mvu51:128": "",
    "san-lo-mvu51:129": "nāgarājā āha ||",
    "san-lo-mvu51:130": "",
    "san-lo-mvu51:131": "narakasmiṁ so śaktitale pateyā",
    "san-lo-mvu51:132": "+ + + ūrdhvapādo adhośiro ||",
    "san-lo-mvu51:133": "yo bādhate pūrvakarisya rājño",
    "san-lo-mvu51:134": "asmādṛśo tuhya kṛtaṁ na jāne ||",
    "san-lo-mvu51:135": "apy eva vāto girim āvaheya",
    "san-lo-mvu51:136": "candro ca sūryo ca kṣitiṁ pateya ||",
    "san-lo-mvu51:137": "sarvā ca nadyo pratiśrotā vahensuḥ",
    "san-lo-mvu51:138": "na tv evahaṁ rāja mṛṣā bhaṇeyaṁ ||",
    "san-lo-mvu51:139": "",
    "san-lo-mvu51:140": "rājā āha ||",
    "san-lo-mvu51:141": "",
    "san-lo-mvu51:142": "yatheṣṭaṁ nāgarājasya tathā bhotūragādhipa ||",
    "san-lo-mvu51:143": "yathā tuvaṁ yācesi paśyāmi te niveśanaṁ ||",
    "san-lo-mvu51:144": "",
    "san-lo-mvu51:145": "rājā ugraseno amātyān āha ||",
    "san-lo-mvu51:146": "",
    "san-lo-mvu51:147": "yujyantu te rājarathā sucitrā",
    "san-lo-mvu51:148": "kambojakā aśvavarā sudāntā ||",
    "san-lo-mvu51:149": "hastī ca yujyantu suvarṇacchatrā",
    "san-lo-mvu51:150": "drakṣyāmy ahaṁ nāganiveśanāni ||",
    "san-lo-mvu51:151": "",
    "san-lo-mvu51:152": "amātyā āhansuḥ ||",
    "san-lo-mvu51:153": "",
    "san-lo-mvu51:154": "yuktā ime aśvarathā sucitrā",
    "san-lo-mvu51:155": "kambojakā aśvavarā sudāntā ||",
    "san-lo-mvu51:156": "hastī ca yuktās te suvarṇacchatrā",
    "san-lo-mvu51:157": "niryātu (rājendro) mahābalena ||",
    "san-lo-mvu51:158": "tato ca rājā niryāsi senā ca caturaṁginī ||",
    "san-lo-mvu51:159": "mitrāmātyaparivṛto jñātīsahapuraskṛto ||",
    "san-lo-mvu51:160": "bherī mṛdaṁgā paṭahāś ca saṁkhā",
    "san-lo-mvu51:161": "vādyensu veṇū ugrasenarājño ||",
    "san-lo-mvu51:162": "niryāti rājā mahatā balena",
    "san-lo-mvu51:163": "puraskṛto nārigaṇasya madhye ||",
    "san-lo-mvu51:164": "gatvāna kāśīnāṁ rājā nāgarājaniveśanaṁ ||",
    "san-lo-mvu51:165": "adrākṣīn nāgarājasya devānāṁ bhavanaṁ yathā ||",
    "san-lo-mvu51:166": "āmrajambūhi saṁchannaṁ kokilagaṇasevitaṁ ||",
    "san-lo-mvu51:167": "addarśā nāgarājasya kāśirājā niveśanaṁ ||",
    "san-lo-mvu51:168": "samantato vanagulmā puṣpitā sarvakālikā ||",
    "san-lo-mvu51:169": "manojñagandhaṁ pravāyanti nāgarājaniveśane ||",
    "san-lo-mvu51:170": "suvarṇarūpyasopānā puṣkariṇyo abhinirmitā ||",
    "san-lo-mvu51:171": "padumotpalasaṁchannā nānādvijaniṣevitā ||",
    "san-lo-mvu51:172": "vaiḍūryastambhaprāsādā musāragalvatalāstṛtā ||",
    "san-lo-mvu51:173": "addarśā nāgarājasya kāśirājā niveśane ||",
    "san-lo-mvu51:174": "praviśya kāśīnāṁ rājā nāgarājaniveśanaṁ ||",
    "san-lo-mvu51:175": "paryaṁkasmiṁ upaviśe jātarūpamaye śubhe ||",
    "san-lo-mvu51:176": "dṛṣṭvāna taṁ āgataṁ ca nāgarājaṁ ca campakaṁ ||",
    "san-lo-mvu51:177": "kāśirājena sārdhaṁ ca kṛtvāna aṁjaliṁ natā ||",
    "san-lo-mvu51:178": "pṛcchati nāgakanyā yadāsi amitramadhyame ||",
    "san-lo-mvu51:179": "tato pipāsāṁ kṣudhāṁ ca kathaṁ tatra vinodaye ||",
    "san-lo-mvu51:180": "",
    "san-lo-mvu51:181": "nāgarājā āha ||",
    "san-lo-mvu51:182": "",
    "san-lo-mvu51:183": "yathocitaṁ labhyati annapānaṁ",
    "san-lo-mvu51:184": "kṣudhāpipāsāya vinodanārthaṁ ||",
    "san-lo-mvu51:185": "ayaṁ ca me + + + kāśirājā",
    "san-lo-mvu51:186": "kṣipraṁ nāma mocaye bandhanāto ||",
    "san-lo-mvu51:187": "",
    "san-lo-mvu51:188": "tā dāni ṣoḍaśa nāgakanyāsahasrāṇi ugrasenaṁ kāśirājam abhistavensuḥ ||",
    "san-lo-mvu51:189": "",
    "san-lo-mvu51:190": "evaṁ nandāhi bhadran te kāśirāja sabāndhavo ||",
    "san-lo-mvu51:191": "yathā vayam adya nandāma dṛṣṭvānam uragādhipaṁ ||",
    "san-lo-mvu51:192": "evaṁ nandāhi tvaṁ rāja saha sarvehi jñātihi ||",
    "san-lo-mvu51:193": "yathā vayam adya nandāma samagrā patinā saha ||",
    "san-lo-mvu51:194": "muktāna te vāhaśatāni paṁca",
    "san-lo-mvu51:195": "vaiḍūryamiśrāna dadāsi rājñe ||",
    "san-lo-mvu51:196": "antaḥpure bhūmi samāstarā hi",
    "san-lo-mvu51:197": "niṣkardamā tviṣimati nīrarāja ||",
    "san-lo-mvu51:198": "taṁ tādṛśaṁ atha sa rājā dṛṣṭvā",
    "san-lo-mvu51:199": "antaḥpuraṁ devavimānakalpaṁ ||",
    "san-lo-mvu51:200": "nārīgaṇena paricaryamāṇo",
    "san-lo-mvu51:201": "anuśāsate kāśipuraṁ samṛddhaṁ ||",
    "san-lo-mvu51:202": "",
    "san-lo-mvu51:203": "rājā ugrasena āha ||",
    "san-lo-mvu51:204": "",
    "san-lo-mvu51:205": "tvaṁ kaṁcukāmbaradharo suvastro",
    "san-lo-mvu51:206": "tatra yāpento anupamavarṇo ||",
    "san-lo-mvu51:207": "divyehi kāmehi samaṁgibhūtaḥ",
    "san-lo-mvu51:208": "kimarthaṁ nāga bhuvi tvaṁ caresi ||",
    "san-lo-mvu51:209": "",
    "san-lo-mvu51:210": "nāgarājā āha ||",
    "san-lo-mvu51:211": "",
    "san-lo-mvu51:212": "nānyatra bhave mānuṣako jano tu",
    "san-lo-mvu51:213": "saṁcintyati so divasaṁgamo vā ||",
    "san-lo-mvu51:214": "yonimahaṁ mānuṣīṁ prārthayanto",
    "san-lo-mvu51:215": "tasya kāraṇāya tapaṁ carāmi ||",
    "san-lo-mvu51:216": "",
    "san-lo-mvu51:217": "rājā ugraseno cintayati ||",
    "san-lo-mvu51:218": "",
    "san-lo-mvu51:219": "dṛṣṭā nāgā ca nāgī ca prārthayantā mānuṣaṁ bhavaṁ ||",
    "san-lo-mvu51:220": "kiṁ kariṣyāmi śubhaṁ karma apāyasamatikramaṁ ||",
    "san-lo-mvu51:221": "pūrvenivāsaṁ bhagavāṁ pūrvejātim anusmaran* ||",
    "san-lo-mvu51:222": "jātakam idam ākhyāsi śāstā bhikṣūṇa santike ||",
    "san-lo-mvu51:223": "te skandhā tāni dhātūni tāni āyatanāni ca ||",
    "san-lo-mvu51:224": "ātmānaṁ ca adhikṛtya bhagavān tam arthaṁ vyākare ||",
    "san-lo-mvu51:225": "anavarāgrasmiṁ saṁsāre yatra me uṣitaṁ purā ||",
    "san-lo-mvu51:226": "campako haṁ tadā āsi nāgarājā maharddhiko ||",
    "san-lo-mvu51:227": "yaśodharā nāgakanyāsi evaṁ dhāretha jātakaṁ ||",
    "san-lo-mvu51:228": "evam idam aparimitaṁ bahuduḥkhaṁ",
    "san-lo-mvu51:229": "uccanīcaṁ caritaṁ purāṇaṁ ||",
    "san-lo-mvu51:230": "vigatajvaro vigatabhayo aśoko",
    "san-lo-mvu51:231": "svajātakaṁ bhāṣati bhikṣusaṁghamadhye ||",
    "san-lo-mvu51:232": "",
    "san-lo-mvu51:233": "bhagavānāha || tadāpy ahaṁ bhikṣavaḥ nāgabhūto ahituṇḍikena baddho mānsārthaṁ yaśodharāye mokṣito | aśvavāṇijako pi santo vārāṇasīye saṁjāto mocito ||",
    "san-lo-mvu51:234": "iti śrīcampakanāgarājasya jātakaṁ samāptaṁ ||"
}