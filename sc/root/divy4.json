{
    "divy4:0": "",
    "divy4:1": "",
    "divy4:2": "",
    "divy4:3": "Divyāvadānam",
    "divy4:4": "",
    "divy4:5": "4. brāhmaṇadārikāvadānam",
    "divy4:6": "",
    "divy4:7": "bhagavān nyagrodhikāmanuprāptaḥ |",
    "divy4:8": "atha bhagavān pūrvāhṇe nivāsya pātracīvaramādāya nyagrodhikāṁ piṇḍāya prāvikṣat |",
    "divy4:9": "kapilavastuno brāhmaṇasya dārikā nyagrodhikāyāṁ niviṣṭā |",
    "divy4:10": "adrākṣīt sā brāhmaṇadārikā bhagavantaṁ dvātriṁśatā mahāpuruṣalakṣaṇaiḥ samalaṁkṛtamaśītyānuvyañjanairvirājitagātraṁ vyāmaprabhālaṁkṛtaṁ sūryasahasrātirekaprabhaṁ jaṅgamamiva ratnaparvataṁ samantato bhadrakam |",
    "divy4:11": "sahadarśanādasyā etadabhavat—ayaṁ sa bhagavāñ śākyakulanandanaścakravartikulād rājyamapahāya sphītamantaḥpuraṁ sphītāni ca kośakoṣṭhāgārāṇi pravrajita idānīṁ bhikṣāmaṭate |",
    "divy4:12": "yadi mamāntikātsaktukabhikṣāṁ pratigṛhṇīyāt, ahamasmai dadyāmiti |",
    "divy4:13": "tato bhagavatā tasyāścetasā cittamājñāya pātramupanāmitam—yadi te bhagini parityaktam, ākīryatāmasmin pātra iti |",
    "divy4:14": "tato bhūyasyā mātrayā tasyāḥ prasāda utpannaḥ |",
    "divy4:15": "jānāti me bhagavāṁścetasā cittamiti viditvā tīvreṇa prasādena bhagavate saktubhikṣāṁ dattavatī |",
    "divy4:16": "tato bhagavatā smitamupadarśitam |",
    "divy4:17": "dharmatā khalu yasmin samaye buddhā bhagavantaḥ smitaṁ prāviṣkurvanti, tasmin samaye nīlapītalohitāvadātāḥ puṣparāgapadmarāgavajravaiḍūryamusāragalvārkalohitakādakṣiṇāvartaśaṅkhaśilāpravālajātarūparajatavarṇā arciṣo mukhānniścārya kāścidadhastādgacchanti, kāścidupariṣṭādgacchanti |",
    "divy4:18": "yā adhastādgacchanti, tāḥ saṁjīvaṁ kālasūtraṁ saṁghātaṁ rauravaṁ mahārauravaṁ tapanaṁ pratāpanamavīcimarbudaṁ nirarbudamaṭaṭaṁ hahava huhuvamutpalaṁ padmaṁ mahāpadmamavīciparyantān narakān gatvā ye uṣṇanarakāsteṣu śītībhūtvā nipatanti, ye śītanarakāsteṣūṣṇībhūtvā nipatanti |",
    "divy4:19": "tenānugatāsteṣāṁ sattvānāṁ tasmin kṣaṇe kāraṇāviśeṣāḥ, te pratiprasrabhyante |",
    "divy4:20": "teṣāmevaṁ bhavati—kiṁ nu vayaṁ bhavantam itaścyutā āhosvidanyatropapannā iti |",
    "divy4:21": "teṣāṁ prasādasaṁjananārthaṁ bhagavānnirmitam darśanam visarjayati |",
    "divy4:22": "teṣāṁ nirmitaṁ dṛṣṭvaivaṁ bhavati—na hyeva vayaṁ bhavanta itaścyutāḥ, nāpyanyatropapannā iti |",
    "divy4:23": "te nirmite cittamabhiprasādya tannarakavedanīyaṁ karma kṣapayitvā devamanuṣyeṣu pratisaṁdhiṁ gṛhṇanti, yatra satyānāṁ bhājanabhūtā bhavanti |",
    "divy4:24": "yā upariṣṭādgacchanti, tāścāturmahārājikān devān gatvā trāyastriṁśān yāmāṁstuṣitān nirmāṇaratīn paranirmitavaśavartino devān brahmakāyikān brahmapurohitān mahābrahmaṇaḥ parīttābhānapramāṇābhānābhāsvarān parīttaśubhānapramāṇaśubhāñ śubhakṛtsnānanabhrakān puṇyaprasavān bṛhatphalānabhṛhānatapān sudṛśān sudarśānakaniṣṭhaparyantān devān gatvā anityaṁ duḥkhaṁ śūnyamanātmetyudghoṣayanti |",
    "divy4:25": "gāthādvayaṁ ca bhāṣante— ārabhadhvaṁ niṣkrāmata yujyadhvaṁ buddhaśāsane |",
    "divy4:26": "dhunīta mṛtyunaḥ sainyaṁ naḍāgāramiva kuñjaraḥ (1)|",
    "divy4:27": "yo hyasmin dharmavinaye apramattaścariṣyati |",
    "divy4:28": "prahāya jātisaṁsāraṁ duḥkhasyāntaṁ kariṣyati (2)|",
    "divy4:29": "atha tā arciṣastrisāhasramahāsāhasraṁ lokadhātumanvāhiṇḍya bhagavantameva pṛṣṭhataḥ pṛṣṭhataḥ samanubaddhā gacchanti |",
    "divy4:30": "tadyadi bhagavānatītaṁ vyākartukāmo bhavati, pṛṣṭhato ’ntardhīyante |",
    "divy4:31": "anāgataṁ vyākartukāmo bhavati, purastādantardhīyante |",
    "divy4:32": "narakopapattiṁ vyākartukāmo bhavati, pādatale ’ntardhīyante |",
    "divy4:33": "tiryagupapattiṁ vyākartukāmo bhavati, pārṣṇyāmantardhīyante |",
    "divy4:34": "pretopapattiṁ vyākartukāmo bhavati, pādāṅguṣṭhe ’ntardhīyante |",
    "divy4:35": "manuṣyopapattiṁ vyākartukāmo bhavati, jānunorantardhīyante |",
    "divy4:36": "balacakravartirājyaṁ vyākartukāmo bhavati, vāme karatale ’ntardhīyante |",
    "divy4:37": "cakravartirājyaṁ vyākartukāmo bhavati, dakṣiṇe karatale ’ntardhīyante |",
    "divy4:38": "śrāvakabodhiṁ vyākartukāmo bhavati, āsye ’ntardhīyante |",
    "divy4:39": "pratyekabodhiṁ vyākartukāmo bhavati, ūrṇāyāmantardhīyante |",
    "divy4:40": "yadi anuttarāṁ samyaksambodhiṁ vyākartukāmo bhavati, uṣṇīṣe ’ntardhīyante |",
    "divy4:41": "|",
    "divy4:42": "atha tā arciṣo bhagavantaṁ triḥ pradakṣiṇīkṛtyorṇāyāmantarhitāḥ |",
    "divy4:43": "athāyuṣmānānandaḥ kṛtakarapuṭo bhagavantaṁ papraccha— nānāvidho raṅgasahasracitro vaktrāntarānniṣkramitaḥ kalāpaḥ |",
    "divy4:44": "avabhāsitā yena diśaḥ samantāt divākareṇodayatā yathaiva (3)|",
    "divy4:45": "gāthādvayaṁ ca bhāṣate— vigatodbhavā dainyamadaprahīṇā buddhā jagatyuttamahetubhūtāḥ |",
    "divy4:46": "nākāraṇaṁ śaṅkhamṛṇālagauraṁ smitamupadarśayanti jinā jitārayaḥ (4)|",
    "divy4:47": "tatkālaṁ svayamadhigamya dhīra buddhyā śrotṛrṇāṁ śramaṇa jinendra kāṅkṣitānām |",
    "divy4:48": "dhīrābhirmunivṛṣa vāgbhiruttamābhirutpannaṁ vyapanaya saṁśayaṁ śubhābhiḥ (5)|",
    "divy4:49": "nākasmāllavaṇajalādrirājadhairyāḥ saṁbuddhāḥ smitamupadarśayanti nāthāḥ |",
    "divy4:50": "yasyārthe smitamupadarśayanti dhīrāstaṁ śrotuṁ samabhilaṣanti te janaughāḥ (6)|",
    "divy4:51": "iti |",
    "divy4:52": "bhagavānāha—evametadānanda, evametat |",
    "divy4:53": "nāhetupratyayamānanda tathāgatā arhantaḥ samyaksambuddhāḥ smitaṁ prāviṣkurvanti |",
    "divy4:54": "samyaksambuddhāḥ smitaṁ prāviṣkurvanti |",
    "divy4:55": "dṛṣṭā tavaiṣā sā ānanda brāhmaṇadārikā, yayā prasādajātayā mahyaṁ saktubhikṣānupradattā ? dṛṣṭā bhadanta |",
    "divy4:56": "asāvānanda brāhmaṇadārikā anena kuśalamūlena trayodaśa kalpān vinipātaṁ na gamiṣyati |",
    "divy4:57": "kiṁ tarhi devāṁśca manuṣyāṁśca saṁvācyasaṁsṛtya paścime bhave paścime nikete paścime samucchraye paścima ātmabhāvapratilambhe suparṇihito nāma pratyekabuddho bhaviṣyati |",
    "divy4:58": "sāmantakena śabdo visṛtah—amukayā brāhmaṇadārikā prasādajātayā bhagavate saktubhikṣā pratipāditā, sā bhagavatā pratyekāyāṁ bodhau vyākṛteti |",
    "divy4:59": "tasyāśca svāmī puṣpasamidhāmarthāyāraṇyaṁ gataḥ |",
    "divy4:60": "tena śrutaṁ mama patnyā śramaṇāya gautamāya saktubhikṣā pratipāditā, sā ca śramaṇena gautamena pratyekāyāṁ bodhau vyākṛtā iti |",
    "divy4:61": "śrutvā punaḥ saṁjātāmarṣo yena bhagavāṁstenopasaṁkrāntaḥ |",
    "divy4:62": "bhagavatā sārdhaṁ saṁmukhaṁ saṁmodanīṁ saṁrañjanīṁ vividhāṁ kathāṁ vyatisārya bhagavantamidamavocat—agamadbhavān gautamo ’smākaṁ niveśanam? agamaṁ brāhmaṇa |",
    "divy4:63": "satyaṁ bhavate tayā mama patnyā saktubhikṣā pratipāditā, sā ca tvayā pratyekāyāṁ bodhau vyākṛtā iti? satyaṁ brāhmaṇa |",
    "divy4:64": "tvaṁ gautama cakravartirājyamapahāya pravrajitaḥ |",
    "divy4:65": "kathaṁ nāma tvametarhi saktubhikṣāhetoḥ saṁprajānan mṛṣāvādaṁ saṁbhāṣase, kaste śraddhāsyati iyatpramāṇasya bījasyetat phalamiti? tena hi brāhmaṇa tvameva prakṣyāmi, yathā te kṣamate tathaivaṁ vyākuru |",
    "divy4:66": "kiṁ manyase brāhmaṇa asti kaścittvayā āścaryādbhuto dharmo dṛṣṭah? tiṣṭhantu tāvat bho gautama anye āścaryādbhutā dharmāḥ |",
    "divy4:67": "yo mayā asyāmeva nyagrodhikāyāmāścaryādbhuto dharmo dṛṣṭaḥ, sa tāvacchrūyatām |",
    "divy4:68": "asyāṁ bho gautama nyagrodhikāyāṁ pūrveṇa nyagrodho vṛkṣo yasya nāṁneyaṁ nyagrodhikā, tasyādhastāt pañca śakaṭaśatāni asaṁsaktāni tiṣṭhanti anyonyāsambādhamānāni |",
    "divy4:69": "kiyatpramāṇaṁ tasya nyagrodhasya phalam? kiyat tāvat? kedāramātram |",
    "divy4:70": "no bho gautama kiliñjamātram |",
    "divy4:71": "tailikacakramātram |",
    "divy4:72": "śakaṭacakramātram |",
    "divy4:73": "gopiṭakamātram |",
    "divy4:74": "bilvamātram |",
    "divy4:75": "kapitthamātram? no bho gautama sarṣapacatuṣṭayabhāgamātram |",
    "divy4:76": "kaste śraddhāsyati iyatpramāṇasya bījasyāyaṁ mahāvṛkṣo nirvṛtta iti? śraddadhātu me bhavān gautamo mā vā |",
    "divy4:77": "naitat pratyakṣaṁ kṣetram |",
    "divy4:78": "tāvadbho gautama nirupahataṁ snigdhamadhuramṛttikāpradeśaṁ bījaṁ ca navasāraṁ sukhāropitam |",
    "divy4:79": "kālena ca kālaṁ devo vṛṣyate, tenāyaṁ mahānyagrodhavṛkṣo ’bhinirvṛttaḥ |",
    "divy4:80": "atha bhagavānasminnutpanne gāthāṁ bhāṣate— yathā kṣetre ca bījena pratyakṣastvamiha dvija |",
    "divy4:81": "evaṁ karmavipākeṣu pratyakṣā hi tathāgatāḥ (7)|",
    "divy4:82": "yathā tvayā brāhmaṇa dṛṣametadalpaṁ ca bījaṁ sumahāṁśca vṛkṣaḥ |",
    "divy4:83": "evaṁ mayā brāhmaṇa dṛṣṭametat alpaṁ ca bījaṁ mahatī ca saṁpat (8)|",
    "divy4:84": "iti |",
    "divy4:85": "|",
    "divy4:86": "tato bhagavatā mukhāt jihvāṁ nir namayya sarvaṁ mukhamaṇḍalamācchāditam yāvat keśaparyantamupādāya, sa ca brāhmaṇo ’bhihitah—kiṁ manyase brāhmaṇa yasya mukhāt jihvāṁ niścārya sarvam mukhamaṇḍalamācchādayati, api tvasau cakravartirājyaśatasahasrahetorapi saṁprajānan mṛṣāvadāṁ bhāṣeta? no bho gautama |",
    "divy4:87": "tato ’nveva gāthāṁ bhāṣate— apyeva hi syādanṛtābhidhāyinī mameha jihvārjavasatyavāditā |",
    "divy4:88": "tadevametanna yathā hi brāhmaṇa tathāgato ’smītyavagantumarhasi (9)|",
    "divy4:89": "atha sa brāhmaṇo ’bhiprasannaḥ |",
    "divy4:90": "tato ’sya bhagavatā āśayānuśayaṁ dhātuṁ prakṛtiṁ ca jñātvā tādṛśī caturāryasatyasamprativedhikī dharmadeśanā kṛtā, yāṁ śrutvā brāhmaṇena viṁśatiśikharasamudgataṁ satkāyadṛṣṭiśailaṁ jñānavajreṇa bhittvā srotāpattiphalaṁ sākṣātkṛtam—atikrānto ’haṁ bhadanta atikrāntaḥ |",
    "divy4:91": "eṣo ’haṁ bhagavantaṁ śaraṇaṁ gacchāmi dharmaṁ ca bhikṣusaṁghaṁ ca |",
    "divy4:92": "upāsakaṁ ca māṁ dhāraya adyāgreṇa yāvajjīvaṁ prāṇopetaṁ śaraṇaṁ gatamabhiprasannam |",
    "divy4:93": "atha sa brāhmaṇo bhagavato bhāṣitamabhinandyānumodya bhagavataḥ pādau śirasā vanditvā utthāyāsanāt prakrāntaḥ |",
    "divy4:94": "|",
    "divy4:95": "idamavocadbhagavān |",
    "divy4:96": "āttamanasaste bhikṣavo bhagavato bhāṣitamabhyanandan |",
    "divy4:97": "|",
    "divy4:98": "iti śrīdivyāvadāne brāhmaṇadārikāvadānaṁ caturtham |",
    "divy4:99": "|"
}