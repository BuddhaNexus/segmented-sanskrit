{
    "san-lo-mvu60:0": "Mahāvastu",
    "san-lo-mvu60:1": "60. The Surūpa Jātaka",
    "san-lo-mvu60:2": "bhikṣū bhagavantam āhansuḥ || bhagavatā subhāṣitasya arthāye mānsaśoṇitaṁ parityaktaṁ || bhagavān āha || na bhikṣavo etarahiṁ eva subhāṣitasya arthāye mānsaśoṇitaṁ parityaktaṁ | anyadāpi maye subhāṣitasyārthāye mānsaśoṇitaṁ parityaktaṁ || bhikṣū āhansuḥ || anyadāpi bhagavan* || bhagavān āha || anyadāpi bhikṣavaḥ ||",
    "san-lo-mvu60:3": "bhūtapūrvaṁ bhikṣavo atītam adhvānaṁ anuhimavante surūpo nāma hariṇo prativasati prāsādiko ramaṇiyo manoramaśarīro raktehi khurehi raktehi śṛṁgehi aṁjitehi akṣīhi citropacitreṇa kāyena mahāntaṁ mṛgayūthaṁ pariharati paṇḍito buddhimanto sukaśalamūlapuṇyaupastabdho || tasya mṛgasya puṇyopacayena taṁ sarvaṁ mṛgayūthaṁ sukhitaṁ nānāprakārāṇi bhojanāni caramāṇā śītalāni ca pānīyāni pibamānā tahiṁ anuhimavante prativasati abhītā anuttrastā na kenacit* śakyaṁ viheṭhayituṁ manuṣyeṇa vā vyāḍamṛgena vā pariṇāyakasaṁpannā || śītakāle uṣṇapradeśehi taṁ mṛgayūthaṁ parikaḍḍhati uṣṇakāle śītehi vanaṣaṇḍehi taṁ mṛgayūthaṁ parikaḍḍhati priyo devānāṁ nāgānāṁ yakṣāṇāṁ  kinnarāṇāṁ vanadevānāṁ mṛgānāṁ tathānyeṣāṁ pi bhūtānāṁ || atha khalu bhikṣavaḥ śakro devānām indro taṁ mṛgaṁ jijñāsanārthaṁ lubdhakavāsam ātmānam abhinirmiṇitvā yena so surūpo mṛgarājā tenopasaṁkramitvā taṁ mṛgarājam āha || mama subhāṣitā gāthā asti yadi ātmamānsaṁ parityajāsi tato gāthāṁ śravayiṣyāmi || so mṛgarājā tasya lubdhakasya vacanaṁ śrutvā prīto saṁvṛtto yadi cāhaṁ imena vināśadharmeṇa subhāṣitaṁ śṛṇomi mahatānugraheṇa anugrahīto bhavāmi || so dāni mṛgarājā taṁ mṛgalubdhakaṁ āha || parityajāmi ātmamānsaṁ subhāṣitasya arthāye śrāvehi me subhāṣitaṁ śīghraṁ avighnena || śakro devānām indro mṛgarājasya tāye dharmagauravatāye prīto saṁvṛtto || so taṁ āha || varaṁ evaṁrūpāṇāṁ eva satpuruṣāṇāṁ pādapānsurajo na sauvarṇo parvato | satpuruṣāṇāṁ pādapānsurajo śokahānāya saṁvartati suvarṇaparvato pi śokavṛddhiye saṁvartati | śakro devānām indro mṛgarājasya jijñāsanaṁ kṛtvā tatraivāntarahāyi ||",
    "san-lo-mvu60:4": "surūpaṁ nāma hariṇaṁ lubdhako etad abravīt* |",
    "san-lo-mvu60:5": "asti subhāṣitagāthā mānsaṁ dehi śṛṇohi me ||",
    "san-lo-mvu60:6": "yadi vināśadharmeṇa mānsenāhaṁ subhāṣitaṁ |",
    "san-lo-mvu60:7": "śṛṇomi mānsaṁ te demi śīghraṁ brūhi subhāṣitaṁ ||",
    "san-lo-mvu60:8": "lubdhako āha ||",
    "san-lo-mvu60:9": "satāṁ pādarajaḥ śreyo na giri kāṁcanāmayaṁ |",
    "san-lo-mvu60:10": "so rajo śokahānāya sa giri śokavardhanaḥ ||",
    "san-lo-mvu60:11": "bhagavān āha || syāt khalu punaḥ bhikṣavaḥ yuṣmākam evam asyād anyaḥ sa tena kālena tena samayena anuhimavante surūpo nāma mṛgayūthapati parikaḍḍhako dharmiko mṛga abhūṣi |  naitad evaṁ draṣṭavyaṁ | tat kasya hetoḥ | ahaṁ so bhikṣavaḥ tena kālena tena samayena anahimavante mṛgayūthapati parikaḍḍhako surūpo nāma dharmiko mṛgarājā abhūṣi || tadā maye subhāṣitasyārthāye mānsaśoṇitaṁ parityaktaṁ etarahiṁ pi maye subhāṣitasyārthāye mānsaśoṇitaṁ parityaktaṁ ||",
    "san-lo-mvu60:12": "surūpasya mṛgarājño jātakaṁ samāptaṁ ||"
}