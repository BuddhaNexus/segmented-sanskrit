{
    "lal14:0": "",
    "lal14:1": "",
    "lal14:2": "",
    "lal14:3": "Lalitavistaraḥ |",
    "lal14:4": "",
    "lal14:5": "14: svapnaparivartaścaturdaśaḥ",
    "lal14:6": "",
    "lal14:7": "iti hi bhikṣavo bodhisattvaḥ saṁcoditaḥ san tena devaputreṇa rājñaḥ śuddhodanasyemaṁ svapnamupadarśayati sma—yadrājā śuddhodanaḥ suptaḥ svapnāntaragato ’drākṣīt bodhisattvaṁ rātrau praśāntāyāmabhiniṣkramantaṁ devagaṇaparivṛtam | abhiniṣkramya pravrajitaṁ cādrākṣīt kāṣāyavastraprāvṛtam | sa pratibuddhaḥ tvaritaṁ tvaritaṁ kāñcukīyaṁ paripṛcchati sma—kaccit kumāro ’ntaḥpure ’sti? so ’vocat—asti deveti ||",
    "lal14:8": "tato rājñaḥ śuddhodanasyāntaḥpure śokaśalyo hṛdaye ’nupraviṣṭo ’bhūt—abhiniṣkramiṣyati avaśyaṁ kumāro ’yam | yaccemāni pūrvanimittāni saṁdṛśyante sma ||",
    "lal14:9": "tasyaidabhavat—na khalvavyayaṁ kumāreṇa kadācidudyānabhūmimabhinirgantavyam | strīgaṇamadhye ’bhirataḥ ihaiva ramyate, nābhiniṣkramiṣyatīti ||",
    "lal14:10": "tato rājñā śuddhodanena kumārasya paribhogārthaṁ trayo yathartukāḥ prāsādāḥ kāritā abhūvan graiṣmiko vārṣiko haimantikaśca | tatra yo graiṣmikaḥ sa ekāntaśītalaḥ | yo vārṣikaḥ sa sādhāraṇaḥ | yo haimantikaḥ sa svabhāvoṣṇaḥ | ekaikasya ca prāsādasya sopānāni pañca pañca puruṣaśatānyutkṣipanti sma, nikṣipanti sma | teṣāṁ tathotkṣipyamāṇānāṁ nikṣipyamāṇānāṁ ca śabdo ’rdhayojane śrūyate sma—mā khalu kumāro ’nabhijñāta evābhiniṣkramiṣyatīti | naimittikairvaipañcikaiśca vyākṛtamabhūt—maṅgaladvāreṇa kumāro ’bhiniṣkramiṣyatīti | tato rājā maṅgaladvārasya mahānti kapāṭāni kārayati sma | ekaikaṁ ca kapāṭaṁ pañca pañca puruṣaśatānyuddhāṭayanti sma, apaghāṭayanti sma | teṣāṁ cārdhayojanaṁ śabdo gacchati sma | pañca cāsya kāmaguṇān sadṛśānupasaṁharati sma | gītavāditanṛtyaiścainaṁ sadaiva yuvataya upatasthuḥ ||",
    "lal14:11": "atha bhikṣavo bodhisattvaḥ sārathiṁ prāha—śīghraṁ sārathe rathaṁ yojaya | udyānabhūmiṁ gamiṣyāmīti | tataḥ sārathī rājānaṁ śuddhoddhanamupasaṁkramyaivamāha—deva kumāra udyānabhūmimabhiniryāsyatīti ||",
    "lal14:12": "atha rājñaḥ śuddhodanasyaitadabhavat—na kadācinmayā kumāra udyānabhūmimabhiniṣkramitaḥ | subhūmidarśanāya | yannvahaṁ kumāramudyānabhūmimabhiniṣkrāmayeyam | tataḥ kumāraḥ strīgaṇaparivṛto ratiṁ vetsyate, nābhiniṣkramiṣyatīti ||",
    "lal14:13": "tato rājā śuddhodanaḥ snehabahumānābhyāṁ bodhisattvasya nagare ghaṇṭāvaghoṣaṇāṁ kārayati sma saptame divase kumāra udyānabhūmiṁ niṣkramiṣyatīti (subhūmidarśanāya) | tatra bhavadbhiḥ sarvāmanāpāni cāpanayitavyāni—mā kumāraḥ pratikūlaṁ paśyet | sarvamanāpāni copasaṁhartavyāni viṣayābhiramyāṇi ||",
    "lal14:14": "tataḥ saptame divase sarvaṁ nagaramalaṁkṛtamabhūt udyānabhūmimupaśobhitaṁ nānāraṅgadūṣyavitānīkṛtaṁ chatradhvajapatākāsamalaṁkṛtam | yena ca mārgeṇa bodhisattvo ’bhinirgacchati sma, sa mārgaḥ siktaḥ saṁmṛṣṭo gandhodakapariṣikto muktakusumāvakīrṇo nānāgandhaghaṭikānirdhūpitaḥ pūrṇakumbhopaśobhitaḥ kadalīvṛkṣocchrito nānāvicitrapaṭavitānavitato ratnakiṅkiṇījālahārārdhahārābhipralambito ’bhūt | caturaṅgasainyavyūhitaḥ parivāraścodyukto ’bhūt kumārasyāntaḥpuraṁ pratimaṇḍayitum | atha śuddhāvāsakāyikā devā nidhyāpayanti sma bodhisattvamāharitum, tatra bodhisattvasya pūrveṇa nagaradvāreṇodyānabhūmimabhiniṣkrāmato mahatā vyūhena atha bodhisattvasyānubhāvena śuddhavāsakāyikairdevaputraistasmin mārge puruṣo jīrṇo vṛddho mahallako dhamanīsaṁtatagātraḥ khaṇḍadanto valīnicitakāyaḥ palitakeśaḥ kubjo gopānasīvakro vibhagno daṇḍaparāyaṇa āturo gatayauvanaḥ kharakharāvasaktakaṇṭhaḥ prāgbhāreṇa kāyena daṇḍamavaṣṭabhya pravepayamānaḥ sarvāṅgapratyaṅgaiḥ purato mārgasyopadarśito ’bhūt ||",
    "lal14:15": "atha bodhisattvo jānanneva sārathimidamavocat—",
    "lal14:16": "",
    "lal14:17": "kiṁ sārathe puruṣa durbala alpasthāmo ucchuṣkamāṁsarudhiratvacasnāyunaddhaḥ |",
    "lal14:18": "śvetaṁśiro viraladanta kṛśāṅgarūpo ālambya daṇḍa vrajate asukhaṁ skhalantaḥ ||",
    "lal14:19": "",
    "lal14:20": "sārathirāha—",
    "lal14:21": "",
    "lal14:22": "eṣo hi deva puruṣo jarayābhibhūtaḥ kṣīṇendriyaḥ sudukhito balavīryahīnaḥ |",
    "lal14:23": "bandhūjanena paribhūta anāthabhūtaḥ kāryāsamartha apaviddhu vaneva dāru ||",
    "lal14:24": "",
    "lal14:25": "bodhisattva āha—",
    "lal14:26": "",
    "lal14:27": "kuladharma eṣa ayamasya hitaṁ bhaṇāhi athavāpi sarvajagato ’sya iyaṁ hyavasthā |",
    "lal14:28": "śīghraṁ bhaṇāhi vacanaṁ yathabhūtametat śrutvā tathārthamiha yoniśa cintayiṣye ||",
    "lal14:29": "",
    "lal14:30": "sārathirāha—",
    "lal14:31": "",
    "lal14:32": "naitasya deva kuladharma na rāṣṭradharmaḥ sarve jagasya jara yauvanu dharṣayāti |",
    "lal14:33": "tubhyaṁ pi mātṛpitṛbāndhavajñātisaṁgho jarayā amukta na hi anya gatirjanasya ||",
    "lal14:34": "",
    "lal14:35": "bodhisattva āha—",
    "lal14:36": "",
    "lal14:37": "dhiksārathe abudha bālajanasya buddhiḥ yadyauvanena madamatta jarāṁ na paśyet |",
    "lal14:38": "āvartayāśu mi rathaṁ punarahaṁ pravekṣye kiṁ mahya krīḍaratibhirjarayāśritasya ||",
    "lal14:39": "",
    "lal14:40": "atha bodhisattvaḥ pratinirvatya rathavaraṁ punarapi puraṁ prāviśat ||",
    "lal14:41": "iti hi bhikṣavo bodhisattvo ’pareṇa kālasamayena dakṣiṇena nagaradvāreṇodyānabhūmimabhiniṣkraman mahatā vyūhena so ’drākṣīnmārge puruṣaṁ vyādhispṛṣṭaṁ dagdhodarābhibhūtaṁ durbalakāyaṁ svake mūtrapurīṣe nimagnamatrāṇamapratiśaraṇaṁ kṛcchreṇocchvasantaṁ praśvasantam | dṛṣṭvā ca punarbodhisattvo jānanneva sārathimidamavocat—",
    "lal14:42": "",
    "lal14:43": "kiṁ sārathe puruṣa ruṣyavivarṇagātraḥ sarvendriyebhi vikalo guru praśvasantaḥ |",
    "lal14:44": "sarvāṅgaśuṣka udarākula kṛcchraprāpto mūtre purīṣi svaki tiṣṭhati kutsanīye ||",
    "lal14:45": "",
    "lal14:46": "sārathirāha—",
    "lal14:47": "",
    "lal14:48": "eṣo hi deva puruṣo paramaṁ gilāno vyādhībhayaṁ upagato maraṇāntaprāptaḥ |",
    "lal14:49": "ārogyatejarahito balaviprahīno atrāṇadvīpaśaraṇo hyaparāyaṇaśca ||",
    "lal14:50": "",
    "lal14:51": "bodhisattva āha—",
    "lal14:52": "",
    "lal14:53": "ārogyatā ca bhavate yatha svapnakrīḍā vyādhībhayaṁ ca imamīdṛśu ghorarūpam |",
    "lal14:54": "ko nāma vijñapuruṣo ima dṛṣṭvavasthāṁ krīḍāratiṁ ca janayecchubhasaṁjñatāṁ vā ||",
    "lal14:55": "",
    "lal14:56": "atha khalu bhikṣavo bodhisattvaḥ pratinivartya rathavaraṁ punarapi puravaraṁ prāvikṣat ||",
    "lal14:57": "iti hi bhikṣavo bodhisattvo ’pareṇa kālasamayena paścimena nagaradvāreṇodyānabhūmimabhiniṣkraman mahatā vyūhena so ’drākṣīt puruṣaṁ mṛtaṁ kālagataṁ mañce samāropitaṁ cailavitānīkṛtaṁ jñātisaṁghaparivṛtaṁ sarvai rudadbhiḥ krandadbhiḥ paridevamānaiḥ prakīrṇakeśaiḥ pāṁśvavakīrṇaśirobhirurāṁsi tāḍayadbhirutkrośadbhiḥ pṛṣṭhato ’nugacchadbhiḥ | dṛṣṭvā ca punarbodhisattvo jānanneva sārathimidamavocat—",
    "lal14:58": "",
    "lal14:59": "kiṁ sārathe puruṣa mañcapari gṛhīto uddhūtakeśanakha pāṁśu śire kṣipanti |",
    "lal14:60": "paricārayitva viharantyurastāḍayanto nānāvilāpavacanāni udīrayantaḥ ||",
    "lal14:61": "",
    "lal14:62": "sārathirāha—",
    "lal14:63": "",
    "lal14:64": "eṣo hi deva puruṣo mṛtu jambudvīpe nahi bhūyu mātṛpitṛ drakṣyati putradārāṁ |",
    "lal14:65": "apahāya bhogagṛha (mātṛpitṛ) mitrajñātisaṁghaṁ paralokaprāptu na hi drakṣyati bhūyu jñātīṁ ||",
    "lal14:66": "",
    "lal14:67": "bodhisattva āha—",
    "lal14:68": "",
    "lal14:69": "dhigyauvanena jarayā samabhidrutena ārogya dhigvividhavyādhiparāhatena |",
    "lal14:70": "dhigjīvitena viduṣā nacirasthitena dhikpaṇḍitasya puruṣasya ratiprasaṅgaiḥ ||",
    "lal14:71": "yadi jara na bhaveyā naiva vyādhirna mṛtyuḥ",
    "lal14:72": "tathapi ca mahaduḥkhaṁ pañcaskandhaṁ dharanto |",
    "lal14:73": "kiṁ puna jaravyādhirmṛtyu nityānubaddhāḥ",
    "lal14:74": "sādhu pratinivartyā cintayiṣye pramokṣam ||",
    "lal14:75": "",
    "lal14:76": "atha khalu bhikṣavo bodhisattvaḥ pratinivartya taṁ rathavaraṁ punarapi puraṁ prāvikṣat ||",
    "lal14:77": "iti hi bhikṣavo bodhisattvasyāpareṇa kālasamayenottareṇa nagaradvāreṇodyānabhūmimabhiniṣkrāmatastaireva devaputrairbodhisattvasyānubhāvenaiva tasminmārge bhikṣurabhinirmito ’bhūt | adrākṣīdbodhisattvastaṁ bhikṣuṁ śāntaṁ dāntaṁ saṁyataṁ brahmacāriṇamavikṣiptacakṣuṣaṁ yugamātraprekṣiṇaṁ prāsādikenairyāpathena saṁpannaṁ prāsādikenābhikramapratikrameṇa saṁpannaṁ prāsādikenāvalokitavyavalokitena prāsādikena samiñjitaprasāritena prāsādikena saṁghāṭīpātracīvaradhāraṇena mārge sthitam | dṛṣṭvā ca punarbodhisattvo jānanneva sārathimidamavocat—",
    "lal14:78": "",
    "lal14:79": "kiṁ sārathe puruṣa śāntapraśāntacitto notkṣiptacakṣu vrajate yugamātradarśī |",
    "lal14:80": "kāṣāyavastravasano supraśāntacārī pātraṁ gṛhītva na ca uddhatu unnato vā ||",
    "lal14:81": "",
    "lal14:82": "sārathirāha—",
    "lal14:83": "",
    "lal14:84": "eṣo hi deva puruṣo iti bhikṣunāmā apahāya kāmaratayaḥ suvinītacārī |",
    "lal14:85": "pravajyaprāptu śamamātmana eṣamāṇo saṁrāgadveṣavigato ’nveti piṇḍacaryā ||",
    "lal14:86": "",
    "lal14:87": "bodhisattva āha—",
    "lal14:88": "",
    "lal14:89": "sādhū subhāṣitamidaṁ mama rocate ca pravrajya nāma vidubhiḥ satataṁ praśastā |",
    "lal14:90": "hitamātmanaśca parasattvahitaṁ ca yatra sukhajīvitaṁ sumadhuraṁ amṛtaṁ phalaṁ ca ||",
    "lal14:91": "",
    "lal14:92": "atha khalu bhikṣavo bodhisattvaḥ pratinivartya taṁ rathavaraṁ punarapi puravaraṁ prāvikṣat ||",
    "lal14:93": "iti hi bhikṣavo rājā śuddhodano bodhisattvasyemāmevaṁrūpāṁ saṁcodanāṁ dṛṣṭvā śrutvā ca bhūyasyā mātrayā bodhisattvasya parirakṣaṇārthaṁ prākārān māpayate sma, parikhāḥ khānayati sma, dvārāṇi ca gāḍhāni kārayati sma | ārakṣān sthāpayati sma | śūrāṁścodayati sma | vāhanāni yojayati sma | varmāṇi grāhayati sma | caturṣu nagaradvāraśṛṅgāṭakeṣu caturo mahāsenāvyūhān sthāpayati sma bodhisattvasya parirakṣaṇārtham | ya enaṁ rātriṁdivaṁ rakṣanti sma—mā bodhisattvo ’bhiniṣkramiṣyatīti | antaḥpure cājñāṁ dadāti sma—mā sma kadācitsaṁgītiṁ vicchetsyatha | sarvaratikrīḍāścopasaṁhartavyāḥ, strīmāyāścopadarśayata, nirbandhata kumāraṁ yathānuraktacitto na nirgacchetpravrajyāyai ||",
    "lal14:94": "tatredamucyate—",
    "lal14:95": "",
    "lal14:96": "dvāre sthāpita yuddhaśauṇḍapuruṣāḥ khaḍgāyudhāpāṇayo",
    "lal14:97": "hastīaśvarathāśca varmitanarā ārūḍha nāgāvalī |",
    "lal14:98": "parikhā khoṭakatoraṇāśca mahatā prākāra ucchrāpitā",
    "lal14:99": "dvārā baddha sugāḍhabandhanakṛtāḥ krośasvarāmuñcanāḥ ||",
    "lal14:100": "sarve śākyagaṇā viṣaṇṇamanaso rakṣanti rātriṁdivaṁ",
    "lal14:101": "nirghoṣaśca balasya tasya mahataḥ śabdo mahā śrūyate |",
    "lal14:102": "nagaraṁ vyākulu bhītatrastamanaso mā smād vrajetsūrato",
    "lal14:103": "mā bhūcchākyakuloditasya gamane chidyeta vaṁśo hyayam ||",
    "lal14:104": "ājñapto yuvatījanaśca satataṁ saṁgīti mā chetsyathā",
    "lal14:105": "vasthānaṁ prakarotha krīḍaratibhirnirbandhathā mānasam |",
    "lal14:106": "ye vā istriyamāya nekavividhā darśetha ceṣṭāṁ bahuṁ",
    "lal14:107": "ārakṣāṁ prakarotha vighna kuruthā mā khu vrajetsūrataḥ ||",
    "lal14:108": "tasyā niṣkramikāli sārathivare pūrve nimittā ime",
    "lal14:109": "haṁsā kroñca mayūra sārika śukā no te ravaṁ muñciṣu |",
    "lal14:110": "prāsādeṣu gavākṣatoraṇavareṣvātālamañceṣu ca",
    "lal14:111": "jihmājihva sudurmanā asukhitā dhyāyantyadhomūrdhakāḥ ||",
    "lal14:112": "puḍinīpuṣkariṇīṣu padma rucirā mlānāni mlāyanti ca",
    "lal14:113": "vṛkṣāḥ śuṣkapalāśa puṣparahitāḥ puṣpanti bhūyo na ca |",
    "lal14:114": "vīṇāvallakivaṁśatantriracitā chidyantyakasmāttadā",
    "lal14:115": "bherīścaiva mṛdaṅga pāṇyabhihatā bhidyanti no vādyiṣu ||",
    "lal14:116": "sarvaṁ vyākulamāsi tacca nagaraṁ nidrābhibhūtaṁ bhṛśaṁ",
    "lal14:117": "no nṛtte na ca gāyite na ramite bhūyo manaḥ kasyacit |",
    "lal14:118": "rājāpī paramaṁ sudīnamanasaḥ cintāparo dhyāyate",
    "lal14:119": "hā dhikśākyakulasya ṛddhi vipulā mā haiva saṁdhakṣyate ||",
    "lal14:120": "ekasmiṁ śayane sthite sthitamabhūdgopā tathā pārthivo",
    "lal14:121": "gopā rātriyi ardharātrasamaye svapnānimāṁ paśyati |",
    "lal14:122": "sarveyaṁ pṛthivī prakampitamabhūcchailā sakūṭāvaṭī",
    "lal14:123": "vṛkṣā mārutaeritā kṣiti patī utpāṭya mūloddhṛtāḥ ||",
    "lal14:124": "candrāsūrya nabhātu bhūmipatitau sajyotiṣālaṁkṛtau",
    "lal14:125": "keśānadṛśi lūna dakṣiṇi bhuje mukuṭaṁ ca vidhvaṁsitam |",
    "lal14:126": "hastau chinna tathaiva chinna caraṇau nagnā dṛśī ātmanaṁ",
    "lal14:127": "muktāhāra tathaiva mekhalamaṇī chinnā dṛśī ātmanaḥ ||",
    "lal14:128": "śayanasyā dṛśi chinna pāda caturo dharaṇītalesmiṁ chayī",
    "lal14:129": "chatre daṇḍu sucitru śrīma ruciraṁ chinnā dṛśī pārthive |",
    "lal14:130": "sarve ābharaṇā vikīrṇa patitā muhyanti te vāriṇā",
    "lal14:131": "bhartuścābharaṇā savastramukuṭā śayyāgatā vyākulā ||",
    "lal14:132": "ulkāṁ paśyati niṣkramanta nagarāttamasābhibhūtaṁ puraṁ",
    "lal14:133": "chinnāṁ jālikamadṛśāti supine ratanāmikāṁ śobhanāṁ |",
    "lal14:134": "muktāhāru pralambamānu patitaḥ kṣubhito mahāsāgaraṁ",
    "lal14:135": "meruṁ parvatarājamadṛśi tadā sthānātu saṁkampitam ||",
    "lal14:136": "etānīdṛśa śākyakanya supināṁ supināntare adṛśī",
    "lal14:137": "dṛṣṭvā sā pratibuddha ruṇṇanayanā svaṁ svāminaṁ abravīt |",
    "lal14:138": "devā kiṁ mi bhaviṣyate khalu bhaṇā supināntarāṇīdṛśā",
    "lal14:139": "bhrāntā me smṛti no ca paśyami punaḥ śokārditaṁ me manaḥ ||",
    "lal14:140": "śrutvāsau kalaviṅkadundubhiruto brahmasvaraḥ susvaro",
    "lal14:141": "gopāmālapate bhava pramuditā pāpaṁ na te vidyate |",
    "lal14:142": "ye sattvā kṛtapuṇyapūrvacaritā teṣeti svapnā",
    "lal14:143": "ime ko ’nyaḥ paśyati naikaduḥkhavihitaḥ svapnāntarāṇīdṛśā ||",
    "lal14:144": "yatte dṛṣṭā medinī kampamānā kūṭā śailā medinīye patantā |",
    "lal14:145": "devā nāgā rākṣasā bhūtasaṁghāḥ sarve tubhyaṁ pūjyaśreṣṭhāṁ karonti ||",
    "lal14:146": "yatte dṛṣṭā vṛkṣamūloddhṛtāni keśāṁ lūnāṁ dakṣiṇenādṛśāsi |",
    "lal14:147": "kṣipraṁ gope kleśajālaṁ chinitvā dṛṣṭījālaṁ uddharī saṁskṛtātaḥ ||",
    "lal14:148": "yatte dṛṣṭau candrasūryau patantau dṛṣṭā nakṣatrā jyotiṣā nīpatantaḥ |",
    "lal14:149": "kṣipraṁ gope kleśaśatrū nihatvā pūjyā loke bhāvinī tvaṁ praśasyā ||",
    "lal14:150": "yatte dṛṣṭā muktahāraṁ viśīrṇaṁ nagnaṁ bhagnaṁ sarvakāyādṛśāsi |",
    "lal14:151": "kṣipraṁ gope istrikāyaṁ jahitvā puruṣastvaṁ vai bheṣyase nocireṇa ||",
    "lal14:152": "yatte dṛṣṭaṁ mañcakaṁ chinnapādaṁ chatre daṇḍaṁ ratnacitraṁ prabhagnam |",
    "lal14:153": "kṣipraṁ gope ogha catvāri tīrtvā māṁ draṣṭāsī ekachatraṁ triloke ||",
    "lal14:154": "yatte dṛṣṭā bhūṣaṇā uhyamānā cūḍā vastrā mahya mañce ’dṛśāsi |",
    "lal14:155": "kṣipraṁ gope lakṣaṇairbhūṣitāṅgaṁ māṁ saṁpaśyī sarvalokaiḥ stuvantam ||",
    "lal14:156": "yatte dṛṣṭā dīpakoṭīśatāni nagarānniṣkrāntā tatpuraṁ cāndhakāram |",
    "lal14:157": "kṣipraṁ gope mohavidyāndhakāre prajñāloke kurvamī sarvalokam ||",
    "lal14:158": "yatte dṛṣṭaṁ muktahāraṁ prabhagnaṁ chinnaṁ caiva svarṇasūtraṁ vicitram |",
    "lal14:159": "kṣipraṁ gope kleśajālaṁ chinitvā saṁjñā sūtraṁ uddharī saṁskṛtātaḥ ||",
    "lal14:160": "yatte gope cittikāraṁ karoṣī nityaṁ pūjāṁ gauraveṇottamena |",
    "lal14:161": "nāstī tubhyaṁ durgatī naiva śokaḥ kṣipraṁ bhohī prītiprāmodyalabdhā ||",
    "lal14:162": "pūrve mahyaṁ dānu dattaṁ praṇītaṁ śīlaṁ cīrṇaṁ bhāvitā nityakṣānti |",
    "lal14:163": "tasmānmahyaṁ ye prasādaṁ labhante sarve bhontī prītiprāmodyalābhāḥ ||",
    "lal14:164": "kalpā koṭī saṁskṛtā me anantā bodhīmārgo śodhito me praṇītaḥ |",
    "lal14:165": "tasmānmahyaṁ ye prasādaṁ karonti sarve chinnā teṣu trīṇyapyapāyāḥ ||",
    "lal14:166": "harṣaṁ vindā mā ca khedaṁ janehi tuṣṭiṁ vindā saṁjanehī ca prītim |",
    "lal14:167": "kṣipraṁ bheṣye prītiprāmodyalābhī sehī gope bhadrakā te nimittā ||",
    "lal14:168": "so puṇyatejabharito siritejagarbho pūrve nimittasupine imi adṛśāsi |",
    "lal14:169": "ye bhonti pūrvaśubhakarmasamuccayānāṁ naiṣkramyakālasamaye narapuṁgavānām ||",
    "lal14:170": "so adṛśāsi ca karāccaraṇāddhatānā mahasāgarebhi catubhirjala lolayantā |",
    "lal14:171": "sarvāmimāṁ vasumatīṁ śayanaṁ vicitraṁ meruṁ ca parvatavaraṁ śirasopadhānam ||",
    "lal14:172": "ābhā pramukta supine tada adṛśāsi loke vilokitu mahātamasāndhakāram |",
    "lal14:173": "chatrodgataṁ dharaṇiye spharate trilokaṁ ābhāya spṛṣṭa vinipātadukhā praśāntā ||",
    "lal14:174": "kṛṣṇā śubhā caturi prāṇaka pāda lekhī catuvarṇa etva śakunādbhuta ekavarṇāḥ |",
    "lal14:175": "mīḍhaṁgirī paramahīna jugupsanīyā abhibhūya caṁkramati tatra ca nopalipto ||",
    "lal14:176": "bhūyo ’dṛśī supini nadya jalaprapūrṇā bahusattvakoṭinayutāni ca uhyamānā |",
    "lal14:177": "so nāva kṛtva prataritva parāṁ pratārya sthāpeti so sthalavare abhaye aśoke ||",
    "lal14:178": "bhūyo ’dṛśāti bahu ātura rogaspṛṣṭāṁ ārogyatejarahitāṁ balaviprahīnāṁ |",
    "lal14:179": "so vaidya bhūtva bahu oṣadha saṁprayacchā moceti sattvanayutāṁ bahurogaspṛṣṭāṁ ||",
    "lal14:180": "siṁhāsane va hi niṣaṇṇa sumerupṛṣṭhe śiṣyāṁ kṛtāñjalipuṭānamarānnamantāṁ |",
    "lal14:181": "saṁgrāmamadhyi jayu adṛśi ātmanaśca ānandaśabdamamarāṁ gagane bruvantaḥ ||",
    "lal14:182": "evaṁvidhā supini adṛśi bodhisattvo maṅgalya śobhanavratasya ca pāripūrim |",
    "lal14:183": "yāṁ śrutva devamanujā abhavanprahṛṣṭā na cirādbhaviṣyati ayaṁ naradevadevaḥ ||",
    "lal14:184": "iti ||",
    "lal14:185": "",
    "lal14:186": "iti śrīlalitavistare svapnaparivarto nāma caturdaśo ’dhyāyaḥ ||"
}