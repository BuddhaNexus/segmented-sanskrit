{
    "lal20:0": "",
    "lal20:1": "",
    "lal20:2": "",
    "lal20:3": "Lalitavistaraḥ |",
    "lal20:4": "",
    "lal20:5": "20: bodhimaṇḍavyūhaparivarto viṁśatitamaḥ",
    "lal20:6": "",
    "lal20:7": "iti hi bhikṣavo bodhisattvasya bodhimaṇḍaniṣaṇṇasyaṁ pūrvasyāṁ diśi ṣaṭ kāmāvacarā devāḥ sthitā abhūvan—mā bodhisattvasya kaścidantarāyaṁ kārṣīditi | evaṁ dakṣiṇapaścimottarā diśo devaiḥ parigṛhītā abhūvan ||",
    "lal20:8": "iti hi bhikṣavo bodhisattvo bodhimaṇḍaniṣaṇṇastasyāṁ velāyāṁ bodhisattvasaṁcodanīṁ nāma raśmiṁ prāmuñcat, yayā raśmyā samantāddaśasu dikṣvaprameyāsaṁkhyeyāni dharmadhātuparamāṇyākāśadhātuparyavasānāni sarvabuddhakṣetrāṇyavabhāsitānyabhūvan ||",
    "lal20:9": "atha khalu pūrvasyāṁ diśi vimalāyāṁ lokadhātau vimalaprabhāsasya tathāgatasya buddhakṣetrāllalitavyūho nāma bodhisattvo mahāsattvastayā prabhayā saṁcoditaḥ san gaṇanāsamatikrāntaiśca bodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṁkrāmat | upasaṁkramya ca tasyāṁ velāyāṁ bodhisattvasya pūjākarmaṇe tathārūpamṛddhyabhisaṁskāramabhisamakarod yenaddharyabhisaṁskāreṇābhisaṁskṛtena daśasu dikṣvākāśadhātuparyavasānāni sarvabuddhakṣetrāṇyekaṁ maṇḍalamātramādarśayati sma śuddhasya nīlavaiḍūryasya | pañcagatyupapannānāṁ sarvasattvānāṁ purato bodhimaṇḍe niṣaṇṇaṁ bodhisattvamupadarśayati sma | te ca sattvāḥ parasparamekāṅgulikābhirbodhisattvamupadarśayanti sma—ko ’yamevaṁrūpaḥ sattvo lalitaḥ, ko ’yamevaṁrūpaḥ sattvo virājata iti | teṣāṁ ca sattvānāṁ purato bodhisattvo bodhisattvānnirmimīte sma | tatra te bodhisattvavigrahā imā gāthā abhāṣanta—",
    "lal20:10": "",
    "lal20:11": "yasyā kiṁcana rāgadoṣakaluṣā sā vāsanā uddhṛtā",
    "lal20:12": "yasyā kāyaprabhākṛtā daśadiśe sarve prabhā niṣprabhāḥ |",
    "lal20:13": "yasyā puṇyasamādhijñānanicayaḥ kalpaughasaṁvardhiṁtaḥ",
    "lal20:14": "so ’yaṁ śākyamunirmahāmunivaraḥ sarvā diśo bhrājate ||",
    "lal20:15": "iti ||",
    "lal20:16": "",
    "lal20:17": "atha khalu bhikṣavo dakṣiṇasyāṁ diśi ratnavyūhāyā lokadhāto ratnārciṣastathāgatasya buddhakṣetrādratnacchatrakūṭasaṁdarśano nāma bodhisattvo mahāsattvastayā prabhayā saṁcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṁkrāmat | upasaṁkramya bodhisattvasya pūjākarmaṇe ekaratnachatreṇa taṁ sarvāvantaṁ maṇḍalamātraṁ saṁchādayati sma | tatra śakrabrahmalokapālāḥ parasparametadavocan—kasyedaṁ phalam, kenāyamevaṁrūpo ratnachatravyūhaḥ saṁdṛśyata iti | atha tasmādratnachatrādiyaṁ gāthā niścarati sma—",
    "lal20:18": "",
    "lal20:19": "yena cchatrasahasrakoṭinayutā gandhāna ratnāna ca",
    "lal20:20": "dattā apratimeṣu maitramanasā tiṣṭhanti ke nirvṛte |",
    "lal20:21": "so eṣo varalakṣaṇo hitakaro nārāyaṇasthāmavān",
    "lal20:22": "bodhermūlamupāgato guṇadharastasyaiṣa pūjā kṛtā ||",
    "lal20:23": "iti ||",
    "lal20:24": "",
    "lal20:25": "atha khalu paścimāyā diśaścampakavarṇāyā lokadhātoḥ puṣpāvalivanarājikusumitābhijñasya tathāgatasya buddhakṣetrādindrajālī nāma bodhisattvo mahāsattvastayā prabhayā saṁcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopajagāma | upetya ca bodhisattvasya pūjākarmaṇe sarvāvantaṁ maṇḍalamātramekaratnajālena saṁchādayati sma | tatra daśasu dikṣu devanāgayakṣagandharvāḥ parasparamevamāhuḥ—kasyāyamevaṁrūpo prabhāvyūha iti | atha tasmādratnajālādiyaṁ gāthā niścarati sma—",
    "lal20:26": "",
    "lal20:27": "ratnākaro ratanaketu ratistriloke ratnottamo ratanakīrti rataḥ sudharme |",
    "lal20:28": "ratnāni trīṇi na ca chetsyati vīryaprāptaḥ so bodhi prāpsyati varāmiya tasya pūjā ||",
    "lal20:29": "iti ||",
    "lal20:30": "",
    "lal20:31": "atha khalūttarasyāṁ diśi sūryāvartāyā lokadhātoścandrasūryajihmīkaraprabhasya tathāgatasya buddhakṣetrādvyūharājo nāma bodhisattvo mahāsattvastayā prabhayā saṁcoditaḥ san gaṇanāsamatikrāntairbodhisattvaiḥ parivṛtaḥ puraskṛtaḥ yena bodhimaṇḍo yena ca bodhisattvastenopasaṁkrāmat | upasaṁkramya bodhisattvasya pūjākarmaṇe yāvanto daśasu dikṣu sarvalokadhātuṣu buddhakṣetraguṇavyūhāstān sarvāṁstasmin maṇḍalamātre saṁdarśayati sma | tatra kecidbodhisattvā evamāhuḥ—kasyema evaṁrūpā vyūhāḥ? atha tebhyaḥ sarvavyūhebhya iyaṁ gāthā niścarati sma—",
    "lal20:32": "",
    "lal20:33": "kāyo yena viśodhitaḥ subahuśaḥ puṇyena jñānena ca",
    "lal20:34": "yenā vāca viśodhitā vratatapaiḥ satyena dharmeṇa ca |",
    "lal20:35": "cittaṁ yena viśodhitaṁ hiridhṛtī kāruṇyamaitryā tathā",
    "lal20:36": "so eṣo drumarājamūlupagataḥ śākyarṣabhaḥ pūjyate ||",
    "lal20:37": "iti ||",
    "lal20:38": "",
    "lal20:39": "atha khalu pūrvadakṣiṇasyā diśo guṇākarāyā lokadhātorguṇarājaprabhāsasya tathāgatasya buddhakṣetrādruṇamatirnāma bodhisattvo mahāsattvastayā prabhayā saṁcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṁkrāmat | upasaṁkramya bodhisattvasya pūjākarmaṇe sarvaguṇavyūhaṁ kūṭāgāraṁ tasmin maṇḍalamātre ’bhinirmimīte sma | tasya te parivārā evamāhuḥ—kasyāyamevaṁrūpaḥ kūṭāgāravyūhaḥ? tataśca kūṭāgārādiyaṁ gāthā niścarati sma—",
    "lal20:40": "",
    "lal20:41": "yasya guṇaiḥ satataṁ guṇagandhikā bhonti surāsura yakṣa mahoragāḥ |",
    "lal20:42": "so guṇavān guṇarājakulodito bodhiviṭape upaviṣṭu guṇodadhiḥ ||",
    "lal20:43": "iti ||",
    "lal20:44": "",
    "lal20:45": "atha khalu dakṣiṇapaścimāyā diśo ratnasaṁbhavāyā lokadhāto ratnayaṣṭestathāgatasya buddhakṣetrādratnasaṁbhavo nāma bodhisattvo mahāsattvastayā prabhayā saṁcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṁkrāmat | upasaṁkramya bodhisattvasya pūjākarmaṇe aprameyāsaṁkhyeyān ratnavyomakāṁstasminmaṇḍalamātre ’bhinirmimīte sma | tebhyaśca ratnavyomakebhya iyaṁ gāthā niścacāra—",
    "lal20:46": "",
    "lal20:47": "tyaktā yena sasāgarā vasumatī ratnānyatho ’nekaśaḥ",
    "lal20:48": "prāsādāśca gavākṣaharmikavarā yugyāni yānāni ca |",
    "lal20:49": "vyomālaṁkṛta puṣpadāma rucirā udyāna kūpā sabhā",
    "lal20:50": "hastā pāda śirottamāṅganayanāḥ so bodhimaṇḍe sthitaḥ ||",
    "lal20:51": "iti ||",
    "lal20:52": "",
    "lal20:53": "atha khalu paścimottarasyā diśo meghavatyā lokadhātormegharājasya tathāgatasya buddhakṣetrānmeghakūṭābhigarjitasvaro nāma bodhisattvo mahāsattvastayā prabhayā saṁcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṁkrāmat | upasaṁkramya bodhisattvasya pūjākarmaṇe kālānusāryagurumeghamabhinirmāyoragasāracandanacūrṇavarṣaṁ tasmin maṇḍalamātre ’bhipravarṣati sma | tasmācca kālānusārimeghamaṇḍalamātrādiyaṁ gāthā niścarati sma—",
    "lal20:54": "",
    "lal20:55": "dharmāmegha sphuritva sarvatribhave vidyādhimuktaprabhaḥ",
    "lal20:56": "saddharmaṁ ca virāga varṣiṁ amṛtaṁ nirvāṇasaṁprāpakam |",
    "lal20:57": "sarvā rāgakileśabandhanalatā so vāsanā chetsyati",
    "lal20:58": "dhyānarddhībalaindriyaiḥ kusumitaḥ śraddhākaraṁ dāsyate ||",
    "lal20:59": "iti ||",
    "lal20:60": "",
    "lal20:61": "atha khalūttarapūrvasyā diśo hemajālapratichannāyā lokadhāto ratnacchatrābhyudgatāvabhāsasya tathāgatasya buddhakṣetrāddhemajālālaṁkṛto nāma bodhisattvo mahāsattvastayāprabhayā saṁcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṁkrāmat | upasaṁkramya bodhisattvasya pūjākarmaṇe sarveṣu teṣu kūṭāgāreṣu ratnavyomakeṣu dvātriṁśallakṣaṇasamalaṁkṛtān bodhisattvavigrahānabhinirmimīte sma | sarve ca te bodhisattvavigrahā divyamānuṣyakapuṣpadāmaparigṛhītā yena bodhisattvastenābhinatakāyāstāni puṣpadāmānyabhipralambayanti sma | te imāṁ gāthāmabhāṣanta—",
    "lal20:62": "",
    "lal20:63": "yena buddhanayutā stavita pūrva gauraveṇa mahatā janiya śraddhām |",
    "lal20:64": "brahmaghoṣavacanaṁ madhuravāṇiṁ bodhimaṇḍopagataṁ śirasi vande ||",
    "lal20:65": "iti ||",
    "lal20:66": "",
    "lal20:67": "atha khalvadhastāddiśaḥ samantavilokitāyā lokadhātoḥ samantadarśinastathāgatasya buddhakṣetrādratnagarbho nāma bodhisattvo mahāsattvastayā prabhayā saṁcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṁkrāmat | upasaṁkramya bodhisattvasya pūjākarmaṇe tasmin vaidūryamayamaṇḍalamātre jāmbūnadasuvarṇapadmānyabhyudgatānyupadarśayati sma | teṣāṁ ca padmānāṁ karṇikāsvardhakāyikā nāryo varṇarūpasaṁpannāḥ sarvālaṁkārapratimaṇḍitā upadarśayati sma | vāmadakṣiṇe pāṇibhirharṣakaṭakakeyūrasuvarṇasūtramuktāhārādivividhābharaṇaparigṛhītāḥ puṣpapaṭṭadāmāni cābhipralambayantyo yena bodhimaṇḍo yena ca bodhisattvastenoparyabhinatakāyāḥ | tāścemāṁ gāthāmabhāṣanta—",
    "lal20:68": "",
    "lal20:69": "yo onamiṣṭa sadā gurūṇāṁ buddhaśrāvakapratyekajinānām |",
    "lal20:70": "nirmāṇasuśīla sadojju praṣṭho tasyā onamathā guṇadharasya ||",
    "lal20:71": "iti ||",
    "lal20:72": "",
    "lal20:73": "atha khalūpariṣṭāddiśo varagaganāyā lokadhātorgaṇendrasya tathāgatasya buddhakṣetrādgaganagañjo nāma bodhisattvo mahāsattvastayā prabhayā saṁcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṁkrāmat | upasaṁkramya bodhisattvasya pūjākarmaṇe gaganatalastha eva yāvanto daśasu dikṣu sarvabuddhakṣetreṣvadṛṣṭāśrutapūrvāḥ santi puṣpadhūpagandhamālyavilepanacūrṇacīvaravastrālaṁkārachatradhvajapatākāvaijayantiratn—amaṇikanakarajatamuktāhārahayagajarathapattivāhanapuṣpavṛkṣapatrapuṣpaphaladārakadārikā devanāgayakṣagandharvāsuragaruḍakinnaramahoragaśakrabrahmalokapālamānuṣyāmānuṣyāṇāṁ sarvā gaganatalānmahāntaṁ puṣpavarṣamabhipravarṣanti sma sarvasattvaprītisukhasaṁjananaṁ ca | na ca kasyacitsattvasya bhayaṁ cotpīḍāṁ vā karoti sma ||",
    "lal20:74": "tatredamucyate—",
    "lal20:75": "",
    "lal20:76": "peyālameṣa diśatāsu jinaurasā ye saṁpūjituṁ hitakaraṁ anuprāpta bodhim |",
    "lal20:77": "teṣāṁ viyūhakramavikramasukramāṇāṁ opamyamātra niśṛṇotha jinaurasānām ||",
    "lal20:78": "ke cāgatā nabhasi megha iva stananto hārā sahasranayutāni pralambayantaḥ |",
    "lal20:79": "ke cāgatā makuṭaratnavilambacūḍāḥ pauṣpaṁ vimāna gagane upadarśayantaḥ ||",
    "lal20:80": "ke cāgatā dharaṇisiṁha ivā nadantaḥ śūnyānimittapraṇidhīravamuñcamānāḥ |",
    "lal20:81": "ke cāgatā yatha vṛṣā abhinandamānāḥ na ca dṛṣṭapūrva rucirāṇi kṣipanti puṣpāṁ ||",
    "lal20:82": "ke cāgatā nabhasi sāra ivā ravanto varṇāsahasra svaki ātmani darśayantaḥ |",
    "lal20:83": "ke cāgatā śaśirivā gagane supūrṇāḥ sugatātmajasya guṇamālamudīrayantaḥ ||",
    "lal20:84": "ke cāgatā raviriva prabha muñcamānāḥ sarvāṇi mārabhavanāni karonti jihmā |",
    "lal20:85": "ke cāgatā vimalaketu yathendrayaṣṭyaḥ saṁbhārapuṇyanicitāstahi bodhimaṇḍe ||",
    "lal20:86": "kecitkṣipanti gaganānmaṇiratnajālā candrā sucandra tatha bāla virocamānā |",
    "lal20:87": "māndāravā sumanavārṣikacampadāmā saṁbodhisattva drumarājasthite kṣipanti ||",
    "lal20:88": "ke cāgatā dharaṇi kampayamāna padbhyāṁ saṁkampitā vasudha prītikarī janasya |",
    "lal20:89": "ke cāgatā grahiya meru karetalebhiḥ utsṛṣṭapuṣpapuṭa saṁsthita antarīkṣe ||",
    "lal20:90": "ke cāgatāścaturi sāgara gṛhya mūrdhnā utsṛṣṭa siñci vasudhāṁ varagandhatoyaiḥ |",
    "lal20:91": "ke cāgatā ratanayaṣṭi gṛhītva citraṁ saṁbodhisattvamupadarśaya sthitva dūre ||",
    "lal20:92": "ke cāgatā bhaviya brahma praśāntarūpāḥ śāntā praśāntamanasaḥ sthita dhyānadhyāyī |",
    "lal20:93": "romebhi teṣa svaru niścarate manojña maitrīupekṣakaruṇāmuditāpramāṇā ||",
    "lal20:94": "ke cāgatā maruta śakra ivā yathaiva devaiḥ sahasranayutaiśca purākṛtāste |",
    "lal20:95": "upagamya bodhivaṭu gṛhya kṛtāñjalībhiḥ śakrābhilagna maṇiratna kṣipanti citrā ||",
    "lal20:96": "ke cāgatāścatudiśā ca yathaiva pālā gandharvarākṣasaparīvṛta kinnarebhiḥ |",
    "lal20:97": "vidyutsphuṭānta kusumāni pravarṣamāṇāḥ gandharvakinnararūtena stuvanti vīram ||",
    "lal20:98": "ke cāgatāḥ kusumitāṁ pragṛhītva vṛkṣān saphalāṁ sapuṣpavaragandha pramuñcamānāṁ |",
    "lal20:99": "jāteṣu teṣu sthita buddha śuddhakāyāḥ avalambamāna pratimaṇḍi kṣipanti puṣpā ||",
    "lal20:100": "ke cāgatāḥ kusumitāḥ puḍinī gṛhītvā padmotpalaiḥ kusumitaistatha puṇḍarīkaiḥ |",
    "lal20:101": "dvātriṁśalakṣaṇadharāḥ sthita padmagarbhe staviṣṭa aliptamanasaṁ vidu bodhisattvam ||",
    "lal20:102": "ke cāgatā vipulakāya tatheva meru sthitvāntarīkṣa svakamātmanamutsṛjanti |",
    "lal20:103": "utsṛjyamātra bhaviyā navapuṣpadāmāḥ saṁchādayanti trisahasri jinasya kṣetram ||",
    "lal20:104": "ke cāgatā ubhayacakṣuṣi kalpadāhaṁ saṁdarśayanta vibhavaṁ tatha saṁbhavaṁ ca |",
    "lal20:105": "teṣāṁ śarīri bahudharmasukhā raṇanti tāṁ śrutva sattvanayutā prajahanti tṛṣṇām ||",
    "lal20:106": "ke cāgatā ravitakinnaratulyaghoṣāḥ bimboṣṭhacāruvadanāḥ paripūrṇavaktrāḥ |",
    "lal20:107": "kanyā yathaiva sualaṁkṛta citrahārāḥ prekṣanta yāṁ suragaṇā na labhanti tṛptim ||",
    "lal20:108": "ke cāgatā vajirakāya ivā abhedyāḥ heṣṭhā paskandhacaraṇaiḥ pratigrāhyamāṇāḥ |",
    "lal20:109": "ke cāgatā ravirivā śaśipūrṇavaktrāḥ jyotsnākarāḥ prabhakarā hatakleśadoṣāḥ ||",
    "lal20:110": "ke cāgatā ratanamaṇḍita ratnapāṇī saṁchādayitva bahukṣetrasahasrakoṭyaḥ |",
    "lal20:111": "varṣanti ratnavara puṣpa sugandhagandhā saṁtoṣaṇārthaṁ bahusattvahitaṁ sukhārtham ||",
    "lal20:112": "ke cāgatā mahati dhāraṇi ratnakośāḥ romebhi sūtranayutāni prabhāṣamāṇāḥ |",
    "lal20:113": "pratibhānavanta mativanta subuddhivanto mattapramattajanatāṁ pratibodhayantaḥ ||",
    "lal20:114": "ke cāgatā grahiya bheri yathaiva meru ākoṭyamānu gagane sumanojñaghoṣām |",
    "lal20:115": "yasyā ravaṁ daśadiśe vraji kṣetrakoṭyā adyāvaboddhumamataṁ anubuddhi śāstā ||",
    "lal20:116": "iti ||",
    "lal20:117": "",
    "lal20:118": "|| iti śrīlalitavistare bodhimaṇḍavyūhaparivarto nāma viṁśatitamo ’dhyāyaḥ ||"
}