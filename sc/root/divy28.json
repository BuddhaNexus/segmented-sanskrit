{
    "divy28:0": "",
    "divy28:1": "",
    "divy28:2": "",
    "divy28:3": "Divyāvadānam",
    "divy28:4": "",
    "divy28:5": "28. vītaśokāvadānam",
    "divy28:6": "",
    "divy28:7": "yadā rājñā aśokena bhagavacchāsane śraddhā pratilabdhā, tena caturaśītidharmarājikāsahasraṁ pratiṣṭhāpitaṁ pañcavārṣikaṁ ca kṛtam |",
    "divy28:8": "trīṇi śatasahastāṇi bhikṣūṇāṁ bhojitāni yatraiko ’rhatāṁ dvau śaikṣāṇāṁ pṛthagjanakalyāṇakānāṁ ca |",
    "divy28:9": "(sa)samudrāyāṁ pṛthivyāṁ janakāyā yadbhūyasā bhagavacchāsane ’bhiprasannāḥ |",
    "divy28:10": "tasya bhrātā vītaśoko nāma tīrthyābhiprasannaḥ |",
    "divy28:11": "sa tīrthyairvigrāhitah—nāsti śramaṇaśākyaputrīyāṇāṁ mokṣa iti |",
    "divy28:12": "ete hi sukhābhiratāḥ parikhedabhīravaśceti |",
    "divy28:13": "yāvadrājñā aśokenocyate—vītaśoka, mā tvamanāyatane ’prasādamutpādaya, api tu buddhadharmasaṁghe prasādamutpādaya |",
    "divy28:14": "eṣa āyatanagataḥ prasāda iti |",
    "divy28:15": "atha rājā aśoko ’pareṇa samayena mṛgavadhāya nirgataḥ |",
    "divy28:16": "tatra vītaśokenāraṇye ṛṣirdṛṣṭaḥ pañcātapenāvasthitaḥ |",
    "divy28:17": "sa ca kaṣṭatapaḥ sārasaṁjñī |",
    "divy28:18": "tenābhigamya pādābhivandanaṁ kṛtvā sa ṛṣiḥ pṛṣṭah—bhagavan, kiyaccitraṁ te ihāraṇye prativasatah? sa uvāca—dvādaśa varṣāṇīti |",
    "divy28:19": "vītaśokaḥ kathayati—kastavāhārah? sa ṛṣiruvāca—phalamūlāni |",
    "divy28:20": "kiṁ prāvaraṇam? darbhacīvarāṇi |",
    "divy28:21": "kā śayyā? tṛṇasaṁstaraṇam |",
    "divy28:22": "vītaśoka uvāca—bhagavan, kiṁ duḥkhaṁ bādhate? ṛṣiruvāca—ime mṛgā ṛtukāle saṁvasanti |",
    "divy28:23": "yadā mṛgānāṁ saṁvāso dṛṣṭo bhavati, tasmin samaye rāgeṇa paridahyāmi |",
    "divy28:24": "vītaśoka uvāca—asya kaṣṭena tapasā rāgo ’dyāpi na bādhyate, prāgeva śramaṇāḥ śākyaputrīyāḥ svāstīrṇāsanaśayanopasevinaḥ |",
    "divy28:25": "kuta eṣāṁ rāgaprahāṇaṁ bhaviṣyati? āha ca— kaṣṭe ’smin vijane vane nivasatāṁ vāyvambumūlāśināṁ rāgo naiva jito yadīha ṛṣiṇā kālaprakarṣeṇa hi |",
    "divy28:26": "bhuktavānnaṁ sadhṛtaṁ prabhūtapiśitaṁ dadhyuttamālaṁkṛtaṁ śākyeṣvindriyanigraho yadi bhavedvindhyaḥ plavetsāgare (1)|",
    "divy28:27": "sarvathā vañjito rājā aśoko yacchramaṇeṣu śākyaputrīyeṣu kārāṁ karoti |",
    "divy28:28": "etacca vacanaṁ śrutvā rājā upāyajño ’mātyānuvāca—ayaṁ vītaśokastīrthyābhiprasannaḥ |",
    "divy28:29": "upāyena bhagavacchāsane ’bhiprasādayitavyaḥ |",
    "divy28:30": "amātyā āhuh—deva, kimājñāpayasi? rājā āha—yadā ahaṁ rājā alaṁkāraṁ mauliṁ paṭṭaṁ cāpanayitvā snānaśālāṁ praviṣṭo bhavāmi, tadā yūyaṁ vītaśokasyopāyena mauliṁ paṭṭaṁ ca baddhvā siṁhāsane niṣādayiṣyatha |",
    "divy28:31": "evamastu iti |",
    "divy28:32": "yāvadrājā rājālaṁkāraṁ mauliṁ paṭṭaṁ cāpanayitvā snānaśālāyāṁ praviṣṭaḥ, tato ’mātyairvītaśoka ucyate—rājño ’śokasyātyayāt tvaṁ rājā bhaviṣyasi |",
    "divy28:33": "imaṁ tāvadrājālaṁkāraṁ pravaramauliṁ paṭṭaṁ ca baddhvā siṁhāsane niṣīdayiṣyāmah—kiṁ śobhase na veti |",
    "divy28:34": "taistadābharaṇamauliṁ paṭṭaṁ ca baddhvā siṁhāsane niṣādito rājñaśca niveditam |",
    "divy28:35": "tato rājā aśoko vītaśokaṁ rājālaṁkāraṁ maulipaṭṭabaddhaṁ ca siṁhāsanopaviṣṭaṁ dṛṣṭvā kathayati—adhyāpyahaṁ jīvāmi |",
    "divy28:36": "tvaṁ rājā saṁvṛttaḥ |",
    "divy28:37": "tato rājñā abhihitam—ko ’tra? tato yāvadvadhyaghātakā nīlāmbaravasanāḥ pralambakeśā ghaṇṭāśabdapāṇayo rājñaḥ pādayor nipatyovāca—deva, kimājñāpayasi? rājā āha—vītaśoko mayā parityakta iti | yāvadvītaśoka ucyate—saśastrairvadhyaghātairasmābhiḥ parivṛto ’sīti |",
    "divy28:38": "tato ’mātyā rājñaḥ pādayor nipalyovāca—deva, marṣaya vītaśokam |",
    "divy28:39": "devasyaiṣa bhrātā |",
    "divy28:40": "tato rājñā abhihitam—saptāhamasya marṣayāmi |",
    "divy28:41": "bhrātā caiṣaḥ |",
    "divy28:42": "mama bhrātuḥ snehādasya saptāhaṁ rājyaṁ prayacchāmi |",
    "divy28:43": "yāvat tūryaśatāni saṁpravāditāni, jayaśabdaiścānanditam, prāṇiśatasahasraiścāñjaliḥ kṛtaḥ, strīśataiśca parivṛtaḥ |",
    "divy28:44": "vadhyaghātakāśca dvāri tiṣṭhanti |",
    "divy28:45": "divase gate vītaśokasyāgrataḥ sthitvā ārocayanti—nirgataṁ vītaśoka ekaṁ divasam |",
    "divy28:46": "ṣaḍahānyavaśiṣṭāni |",
    "divy28:47": "evaṁ dvitīye divase |",
    "divy28:48": "vistareṇa yāvatsaptāhadivase vītaśoko rājālaṁkāravibhūṣito rājño ’śokasya samīpamupanītaḥ |",
    "divy28:49": "tato rājñā aśokenābhihitam—vītaśoka, kañcitsugītaṁ sunṛtyaṁ suvāditamiti ? vītaśoka uvāca—na me dṛṣṭaṁ vā syācchrutaṁ veti |",
    "divy28:50": "āha ca— yena śrutaṁ bhavedgītaṁ nṛtyaṁ cāpi nirīkṣitam |",
    "divy28:51": "rasāścāsvāditā yena sa bhūyāttava nirṇayam (2)|",
    "divy28:52": "rājā āha—vītaśoka, idaṁ mayā rājyaṁ saptāhaṁ tava dattam, tūryaśatāni saṁpravāditāni, jayaśabdaiścānanditam, añjaliśatāni pragṛhītāni, strīśataiśca paricīrṇaḥ |",
    "divy28:53": "kathaṁ tvaṁ kathayasi—naiva me dṛṣṭaṁ na śrutamiti? vītaśoka uvāca— na me dṛṣṭaṁ nṛtyaṁ na ca nṛpa śruto gītaninado na me gandhā ghrātā na khalu rasā me ’dya viditāḥ |",
    "divy28:54": "na me spṛṣṭaḥ sparśaḥ kanakamaṇihārāṅgajanitaḥ samūho nārīṇāṁ maraṇaparibaddhena manasā (3)|",
    "divy28:55": "striyo nṛttaṁ gītaṁ bhavaśayanānyāsanavidhirvayo rūpaṁ lakṣmīrbahuvividharatnā ca vasudhā |",
    "divy28:56": "nirānandā śūnyā mama nṛpa varaśayyā gatasukhā sthitān dṛṣṭvā dvāre vadhakapuruṣānnīlavasanān (4)|",
    "divy28:57": "śrutvā ghaṇṭāravaṁ ghoraṁ nīlāmbaradharasya hi |",
    "divy28:58": "bhayaṁ me maraṇājjātaṁ pārthivendra sudāruṇam (5)|",
    "divy28:59": "mṛtyuśalyaparīto ’haṁ nāśrauṣīdgītamuttamam |",
    "divy28:60": "nādrākṣaṁ nṛpate nṛttaṁ na ca bhoktuṁ manaḥspṛhā (6)|",
    "divy28:61": "mṛtyujvaragṛhītasya na me svapno ’pi vidyate |",
    "divy28:62": "kṛtsnā me rajanī yātā mṛtyumevānucintayan (7)|",
    "divy28:63": "rājā āha—vītaśoka, mā tāvat tavaikajanmikasya maraṇabhayāttava rājaśriyaṁ prāpya harṣo notpannaḥ |",
    "divy28:64": "kiṁ punarbhikṣavo janmaśatamaraṇabhayabhītāḥ sarvāṇyupapattyāyatanāni duḥkhānyanusṛtāni paśyanti |",
    "divy28:65": "narake tāvaccharīrasaṁtāpakṛtamagnidāhaduḥkhaṁ ca, tiryakṣu anyonyabhakṣaṇaparitrāsaduḥkham, preteṣu kṣuttarṣaduḥkham, paryeṣṭisamudācāraduḥkhaṁ manuṣyeṣu, cyavanapatanabhraṁśaduḥkham deveṣu |",
    "divy28:66": "ebhiḥ pañcabhirduḥkhaistrailokyamanuṣaktam |",
    "divy28:67": "śārīramānasairduḥkhairutpīḍitā vadhakabhūtān skandhān paśyanti, śūnyagrāmabhūtānyāyatanāni, cauribhūtāni viṣayāṇi, kṛtsnaṁ ca traidhātukamanityatāgninā pradīptaṁ paśyanti |",
    "divy28:68": "teṣāṁ rāgāḥ kathamutpadyate? āha ca— mā tāvadekajanmikasya maraṇabhayāttava na jāyate harṣaḥ |",
    "divy28:69": "manasi viṣayairmanojñaiḥ satataṁ khalu paśyamānasya (8)|",
    "divy28:70": "kiṁ punarjanmaśatānāṁ maraṇabhayamanāgataṁ vicintayatām |",
    "divy28:71": "manasi bhaviṣyati harṣo bhikṣūṇāṁ bhojanādyeṣu (9)|",
    "divy28:72": "teṣāṁ tu vastraśayanāsanabhojanādi mokṣo ’bhiyuktamanasāṁ janayeta saṅgam |",
    "divy28:73": "paśyanti ye vadhakaśatrunibhaṁ śarīramādīptaveśmasadṛśāṁśca bhavānanityān (10)|",
    "divy28:74": "kathaṁ ca teṣāṁ na bhavedvimokṣo mokṣārthināṁ janmaparānmukhānām |",
    "divy28:75": "yeṣāṁ manaḥ sarvasukhāśrayeṣu vyāvartate padmadalādivāmbhaḥ (11)|",
    "divy28:76": "yadā vītaśoko rājñā aśokenopāyena bhagavacchāsane ’bhiprasāditaḥ, sa kṛtakarapuṭa uvāca—deva, eṣo ’haṁ taṁ bhagavantaṁ tathāgatamarhantaṁ samyaksambuddhaṁ śaraṇaṁ gacchāmi dharmaṁ ca bhikṣusaṁghaṁ ceti |",
    "divy28:77": "āha ca— eṣa vrajāmi śaraṇaṁ vibuddhanavakamalavimalanibhanetram |",
    "divy28:78": "budhavibudhamanujamahitaṁ jinaṁ virāgaṁ ca saṁghaṁ ca (12)|",
    "divy28:79": "iti |",
    "divy28:80": "atha rājā aśoko vītaśokaṁ kaṇṭhe pariṣvajyovāca—na tvaṁ mayā parityaktaḥ, api tu buddhaśāsanābhiprasādārthaṁ tava mayā eṣa upāyaḥ pradarśitaḥ |",
    "divy28:81": "tato vītaśoko gandhapuṣpamālyādivāditrasamudayena bhagavataścaityānarcayati, saddharmaṁ ca śṛṇoti, saṁghe ca kārāṁ kurute |",
    "divy28:82": "sa kurkuṭārāmaṁ gataḥ |",
    "divy28:83": "tatra yaśo nāṁ sthaviro ’rhan ṣaḍabhijñaḥ |",
    "divy28:84": "sa tasya purato niṣaṇṇo dharmaśravaṇāya |",
    "divy28:85": "sthaviraśca tamavalolayitumārabdhaḥ |",
    "divy28:86": "sa paśyati vītaśokamupacitahetukaṁ caramabhavikam |",
    "divy28:87": "tenaivāśrayenārhattvaṁ prāptavyam |",
    "divy28:88": "tena tasya pravrajyāyā varṇo bhāṣitaḥ |",
    "divy28:89": "tasya śrutvā spṛhā jātā—pravrajeyaṁ bhagavacchāsane |",
    "divy28:90": "tata utthāya kṛtāñjaliḥ sthavitamuvāca—labheyāhaṁ svakhyāte dharmavinaye pravrajyāmupasampadaṁ bhikṣubhāvam |",
    "divy28:91": "careyamahaṁ bhavato ’ntike brahmacaryam |",
    "divy28:92": "sthavira uvāca—vatsa, rājānamaśokamanujñāpayasveti |",
    "divy28:93": "tato vītaśoko yena rājā aśokastenopasaṁkramya kṛtāñjaliruvāca—deva, anujānīhi mām |",
    "divy28:94": "pravrajiṣyāmi svākhyāte dharmavinaye samyageva śraddhayā agārādanagārikām |",
    "divy28:95": "āha ca—udbhrānto ’smi niraṅkuśo rājā iva vyāvartito vibhramāt tvadbuddhiprabhavāṅkuśena vidhivadbuddhopadeśairaham |",
    "divy28:96": "ekaṁ tvamarhasi me varaṁ pradarśituṁ tvaṁ pārthivānāṁ pate lokālokavarasya śāsanavare liṅgaṁ śibhaṁ dhārayet (13)|",
    "divy28:97": "śrutvā ca rājā sāśrukaṇṭho vītaśokaṁ kaṇṭhe pariṣvajyovāca—vītaśoka, alamanena vyavasāyena |",
    "divy28:98": "pravrajya khalu vaivarṇikābhyupagatāvasaḥ, pāṁśukūlaṁ pravaraṇaṁ parijanojjñitam, āhāro bhaiṣyaṁ parakule, śayanāsanaṁ vṛkṣamūle tṛṇasaṁstaraḥ parṇasaṁstaraḥ, vyābādhe khalvapi bhaiṣajyamasulabhaṁ pūtimūtraṁ ca bhojanam |",
    "divy28:99": "tvaṁ ca sukumāraḥ śītoṣṇakṣutpipāsānāṁ duḥkhānāmasahiṣṇuḥ |",
    "divy28:100": "prasīda, nivartaya mānasam |",
    "divy28:101": "vītaśoka uvāca—deva,  naiva hi jāne taṁ nūnaṁ viṣayatṛṣito ’nāyāsavihataḥ pravrajyāṁ prāptukāmo na ripuhṛtabalo naivārthakṛpaṇaḥ |",
    "divy28:102": "duḥkhārtaṁ mṛtyuneṣṭaṁ vyasanaparigataṁ dṛṣṭvā jagadidaṁ panthānaṁ janmabhīruḥ śivamabhayamahaṁ gantuṁ vyavasitaḥ (14)|",
    "divy28:103": "śrutvā ca rājā aśokaḥ satvaraṁ praruditumārabdhaḥ |",
    "divy28:104": "atha vītaśoko rājānamanunayannuvāca—deva,  saṁsāradolāmabhiruhya lolam yadā nipāto niyataḥ prajānām |",
    "divy28:105": "kimarthamāgacchati vikriyā te sarveṇa sarvasya yadā viyogaḥ (15)|",
    "divy28:106": "rājā āha—vītaśoka, bhaikṣe tāvadabhyāsaḥ kriyatām |",
    "divy28:107": "rājakule vṛkṣavāṭikāyāṁ tasya tṛṇasaṁstaraḥ saṁstṛtaḥ, bhojanaṁ cāsya dattam |",
    "divy28:108": "so ’ntaḥpuraṁ paryaṭati, mahārhaṁ cāhāraṁ na labhate |",
    "divy28:109": "tato rājñā antaḥpurikā abhihitā—pravrajitasārūpyamasyāhāramanuprayacchateti |",
    "divy28:110": "tena yāvadabhidūṣitā pūtikulmāṣā labdhāḥ |",
    "divy28:111": "tāṁśca paribhoktumārabdhaḥ |",
    "divy28:112": "dṛṣṭvā rājñā aśokena nivāritaḥ |",
    "divy28:113": "tasya buddhirutpannā—yadīha pravrajiṣyāmi, ākīrṇo bhaviṣyāmi |",
    "divy28:114": "tato videheṣu janapadeṣu gatvā pravrajitaḥ |",
    "divy28:115": "tatastena yujyatā yāvadarhattvaṁ prāptam |",
    "divy28:116": "athāyuṣmato vītaśokasyārhattvaṁ prāptasya vimuktiprītisukhasaṁvedina etadabhavat—asti khalu me—pūrvaṁ rājño ’śokasya gṛhadvāramanuprāptaḥ |",
    "divy28:117": "tato dauvārikamuvāca—gaccha, rājño ’śokasya nivedaya—vītaśoko dvāri tiṣṭhati devaṁ draṣṭukāma iti |",
    "divy28:118": "tato dauvāriko rājānamaśokamabhigamyovāca—deva, diṣṭyā vṛddhiḥ |",
    "divy28:119": "vītaśoko ’bhyāgato dvāri tiṣṭhati devaṁ draṣṭukāmaḥ |",
    "divy28:120": "tato rājñā abhihitam—gaccha, śīghraṁ praveśayeti |",
    "divy28:121": "yāvadvītaśoko rājakulaṁ praviṣṭaḥ |",
    "divy28:122": "dṛṣṭvā ca rajā aśokaḥ saṁhāsanādutthāya mūlanikṛtta iva drumaḥ sarvaśarīreṇāyuṣmantaṁ vītaśokaṁ nirīkṣamānaḥ prarudannuvāca—bhūteṣu saṁsargagateṣu nityaṁ dṛṣṭvāpi māṁ naiti yathā vikāram |",
    "divy28:123": "vivekavegādhigatasya śaṅke prajñārasasyātirasasya tṛptaḥ (16)|",
    "divy28:124": "atha rājño ’śokasya rādhagupto nāmāgrāmātyaḥ |",
    "divy28:125": "sa paśyati—āyuṣmato vītaśokasya pāṁśukūlaṁ ca cīvaraṁ mṛṇmayaṁ pātram yāvadannaṁ bhaikṣyaṁ lūhapraṇītam |",
    "divy28:126": "dṛṣṭvā ca rājñaḥ pādayor nipatya kṛtāñjaliruvāca—deva, yathā ayamalpecchaḥ saṁtuṣṭaśca, niyatamayaṁ kṛtakaraṇīyo bhaviṣyati, prītirutpādyeta |",
    "divy28:127": "kṛtah? bhaikṣānnabhojanam yasya pāṁśukūlaṁ ca cīvaram |",
    "divy28:128": "nivāso vṛkṣamūlaṁ ca tasyāniyataṁ katham (17)|",
    "divy28:129": "nirāśravam yasya mano viśālaṁ nirāmayaṁ copacitaṁ śarīram |",
    "divy28:130": "svacchandato jīvitasādhanaṁ ca nityotsavaṁ tasya manuṣyaloke (18)|",
    "divy28:131": "śrutvā tato rājā prītamanā uvāca— apahāya mauryavaṁśaṁ magadhapuraṁ sarvaratnanicayaṁ ca |",
    "divy28:132": "dṛṣṭvā vaṁśānivahaṁ prahīṇamadamānamohasārambham (19)|",
    "divy28:133": "atyuddhṛtamiva manye yaśasā pūtaṁ puramiva mahaṁ ca |",
    "divy28:134": "pratipadyatāṁ tvayā daśabaladharaśāsanamudāreṇa (20)|",
    "divy28:135": "atha rājā aśokaḥ sarvāṅgena parigṛhya prajñapta evāsane niṣādayāmāsa, praṇītena cāhāreṇa svahastaṁ saṁtarpayati |",
    "divy28:136": "bhuktavantaṁ viditvā dhautahastamapanītapātramāyuṣmato vītaśokasya purato niṣaṇṇo dharmaśravaṇāya |",
    "divy28:137": "athāyuṣmān vītaśoko rājānamaśokaṁ dharmyayā kathayā saṁdarśayannuvāca— apramādena saṁpādya rājyaiśvaryaṁ pravartatām |",
    "divy28:138": "durlabhā trīṇi ratnāni nityaṁ pūjaya pārthiva (21)|",
    "divy28:139": "sa yāvadharmyayā kathayā saṁharṣayitvā saṁprasthitaḥ |",
    "divy28:140": "|",
    "divy28:141": "atha rājā aśokaḥ kṛtakarapuṭaḥ pañcabhiramātyaśataiḥ parivṛto ’nekaiśca paurajanapadasahasraiḥ parivṛtaḥ puraskṛta āyuṣmantaṁ vītaśokamanuvrajitumārabdhaḥ |",
    "divy28:142": "vakṣyati hi— bhrātā jyeṣṭhena rājñā tu gauraveṇānugamyate |",
    "divy28:143": "pravrajyāyāḥ khalu ślādhyaṁ saṁdṛṣṭikamidaṁ phalam (22)|",
    "divy28:144": "tata āyuṣmān vītaśokaḥ svaguṇānudbhāvayan paśyataḥ sarvajanakāyasya ṛddhyā vaihāyasamutpatya prakrāntaḥ |",
    "divy28:145": "atha rājā aśokaḥ kṛtakarapuṭaḥ prāṇiśatasahasraiḥ parivṛtaḥ puraskṛto gaganatalāvasaktadṛṣṭirāyuṣmantaṁ vītaśokaṁ nirīkṣamāṇa uvāca— svajanasnehaniḥsaṅgo vihaṁga iva gacchasi |",
    "divy28:146": "śrīrāganigadairbaddhānasmān pratyādiśānniva (23)|",
    "divy28:147": "ātmāyattasya śāntasya mahaḥsaṁketacāriṇaḥ |",
    "divy28:148": "dhyānasya phalametacca rāgāndhairyanna dṛśyate (24)|",
    "divy28:149": "api ca |",
    "divy28:150": "ṛddhyā khalvavabhartsatāḥ paramayā śrīgarvitāste vayaṁ buddhyā khalvapi nāmitāḥ śirasitāḥ prajñābhimānodayam |",
    "divy28:151": "prāptārthena phalāndhabuddhimanasaḥ saṁvejitāste vayaṁ saṁkṣepeṇa sabāṣpadurdinamukhāḥ sthāne vimuktā vayam (25)|",
    "divy28:152": "tatrāyuṣmān vītaśokaḥ pratyantimeṣu janapadeṣu śayyāsanāya nirgataḥ |",
    "divy28:153": "tasya ca mahān vyādhirutpannaḥ |",
    "divy28:154": "śrutvā ca rājñā aśokena bhaiṣajyamupasthāyikāśca visarjitāḥ |",
    "divy28:155": "tasya tena vyādhinā spṛṣṭasya śiraḥ khustamabhavat |",
    "divy28:156": "yadā ca vyādhirvigataḥ, tasya virūṭāni śirasi romāṇi |",
    "divy28:157": "tena vaidyopasthāyakāśca visarjitāḥ |",
    "divy28:158": "tasya ca gorasaprāya āhāro ’nusevyate |",
    "divy28:159": "sa ghoṣaṁ gatvā bhaikṣyaṁ paryaṭati |",
    "divy28:160": "tasmiṁśca samaye puṇḍravardhananagare nirgranthopāsakena buddhapratimā nirgranthasya pādayor nipātitā citrārpitā |",
    "divy28:161": "upāsakenāśokasya rājño niveditam |",
    "divy28:162": "śrutvā ca rājñā abhihitam—śīghramānīyatām |",
    "divy28:163": "tasyordhvam yojanam yakṣāḥ śṛṇvanti, adho yojanaṁ nāgāḥ |",
    "divy28:164": "yāvattaṁ tatkṣaṇena yakṣairupanītam |",
    "divy28:165": "dṛṣṭvā ca rājñā ruṣitenābhihitam—puṇḍravardhane sarve ājīvikāḥ praghātayitavyāḥ |",
    "divy28:166": "yāvadekadivase ’ṣṭādaśasahasrāṇyājīvikānāṁ praghātitāni |",
    "divy28:167": "tataḥ pāṭaliputre bhūyo ’nyena nirgranthopāsakena buddhapratimā nirgranthasya pādayor nipātitā citrārpitā |",
    "divy28:168": "śrutvā ca rājñā amarṣitena sa nirgranthopāsakaḥ sabandhuvargo gṛhaṁ praveśāyitvā agninā dagdhaḥ |",
    "divy28:169": "ājñaptaṁ ca—yo me nirgranthasya śiro dāsyati, tasya dīnāraṁ dāsyāmīti |",
    "divy28:170": "ghoṣitam |",
    "divy28:171": "sa cāyuṣmān vītaśoka ābhīrasya gṛhe rātriṁ vāsamupagataḥ |",
    "divy28:172": "tasya ca vyādhinā kliṣṭasya lūhāni cīvarāṇi, dīrghakeśanakhaśmaśruḥ |",
    "divy28:173": "ābhīryā buddhirutpannā—nirgrantho ’yamasmākaṁ gṛhe rātriṁ vāsamupagataḥ |",
    "divy28:174": "svāminamuvāca—āryaputra, saṁpanno ’yamasmākaṁ dīnāraḥ |",
    "divy28:175": "imaṁ nirgranthaṁ praghātayitvā śiro rājño ’śokasyopanāmayeyamiti |",
    "divy28:176": "tataḥ sa ābhīro ’siṁ niṣkoṣaṁ kṛtvā āyuṣmantaṁ vītaśokamabhigataḥ |",
    "divy28:177": "āyuṣmatā ca vītaśokena pūrvānte jñānaṁ kṣiptam |",
    "divy28:178": "paśyati svayaṁkṛtānāṁ karmaṇāṁ phalamidamupasthitam |",
    "divy28:179": "tataḥ karmapratiśaraṇo bhūtvā avasthitaḥ |",
    "divy28:180": "tena tathāsyābhīreṇa śiraśchinnam |",
    "divy28:181": "rājño ’śokasyopanītam—dīnāraṁ prayaccheti |",
    "divy28:182": "dṛṣṭvā ca rājñā aśokena parijñātam—viralāni cāsya śirasi romāṇi na vyaktimupagacchanti |",
    "divy28:183": "tato vaidyā upasthāyakā ānītāḥ |",
    "divy28:184": "tairdṛṣṭvā abhihitam—deva, vītaśokasyaitacchiraḥ |",
    "divy28:185": "śrutvā rājā mūrcchito bhūmau patitaḥ |",
    "divy28:186": "yāvajjalasekaṁ datvā sthāpitaḥ |",
    "divy28:187": "amātyaiścābhihitam—deva, vītarāgāṇāmapyatra pīḍā |",
    "divy28:188": "dīyatāṁ sarvasattveṣvabhayapradānam |",
    "divy28:189": "yāvadrājñā abhayapradānaṁ dattam—na bhūyaḥ kaścit praghātayitavyaḥ |",
    "divy28:190": "|",
    "divy28:191": "tato bhikṣavaḥ saṁśayajātāḥ sarvasaṁśayacchettāramāyuṣmantamupaguptaṁ pṛcchanti—kiṁ karma kṛtamāyuṣmatā vītaśokena yasya karmaṇo vipākena śastreṇa praghātitah? sthavira uvāca—tena hyāyuṣmantaḥ karmāṇi kṛtāni pūrvamanyāsu jātiṣu |",
    "divy28:192": "śrūyatām— bhutapūrvaṁ bhikṣavo ’tīte ’dhvani anyatamo lubdho mṛgān praghātayitvā jīvikāṁ kalpayati |",
    "divy28:193": "aṭavyāmudapānam |",
    "divy28:194": "sa tatra lubdho gatvā pāśān yantrāṁśca sthāpayitvā mṛgān praghātayati |",
    "divy28:195": "asti buddhānāmutpāde pratyekabuddhā loke utpadyante |",
    "divy28:196": "vistaraḥ |",
    "divy28:197": "anyataraḥ pratyekabuddhastasminnudapāne āhārakṛtyaṁ kṛtvā udapānāduttīrya vṛkṣamūle paryaṅkena niṣaṇṇaḥ |",
    "divy28:198": "tasya gandhena mṛgāstasminnudapāne nābhyāgatāḥ |",
    "divy28:199": "sa lubdha āgatya paśyati—neiva mṛgā udapānamabhyāgatāḥ |",
    "divy28:200": "padānusāreṇa ca taṁ pratyekabuddhamabhigataḥ |",
    "divy28:201": "dṛṣṭvā cāsya buddhirutpannā—anenaiṣa ādīnava utpāditaḥ |",
    "divy28:202": "tenāsiṁ niṣkoṣaṁ kṛtvā sa pratyekabuddhaḥ praghātitaḥ |",
    "divy28:203": "|",
    "divy28:204": "kiṁ manyadhve āyuṣmantah? yo ’sau lubdhaḥ sa eṣa vītaśokaḥ |",
    "divy28:205": "yatrānena megāḥ praghātitāḥ, tasya karmaṇo vipākena mahān vyādhirutpannaḥ |",
    "divy28:206": "yatpratyekabuddhaḥ śastreṇa praghātitaḥ, tasya karmaṇo vipākena bahūni varṣasahasrāṇi narakeṣu duḥkhamanubhūya pañca janmaśatāni manuṣyeṣūpapannaḥ śastreṇa praghātitaḥ |",
    "divy28:207": "tatkarmāvaśeṣeṇaitarhi arhatprāpto ’pi śastreṇa praghātitaḥ |",
    "divy28:208": "|",
    "divy28:209": "kiṁ karma kṛtam yenoccakule upapannaḥ, arhattvaṁ ca prāptam? sthavira uvāca—kāśyape samyaksambuddhe pravrajito ’bhūt pradānaruciḥ |",
    "divy28:210": "tena dāyakadānapatayaḥ saṁghabhaktaṁ kārāpitāstarpaṇāni yavāgūpānāni nimantraṇakāni |",
    "divy28:211": "stūpeṣu ca cchatrāṇyavaropitāni, dhvajāḥ patākāḥ |",
    "divy28:212": "gandhamālyapuṣpavāditrasamudayena pūjāḥ kṛtāḥ |",
    "divy28:213": "tasya karmaṇo vipākenoccakule upapannaḥ |",
    "divy28:214": "yāvaddaśavarṣasahasrāṇi brahmacaryaṁ caritvā samyakpraṇidhānaṁ kṛtam, tasya karmaṇo vipākenārhattvaṁ prāptamiti |",
    "divy28:215": "|",
    "divy28:216": "iti śrīdivyāvadāne vītaśokāvadānamaṣṭāviṁśatimam |",
    "divy28:217": "|"
}