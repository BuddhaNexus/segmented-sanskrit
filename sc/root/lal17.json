{
    "lal17:0": "",
    "lal17:1": "",
    "lal17:2": "",
    "lal17:3": "Lalitavistaraḥ |",
    "lal17:4": "",
    "lal17:5": "17: duṣkaracaryāparivartaḥ saptadaśaḥ",
    "lal17:6": "",
    "lal17:7": "tena khalu punarbhikṣavaḥ samayena rudrako nāma rāmaputro rājagṛhaṁ nāma mahānagaramupanisṛtya viharati sma mahatā śiṣyagaṇena sārdhaṁ saptabhiḥ śiṣyaśataiḥ | sa tebhyo naivasaṁjñānāsaṁjñāyatanasahavratāyai dharmaṁ deśayati sma | adrākṣīt khalvapi bhikṣavo bodhisattvo rudrakaṁ rāmaputraṁ saṁghegaṇinaṁ gaṇācāryaṁ jñātamabhīpsitaṁ bahujanapūjitaṁ paṇḍitasaṁmatam | dṛṣṭvā cāsyaitadabhūt—ayaṁ khalvapi rudrako rāmaputraḥ saṁghegaṇī gaṇācāryaḥ jñāto ’bhīpsito bahujanapūjitaḥ paṇḍitasaṁmataḥ | sacedahamasyāntikamupasaṁkramya vratatapamārabheyam, naiṣa mamāntike viśiṣṭasaṁjño bhavennāpi pratyakṣajñānena jñāto bhavennāpi saṁskṛtānāṁ sāśravānāṁ sopādānānāṁ dhyānasamādhisamāpattīnāṁ doṣo datto bhavet | yannvahaṁ tathārupamupāyamupasaṁdarśayeyaṁ yenaite ca pratyakṣā bhaveyuḥ | dhyānagocarāṇāṁ ca samāpattyārambaṇānāṁ laukikasamādhīnāmaniḥsaraṇatā darśitā bhavet | yannvahaṁ rudrakasya rāmaputrasya sakāśamupasaṁkramya svasamādhiguṇaviśeṣodbhāvanārthaṁ śiṣyatvamabhyupagamya saṁskṛtasamādhīnāmasāratāmupadarśayeyamiti ||",
    "lal17:8": "atha khalu bhikṣavo bodhisattva idamarthavaśamadhikṛtya yena rudrako rāmaputrastenopasaṁkrāmat | upasaṁkramya rudrakaṁ rāmaputrametadavocat—kaste mārṣa śāstā, kasya vā dharmaṁ deśitamājānāsi?",
    "lal17:9": "ityevamukte rudrako rāmaputro bodhisattvamevamāha—na me mārṣa kaścicchāstā | api tu khalu punaḥ svayameva mayedaṁ samyagadhigatamiti | bodhisattva āha—kiṁ bhavatādhigatam? āha—naivasaṁjñānāsaṁjñāyatanasamāpattermārgaḥ | bodhisattva āha—labhemahi vayaṁ bhavataḥ sakāśādavavādānuśāsanīyasya samādhermārgam? āha—vāḍhamastviti | yāvaddatto ’vavādo ’bhūt ||",
    "lal17:10": "tato bodhisattva ekāntaṁ gatvā paryaṅkamābhujyopaviśati sma | samanantaropaviṣṭasya ca bodhisattvasya puṇyaviśeṣeṇa ca jñānaviśeṣeṇa ca pūrvasucaritacaryāphalaviśeṣeṇa ca sarvasamādhiparicayaviśeṣeṇa ca dhyānapramukhāni sarvāṇi laukikāni lokottarāṇi samāpattiśatānyāmukhībhavanti sma sākārāṇi soddeśāni yathāpi taccittavaśavartitvāt | atha ca bodhisattvaḥ smṛtaḥ saṁprajānan utthāyāsanādyena rudrako rāmaputrastenopasaṁkrāmat | upasaṁkramya rudrakaṁ rāmaputramevamāha astyanyo ’pi mārṣa kaściduttare naivasaṁjñānāsaṁjñāyatanasamāpattermārgaḥ? so ’bravīt—nāstīti ||",
    "lal17:11": "tato bodhisattvasyaitadabhavat—na khalu rudrakasyaivāsti śraddhā vīryaṁ smṛtiḥ prajñā | mamāpyasti śraddhā vīryaṁ smṛtiḥ samādhiḥ prajñā |",
    "lal17:12": "atha bodhisattvo rudrakaṁ rāmaputramevamāha—mayāpyeṣa mārṣa dharmo ’dhigato yatra tvaṁ niryātaḥ | so ’vocat—tena hyāgaccha, tvaṁ cāhaṁ cemaṁ gaṇaṁ pariharāva iti | samānārthe ca bodhisattvaṁ  sthāpayati sma ācāryasthāne ca | bodhisattva āha—naiṣa mārṣa mārgo nirvṛtaye na virāgāya na nirodhāya nopaśamāya nābhijñāyai na saṁbodhaye na śrāmaṇāya na brāhmaṇāya na nirvāṇāya saṁvartate ||",
    "lal17:13": "iti hi bhikṣavo bodhisattvo rudrakasya rāmaputrasya saśiṣyasyāvarjanīkṛtva yāvadalamiti kṛtvā prakrāmat—alaṁ mamāneneti ||",
    "lal17:14": "tena khalu punaḥ samayena pañcakā bhadravargīyā rudrake rāmaputre brahmacaryaṁ caranti sma | teṣāmetadabhūt—yasya khalu vayamarthāya dīrgharātraṁ ghaṭāmahe udyujyāmahe, na ca śaknumo ’ntaṁ vā paryantaṁ cādhigantum, tacchramaṇena gautamenālpakakṛcchaṇādhigantuṁ sākṣātkṛtam | taccāsya na rocate | tathā cottari paryeṣate | niḥsaṁśayameṣa śāstā loke bhaviṣyati | yaccaiṣa sākṣātkariṣyati, tadasmabhyaṁ saṁvibhakṣyatīti | evaṁ vimṛṣya pañcakā bhadravargīyā rudrakarāmaputrasakāśādapakramya bodhisattvamanvabadhnan ||",
    "lal17:15": "iti hi bhikṣavo bodhisattvo yathābhipretaṁ rājagṛhe vihṛtya magadheṣu cārikāṁ prakrāmat sārdhaṁ pañcakairbhadravargīyaiḥ ||",
    "lal17:16": "tena khalu punaḥ samayenāntarācca rājagṛhasya antarācca gayāyā yo ’nyatamo gaṇa utsavaṁ karoti sma, tena ca gaṇena bodhisattvo ’bhinimantrito ’bhūt vāsena bhaktena ca sārdhaṁ pañcakairbhadravargīyaiḥ ||",
    "lal17:17": "atha khalu bhikṣavo bodhisattvo magadheṣu caryāṁ caran yena māgadhakānāṁ gayā tāmanusṛtya tāmanuprāpto ’bhūt | tatra khalvapi bhikṣavo bodhisattvaḥ prahāṇārthī viharati sma gayāśīrṣe parvate | tatrāsya viharatastisra upamāḥ pratibhānti sma aśrutapūrvā anabhijñātapūrvāḥ | katamāstisraḥ? ye kecitte khalvapi śramaṇabrāhmaṇāḥ kāmebhyo ’navakṛṣṭakāyā viharanti sma | kāmebhyo ’navakṛṣṭacittāśca viharanti sma | yāpi caiṣāṁ kāmeṣu nandiḥ kāmeṣu rāgaḥ kāmeṣu chandaḥ kāmeṣu tṛṣṇā kāmeṣu pipāsā kāmeṣu mūrchā kāmeṣu paridāhaḥ kāmeṣvadhyavasānatā, sāpyanupaśāntā | kiṁ cāpi te ātmopakramikāṁ śarīropatāpikāṁ duḥkhāṁ tīvrāṁ kharāṁ kaṭukāmamanāpāṁ vedanāṁ vedayante | atha tarhi abhavyā eva te uttarimanuṣyadharmādalamāryajñānadarśanaviśeṣaṁ sākṣātkartum | tadyathāpi nāma puruṣo ’gnyarthī jyotirgaveṣī jyotiṁ paryeṣamāṇaḥ sa ārdraṁ kāṣṭhamādāya ārdrāṁ cottarāraṇīmudake prakṣipya mathnīyāt, abhavyo ’sāvagnimutpādayituṁ tejaḥ prāduṣkartum | evameva ya ime śramaṇabrāhmaṇāḥ kāmebhyo ’navakṛṣṭakāyā anavakṛṣṭacittāśca viharanti, yāpyeṣāṁ kāmeṣu nandiḥ kāmeṣu rāgaḥ kāmeṣu chandaḥ kāmeṣu tṛṣṇā kāmeṣu pipāsā kāmeṣu mūrchā kāmeṣu paridāhaḥ kāmeṣvadhyavasānaṁ tadapyanupaśāntam | kiṁ cāpi te ātmopakramikāṁ śarīropatāpikāṁ duḥkhāṁ tīvrāṁ kharāṁ kaṭukāṁ vedanāṁ vedayante | atha tarhi abhavyā evottarimanuṣyadharmādalamāryajñānadarśanaviśeṣaṁ sākṣātkartum | iyaṁ bodhisattvasya prathamā upamā pratibhāti sma ||",
    "lal17:18": "bhūyaścāsyaitadabhūt—ya ime śramaṇabrāhmaṇāḥ kāmebhyo vyapakṛṣṭakāyacittā viharanti, yāpi teṣāṁ kāmeṣu nandīti sarvaṁ kartavyaṁ yāvajjyotiṁ paryeṣata iti | sa ārdraṁ kāṣṭhamādāya sthale sthāpayitvā ārdrāṁ cottarāraṇiṁ mathnīyāt, abhavyo ’sāvagnimutpādayitum | evameva ye ime śramaṇabrāhmaṇā iti sarvaṁ pūrvavatkāryaṁ yāvadabhavyā uttarimanuṣyadharmādalamāryajñānadarśanaviśeṣaṁ sākṣātkartum | iyaṁ dvitīyā upamā pratibhāti sma pūrvamaśrutā cāvijñātā ca ||",
    "lal17:19": "punaraparaṁ ya ime śramaṇabrāhmaṇā bhavantaḥ kāmebhyo vyapakṛṣṭakāyacittā viharanti, yāpi teṣāṁ kāmeṣu nandiḥ | iti sarvaṁ peyālam | tadapyeṣāmupaśāntam | kiṁ cāpi te ātmopakramikāṁ śarīropatāpikāṁ duḥkhāṁ tīvrāṁ kharāṁ kaṭukāṁ vedanāṁ vedayante | atha khalu punarbhavyā eva te uttarimanuṣyadharmādalamāryajñānadarśanaviśeṣaṁ sākṣātkartum | tadyathāpi nāma iha syātpuruṣo ’gnyarthī jyotirgaveṣī jyotiḥ paryeṣamāṇaḥ, sa śuṣkaṁ kāṣṭhamādāya śuṣkāṁ cottarāraṇiṁ sthale pratiṣṭhāpya mathnīyāt, sa bhavyo ’gnimabhinirvartayituṁ tejaḥ prāduṣkartum | evameva ya ime bhavantaḥ śramaṇabrāhmaṇā iti sarvaṁ yāvadvedanāṁ vedayanta iti | atha ca punarbhavyā eva te uttarimanuṣyadharmādalamāryajñānadarśanaviśeṣaṁ sākṣātkartum | iyaṁ tṛtīyā upamā pratibhāti sma aśrutapūrvā ca avijñātapūrvā ca ||",
    "lal17:20": "atha khalu bhikṣavo bodhisattvasyaitadabhūt—ahaṁ khalvetarhi kāmebhyo vyapakṛṣṭakāyo viharāmi vyapakṛṣṭacittaśca | yāpi me kāmeṣu nandīti sarvaṁ yāvattadapi me upaśāntam | kiṁ cāpi ahamātmopakramikāṁ śarīropatāpikāṁ duḥkhāmiti peyālaṁ yāvadvedanāṁ vedmi | atha khalvahaṁ bhavya evottarimanuṣyadharmādalamāryajñānadarśanaviśeṣaṁ sākṣātkartum ||",
    "lal17:21": "iti hi bhikṣavo bodhisattvo yathābhipretaṁ gayāyāṁ vihṛtya gayāśīrṣe parvate jaṅgāvihāramanucaṁkramyamāṇo yenorubilvā senāpatigrāmakastadanusṛtastadanuprāpto ’bhūt | tatrādrākṣīnnadīṁ nairañjanāmacchodakāṁ sūpatīrthāṁ prāsādikaiśca drumagulmairalaṁkṛtāṁ samantataśca gocaragrāmām | tatra khalvapi bodhisattvasya mano ’tīva prasannamabhūt—samo batāyaṁ bhūmipradeśo ramaṇīyaḥ pratisaṁlayanānurūpaḥ | paryāptamidaṁ prahāṇārthikakulaputrasya | ahaṁ ca prahāṇārthī | yannvahamihaiva tiṣṭheyam ||",
    "lal17:22": "iti hi bhikṣavo bodhisattvasyaitadabhūt—pañcakaṣāyakāle ’hamiha jambudvīpe ’vatīrṇo hīnādhimuktikeṣu sattveṣvākīrṇatīrthyavargeṣu nānādṛṣṭipraskanneṣu kāyapiṇḍagrāhābhiniviṣṭeṣu nānāvidhaiścātāpanaparitāpanaiḥ kāyaśuddhiṁ paryeṣante, prajñāpayanti ca saṁmūḍhāḥ | tadyathā—mantravicārakairhastapralehakairnayācanakairanāmantraṇakairanekamūlikairamatsyamāṁsakairavārṣikaiḥ surātuṣodakarvajanairekatripañcasaptakulabhikṣāgrahaṇairmūlaphalaśaivālakakuśapatragomayagomūtrapāyasadadhisarpiḥ phāṇitāmapiṣṭakamabhakṣaṇapānaiḥ sārasikāpotakasaṁdaṁśikotsṛṣṭasaṁprakṣālakaiḥ | grāmyāraṇyābhiśca vṛttibhiḥ | govratamṛgaśvavarāhavānarahastivrataiśca sthānamaunavīrāsanaiśca ekālāpakairyāvatsaptālāpakaiḥ | ekabhaktā ekāhorātracāturthyapañcaṣaṭkālāntarāśca  pakṣakṣapaṇamāsakṣapaṇacāndrāyaṇaiśca gṛdhrolūkapakṣadhāraṇaiśca phalamuñjāsanavalkaladarbhabalbajoṣṭrakambalājakambalakeśakambalacarmaniveśanaiśca ārdrapaṭāstopakajālaśayanaiśca bhasmaśarkarāpāṣāṇaphalakakaṇṭakatṛṇamusalaśayanāvākchirotkuṭukasthaṇḍilaśayanaiśca ekavāsadvitricatuṣpañcaṣaṭsaptabahuvāsobhirnagnabhāvaiśca sthānāsthānavidhibhiśca dīrghakeśanakhaśmaśrujaṭāmakuṭadhāraṇaiśca ekakolatilataṇḍulāhāraiśca bhasmamasinirmālyoddhṛtatamorajapāṁśupaṅkaparimrakṣaṇaiśca lomamuñjakeśanakhacīvarapañjarakaraṅkadhāraṇaiśca uṣṇodakataṇḍulodakaparisrāvitakāmbalikasthālīpānīyapānaiśca aṅgāradhātukaṣāyatridaṇḍamuṇḍikakuṇḍikakapālakhaṭvāṅgadhāraṇaiśca śuddhiṁ pratyavagacchanti saṁmūḍhāḥ | dhūmapānāgnipānādityanirīkṣaṇapañcatapaikapādordhvabāhusthānaikacaraṇaiśca tapaḥ saṁcinvanti | tuṣādyaṅgāradāhanikumbhasādhanapakvaśilāpacanāgnijalapraveśanamarutīrthagamanamaraṇaiśceṣṭāṁ gatiṁ mṛgayante | oṁkāravaṣaṭkārasvadhākārasvāhākārāśīrvacanastuticayanāvāhanajapyamantrādhyayanadhāraṇakaraṇaiśca śuddhiṁ pratyavagacchanti | śuddhaṁ cātmānaṁ manyamānā imānāśrayante | tadyathā—brahmendrarudraviṣṇudevīkumāramātṛkātyāyanīcandrādityavaiśravaṇavaruṇavāsavāśvinaunāgayakṣagandharvāsuragaruḍakinnaramahoragarākṣasapretabhūtakumbhāṇḍapārṣadagaṇapatipiśācāṁśca devarṣirājarṣibrahmarṣīśca namasyanti, teṣu ca sārasaṁjñino bhavanti | pṛthivyaptejovāyvākāśaṁ cāśrayante | girīnadīnadyutsasarohradataḍāgasāgarasaraḥpalvalapuṣkariṇīkūpavṛkṣagulmalatātṛṇasthāṇugoṣṭhaśmaśāna—catvaraśṛṅgāṭakāntarāpaṇamukhāni cāśrayante | gṛhastambhopalamusalāsidhanuparaśuśaraśaktitriśūlāṁśca namasyanti | dadhighṛtasarṣapayavapratisarādūrvāmaṇikanakarajatādibhiśca maṅgalaṁ pratyavagacchanti | evaṁvidhāni ime tīrthyāḥ kurvante, āśrayante ca saṁsārabhayabhītāḥ ||",
    "lal17:23": "iha ca kecitparatra manyante svargāpavargāvasmākametebhyo nirvartsyeta iti mithyāmārgaprayātā aśaraṇe śaraṇasaṁjñino ’maṅgalye maṅgalasaṁjñino ’śuddhyā śuddhiṁ manyatoyannvahaṁ tādṛśaṁ vratatapoviśeṣamālabheyaṁ yathā sarvaparapravādinaśca nigṛhītāḥ syuḥ, karmakriyāpraṇaṣṭānāṁ ca sattvānāṁ karmakriyāvipraṇāśamādarśayeyam | dhyānagocarāṇāṁ ca rūpāvacarāṇāṁ ca devānāṁ dhyānaviśeṣopadarśanādāvarjanaṁ kuryāmiti ||",
    "lal17:24": "iti hi bhikṣavo bodhisattva evaṁ cintayitvā ṣaḍvarṣikaṁ mahāghoraṁ vratatapaḥsuduṣkarātsuduṣkarāṁ duṣkaracaryāmālabhate sma | kena kāraṇenocyate duṣkaracaryeti? duṣkarakārikaiṣā, tenocyate duṣkaracaryeti | na sa kaścitsattvaḥ sattvanikāye saṁvidyate manuṣyo vā amanuṣyo vā, yaḥ samarthastathārūpaṁ duṣkaraṁ caritum, anyatra caramabhavikādbodhisattvāt, ya āsphānakadhyānaṁ samāpadyate sma | kena kāraṇenocyate āsphānakamiti? sa caturthadhyānamādita eva samāpadyamāna āśvāsapraśvāsānuparodhayati saṁnirodhayati | akalpaṁ tad dhyānamavikalpamaniñjanamapanītamaspandanaṁ sarvatrānugataṁ ca sarvatra cāniśritam | na ca tad dhyānaṁ jātu kenacitsamāpannaṁ pūrvaṁ śaiṣyeṇa vā aśaiṣyeṇa vā pratyekabuddhena  vā caryāpratipannena vā bodhisattvena | ataścāsphānakaṁ nāmocyate | ākāśamaspharaṇamakaraṇamavikaraṇaṁ tacca sarvaṁ spharatīti hyākāśasamaṁ tad dhyānam | tenocyate āsphānakamiti ||",
    "lal17:25": "atha khalu bhikṣavo bodhisattvo lokasyāścaryasaṁdarśanārthaṁ tīrthikānāṁ ca darpanirghātanārthaṁ parapravādināṁ ca nigrahārthaṁ devānāṁ cāvarjanārthamucchedaśāśvatavādināṁ ca sattvānāṁ krarmakriyāpraṇaṣṭānāṁ karmakriyāvatāraṇārthaṁ puṇyaphalodbhāvanārthaṁ jñānaphalasaṁdarśanārthaṁ dhyānāṅgavibhajanārtha kāyabalasthāmasaṁdarśanārthaṁ cittaśauryasaṁjananārthaṁ ca asaṁskṛtāyāṁ pṛthivyāṁ paryaṅkamābhujya niṣīdati sma | niṣadya ca svakāyaṁ cetasā nigṛhṇīte sma, niṣpīḍayati sma ||",
    "lal17:26": "tato me bhikṣavo haimantikāsvaṣṭakarātriṣu tathā kāyaṁ nigṛhṇato niṣpīḍayataḥ kakṣābhyāmapi svedāḥ praśravanti sma | lalāṭādapi svedāḥ praśravanti sma | bhūmau nipatanti sma avaśyāyanta ūṣmāyanto bāṣpāyantaḥ | tadyathāpi nāma balavān puruṣo durbalataraṁ puruṣaṁ grīvāyāṁ gṛhītvā niṣpīḍayet, evameva bhikṣava imaṁ kāyaṁ cetasā nigṛhṇato niṣpīḍayataḥ kakṣābhyāmapi svedāḥ praśravanti sma | lalāṭādapi svedāḥ praśravanti sma | bhūbhau nipatanti sma avaśyāyanta ūṣmāyanto bāṣpāyantaḥ ||",
    "lal17:27": "tasya me bhikṣava etadabhūt—yannvahamāsphānakaṁ dhyānaṁ dhyāyeyam | tato me bhikṣava āsphānakaṁ dhyānaṁ dhyāyato mukhato nāsikātaścāśvāsapraśvāsā upaniruddhāvabhūtām | karṇachidrābhyāmuccaśabdā mahāśabdā niścaranti sma | tadyathāpi nāma karmāragagayā mathyamānāyāmuccaśabdo mahāśabdo niścarati, evameva me bhikṣavo mukhanāsikābhyāmāśvāsapraśvāsāvuparuddhāvabhūtāṁ śrotachidrābhyāmuccaśabdo mahāśabdo niścarati sma ||",
    "lal17:28": "tasya me bhikṣava etadabhūt—yannvahaṁ bhūya āsphānakaṁ dhyānaṁ dhyāyeyamiti | tato me bhikṣavo mukhanāsikāśrotrāṇyuparuddhāni cābhūvan | teṣūparuddheṣu vāyururdhvaṁ śiraḥkapālamupanihanti sma | tadyathāpi nāma bhikṣavaḥ puruṣaḥ kuṇḍayā śaktyā śiraḥkapālamupahanyād, evameva me bhikṣavo mukhanāsikāśrotreṣūparuddheṣu āśvāsapraśvāsā urdhvaṁ śiraḥkapālamupanighnanti sma ||",
    "lal17:29": "tāṁ cāvasthāṁ dṛṣṭvā bodhisattvasya tatra keciddevā evamāhu—kaṣṭaṁ bhoḥ kālagato batāyaṁ siddhārthaḥ kumāraḥ | apare evamāhuḥ—nāyaṁ kālagataḥ | api tudhyānavihāra eṣo ’rhatāmevaṁvidha iti | tasyāṁ ca velāyamimāṁ gāthāmabhāṣanta—",
    "lal17:30": "",
    "lal17:31": "mā khalvayaṁ śākyanarendragarbho hyapūrṇasaṁkalpa ihaiva raṇye |",
    "lal17:32": "kṛtvā trilokaṁ dukhitaṁ hyanāthaṁ kālaṁ kariṣyatyakṛtārtha eva ||",
    "lal17:33": "hā sattvasārā sadṛḍhapratijñā saddharmayajñena nimantritābhūt |",
    "lal17:34": "vayaṁ purā te tuṣiteṣu nāthā kva sā pratijñā tava śuddhasattva ||",
    "lal17:35": "",
    "lal17:36": "atha te devaputrāstrāyatriṁśeṣu deveṣu gatvā māyādevyā evamarthaṁ śrāvayanti—kālagataḥ kumāraḥ | atha māyādevī apsarāgaṇaparivṛtā ardharātrasamaye nairañjanāyāstīre yena bodhisattvastenopasaṁkrāntā | sā paśyati sma bodhisattvaṁ śuṣkagātram | kālagatamiva dṛṣṭvā bāṣpagadgadakaṇṭhā roditumārabdhā | tasyāṁ ca velāyāmimāṁ gāthāmabhāṣata—",
    "lal17:37": "",
    "lal17:38": "yadā jāto ’si me putra vane lumbinisāhvaye |",
    "lal17:39": "siṁhavaccāgṛhītastvaṁ prakrāntaḥ sapta padā svayam ||",
    "lal17:40": "diśāṁ cālokya cature vācā te pravyāhṛtā śubhā |",
    "lal17:41": "iyaṁ me paścimā jātiḥ sā te na paripūritā ||",
    "lal17:42": "asitenābhinirdiṣṭo buddho loke bhaviṣyasi |",
    "lal17:43": "kṣuṇṇaṁ vyākaraṇaṁ tasya na dṛṣṭā tena nityatā ||",
    "lal17:44": "cakravartiśriyaṁ putra napi bhuktā manoramā |",
    "lal17:45": "na ca bodhimanuprāpto yāto ’si nidhanaṁ vane ||",
    "lal17:46": "putrārthe kaṁ prapadyāmi kaṁ va krandāmi duḥkhitā |",
    "lal17:47": "ko me dadyekaputrasya kiṁcitprāṇasya jīvitam ||",
    "lal17:48": "",
    "lal17:49": "bodhisattva āha—",
    "lal17:50": "",
    "lal17:51": "kaiṣā ati tvāṁ karuṇaṁ rudāsi prakīrṇakeśā vinivṛttaśobhā |",
    "lal17:52": "putraṁ hyatīvā paridevayantī viceṣṭamānā dharaṇītalasthā ||",
    "lal17:53": "",
    "lal17:54": "māyādevī āha—",
    "lal17:55": "",
    "lal17:56": "mayā tu daśamāsāṁ vai kukṣau vajra ivā dhṛtaḥ |",
    "lal17:57": "sā te ’haṁ putrakā mātā vilapāmi suduḥkhitā ||",
    "lal17:58": "",
    "lal17:59": "atha bodhisattva āśvāsayannuvāca—na bhetavyaṁ putralālase, śramaṁ te saphalaṁ kariṣyasi | amoghaṁ buddhaparityāgam | asitanirdeśaṁ ca vyaktaṁ kariṣyāmi | dīpaṁkarasya vyākaraṇaṁ vyaktīkariṣyāmi ca |",
    "lal17:60": "",
    "lal17:61": "api śatadhā vasudhā vikīryeta meruḥ plave cāmbhasi ratnaśṛṅgaḥ |",
    "lal17:62": "candrārkatārāgaṇa bhū pateta pṛthajano naiva ahaṁ mriyeyam |",
    "lal17:63": "yasmānna śoko tvayi atra kāryo na vai cirād drakṣyasi buddhabodhim ||",
    "lal17:64": "",
    "lal17:65": "sahaśravaṇādeva devī māyā saṁpraharṣitaromakūpajātā bodhisattvaṁ māndāravapuṣpairabhyavakirya tripradakṣiṇīkṛtvā divyatūryaiḥ saṁpravādyamānairyena svabhavanaṁ tenopajagāma ||",
    "lal17:66": "tasya me bhikṣava etadabhūt—santyeke śramaṇabrāhmaṇā ye alpāhāratayā śuddhiṁ manyante | yannvahamalpāhāratayā pratipadyeyamiti | abhijānāmyahaṁ bhikṣava ekamevādvitīyaṁ kolamāhāramāhartum | syātkhalu punarbhikṣavo yuṣmākaṁ eṣā buddhiḥ—mahattaraṁ tatra kāle kolamāsīditi | na khalvevaṁ draṣṭavyam | atha khalviyadeva tatra kāle kolamabhūt | tasya me bhikṣava ekameva kolamāhāramāharato ’dvitīyaṁ kāyo ’tyarthaṁ karśito ’bhūddurbalaḥ | tadyathāpi nāma bhikṣava āsītakīparvāṇi vā kālāparvāṇi vā, evameva me ’ṅgapratyaṅgānyabhūvan | tadyathāpi nāma karkaṭapārśukā, evameva me pārśukā abhūvan | tadyathāpi nāma vāhanakāraśālāyāṁ vā hastiśālāyāṁ vā jīrṇāyāmubhayato vivṛtāyāṁ gopānasyāntarikāśca virājante vyavabhāsante, evameva me pārśukā antaḥkāye ubhayato virājante sma vyavabhāsante sma | tadyathāpi nāma vartanyā veṇī unnatāvanatā bhavati samaviṣamā, evaṁ me pṛṣṭhīkaṇṭako ’bhūdunnatāvanataḥ samaviṣamaḥ | tadyathā tiktakālābustaruṇo lūna āmlāno bhavati saṁmlānaḥ samutpuṭakajātaḥ evameva śira āmlānamabhūtsaṁmlānaṁ samutpuṭakajātam | tadyathāpi nāma grīṣmāṇāṁ paścime māse kūpatārakā dūragatā bhavanti, kṛcchreṇa saṁprakāśyante, evameva me ’kṣitārakau duragatāvabhūtāṁ kṛcchreṇa saṁprakāśyete sma | tadyathāpi nāmājapadaṁ voṣṭrapadaṁ vā, evameva me kakṣākukṣivakṣādīnyabhūvan | tato yadāhaṁ bhikṣavaḥ pāṇinā kukṣiṁ spṛśāmīti pṛṣṭhikaṇṭakamevāsprākṣam | uttiṣṭhāmīti cābhisaṁskurvaṁstathaivāvakubjaḥ prayāmeṇa prāpatam | tataḥ kṛcchreṇotthito ’pi pāṁśukṛtāni gātrāṇi pāṇinā pramṛjato me pūtiromāṇi kāyācchīryante sma | yāpi me ’bhūtpaurāṇī śubhavarṇatanuḥ sāpyantaradhādyathāpīdaṁ rūkṣapradhānaṁ prahitātmanaḥ | sāmantāśca me gocaragrāmavāsina evaṁ saṁjānante sma—kālako bata bhoḥ śramaṇo gautamaḥ | śyāmako bata bhoḥ śramaṇo gautamaḥ | madguracchavirbata bhoḥ śramaṇo gautamaḥ | yāpyasyābhūtpaurāṇī śubhavarṇā nibhā, sāpyantarhitā ||",
    "lal17:67": "tasya me bhikṣava etadabhūt—yannvahaṁ bhūyasyā mātrayālpāhāratayā pratipadyeyamiti | abhijānāmyahaṁ bhikṣava ekameva taṇḍulamadvitīyamāhāramāhartum | syādbhikṣavo yuṣmākamevaṁ mahattaraṁ taṇḍulaṁ tasmin kāle ’bhūditi | na khalvevaṁ draṣṭavyam | athaitāvāneva tasmin kāle taṇḍulo ’bhūt | tasya me bhikṣava ekaṁ taṇḍulamāharataḥ kṣipraṁ kāyo ’bhūditi pūrvavadyāvanmadguracchavirbata bhoḥ śramaṇo gautama iti | yāpyasya sābhūtpaurāṇī śubhavarṇatanuḥ sāpyantarhiteti ||",
    "lal17:68": "tasya me bhikṣava etadabhūt—yannvahaṁ bhūyasyā mātrayālpāhāratāyai pratipadyeyamiti | abhijānāmyahaṁ bhikṣava ekameva tilamadvitīyamāhāramāhārayitum | peyālaṁ | yāvatsāpyasya śubhavarṇatanurantarhiteti ||",
    "lal17:69": "tasya me bhikṣava etadabhūt—santyeke śramaṇabrāhmaṇā ye ’nāhāratayā śuddhiṁ manyante | yannvahaṁ sarveṇa sarvamanāhāratāyai pratipadyeyamiti | tato ’haṁ bhikṣavo ’nāhārasthito ’bhūvan | tasya me bhikṣavo ’nāhārasya kāyo ’tīva śuṣko ’bhūt kṛśo durbalaḥ, tadyathāpi nāma āsitakīparvāṇi vā kālāparvāṇi vā | tato dviguṇatriguṇacaturguṇapañcaguṇadaśaguṇaṁ me kṛśānyaṅgapratyaṅgānyabhūvan | tadyathā karkaṭakapārśukā vāhanaśālāyāṁ vā gopānasī (pārśve) dviparivartanā veṇīvatpṛṣṭhīkaṇṭakaḥ | tiktālābuvacchiraḥkapālam, kūpatārakā ivākṣitārake | so ’haṁ bhikṣavaḥ sādhukamuttiṣṭhāmīti gātrāṇyabhisaṁskurvannavakubjaḥ prāpatam | kṛcchreṇāpi cotthitaḥ pāṁśukṛtāni me gātrāṇi pramṛjataḥ pūtimūlāni romāṇyaśīryanta | yāpi me sābhūcchubhavarṇatanunibhā, sāpyantaradhāt | tadyathāpi tadrūkṣapradhānaprahitātmakatvāt | sāmantāśca me gocaragrāmavāsino janā evaṁ saṁjānante sma—kālako bata bhoḥ śramaṇo gautamaḥ | śyāmako bata bhoḥ śramaṇo gautamaḥ | madguracchavirbata bhoḥ śramaṇo gautamaḥ | yāpyasya sābhūtpaurāṇī śubhavarṇanibhā sāpyantarhiteti ||",
    "lal17:70": "rājāpi tadā śuddhodanaḥ pratipratidivasaṁ bodhisattvasyāntike dūtaṁ preṣayati sma ||",
    "lal17:71": "iti hi bhikṣavo bodhisattvo lokasyādbhutakriyāsaṁdarśanārthaṁ pūrvavadyāvatkarmakriyāpraṇaṣṭānāṁ sattvānāṁ karmakriyāvatāraṇārthaṁ puṇyasaṁcayānāṁ codbhāvanārthaṁ mahājñānasya ca guṇasaṁdarśanārthaṁ dhyānāṅgānāṁ ca vibhajanārthamekatilakolataṇḍulena ṣaḍvarṣāṇi duṣkaracaryāmanuvartayantamupadarśayati sma | adīnamānasaḥ ṣaḍvarṣā bodhisattvo yathā niṣaṇṇa evāsthāt paryaṅkena | na ca īryāpathāccyavate sma | nātapācchāyāmagamanna chāyāyā ātapam | na ca vātātapavṛṣṭiparitrāṇamakaronna ca daṁśamaśakasarīsṛpānapanayati sma | na coccārapraśrāvaśleṣmasiṁhāṇakānutsṛjati sma | na ca samiñjanaprasāraṇamakarot | na ca pārśvodarapṛṣṭhasthānenāsthāt | ye ’pi ca te mahāmeghā durdinavarṣāśaniśaradgrīṣmahaimantikāḥ, te ’pi bodhisattvasya kāye nipatanti sma | na cāntato bodhisattvaḥ pāṇināpi pracchādanamakarot | na cendriyāṇi pithayati sma | na cendriyārthān gṛhṇite sma | ye ca tatrāgaman grāmakumārakā vā grāmakumārikā vā gopālakā vā paśupālakā vā tṛṇahārikā vā kāṣṭhahārikā vā gomayahārikā vā, te bodhisattvaṁ pāṁśupiśācamiti manyante sma | tena ca krīḍanti sma | pāṁśubhiścainaṁ mrakṣayanti sma ||",
    "lal17:72": "tatra bodhisattvastaiḥ ṣaḍbhirvarṣaistāvallūhanyūnadurbalakāyaḥ saṁvṛtto ’bhūt, yadasya karṇaśrotābhyāṁ tṛṇatūlakaṁ prakṣipya nāsāśrotābhyāṁ niṣkāsyate sma | nāsāśrotābhyāṁ prakṣipya karṇaśrotābhyāṁ  niṣkāsyate sma | karṇaśrotābhyāṁ prakṣipya mukhadvāreṇa niṣkāsyate sma | mukhadvāreṇa prakṣipya karṇanāsikāśrotābhyo niṣkāsyate sma | nāsāyāṁ prakṣipya karṇanāsikāmukhadvāreṇa niṣkāsyate sma ||",
    "lal17:73": "ye ca te devanāgayakṣagandharvāsuragaruḍakinnaramahoragā manuṣyāmanuṣyā bodhisattvasya guṇeṣu pratyakṣāḥ, te rātriṁdivaṁ samadhiṣṭhā bodhisattvasya pūjāṁ kurvanti sma | praṇidhānāni ca kurvanti sma ||",
    "lal17:74": "tatra bodhisattvena tai ṣaḍbhirvarṣairduṣkaracaryāṁ saṁdarśayatā paripūrṇāni dvādaśanayutāni devamanuṣyāṇāṁ tribhiryānaiḥ paripācitānyabhūvan ||",
    "lal17:75": "tatredamucyate—",
    "lal17:76": "",
    "lal17:77": "tasya ca guṇānvitasya purādviniṣkramya bodhisattvasya |",
    "lal17:78": "cintā upāyayuktā sattvārthahitāya utpannā ||",
    "lal17:79": "pañcasu kaṣāyakāle hīne ’dharmādhimuktike loke |",
    "lal17:80": "jāto ’smi jambudvipe dharmakriyauddhure loke ||",
    "lal17:81": "ākīrṇa tīrthikagaṇaiḥ kautūhalamaṅgalairime yuktā |",
    "lal17:82": "kāyopakramakaraṇairmanyante bāliśāḥ śuddhim ||",
    "lal17:83": "agnipraveśamaruprapātapāṁśubhasmādimakṣitā nagnāḥ |",
    "lal17:84": "kāyaparitāpanārthaṁ pañcātapayogamanuyuktāḥ ||",
    "lal17:85": "mantrāvicārakaraṇā keciddhastāvalehakā abudhāḥ |",
    "lal17:86": "na ca kumbhamukhakaroṭānna dhārakuśalāntarācca gṛhṇanti ||",
    "lal17:87": "na ca yatra svānubhavatī na cāhitaṁ tena tiṣṭhavākyasya |",
    "lal17:88": "kulabhikṣa eka gṛhyā śuddhaṁ manyantihātmānam ||",
    "lal17:89": "varjenti sarpitailaṁ phāṇitadadhidugdhamatsyamāṁsāni |",
    "lal17:90": "śyāmākaśākabhakṣā mṛṇālagarḍulakaṇābhakṣāḥ ||",
    "lal17:91": "mūlaphalapatrabhakṣāḥ kuśacīvaracarmakambaladharāśca |",
    "lal17:92": "apare bhramanti nagnāḥ satyamidaṁ mohamanyaditi mūḍhāḥ ||",
    "lal17:93": "dhārenti ūrdhvahastā urdhvaṁkeśā jaṭāśca dhārenti |",
    "lal17:94": "mārgānatipranaṣṭā amārgasaṁsthāḥ sugatigamanakāmāḥ ||",
    "lal17:95": "tṛṇamusalabhasmaśayanāḥ kaṇṭakaśayanāśca utkuṭadhyāyi |",
    "lal17:96": "sthita kecidekapāde ūrdhvamukhāścandrasūrya paśyantaḥ ||",
    "lal17:97": "utsāṁ sarasataḍāgāṁ sāgarasaritaśca candrasūryau ca |",
    "lal17:98": "vṛkṣagiriśailaśikharāṁ kumbhaṁ dharaṇīṁ namasyante ||",
    "lal17:99": "vividhaiśca kāraṇaiste kāyaṁ pariśodhayanti saṁmūḍhāḥ |",
    "lal17:100": "mithyādṛṣṭiparītāḥ kṣipraṁ prapatantyapāyeṣu ||",
    "lal17:101": "yannūnamahaṁ vratatapa duṣkaracaryāṁ samārabhe ghorām |",
    "lal17:102": "yaṁ duṣkaraṁ na śakyaṁ carituṁ devairmanuṣyairvā ||",
    "lal17:103": "āsphānakaṁ ca dhyānaṁ dhyāyeyaṁ vajrakalpadṛḍhasthānam |",
    "lal17:104": "yaṁ dhyānaṁ na samarthāḥ pratyekajināpi darśayitum ||",
    "lal17:105": "santīha devamanujāḥ tīrthika lūhavratena hṛṣyante |",
    "lal17:106": "teṣa paripākaheto duṣkaravratatapa rabheya sūtīvram ||",
    "lal17:107": "paryaṅkamābhujitvā upaviṣṭo ’bhūtsthale asaṁstīrṇe |",
    "lal17:108": "kolatilataṇḍulenā āhāravidhiṁ vidarśayati ||",
    "lal17:109": "āśvāsaviprahīnaḥ praśvāsavarjitu na ceñjate bālavān |",
    "lal17:110": "ṣaḍvarṣāṇi pravaraṁ dhyāyatyāsphānakaṁ dhyānam ||",
    "lal17:111": "kalpaṁ no na vikalpaṁ na ceñjanaṁ nāpimanyena pracāram |",
    "lal17:112": "ākāśadhātuspharaṇaṁ dhyāyatyāsphānakaṁ dhyānam ||",
    "lal17:113": "na ca ātapātu chāyāṁ chāyāyā nātapaṁ gataścāsau |",
    "lal17:114": "meruriva niṣprakampyo dhyāyatyāsphānakaṁ dhyānam ||",
    "lal17:115": "na ca vātavṛṣṭichadanaṁ na daṁśamaśakāsarīsṛpātrāṇam |",
    "lal17:116": "avikopitayā caryā dhyāyatyāsphānakaṁ dhyānam ||",
    "lal17:117": "na ca kevalamātmārthaṁ dhyāyatyāsphānakaṁ dhyānam |",
    "lal17:118": "anyatra karuṇacitto bhāvī lokasya vipulārtham ||",
    "lal17:119": "ye grāmadārakāśca gopālāḥ kāṣṭhahāratṛṇahārāḥ |",
    "lal17:120": "pāṁśupiśācakamiti taṁ manyante pāṁśunā ca mrakṣanti ||",
    "lal17:121": "aśucīnā ca kirante vividhāste kāraṇāśca kārenti |",
    "lal17:122": "na ca iñjate bhramati vā dhyāyatyāsphānakaṁ dhyānam ||",
    "lal17:123": "na ca namati no vinamate na kāyaparirakṣaṇā spṛśati |",
    "lal17:124": "kiṁcinnoccāraprasravaṁ śabdeṣu na saṁtrasī na paraprekṣī ||",
    "lal17:125": "saṁśuṣkamāṁsarudhiraṁ carmasnāyvasthikāśca avaśiṣṭā |",
    "lal17:126": "udarācca pṛṣṭhivaṁśo vidṛśyate vartitā yathā veṇī ||",
    "lal17:127": "ye te kṛtādhikārā devāḥ suranāgayakṣagandharvāḥ |",
    "lal17:128": "pratyakṣaguṇadharasyā karonti pūjāṁ divārātrau ||",
    "lal17:129": "praṇidhiṁ ca kurvate te vayamapi tādṛśa bhavāmahe kṣipram |",
    "lal17:130": "yatha eṣa gaganacitto dhyāyatyāsphānakaṁ dhyānam ||",
    "lal17:131": "na ca kevalamātmārthaṁ na dhyānasvādanānna sukhabuddhyā |",
    "lal17:132": "anyatra karuṇabuddhyā kariṣyatyarthaṁ vipula loke ||",
    "lal17:133": "nihatāḥ parapravādā dhyāmīkṛta tīrthikā mativihīnāḥ |",
    "lal17:134": "karmakriyā ca darśita yā proktā kāśyape vācā ||",
    "lal17:135": "krakucchandakasya bodhi bodhiriha sudurlabhā bahubhi kalpaiḥ |",
    "lal17:136": "janatāyā ityarthaṁ dhyāyatyāsphānakaṁ dhyānam ||",
    "lal17:137": "dvādaśanayutā pūrṇā vinīta marumānuṣāstribhiryānaiḥ |",
    "lal17:138": "etadadhikṛtya sumati dhyāyatyāsphānakaṁ dhyānam ||",
    "lal17:139": "",
    "lal17:140": "|| iti śrīlalitavistare duṣkaracaryāparivarto nāma saptadaśamo ’dhyāyaḥ ||"
}