{
    "divy38:0": "",
    "divy38:1": "",
    "divy38:2": "",
    "divy38:3": "Divyāvadānam",
    "divy38:4": "",
    "divy38:5": "38. maitrakanyakāvadānam",
    "divy38:6": "",
    "divy38:7": "mātaryapakāriṇaḥ prāṇina ihaiva vyasanaprapātapātālāvalambino bhavantīti satatasamupajāyamānapremaprasādabahumānamānasaiḥ satpuruṣairmātaraḥ śuśrūṣaṇīyāḥ |",
    "divy38:8": "tadyathānuśrūyate—vikasitasitakumudendukundakusumāvalīguṇagaṇavibhūṣitaḥ pūrvajanmāntaropāttāprameyānavadyavipulasakalasambhāro dhanadasamānaratnāśrayaḥ svajanakṛpaṇavanīpakabhujyamānodāravibhavasāranicayo mitro nāma sārthavāho babhūva |",
    "divy38:9": "paropakāraikarasābhirāmā vibhūtayaḥ sphītatarā babhūvuḥ |",
    "divy38:10": "tasyāryasattvasya nabhasyarātre karā navendoḥ kumudāvadātāḥ (1)|",
    "divy38:11": "tṛṣṇānilaiḥ śokaśikhāpracaṇḍaiścittāni dagdhāni bahuprakāram |",
    "divy38:12": "āśāvatāṁ sapraṇayābhirāmairdānāmbuṣekaiḥ śamayāmbabhūva (2)|",
    "divy38:13": "dṛṣṭvā lokamimaṁ dhanakṣayabhayāt saṁtyaktadānotsavaṁ lokakleśapiśācikāvaśatayā saṁdūṣitādhyāśayam |",
    "divy38:14": "kāruṇyāt sa dadāvanāthakṛpaṇaklībāturebhyo dhanaṁ matvā ca prahatārṇavormicapalaṁ svaṁ jīvitaṁ bhūyasā (3)|",
    "divy38:15": "yeṣu vyāsajjacetā bhujagavaravadhūbhogabhīmeṣu labdhā gāhante pāpagartaṁ sphuṭadahanaśikhābhīmaparyantarandhram |",
    "divy38:16": "vātāghātapranṛttapravaranaravadhūnetrapakṣmāgralolāṁs tānarthānarthiduḥkhavyupaśamapaṭubhiḥ protsasarja pradānaiḥ (4)|",
    "divy38:17": "tasmāt putradhanatvāt putrābhilāṣiṇo yadā manorathaśatairasakṛdunmiṣitonmiṣitāḥ putraśriyaḥ prasahya sphītataravairabhārendhanavahninaiva vigatanikhilapratīkāradāruṇaprabhāvamahatā sukṛtāntalayaīkaparāyaṇāḥ kriyante sma, yadāsau lokapravādamātrayāpi panthānaṁ samavatīrya dhanadavaruṇakuberaśaṁkarajanārdanapitāmahādīn devatāviśeṣān putrārtham yācitumārebhe |",
    "divy38:18": "yasmin yasmiṁstanayasarasi svacchapūrṇāmbupūrṇe vane(jāte)vṛddhiḥ samuditamahāvaṁśalakṣmyambujasya |",
    "divy38:19": "tattattasya prabalavirasam yāti tīkṣṇāṁśumālaiḥ śoṣaṁ manye raviriva jalaṁ bhāgadheyārkabimbam (5)| rudraṁ naikakapālaśekharadharaṁ cakrāyudhaṁ vajriṇaṁ sraṣṭāraṁ makaradhvajaṁ girisutāputraṁ mayūrāsanam |",
    "divy38:20": "gaṅgāśaṅkhadalāvadātasalilāṁstāṁstāṁśca devānasau putrārthī śaraṇam yayau bahu punardānaṁ dvijebhyo dadau (6)|",
    "divy38:21": "yadyajjano maṅgaladeśanābhirvratopavāsādhigataiśca duḥkhaiḥ |",
    "divy38:22": "putrārthasaṁsiddhinimagnabuddhirvikṣipya khedaṁ sa cakāra tāṁstān (7)|",
    "divy38:23": "evamanekaprakārakāyacetasorāyāsakāribhirapi vratopavāsamaṅgalairyadā naiva kadācit kāle ’sya putrā jīvino babhūvuḥ, tadainamativipule pragāḍhaśokāpagāmbhasi nimajjantaṁ kaścit sādhupuruṣo ’bravīt— karmāṇyevāvalambanti dehināṁ sarvasampadaḥ |",
    "divy38:24": "bhūtānāṁ tuṅgaśṛṅgādvā vinipāto na bhūtaye (8)|",
    "divy38:25": "saṁkleśaṁ bahavaḥ prāptāḥ putratṛṣṇārtabuddhinā |",
    "divy38:26": "na ca te ’dyāpi jīvanti tatra kiṁ parikhidyase (9)|",
    "divy38:27": "karmāṇi nirmucya kathaṁ bhavebhyaḥ svargaukasastuṣṭivaśādiheyuḥ |",
    "divy38:28": "ye yairvinā nātmabhavaṁ labhante te tairvinā janma kathaṁ bhajeran (10)|",
    "divy38:29": "ye sāṁsārikanaikaduḥkhadahanajvālālatāliṅgitāste vāñchanti narāmaroragasukhaṁ prāyeṇa dānādibhiḥ |",
    "divy38:30": "tvaṁ kenāpi viḍambase jaḍamatiḥ putrāśayonmattako yastvaṁ dyāmadhigantumicchasi bṛhatsopānamālāśrayāt (12)|",
    "divy38:31": "vidhimaparamahaṁ te bodhayāmi prasiddhyai tvamapi ca kuru tāvat saṁprasiddhyai kadācit |",
    "divy38:32": "yadi bhavati sutaste kanyakānāma tasya sakalajanapade ’smin khyāpayasva prasiddhyā (13)|",
    "divy38:33": "atha tasya kālāntare gaganatalamaṁśumālīva svakiraṇanikarairvirājamānaṁ svavaṁśalakṣmīḥ putraṁ janayāmbabhūva |",
    "divy38:34": "sa ca— nirvāntāmalahemaśailaśirasaḥ pracchedagauradyutiḥ saṁpūrṇāmalacandramaṇḍalasamacchatrorubhāsvacchirāḥ |",
    "divy38:35": "mattairāvaṇacārupuṣkarakaravyālambabāhudvayo bhinnendīvaraphullapatranicayaśyāmāruṇāntekṣaṇaḥ (14)|",
    "divy38:36": "bhūyaḥ kalpasahasrasaṁcitamahāpuṇyaprabhāvodbhavaiḥ pravyaktasphuritendracāparuciraiḥ prahlādibhirlakṣaṇaiḥ |",
    "divy38:37": "mūrtistasya rarāja cāruśikharāddhemam yathā bhūcyutaṁ prodgīrṇasvamayūkhajālajaṭilai ratnāṅkurairveṣṭitam (15)|",
    "divy38:38": "bhramaracamarapaṅktiśyāmakeśābhirāmaṁ samavipulalalāṭaṁ śrīmaduttuṅganāsam |",
    "divy38:39": "tanayamuditacetā maitrakanyābhidhānaṁ daśadivasapareṇa khyāpayāmāsa loke (16)|",
    "divy38:40": "śarīriṇāṁ vṛddhikaraiḥ samṛddhairviśeṣayuktairvividhānnapānaiḥ |",
    "divy38:41": "sudhāvadātaiḥ sphuṭacandrapādaiḥ payodhiveleva yayau samṛddhim (17)|",
    "divy38:42": "dhātrībhiḥ sa samunnītaḥ kṣīraiśca sarpimaṇḍakaiḥ |",
    "divy38:43": "pupoṣa sundaraṁ dehaṁ hradasthamiva paṅkajam (18)|",
    "divy38:44": "atha tasya pitā mitraḥ sārthavāho vaṇigjanaiḥ |",
    "divy38:45": "dravyairvahanamāropya jagāhe codadhiṁ mudā (19)|",
    "divy38:46": "timiṁgilakṣobhavivardhitormipayodadhau mīnavipannapātre |",
    "divy38:47": "pitaryatīte jananīṁ jagāda cakāra kiṁ karma pitā mameti (20)|",
    "divy38:48": "tato ’sya jananī pativiyogaśokaglapitahṛdayā cintāmāpede |",
    "divy38:49": "āśāpāśaśatākṛṣṭo vāraṇasyeva mṛtyaṁ na paśyati |",
    "divy38:50": "viṣayāsvādakṛpaṇo vāraṇasyeva bandhanam (21)|",
    "divy38:51": "yadyapi kathayiṣyāmi pitaram yānapātrikam |",
    "divy38:52": "eṣo ’pi mama mandāyā nāśameṣyati toyadhau (22)|",
    "divy38:53": "yāvaccāyaṁ janapadamimaṁ tasya vṛttiṁ na bhūtāṁ pṛcchatyasmai kathayati na vā sarva evaiṣa lokaḥ |",
    "divy38:54": "tāvadyuktaṁ mama sutamimaṁ mṛtyuvaktrāntarālaṁ nānāduḥkhavyasanagahanaṁ vyādhiṣaktaṁ niṣeddhum (23)|",
    "divy38:55": "paro ’pi yaḥ sādhujanānujuṣṭaṁ vihāya mārgaṁ śrayate vimārgam |",
    "divy38:56": "nivāraṇīyaḥ sa svamatājjanena prayatnataḥ kiṁ punareva putraḥ (24)|",
    "divy38:57": "tato jananī kathayāṁcakre— putra aukarikatvena pitā te māmapūpuṣat |",
    "divy38:58": "yadyahaṁ sukhitā kāryā kārṣīraukāribhūṣaṇam (25)|",
    "divy38:59": "atha maitrakanyako bodhisattvo māturvacanaṁ kusumamālāmiva śirasā samabhivandya anyasminnahani aukarikāpaṇaṁ prasasāra |",
    "divy38:60": "puṇyasambhāramahatastasya sattvadayāvataḥ |",
    "divy38:61": "prathame ’hani saṁpannaṁ catuḥkārṣāpaṇaṁ dhanam (26)|",
    "divy38:62": "svagarbhasaṁdhāraṇaduḥkhitāyai dadau sa tasyai mudito jananyai |",
    "divy38:63": "dāridryaduḥkhavyasanacchidāyai dhanaṁ mahābhogaphalaprasūtyai (27)|",
    "divy38:64": "atha ye tasmin puravare ciraṁtanā aukarikāḥ, te tasya tāmabhivardhamānāṁ kriyavikrayalokamaviṣamavyavahāranītyā prakṛtipremapeśalatayā cāvarjitamanasastasmin mahāsattve vyavahārārthamāpatantamavalokya taṁ tasmātkarmaṇo vinivartanārthamāhuh— gāndhikāpaṇikaḥ śreṣṭhī pitaitasmin pure purā |",
    "divy38:65": "sa tvaṁ tāṁ vṛttimujjhatvā śrayase ’nyāṁ kayā dhiyā (28)|",
    "divy38:66": "atha bodhisattvastāmāpi jīvikāmapahāya gāndhikāpaṇaṁ cakāra— yasminneva dine cakre sa sādhurgāndhikāpaṇam |",
    "divy38:67": "kārṣāpaṇāṣṭakaṁ tasya tasminnevopapadyate (29)|",
    "divy38:68": "tamapi mātre pratipāditavān |",
    "divy38:69": "atha gāndhikāpaṇikāḥ puruṣāḥ sametyāgatya ca taṁ mahāsattvaṁ vicchandayāmāsuh— gāndhāpaṇaṁ klībajanābhipannaṁ pitā na vai mādya pure(?) cakāra |",
    "divy38:70": "tatraiva hairaṇyikatāṁ sa kṛtvā dhanāni bhūyāṁsi samāpa sādho (30)|",
    "divy38:71": "atha maitrakanyako bodhisattvastāmapi jīvikāmapahāya hairaṇyikāpaṇaṁ cakrāra |",
    "divy38:72": "tayāpi tasmin vyavahāranītyā hairaṇyikāṁstānabhibhūya sarvān |",
    "divy38:73": "lebhe dine sa prathame mahārhaḥ kārṣāpaṇān ṣoḍaśa tān dadau ca (31)|",
    "divy38:74": "dine dvitīye dvātriṁśat kārṣāpaṇamupārjya saḥ |",
    "divy38:75": "dakṣiṇīyaviśeṣāyai mātre tānapi dattavān (32)|",
    "divy38:76": "atha hairaṇyikāpaṇikāḥ puruṣā sametyāgatya ca taṁ tasmātkarmaṇo vinivartanārthamāhuh— śaraccandrāṁśudhavale labdhvā janma kule katham |",
    "divy38:77": "kṛpaṇāṁ jīvikāhetorvṛttimāśrayate bhavān (33)|",
    "divy38:78": "prabhañjanoddhūtaśikhākarāle hutāśane visphuritasphuliṅge |",
    "divy38:79": "vivartitaṁ ślāghyamatīva puṁsāṁ na tu svavṛtteścyavanaṁ pravṛttam (34)|",
    "divy38:80": "mahoragāśvāsavighūrṇitograistaraṁgabhaṅgairviṣamaṁ payodhim |",
    "divy38:81": "agādhapātālavilagnamūlaṁ pitā vigāhyārjitavān dhanaṁ te (35)|",
    "divy38:82": "yadāśritaṁ karma janānuvarjinā tvayā vidagdhena dhanepsunādhunā |",
    "divy38:83": "kathaṁ na saṁprāpsyasi bhāgyasampadaṁ piturvyatīte ’pi viśālinīṁ śriyam (36)|",
    "divy38:84": "vitteśvaro ’pyarthavibhūtivistarair nāśāṁ sadarthāṁ vibabhāra yasya |",
    "divy38:85": "tasyā mahendrāmalatulyakīrteḥ sūnuḥ kathaṁ tvaṁ na bibharṣi lajjām (37)|",
    "divy38:86": "ye mṛtyuṁ gaṇayanti naiva vipadi grāsaṁ bhajante ’nagha gehe bandhuṣu sūnuṣu vyapagatasnehātmanodyoginaḥ |",
    "divy38:87": "ye nītvā jaladhīnagādhasalilānāvartabhīmān budhāḥ prāpyārthān gajadantabhaṅgasitayāsinvanta kīrtyā jagat (38)|",
    "divy38:88": "atha maitrakanyako bodhisattvastebhyo ’pi tathānuguṇinīṁ kathāmavadhārya samudrāvataraṇakṛtavyavasāyo mātaramupasṛtyovāca—amba, sārthavāhaḥ kilāsmākaṁ pitā purā |",
    "divy38:89": "tadanujñāṁ prayaccha, yadahamapi mahāsamudramavatariṣyāmīti |",
    "divy38:90": "sā pūrvameva bhartṛmaraṇaduḥkhena vigatajīvitāśā svasya tanayasya tenāsamlakṣitadāruṇena viyogaśokaśastreṇa bhṛśataraṁ pravidāryamāṇahṛdayeva svatanayamāha— vatsa kena tavākhyātaṁ vinākāraṇaśatrunā |",
    "divy38:91": "jīvitaṁ kasya te ’niṣṭaṁ tvayā krīḍāṁ karoti kaḥ (39)|",
    "divy38:92": "daivāt kathaṁcitsamprāptaṁ cakṣurekaṁ tvamadya me |",
    "divy38:93": "putrakleśābhāginyā mṛtyunā hriyase ’dhunā (40)|",
    "divy38:94": "na yāvadevaṁ mama duḥkhaśalyaṁ prayāti nāśaṁ pravidārya śokam |",
    "divy38:95": "kathaṁ nu tasyopari me dvitīyaṁ nipātyate pāpamayairamitraiḥ (41)|",
    "divy38:96": "yeṣāṁ ceto vividhavirasāyāsaduḥkhāprakampyam yaiḥ saṁtyaktaṁ kṛpaṇahṛdayairjīvitaṁ bhogalubdhaiḥ |",
    "divy38:97": "te saṁtyaktvā nayanagalitāśrupravāhārdravaktrān bandhūnajñā makaranilaye mṛtyave yānti nāśam (42)|",
    "divy38:98": "tanmāmanāthāṁ pratipālanīyāṁ tvajjīvitāśaikanibandhajīvām |",
    "divy38:99": "saṁtyajya yātuṁ kathamudyamaste mā sā kathā mā nu vaco madīyam(?) (43)|",
    "divy38:100": "svaprāṇasaṁdehakarīmavasthāṁ praviśya naikāntasukhaṁ prasādhyam |",
    "divy38:101": "saṁpattayo yena vaṇigjanasya tato ’hamevaṁ suta vārayāmi (44)|",
    "divy38:102": "sa tasyā hitārthaṁ madhurāṇyapi vacanakusumāni tṛṇamivāvadhūya sapragalbhatayā samavalambitavikatthāśobhaṁ kiṁcidīdṛśaṁ pratyāha— varaṁ naiva tu jāyeran ye jātā nirdhanā janāḥ |",
    "divy38:103": "jātasya yadi duḥkhāni varaṁ mṛtyur na jīvitam (45)|",
    "divy38:104": "āśayā gṛhamāgatya dīnadīnāstapasvinaḥ |",
    "divy38:105": "arthino mama pāpasya yānti niḥśvasya durmanāḥ (46)|",
    "divy38:106": "ye śaktihīnā vibhavārjanādau te dehino duḥkhaśataṁ sahante |",
    "divy38:107": "lokaṁ punarduḥkhaśatopataptaṁ draṣṭaṁ na śaknomi cirāyamāṇaḥ (47)|",
    "divy38:108": "tasmādvilaṅghāmi vacastvadīyam yāsyāmi taṁ tvaṁ prajahīhi śokam |",
    "divy38:109": "tatraiva yāyāṁ nidhanaṁ samudre chinnaṁ mayā vā vyasanaṁ janasya (48)|",
    "divy38:110": "atha maitrakanyako bodhisattvo mātaramapramāṇīkṛtya nirgatya gṛhādvārāṇasyāṁ puryāmātmānaṁ sārthavāhamityuddhoṣayāmāsa |",
    "divy38:111": "asyāmeva purā puraṁdarapurīpratispardhipuryāṁ vaṇik mitro nāma babhūva yatsuranaraprakhyātakīrtidhvajaḥ |",
    "divy38:112": "putrastasya mahāsamudramacirādyāsyatyamuṣmindine yātum ye vaṇijaḥ kṛtopakaraṇāste santu sajjā iti (49)|",
    "divy38:113": "atha maitrakanyako bodhisattvo vividhopakaraṇasambhārasādhanānāṁ samāgṛhītapuṇyāhaprasthānabhadrāṇāmupahṛtamaṅgalavividhānāṁ vaṇijāṁ pañcabhiḥ śataiḥ kṛtaparivāraḥ prasasāra |",
    "divy38:114": "mātā cainaṁ gacchatīti śrutvāha—mamaikaputraka, kva yāsyasīti karuṇakaruṇākranditamātraparāyāṇā komalavimalakamaladalavilāsālasābhyāṁ pāṇikamalābhyāṁ rucirakanakaghaṭitaghaṭavikaṭapayodharavarorubhāsuramuraḥ pragāḍhamabhitāḍayati |",
    "divy38:115": "bāṣpasaliladhārāparamparodbhavoparudhyamānakaṇṭhī anilabalākulitagalitasajalajaladapaṭalāvalīmalinakeśapāśā satvaratvaramabhigamya maitrakanyakasya bodhisattvasya pādayoḥ pariṣvajyaivamāha—mā māṁ putraka parityajaya yāsīti |",
    "divy38:116": "anartharāgagrahamūḍhabuddhayo narā hi paśyanti na kevalaṁ hitam |",
    "divy38:117": "satāṁ hitādhānavidhānacetasāṁ giro ’pi śṛṇvanti na bhūtavādinām (50)|",
    "divy38:118": "maitrakanyako ’pi dharaṇitalaniṁnāṁ mātaraṁ śokavaśyāṁ śirasi kupitacittaḥ pādavajreṇa hatvā |",
    "divy38:119": "muhurupacitaśokaḥ karmaṇā preryamāṇas tvaritamatirabhūt saṁprayātuṁ vaṇigbhiḥ (51)|",
    "divy38:120": "tataḥ sā mātā samutthāyāha—putraka,  mayi gamananivṛttiṁ kartumatyudyatāyām yadupacitamapuṇyaṁ macchirastāḍanātte |",
    "divy38:121": "vyasanaphalamanantaṁ mā tu bhūt karmaṇo ’sya punarapi guruvākyaṁ mātigāḥ svapnato ’pi (52)|",
    "divy38:122": "atha maitrakanyako bodhisattvo vividhavihārāyatanaparvatopavanagahvarasarittaḍāgārāmaramaṇīyatarānanekanagaranigamarkaṭagrāmādīnanuvicaran krameṇa samudratīraṁ saṁprāpya sajjīkṛtayānapātro bhujagapativadanavisṛtaśvasanacapalabalavilulitavipulavimalasalilamaruṇataruṇakiraṇanikararucirapadmarāgapuñjaprabhārāgarañjitormimālājalamasurasvarasamasuraparasureśvarakarodarasphuritahutavahaśikhāvalīkarālavajrapatanabhayanilīnadharaṇīdharaśikharaparāhatajaloddhatottuṅgataraṁgabhaṅgaraudraṁ samudramavatatāra |",
    "divy38:123": "mahāanilotkṣiptataraṁgabhaṅgaiḥ samullasadbhiḥ khamivotpatantam |",
    "divy38:124": "saritsahasrāmburayapravāhairbhujairvilāsairiva gṛhyamāṇam (53)|",
    "divy38:125": "prakṣubdhaśīrṣoragabhīmabhogavyāvartitodvartitatoyarāśim |",
    "divy38:126": "tanmūrdhni ratnodgataraśmipuñjaṁ jvālākalāpocchruritormicakram (54)|",
    "divy38:127": "ahipativadanādvimuktatīvrajvalitaviṣānaladāhabhīmaśaṅkham |",
    "divy38:128": "timinakhakuliśāgradāritādriṁ tadacalapādahatāmbumīnavṛndam (55)|",
    "divy38:129": "tuṅgataraṁgasamudgatatīraṁ tīranilīnakalasvanahaṁsam |",
    "divy38:130": "haṁsanakhakṣatadāruṇamīnaṁ mīnavivartitakampitavelam (56)|",
    "divy38:131": "ratnalatāvṛtabhāsuraśaṅkhaṁ śaṅkhasitendugabhastivivṛddham |",
    "divy38:132": "vṛddhabhujaṁgamahābhavaraudraṁ raudramahāmakarāhatacakram (57)|",
    "divy38:133": "khagapatisavilāsapāṇivajraṁ prahatavipāṭitadṛṣṭimūlarandhram |",
    "divy38:134": "pramuditajaladantidantakoṭipramathitanaikavilāsakalpavṛkṣam (58)|",
    "divy38:135": "tadeva sa saṁlakṣya tīraparyantarekhaṁ prakaṭavikaṭārtagartodarabhramadbhramitajhaṣabhujagakulamaṇḍalaṁ naikavicitrādbhutāścaryamatiśayamambhasāmālayamatikrāmatastasya dharaṇīdharaśikharavipulātmabhāvasya makarakaripatervivartamānasya samutthitairurvīdharākāradāruṇaiḥ pramuktakalakalārāvaraudrairmahadbhiḥ salilanivahairutpīḍyamānaṁ tadyānapātraṁ maraṇabhayaviṣādabhraśyamānagātrairdīnaruditākranditamātraparāyaṇaiḥ samyānapātrakaiḥ saha sahaiva salilanidheradhaḥ praveṣṭumārabdham |",
    "divy38:136": "urvīdharākārataraṁgatuṅgairugrairyugāntānilacaṇḍavegaiḥ |",
    "divy38:137": "tadyānapātraṁ jaladherjalaughairāsphālyamānaṁ vidadāra madhye (59)|",
    "divy38:138": "daṁṣṭrākarāle jhaṣavavaktrarandhre kaścinmamārārtaravastapasvī |",
    "divy38:139": "kecijjalodgāraniruddhakaṇṭhā jagmur nirucchvāsagirā vyasutvam (60)|",
    "divy38:140": "gatvāpi kecitphalakairmahadbhirambhonidhestīramavekṣamāṇāḥ |",
    "divy38:141": "dūrāmbusaṁtānapariśramārtāstrāsākulā nedurudīrṇanādāḥ (61)|",
    "divy38:142": "atha maitrakanyako bodhisattvastena mahatā vyasanopanipātenāpyanāpatitabhayaviṣādadainyāyāsamanāḥ samavalambya mahaddhairyaparākramaṁ sasambhramaṁ phalakamādāya prasasāra |",
    "divy38:143": "tato ’sau samapavanagamanajavajanitasavilāsagatibhiḥ salilaplavairitastataḥ samākṣipyamāṇo nirāhāratayā ca parimlāyamānanayanavadanakamalaścānyairbahubhirahorātrairyathākathaṁcittasya durvagāhasalilasya mahārṇavasya dakṣiṇaṁ tīradeśamāsasāda |",
    "divy38:144": "tīrtvā tamambhonidhimapragādhamāsādya tīraṁ phalakaṁ mumoca |",
    "divy38:145": "saṁsmṛtya māturvacanaṁ sa pāṇā vyāsajya mūrdhānamidaṁ jagāda (62)|",
    "divy38:146": "śṛṇvanti ye nātmahitaṁ gurūṇāṁ vākyaṁ hitārthodayakāryabhadram |",
    "divy38:147": "teṣāmimāni vyasanāni puṁsāmāvāhayanti prabhavanti mūrdhni (63)|",
    "divy38:148": "taireva naikavyasanapradasya toyendubimbasthitabhaṅgurasya |",
    "divy38:149": "prāptaṁ phalaṁ janmataroḥ sudhībhirye mānayantīha giro gurūṇām (64)|",
    "divy38:150": "māturhitāyaiva sadodyatāyāḥ prollaṅghya vākyaṁ mama duṣkṛtasya |",
    "divy38:151": "puṣpam yadīdṛgbharapāpadāruṇaṁ prāntaṁ gamiṣyāmi kadā phalasya (65)|",
    "divy38:152": "hutavahahatalekhātyantaparyantaraudraṁ gamanapatitamugraṁ vismayātyantavajram |",
    "divy38:153": "guruśirasi dadhānaḥ pādavajraṁ khalo ’haṁ kathamavanividāryaśvabhrarandhre na lagnaḥ (66)|",
    "divy38:154": "ye santo hitavādināṁ sphuṭadhiyāṁ saṁpādayante giriḥ śreyaste samavāpnuvanti niyataṁ kravyādapuryām yathā |",
    "divy38:155": "ye tūtsṛjya mahārthasāradayitāṁ vācaṁ śrayante ’nyathā dustāre vyasanodadhau nipatintāḥ śocanti te ’ham yathā (67)|",
    "divy38:156": "tato ’sau krameṇa khadiravarasaralaniculabakulatamālatālanālikeradrumavanagahanaṁ pravaravāraṇavarāhacamaraśarabhaśambaramahiṣaviṣāṇakarṣaṇapatitamathitavividhamālulatājāladuḥsaṁcaraṁ kvacitkṣubhitakesarininādabhayacakitavanacarakulākīrṇacaraṇaṁ kathaṁcidapi śabaramanujajanacaraṇākṣuṇṇaparyantamanucaran kvacit sthitvaivamāha— ete dāḍimapuṣpalohitamukhāḥ pronmuktakolāhalā hāsādarśitadantapaṅktivirasāḥ śākhāmṛgā nirbhayāḥ |",
    "divy38:157": "sarpān bhīmaviṣānalasphuradurujvālākarālasphuṭān hatvā pāṇitalaiḥ prayānti vivaśāḥ phūtkārabhītā nunaḥ (68)|",
    "divy38:158": "ramye kuṅkumaśākhināmaviralacchāyākuthāśītale mūle komalanīlaśādvalavati pravyaktapuṣpotkare |",
    "divy38:159": "vaṁśaistālaravaiḥ sagītamadhuraiḥ pracchedasampādibhiḥ saṁgītāhitacatasaḥ pramuditā gāyantyamī kinnarāḥ (69)|",
    "divy38:160": "tato nātidūramatisṛtya mahīdharavarākāraṁ parvataṁ dadarśa |",
    "divy38:161": "kvacidugrataracārumaṇiprabhayā surabhīkṛtabhīmaguhāvicaram |",
    "divy38:162": "kvaciduddhatakinnaragītaravaṁ pratibuddhasasambhramanāgakulam (70)|",
    "divy38:163": "capalānilavellitapuṣpataruṁ tatumandiramūrdhni caladbhramaram |",
    "divy38:164": "bhramaradhvanipūrṇaguhākuharaṁ kuharasthitaraudrabhujaṁgakulam (71)|",
    "divy38:165": "pakṣivirājitaparvataśṛṅgaṁ śṛṅgaśilātalasaṁsthitasiddham |",
    "divy38:166": "siddhavadhūjanaramyanikuñjaṁ kuñjanisevitamattaśakuntam (72)|",
    "divy38:167": "mattaśikhaṇḍikalasvararamyaṁ ramyaguhāmukhanirgatasiṁha |",
    "divy38:168": "siṁhaninādabhayākulanāgaṁ nāgamadāmbusugandhisamīram (73)|",
    "divy38:169": "kvacidupacitavāraṇadantaśikhāśanidāritaśikharatataṁ pravirūḍhavilāsaśikhāgaruvṛkṣavanam |",
    "divy38:170": "kvaciduparipayodharabhārataraladhvanirañjitaśikhikulāviṣkṛtapicchakalāpavicitritacārutaṭam |",
    "divy38:171": "kvacidanilavikampitapuṣpataruṁ skhalitojjvalasurabhibalaṁ kusumaprabalaprativāsitasānuśikham (74)|",
    "divy38:172": "tathāparaṁ dadarśa— likhantaṁ karālair nabhaḥ śṛṅgajālaiḥ kṣipantaṁ mayūkhaistamaḥ sāgarāṇām |",
    "divy38:173": "vahantaṁ samabhrāmbarāmadrigurvīṁ kṣarantaṁ kvacit kāñcanāmbhaḥpravāham (75)|",
    "divy38:174": "phalitāmalakāsanakalpataruṁ tarukhaṇḍavirājitasānuśikham |",
    "divy38:175": "śikharasthitadevavadhūmithunaṁ mithunairdahatāṁ vayasā madhuram (76)|",
    "divy38:176": "kvacidarkamahārathacakranipātavikhaṇḍitamayūkhakalāpakarālitanaikamahāmaṇipallavasaṁcayaṁ maulibharāvanatonnatabhāsuravajradharam |",
    "divy38:177": "kvacidindrakarīndravimardataraṁganayabhramitapracalatkalahaṁsakulāvalihāranabhassaridambuvidhautaśilam |",
    "divy38:178": "kvacidaṇḍajarājavilāsasamucchritayakṣamahābhujavajravipāṭitasāgaravāritaloddhṛtapannagabhogadharam |",
    "divy38:179": "kvacideva surāsurasamyugaśastravipannamahāsuravidrutaśoṇitaraṅgamahāvalayam (77)|",
    "divy38:180": "dṛṣṭvaivamāha— ete parvataśṛṅgavandanatarucchāyāsthalaṁ saṁsṛtāḥ karṇaprāvaraṇaṁ navāruṇakaracchāyāsamānaśriyaḥ |",
    "divy38:181": "prekṣante madavārilolamadhuliṭprollīḍhagaṇḍasthalaṁ darpāt kesariṇo balena mahatā pronmathyamānā gajam (78)|",
    "divy38:182": "ityevamasāvatikāntāradurgaṁ salilaphalāhāramātraparāyaṇaḥ paribhrannajñānatamaḥpaṭalāvaguṇṭhitamiva jagat saṁsārapaṅke tribhuvanasvāmīvodayad ramaṇakaṁ nāma nagaraṁ dadarśa |",
    "divy38:183": "samucchritottuṅgacalatpatākaiḥ patatpatatrisvanavāvadūkaiḥ |",
    "divy38:184": "suvarṇasālairmaṇihemaśṛṅgairmahīdharākāragṛhaiḥ suguptaiḥ (79)|",
    "divy38:185": "nilīnapadmālikulālipadmaiḥ samunmiṣatpadmarajaḥpiśaṅgaiḥ |",
    "divy38:186": "kalapralāpāṇḍajarāvaramyairmandānilairāvasthīkṛtaṁ sadā (80)|",
    "divy38:187": "surakarikarajadhnakalpavṛkṣairmarakataratnatṛṇaiḥ śukāṁśunīlaiḥ |",
    "divy38:188": "maṇikanakalatānibaddhaśākhaiḥ kvacidurubhistarubhiḥ prakāmahāri |",
    "divy38:189": "(81)|",
    "divy38:190": "vikasitanavakarṇikāragauraiḥ kanakagṛhairbahuratnaśṛṅgacitraiḥ |",
    "divy38:191": "svakiraṇaruciroruratnasānoracalapateḥ sakalaśriyaṁ dadhānam (82)|",
    "divy38:192": "kvacidamaravilāsinīkarāgraprahatamahāmurajasvanābhirāmam |",
    "divy38:193": "kvaciduparipayodatūryanādapramuditamattaśikhaṇḍivṛndakīrṇam (83)|",
    "divy38:194": "tatastaddarśanāt samutpannajīvitāśo ’sau ramaṇaṁ nagaramupasasarpa |",
    "divy38:195": "tasmānnagarādviniḥsṛtya catasro ’psaraso dravitanavakanakarasarāgāvadātamūrtayaḥ pravikasitāmbujakusumarucakarucinayanayugalotpalavilāsāḥ kvaṇadruciravividhamaṇimekhalāpabhā(prāgbhā)ramandavilāsagatayaḥ kanakakalaśākārapṛthutarapaodharabharāvanamitatanumadhyā divasakarakarasparśavibodhitāmlānakamalapalāśabhāsurādharakisalayā vividhavibhūṣaṇaśatā nirāmayadarśanāḥ śirasi viracitobhayakamalāñjalayo maitrakanyasya bodhisattvasya pādayorvinyasitaśirasaḥ prāhuh— susvāgataṁ candrasamānanāya nārījanaprītivivardhanāya |",
    "divy38:196": "kṛpāmṛtāhlāditamānasāya bodhau cirābaddhaviniścyayāya (84)|",
    "divy38:197": "adyaiva duḥkhāni śamaṁ gatāni adyaiva no jīvitamāttasāram |",
    "divy38:198": "niratyayapremaviśeṣabhadrāṇyadyaiva saukhyāni puraḥ sthitāni (85)|",
    "divy38:199": "imāni duḥkhāṅkuśakhaṇḍitāni manāṁsi naḥ śokaparikṣatāni |",
    "divy38:200": "bhavantamāsādya vasantakāle vanāntarāṇīva vijṛmbhitāni (86)|",
    "divy38:201": "yānyarjitānyanyabhavāntareṣu karmāṇi śuklāni śubhodayāni |",
    "divy38:202": "teṣāṁ phalaṁ vīkṣaṇameva te ’laṁ saṅgastvayā kiṁ punareva dīghyam (rgha?) (87)|",
    "divy38:203": "adyaiva mā bandhusuhṛdviyogaśokaṁkathāḥ kasya na santyapāyāḥ |",
    "divy38:204": "dāsyo vayaṁ te ’psarasaścatasrah chāyā na te laṅghayituṁ samarthāḥ (88)|",
    "divy38:205": "ratnāni vāsāṁsi samujjvalāni śayyāśrayāścārutarā vayaṁ ca |",
    "divy38:206": "saṁtyabhartāḥ surarājayogyā śaktirvidheneha(?) sukhaṁ bhajasva (89)|",
    "divy38:207": "api ca |",
    "divy38:208": "duḥkhe mahatyapratikāraghore ye vartamānāściramudvahanti |",
    "divy38:209": "te duḥkhabhāropanipātamūḍhāstatraiva śīghraṁ nidhanaṁ prayānti (90)|",
    "divy38:210": "nitye viyoge maraṇāt puraḥsthite śocanti te deśakṛte viyoge |",
    "divy38:211": "saṁsmṛtya rogopanipātamūḍhāḥ kāmaprahārādviṣamaṁ prapannāḥ (91)|",
    "divy38:212": "śabdāyamānavaranūpuramekhalābhirādiśyamānabhavanaṁ pravarāpsarobhiḥ |",
    "divy38:213": "haimādriśṛṅgamiva tatpuramāviśantaṁ nemuḥ kṛtāñjalipuṭā bahavo ’pi tatra (92)|",
    "divy38:214": "anyaiśca punah— kiṁ dīptaraśmirvinigūḍharaśmiḥ kiṁ puṣpaketuḥ sahasāvatīrṇaḥ |",
    "divy38:215": "hā kiṁ vinikṣipya kharāgravajro nāthaḥ surāṇāmiti tarkito ’bhūt (93)|",
    "divy38:216": "timiranikaralekhyāḥ śyāmalopakṣmalekhyāh(?) sphuṭitakanakahārā nyastaratnojvalāṅgāḥ |",
    "divy38:217": "vipulabhavanamālājālavātāyanasthāḥ pramuditamanaso ’nyāścikṣipuḥ srastakāñcayaḥ (94)|",
    "divy38:218": "ratnapradīpaprahatāndhakāraṁ muktāphalapraruciroruharmyam |",
    "divy38:219": "calatpatākāgravibhinnameghaṁ gehaṁ viveśāpsarasāṁ hi tāsām (95)|",
    "divy38:220": "tāsāṁ vilāsairgamanaiḥ salīlairhāsaiḥ kaṭākṣairmadhuraiḥ pralāpaiḥ |",
    "divy38:221": "krīḍan sa kālaṁ na viveda yātaṁ sarvātmanā rāgaparītacetāḥ (96)|",
    "divy38:222": "pratyahaṁ ca dakṣiṇena gamanaṁ vārayanti sma |",
    "divy38:223": "so ’pi yathā yathā nivāryate, tathā tathā tayā diśā gamanāyautsukyamanā babhūva |",
    "divy38:224": "yatrāyaṁ vāryate loko janena hitabuddhinā |",
    "divy38:225": "viparyastamatistatra janaḥ sa paridhāvati (97)|",
    "divy38:226": "yadi kuryādayaṁ loke suhṛdāṁ vacanaṁ hitam |",
    "divy38:227": "paraiti svargaṁ pātāle śvabhre vā svapnato ’pi na (98)|",
    "divy38:228": "atha maitrakanyako bodhisattvastāsāmapsarasāmaparijñātagamanaprayojano dakṣiṇasyāṁ diśi padavīmāruhya vrajan sadāmattakaṁ nāma nagaraṁ dadarśa |",
    "divy38:229": "tasmādapi nagarādaṣṭāpsarasaḥ sasambhramaṁ niḥsṛtya taṁ mahāsattvaṁ praveśayāmāsuḥ |",
    "divy38:230": "tatrāpyaticiraṁ ratimanubhūya pratiṣiddhamānagamanakriyastenaiva dakṣiṇena pathā gacchannandanaṁ nāma nagaraṁ dadarśa |",
    "divy38:231": "tasmādapi ṣoḍaśāpsarobhirabhigamya satkṛtya praveśayāmāse |",
    "divy38:232": "tatrāpi ciraṁ krīḍāṁ sevitvā tasmādapi brahmottaraṁ nāma nagaraṁ prayayau |",
    "divy38:233": "tatrāpi dvātriṁśatāpsarobhiḥ prabhūtasatkāraṁ viṣayasukhaṁ bhuktvā tāḥ prāha— icchāmi gantuṁ tadahaṁ bhavantyo mā matkṛte śokahrade śayīdhvam |",
    "divy38:234": "saṁpātabhadrāṇi hi kasya nāma viśleṣaduḥkhāni na santi loke (99)|",
    "divy38:235": "sthitvāpi yenaiva ciraṁ viyogaḥ śatroḥ kṛtāntādbhavitāntakāle |",
    "divy38:236": "tenaiva netrāśrujalārdragaṇḍān yuṣmān vihāyādya yiyāsurasmi (100)|",
    "divy38:237": "vātāhatāmbhodhitaraṁgalole ye jīvaloke bahuduḥkhabhīme |",
    "divy38:238": "viśleṣaduḥkhāya ratiṁ prayānti teṣāṁ paro nāsti vimūḍhacetāḥ (101)|",
    "divy38:239": "athāpsarasastāḥ samastāstadgamanaviyogaśokaropitahṛdayāḥ sasambhramāḥ kamalakuvalayakunmalavilāsā nalinya iva śirasi viracitobhayakamalāñjalayaḥ prāhuh— asmāsu te kartumaniṣṭamiṣṭaṁ kathaṁ hi bhaktipraṇayārpitāsu |",
    "divy38:240": "so ’nyena ekagrahaṇīyarūpaḥ śarīradānena vayo ’grahītte (102)|",
    "divy38:241": "gatvā tannagaratrayam yadapi he svāminnihāpyāgataḥ saṁprāptā viṣayopabhogamadhurāḥ saṁpattayaste ciram |",
    "divy38:242": "gantavyaṁ na punastvayā subahunā proktena kim yāsi cet saṁsmartāsi vipatsamudrapatito vākyaṁ hi no duḥkhitaḥ (103)|",
    "divy38:243": "bodhisattvaḥ prāha— yadabhyāsavaśānnṛrṇāmudayaḥ saṁpadasthirā |",
    "divy38:244": "kathaṁ teṣu nivāryerannivarteran kathaṁ nu vā (104)|",
    "divy38:245": "niyojanīyāḥ suhṛdo ’suhṛdbhir yasmin hite karmaṇi nityakālam |",
    "divy38:246": "nivāraṇaṁ tatra tu ye prakurvate te śatravo mitratayā bhavanti (105)|",
    "divy38:247": "divyaṁ prāpya sukhaṁ pure ramaṇake saṁcoditaḥ karmaṇā āyāto ’smi niṣevaṇāya paraṁ saukhyaṁ sadāmattakam |",
    "divy38:248": "saṁprāpto ’smi tataḥ svakarmakuśaleneṣṭaṁ puraṁ nandanaṁ tasmādāgatakasya yūyamadhunā pronmūlitā bhūmayaḥ (106)|",
    "divy38:249": "tasmādato me gamanaṁ bhavantyo mā vārayadhvaṁ na hi no ’styapāyaḥ |",
    "divy38:250": "asmādviśeṣāṇi sukhāni manye lapsye ’hamityuccalito ’hamadya (107)|",
    "divy38:251": "iti |",
    "divy38:252": "atha maitrakanyako bodhisattvastāsāmapsarasāṁ hitamapi vākyamahitamivāvajñayā tiraskṛtya tenaiva dakṣiṇena pathā gacchan dadarśa mahārgalapraghaṭitaprakaṭapuṭacaturdvāradāruṇaṁ sureśvareṇāpyabhedyottuṅgāyasaviśālaprākārapariveṣṭitamantarbhramaccakramaṇḍalālokapramuktadamadamāśabdagambhīrabhairavamāyasaṁ nagaram |",
    "divy38:253": "tasya ca dvāradeśamupacakrāma |",
    "divy38:254": "samprāptamātrasya tu tatkṣaṇena dvāraṁ ca pusphoṭa kapāṭabhāram |",
    "divy38:255": "vajrāgradhāroparibhinnasānorvindhyācalasyeva nitambakukṣiḥ (108)|",
    "divy38:256": "tato maitrakanyako bodhisattvo ’tra viveśa |",
    "divy38:257": "praviṣṭamātrasya tu tatkṣaṇena dvāraṁ parikṣiptakapāṭayantram |",
    "divy38:258": "tatkarmavāyuprabhavairmahadbhiḥ kṣaṇādbhujāgrairiva saṁjaghāṭa (109)|",
    "divy38:259": "aśrauṣīcca pragāḍhavedanāviklavahṛdayapuruṣasyāntaḥprākārāntaratiraskṛtaparamabhīṣaṇanirnādaṁ sakalajanottrāsanamuccarantam |",
    "divy38:260": "śrutvā ca dvāradeśaṁ tvaritamatirlalaṅgha |",
    "divy38:261": "praviṣṭamātrasya tato dvitīyamāsphālitaṁ dvāramivāparuddham |",
    "divy38:262": "paryantakālānilavegaviddhaṁ dvāraṁ surāṇāmiva vajrakalpam (110)|",
    "divy38:263": "tato maitrakanyako bodhisattvaḥ praviveśa |",
    "divy38:264": "praviṣṭamātrasya punastṛtīyaṁ dvāraṁ parikṣiptakapāṭayantram |"
}