{
    "san-lo-mvu34:0": "Mahāvastu",
    "san-lo-mvu34:1": "34. The Birth of Gotama",
    "san-lo-mvu34:2": "atha bodhisatvo tuṣitabhavanāto cyavanakālasamaye catvāri mahāvilokitāni viloketi | tadyathā kālavilokitaṁ | deśavilokitaṁ | dvīpavilokitaṁ | kulavilokitaṁ || dvīhi kulehi bodhisatvā jāyanti | kṣatriyakule vā brāhmaṇakule vā | yadā kṣatriyākrāntā pṛthivī bhavati tadā kṣatriyakule jāyanti | yadā brāhmaṇākrāntā pṛthivī bhavati tadā brāhmaṇakule jāyanti || yasmiṁ ca bhikṣavaḥ kule bodhisatvā jāyanti taṁ kulaṁ ṣaṣṭīhi aṅgehi samanvāgataṁ bhavati | katamehi ṣaṣṭīhi | abhijñātaṁ ca bhavati | akṣudrāvacaraṁ ca jātisampannaṁ ca gotrasaṁpannañ ca puruṣayugasampannañ ca abhijñātapūrvapuruṣayugasaṁpannaṁ ca bahustrīkaṁ ca bahupuruṣaṁ ca alolaṁ ca anūnaṁ ca anīcaṁ ca adīnaṁ ca prajñāvantañ ca śīlavantaṁ ca amānyaprekṣitaṁ ca taṁ kulaṁ bhogāṁ bhuṁjati dṛḍhamitraṁ ca taṁ kulaṁ bhavati | kṛtajñaṁ ca vidhijñaṁ ca acchandagāmi ca taṁ kulaṁ bhavati | adoṣagāmi ca amohagāmi ca abhayagāmi ca anavadyabhīru ca sthūlabhikṣaṁ ca puruṣakāramatiṁ ca dṛḍhavikramaṁ ca varavikramaṁ ca śreṣṭhavikramaṁ ca cetiyapūjakaṁ ca devatāpūjakaṁ ca pūrvamitrapūjakaṁ ca kriyādhimuktaṁ ca tyāgādhimuktaṁ ca ātmapūrvāparaṁ ca taṁ kulaṁ bhavati | abhighoṣaghuṣṭaṁ ca abhidevādighoṣaghuṣṭaṁ ca kulajyeṣṭhaṁ  ca kulaśreṣṭhaṁ ca kulaṁ kulapravaraṁ ca kulavaśiprāptaṁ ca maheśākhyaṁ ca mahāparivāraṁ ca aśramaparivāraṁ ca anuraktaparivāraṁ ca abhedyaparivāraṁ ca mātṛjñaṁ ca pitṛjñaṁ ca śrāmaṇyaṁ ca brāhmaṇyaṁ ca kulajyeṣṭhāpacāyakaṁ ca prabhūtadhanadhānyañ ca prabhūtakośakoṣṭhāgāraṁ ca prabhūtahastyaśvājaiḍakaṁ ca prabhūtadāsīdāsakarmakarapauruṣeyaṁ ca apradharṣyaṁ ca taṁ kulaṁ bhavati parehi pratyarthikehi pratyamitrehi | yasmiṁ kule bodhisatvā jāyanti taṁ kulaṁ imehi ṣaṣṭīhi aṅgehi samanvāgataṁ bhavati || ye te satvā kulasampannā bhavanti evaṁrūpā satvā mahākaruṇāṁ pratilabhanti | bodhisatvo mahāsaṁvidhānaṁ karoti cyavanakālasmiṁ tuṣitabhavanāto | devasahasriyo cāturmahārājikānupādāya sarve kāmāvacarā tuṣitabhavane saṁnipatita bodhisatvasya cyavanakāle || bimbisāraprabhṛtikā uktā | tvaṁ rājagṛhe upapadyahi | tvayi vinīte mahājanakāyo vinayamārgaṁ gamiṣyatīti | evaṁ sahasodgato abhayo sārthavāho tathānye pi gṛhapatimahāśālāḥ brāhmaṇamahāśālāḥ || udayano vatsarājā vucyati | kauśāmbyāṁ upapadyāhi | tvayi vinīte mahājanakāyo vinayamārgaṁ gamiṣyati | ghoṣilo gṛhapatiḥ tathānye pi kṣatriyamahāśālāḥ gṛhapatimahāśālāḥ | etāye vidhīye devaputrasahasrāṇi yena bhagavato saṁsāre sansarantasya sahacaritaṁ jambūdvīpe ṣoḍaśahi mahājanapadehi upapadyanti kṣatriyamahāśālakulehi brāhmaṇamahāśālakulehi gṛhapatimahāśālakulehi | niḥsaṁdigdhaṁ tuphehi vinītehi mahājanakāyo vinayamārgaṁ gamiṣyatīti || bodhisatvo avaloketi kahiṁ upapadyāmi | ayaṁ rājā śuddhodano mama yogyo pitā || mātaraṁ gaveṣati yā prāsādikā ca bhaveya kulīnā ca śucigātrā ca mandarāgā ca alpāyuṣkā ca yasyā sasaptarātrā daśa māsā āyuṣpramāṇato avaśiṣṭā bhavensuḥ ||",
    "san-lo-mvu34:3": "sarveṣāṁ bodhisatvānāṁ janetvā puruṣottamaṁ |",
    "san-lo-mvu34:4": "carame saptame divase mātā jahati jīvitaṁ ||",
    "san-lo-mvu34:5": "atra kiṁ kāraṇaṁ bhavati yadi sarvajñamātaraḥ |",
    "san-lo-mvu34:6": "janetvā puruṣaśreṣṭhaṁ śīghraṁ jahanti jīvitaṁ ||",
    "san-lo-mvu34:7": "vasanto tuṣite kāye bodhisatvo imāṁ smṛtiṁ |",
    "san-lo-mvu34:8": "labhate śubhakarmeṇa parīkṣanto janetriyo ||",
    "san-lo-mvu34:9": "yasyeha pariśeṣaṁ syā nārīyo jīvitaṁ bhavet* |",
    "san-lo-mvu34:10": "divasāni sapta māsā ca daśa tasyā uram otare ||",
    "san-lo-mvu34:11": "kiṁ kāraṇaṁ ayuktaṁ hi asmadvidham anuttaraṁ |",
    "san-lo-mvu34:12": "dhāretvā uttare kāle maithunaṁ pratisevituṁ ||",
    "san-lo-mvu34:13": "athāpi pratiseveyu kāmā sugatamātari |",
    "san-lo-mvu34:14": "na pitā devasaṁghānāṁ bhinnavṛtto ti tad bhavet* ||",
    "san-lo-mvu34:15": "bhagavāṁ ca nāma kāmānāṁ doṣaṁ satataṁ bhāṣati |",
    "san-lo-mvu34:16": "atha ca lokanāthasya mātā kāmāṁ niṣevati ||",
    "san-lo-mvu34:17": "ye ca nṛpativeśmeṣu bhonti ratnakaraṇḍakāḥ |",
    "san-lo-mvu34:18": "ratanaṁ puruṣaśreṣṭhā bhājanaṁ bodhimātaro ||",
    "san-lo-mvu34:19": "alpāyuṣkāṁ bhuvi samanveṣanto bhodhisatvo adrākṣīt kapilavastusmiṁ śuddhodanasya agramahiṣīṁ prasādikāṁ ca kulīnāṁ ac śucigātrāṁ ca mandarāgāṁ ca alpāyuṣkāṁ | sasaptarātrā cāsyā daśa māsā āyuṣpramāṇato avaśiṣṭā || bodhisatvasyaitad abhavat* || eṣā me mātā yogyā ||",
    "san-lo-mvu34:20": "paśyati vilokayanto lokaṁ śuddhodanasya orodhe |",
    "san-lo-mvu34:21": "nārīṁ amaravadhunibhāṁ vidyullatānibhāṁ viya māyāṁ ||",
    "san-lo-mvu34:22": "so tāṁ niśāmya jananīṁ āmantrayate maruṇāṁ cyaviṣyāmi |",
    "san-lo-mvu34:23": "antimam upetya vāsaṁ garbhe marumānuṣasukhārthaṁ ||",
    "san-lo-mvu34:24": "taṁ avaca devasaṁghaḥ kṛtāṁjalipuṭo varābharaṇadhārī |",
    "san-lo-mvu34:25": "ṛdhyatu uttamapudgala tava praṇidhi ahīnaguṇarūpa ||",
    "san-lo-mvu34:26": "vayam api lokahitā bahu manoramāṁ ośiritvā kāmaratiṁ |",
    "san-lo-mvu34:27": "pūjārthaṁ tava anindita manuṣyaloke vasiṣyāmaḥ ||",
    "san-lo-mvu34:28": "te vipularuciravarṇaṁ mandāravapuṣpavarṣam ākāśe |",
    "san-lo-mvu34:29": "pramuṁcinsu udagracittā stavaṁtā madhurāhi vācāhi ||",
    "san-lo-mvu34:30": "yam amaravasanā praśamanamanoramāṁ śokaduḥkhavimiśrān* |",
    "san-lo-mvu34:31": "īkṣasi na ca niṣevasi kāmāṁ idam adbhutaṁ tuhyaṁ ||",
    "san-lo-mvu34:32": "yaṁ pi abhibhūya marugaṇaṁ jambūnadaparvatopamaprakāśo |",
    "san-lo-mvu34:33": "udyotayasi daśa diśo surarṣabha idaṁ pi āścaryaṁ ||",
    "san-lo-mvu34:34": "abhibhavasi devasaṁghā samaheśvaradānavāṁ samāragaṇāṁ|",
    "san-lo-mvu34:35": "tārāgaṇāṁ khagacarāṁ amitamati idaṁ pi āścaryaṁ ||",
    "san-lo-mvu34:36": "kiṁcāpi viprayogaṁ tvayā na icchāma bhūtasaṁghaguru |",
    "san-lo-mvu34:37": "api ca aravindanayana bhaviṣyasi gatir naramarūṇāṁ ||",
    "san-lo-mvu34:38": "atha cyavanakālasamaye viśuddhaśatapatrapadmanayanasya|",
    "san-lo-mvu34:39": "ānanditā marugaṇā ghoṣanti diśāhi sarvāhi ||",
    "san-lo-mvu34:40": "eṣā ca vartati kathā tuṣitapure sā ca apratirūpā māyā |",
    "san-lo-mvu34:41": "śuddhodanasya mahiṣī rājānam upetya idam āha ||",
    "san-lo-mvu34:42": "sā hariṇavatsanayanā viśuddhagandharvavadhunibhā śyāmā |",
    "san-lo-mvu34:43": "sahitaṁ idaṁ sumadhuraṁ śuddhodanam abravīt māyā ||",
    "san-lo-mvu34:44": "ābharaṇastambhitabhujā pravaravasanadhāriṇī sakhīhi saha|",
    "san-lo-mvu34:45": "tvayā vinā śākyanandana rajanīm imāṁ kṣapayituṁ chando ||",
    "san-lo-mvu34:46": "dhṛtarāṣṭrasya naravara prāsādavarasya uttamāṁ bhūmīṁ |",
    "san-lo-mvu34:47": "śayanapravaraṁ āruhi yatra kumudavasanasaṁnibhaṁ vimalaṁ ||",
    "san-lo-mvu34:48": "tena vacanena tuṣṭo deviye śuddhodano manāpena |",
    "san-lo-mvu34:49": "āmantrayati naravaro parivāram udagrasaṁkalpo ||",
    "san-lo-mvu34:50": "prativedayantu mi laghuṁ dhṛtarāṣṭraṁ pravarakusumasaṁchannaṁ |",
    "san-lo-mvu34:51": "muktakusumābhikīrṇaṁ karotha divi devabhavanaṁ vā ||",
    "san-lo-mvu34:52": "osaktapaṭṭadāmaṁ dhṛtarāṣṭraṁ ca śobhatāṁ capalam eva |",
    "san-lo-mvu34:53": "varahemajālacchannaṁ sumeruvaraśṛṅgasaṁkāśaṁ ||",
    "san-lo-mvu34:54": "caturaṅginī ca senā saśūlanārācatomaravicitrā |",
    "san-lo-mvu34:55": "paripālayatāṁ capalaṁ dhṛtarāṣṭraṁ manojñasaṁghātaṁ ||",
    "san-lo-mvu34:56": "osṛṣṭā yevājñā narapatinā sajjaṁ eva ca sarvaṁ |",
    "san-lo-mvu34:57": "kṛtvā tatra sakuśalaṁ rājānam upetya idam āhuḥ ||",
    "san-lo-mvu34:58": "varṣasahasram anūnaṁ prajā paripālayatu bho mahipālo |",
    "san-lo-mvu34:59": "sajjaṁ ti vimānavaraṁ śobhati tava harṣasaṁjananaṁ ||",
    "san-lo-mvu34:60": "atha sā amaravadhūnibhā māyā utthāya āsanavarāto |",
    "san-lo-mvu34:61": "abravīt mahīpatisutaṁ āditye astamitamātre ||",
    "san-lo-mvu34:62": "eṣā samādiyāmi prāṇeṣu avihiṁsaṁ brahmacaryaṁ ca |",
    "san-lo-mvu34:63": "viramāmi cāpy adinnād madyād anibaddhavacanāc ca ||",
    "san-lo-mvu34:64": "akhilavacanāc ca naravara viramāmi tathaivaṁ paiśunyāc ca|",
    "san-lo-mvu34:65": "paruṣavacanāc ca narapati viramāmi ayaṁ mama chando ||",
    "san-lo-mvu34:66": "parakāmeṣu ca īrṣyāṁ no saṁjāneyyaṁ nāpy abhidrohaṁ |",
    "san-lo-mvu34:67": "bhūteṣu upajaneṣyaṁ viparītamatiṁ ca vijahāmi ||",
    "san-lo-mvu34:68": "ekādaśaprakāraṁ śīlaṁ sevāmy ahaṁ pṛthivipāla |",
    "san-lo-mvu34:69": "rajanīm imāṁ anūnāṁ evaṁ mama jāyate chando ||",
    "san-lo-mvu34:70": "mā suda khu bhūmipāla kāmavitarko mā mayi pratikāṁkṣi |",
    "san-lo-mvu34:71": "preṣaya mā ti apuṇyaṁ bhaveyā mayi brahmacāriṇiye ||",
    "san-lo-mvu34:72": "sarve tava saṁkalpāṁ paripūremīti pārthivo avaca |",
    "san-lo-mvu34:73": "abhirama bhavanavaragatā ahaṁ ca rājyaṁ ca tava vaśyaṁ ||",
    "san-lo-mvu34:74": "sā strīsahasrasamagrā anantaraṁ gṛhya taṁ vimānavaraṁ |",
    "san-lo-mvu34:75": "abhiruhiya abhiniṣīde manāpaparipūrṇasaṁkalpā ||",
    "san-lo-mvu34:76": "sā kiṁcid eva kālaṁ tasmiṁ himakumudapuṇḍarīkanibhe |",
    "san-lo-mvu34:77": "śayane praśamadamaratā tūṣṇīṁbhāvena kṣepayati ||",
    "san-lo-mvu34:78": "sā dāniṁ dakṣiṇena pārśvena parinyāsi śarīravaraṁ |",
    "san-lo-mvu34:79": "kusumalatā va drumavaraṁ śayanaṁ parivelliyāśayitā ||",
    "san-lo-mvu34:80": "atha tāṁ niśāmya śayanopagatāṁ devīṁ divyapramadārūpanibhāṁ |",
    "san-lo-mvu34:81": "tuṣitālayā cyaviya devagaṇā prāsādamūrdhni pratiṣṭhihinsu ||",
    "san-lo-mvu34:82": "te mūrdhanā abhinatā sarve hṛṣṭā kṛtāṁjalipuṭā amarā |",
    "san-lo-mvu34:83": "vandanti tāṁ vipulapuṇyadharāṁ māyāṁ jinasya jananīṁ śayane",
    "san-lo-mvu34:84": "atha kautūhalaparaṁ saṁjaniyā bahudevakanyā śucimālyadharā |",
    "san-lo-mvu34:85": "jinamātur upagatā draṣṭumanā prāsādamūrdhni pratiṣṭhihinsu ||",
    "san-lo-mvu34:86": "upasaṁkramitva śayanopagatāṁ māyāṁ niśāmya varavidyunibhāṁ |",
    "san-lo-mvu34:87": "prītisukhaṁ vipulaṁ saṁjaniyā atha saṁpravarṣi divijaṁ kusumaṁ ||",
    "san-lo-mvu34:88": "mānuṣyakaṁ pi kila edṛśakaṁ rūpaṁ sujātam idam āścaryaṁ|",
    "san-lo-mvu34:89": "kañcit kālaṁ sthihiy’ antarato nāyaṁ samā maravadhūhi bhave ||",
    "san-lo-mvu34:90": "līlāṁ niśāmayatha he sakhikā pramadāyimasya yatha opayikāṁ |",
    "san-lo-mvu34:91": "śayane virocati manaḥ harati vibhrājate kanakarītir iva ||",
    "san-lo-mvu34:92": "ayan tu dhareṣyati mahāpuruṣaṁ atyantadānadamaśīlarataṁ |",
    "san-lo-mvu34:93": "sarvāśravāntakaraṇaṁ virajaṁ kiṁ hāyate tava narendravadhū ||",
    "san-lo-mvu34:94": "cāpodare karatalapramite vararomarājivicitre rucire |",
    "san-lo-mvu34:95": "iha so bhaviṣyati anantamatiḥ satataṁ alipta aśubhena śuciḥ ||",
    "san-lo-mvu34:96": "bahudīrgharātranicitaṁ kuśalaṁ pramadāyimasya vipulaṁ paramaṁ |",
    "san-lo-mvu34:97": "yā taṁ dhareṣyati anantaguṇaṁ cirarātrasannicitapuṇyabalaṁ ||",
    "san-lo-mvu34:98": "anurūpā tvaṁ pramadā pravarā mātā sa caiva puruṣapravaro |",
    "san-lo-mvu34:99": "putro prahīnavanatho virajo kiṁ hāyate tava narendravadhū ||",
    "san-lo-mvu34:100": "atha rākṣasā vividharūpadharā āṇattā divi parito capalaṁ |",
    "san-lo-mvu34:101": "tiṣṭhantu bho pravaraśastradharā sarvadiśāṁ kurutha asaṁvaraṇāṁ ||",
    "san-lo-mvu34:102": "teṣām anantaraṁ dvijihvagaṇā ārakṣahetu diśatāsu sthitā |",
    "san-lo-mvu34:103": "vātaṁ pi yeṣa calitaṁ śruṇiya krodhā samutpatanti agnisamā ||",
    "san-lo-mvu34:104": "teṣām anantaragatā thapitā yakṣā pradīptaśikharā vikṛtā |",
    "san-lo-mvu34:105": "ye duṣṭacitta vinivārayathā mā ca vadhaṁ kurutha kasya cāpi ||",
    "san-lo-mvu34:106": "teṣām anantarasthitā bahavo gandharvasaṁgha śubharūpadharā |",
    "san-lo-mvu34:107": "ārakṣahetu śubhacāpadharā cyavanakṣaṇe vimalabuddhimato ||",
    "san-lo-mvu34:108": "catvāri lokapatino pi sthitā gagane svakapārivāreṇa saha |",
    "san-lo-mvu34:109": "adya cyaviṣyati kila bhagavāṁ lokasya arthasukhavṛddhikaro ||",
    "san-lo-mvu34:110": "tridaśehi sārdhaṁ tridaśapravaro sthita antarīkṣe varacakradharo |",
    "san-lo-mvu34:111": "acirā cyaviṣyati cyutiṁ carimāṁ ākāṅkṣamāṇo sukham apratimaṁ ||",
    "san-lo-mvu34:112": "māyāya mūli bahudevagaṇā kṛtvā daśāṅgulaṁ natābhimukhā |",
    "san-lo-mvu34:113": "samudīrayanti madhuraṁ vacanaṁ ullokayanti tuṣiteṣu jinaṁ ||",
    "san-lo-mvu34:114": "vyavadānasannicitapuṇyabalā samayo ti antimam upehi bhavaṁ |",
    "san-lo-mvu34:115": "sajjā tāva bhavati te jananī anukaṁpa dāni duḥkhitāṁ janatāṁ ||",
    "san-lo-mvu34:116": "eṣo cyavāmi iti muṁci girāṁ śubhaṁ vacanaṁ udīrayi + + + |",
    "san-lo-mvu34:117": "atha supinaṁ jananī jinasya tasmiṁ kṣaṇe paśyati varavipākaphalaṁ ||",
    "san-lo-mvu34:118": "himarajatanibho me ṣaḍviṣāṇo sucaraṇacārubhujo suraktaśīrṣo |",
    "san-lo-mvu34:119": "udaram upagato gajapradhāno lalitagatiḥ anavadyagātrasandhiḥ ||",
    "san-lo-mvu34:120": "na khalu bodhisatvā kālapakṣe matu kukṣiṁ okrāmanti || atha khalu pūrṇāyāṁ pūrṇamāsyāṁ puṣyanakṣatrayogayuktāyāṁ rātryāṁ bodhisatvā mātuḥ kukṣim avakrāmanti || upoṣadhikāyāṁ  pramadottamāyāṁ sananditāyāṁ avilakṣitāyāṁ akṣudrāvacarāyāṁ prāsadikāyāṁ śucigātrāyāṁ mandarāgāyāṁ jātisaṁpannāyāṁ kulasaṁpannāyāṁ rūpasampannāyāṁ varṇasampannāyāṁ nāmasampannāyāṁ ārohasampannāyāṁ pariṇāhasampannāyāṁ vyaktāyāṁ agrayauvanamaṇḍaprāptāyāṁ viśrutāyāṁ paṇḍitāyāṁ smṛtāyāṁ saṁprajānāyāṁ pradakṣiṇacittāyāṁ sarvākārasampannāyāṁ sarvākāraparipūrṇāyāṁ pramadottamāyāṁ bodhisatvā mātuḥ kukṣim avakrāmanti || bodhisatvena prabhā osṛṣṭā yāye prabhāye sarvaṁ buddhakṣetraṁ avabhāsitaṁ | devaputro devaputraṁ pṛcchati ||",
    "san-lo-mvu34:121": "kiṁ kāraṇaṁ suravareṇa prabhā pramuktā",
    "san-lo-mvu34:122": "candrāṁśuśītalatarā kanakāvadātā |",
    "san-lo-mvu34:123": "yenāsureśvaragaṇā manujeśvarāś ca",
    "san-lo-mvu34:124": "prahlāditā ca narakā jvalanāgnikalpāḥ ||",
    "san-lo-mvu34:125": "so dāni āha ||",
    "san-lo-mvu34:126": "ye tatra tatra janatāṁ pratipālayanti",
    "san-lo-mvu34:127": "saṁsārapaṁjaragatāṁ madanābhibhūtāṁ |",
    "san-lo-mvu34:128": "teṣāṁ vimokṣakaraṇena mahāyaśena",
    "san-lo-mvu34:129": "āmantraṇārtham anaghena prabhā pramuktā ||",
    "san-lo-mvu34:130": "bodhisatva āha ||",
    "san-lo-mvu34:131": "muñcatha amarā purāṇi na kila prāmodyasya ayaṁ kālo |",
    "san-lo-mvu34:132": "jarāmaraṇapuraṁ bhettuṁ kālo jñānaprahāreṇa ||",
    "san-lo-mvu34:133": "bodhisatvo smṛto saṁprajāno pradakṣiṇacitto mātuḥ kukṣiṁ okrānto ||",
    "san-lo-mvu34:134": "iti sa nadiya siṁhanādaṁ narasiṁho cyavanakālasamayasmiṁ |",
    "san-lo-mvu34:135": "antarahito kṣaṇena narendrabhavane samupapadyi ||",
    "san-lo-mvu34:136": "yo so tuṣitaṁ kāyaṁ obhāseti śubhena varṇena |",
    "san-lo-mvu34:137": "devapurāc cyavamāno taṁ anativaraṁ jinaṁ vande ||",
    "san-lo-mvu34:138": "sabrahmakaṁ ca lokaṁ saśramaṇabrāhmaṇīṁ prajāṁ sarvāṁ |",
    "san-lo-mvu34:139": "varṇen’ obhāsayati anativaro lokapradyoto ||",
    "san-lo-mvu34:140": "āścaryam adbhutam idaṁ paśyatha yāvat maharddhikaḥ śāstā |",
    "san-lo-mvu34:141": "smṛtimāṁ susaṁprajāno mātuḥ kukṣismiṁ okrānto ||",
    "san-lo-mvu34:142": "yāvac ca narapravaro uttamalakṣaṇasamaṅgi asthāsi |",
    "san-lo-mvu34:143": "mātāye kukṣismiṁ smṛtimatimāṁ saṁprajāno ca ||",
    "san-lo-mvu34:144": "samanantar’ okrānte ca bodhisatve iyaṁ mahāpṛthivī atīva ṣaḍvikāraṁ kampe saṁkampe prakampe saṁharṣaṇīyaṁ ca kampayati modanīyaṁ ca prahlāditaṁ ca nirvarṇanīyaṁ ca ullokanīyaṁ ca āsecanakaṁ ca apratikūlaṁ ca prāmodikaṁ ca prasādanīyaṁ ca nirudvegaṁ ca niruttrastaṁ ca | kampamānā ca punar na kaṁcit satvaṁ vyāpādayati yam idaṁ calaṁ vā sthāvaraṁ vā ||",
    "san-lo-mvu34:145": "tato ayaṁ sāgaramerumaṇḍalā",
    "san-lo-mvu34:146": "prakampitā ṣaḍvidham āsi medinī |",
    "san-lo-mvu34:147": "kṛtā lokā vimalā manoramā",
    "san-lo-mvu34:148": "mahāndhakārāpanudasya tejasā ||",
    "san-lo-mvu34:149": "yāvattakā nāgarājāno nāgādhipatayo rakṣāvaraṇaguptaye autsukyaṁ samāpadyensu ||",
    "san-lo-mvu34:150": "caturo pi lokapālā rakṣām akarensu lokanāthasya |",
    "san-lo-mvu34:151": "mā kocī ahiteṣī namucibalanudaṁ vihiṁseyā ||",
    "san-lo-mvu34:152": "śakro pi devānām indro suyāmo pi devaputro saṁtuṣito pi devaputro sunirmito pi devaputro vaśavartī pi devaputro mahābrahmā pi śuddhāvāsā pi devā bodhisatvasya mātuḥ kukṣigatasya rakṣāvaraṇaguptaye autsukyaṁ samāpadyensuḥ ||",
    "san-lo-mvu34:153": "tato koṭisahasrāṇi devānāṁ kapilāhvayaṁ |",
    "san-lo-mvu34:154": "upagatāni tuṣṭāni ārakṣaṁ varabuddhino ||",
    "san-lo-mvu34:155": "devanagaraṁ iva kapilapuram uttamaṁ kṛtam anuviśantehi |",
    "san-lo-mvu34:156": "manomayavikramagatehi amaragaṇehi abhivirocati ||",
    "san-lo-mvu34:157": "māyāṁ parivāretvā maheśvaragaṇānāṁ kila sahasrāṇi |",
    "san-lo-mvu34:158": "āśu vigatamala-m-akhilā ākāśagatā abhiniṣaṇṇāḥ ||",
    "san-lo-mvu34:159": "teṣāṁ dāniṁ pṛṣṭhato indrasahasrāṇi vimalaśikharāṇi |",
    "san-lo-mvu34:160": "subahūni bahuguṇasya ārakṣārthaṁ niṣaṇṇāni ||",
    "san-lo-mvu34:161": "teṣāṁ dāniṁ pṛṣṭhato devendrāṇāṁ sahasranayutāni |",
    "san-lo-mvu34:162": "kāmāvacarā devā niṣaṇṇā gagane niralambe ||",
    "san-lo-mvu34:163": "devagaṇānāṁ pṛṣṭhato asurā asurāṇāṁ ca dvijihvagaṇāḥ |",
    "san-lo-mvu34:164": "yakṣāś ca vikṛtarūpāḥ rākṣasasaṁghāś ca saṁniṣaṇṇāḥ ||",
    "san-lo-mvu34:165": "etāye vidhiye gaganam amaraśatasahasrasaṁkulaṁ śrīmad* |",
    "san-lo-mvu34:166": "atyantasupariśuddhaṁ kuśalam upacitaṁ hi varadena ||",
    "san-lo-mvu34:167": "so yaṁ mahānubhāvo smṛtimāṁ tuṣitabhavanā cyavitvāna |",
    "san-lo-mvu34:168": "pāṇḍaravarāhakanibho bhavitva gajarūpi ṣaḍḍanto ||",
    "san-lo-mvu34:169": "vīraśayane śayantiye poṣadhikāye viśuddhavasanāye |",
    "san-lo-mvu34:170": "smṛtasaṁprajānakuśalo mātuḥ kukṣismiṁ okrānto ||",
    "san-lo-mvu34:171": "sā ca rajanīprabhāte ākhyāsi bhartuno manāpasya |",
    "san-lo-mvu34:172": "rājavara pāṇḍaro me gajarājo kukṣim okrānto ||",
    "san-lo-mvu34:173": "taṁ ca śruṇitvāna rājā vaipaṁcanikāṁ samāgatāṁ avaca |",
    "san-lo-mvu34:174": "supinasmiṁ asya sarve bhaṇātha bhūtaṁ phalavipākaṁ ||",
    "san-lo-mvu34:175": "te tatra cāvaciṁsū naimittikā pṛcchitā svayaṁ rājñā |",
    "san-lo-mvu34:176": "dvātriṁśalakṣaṇadharo kukṣiṁ devīye okrānto ||",
    "san-lo-mvu34:177": "hṛṣṭo bhavāhi naravara yasya tava kulasmiṁ pratyutpanno |",
    "san-lo-mvu34:178": "pṛthivīdhara vīragarbho anopamasatvo mahāsatvo ||",
    "san-lo-mvu34:179": "yatha maya paurāṇānām ācaryāṇāṁ svayaṁ samupāhṛtaṁ |",
    "san-lo-mvu34:180": "dve sya gatayo anantyā bhavanti naravīraśārdūla ||",
    "san-lo-mvu34:181": "yadi āsiṣyati agāre mahipati hoti saratano maharddhiko |",
    "san-lo-mvu34:182": "nityānubaddhavijayo rājaśatasahasraparivāro ||",
    "san-lo-mvu34:183": "atha khalu pravrajiṣyati cāturdvīpāṁ mahīṁ vijahiyāna |",
    "san-lo-mvu34:184": "hohiti ananyaneyo buddho netā naramarūṇāṁ ||",
    "san-lo-mvu34:185": "[supinaṁ pi śākiyānī ākhyāsi bhartuno manāpasya |",
    "san-lo-mvu34:186": "śveto gajanātho me kukṣiṁ bhettvāna okrānto ||",
    "san-lo-mvu34:187": "etaṁ śruṇitva rājā vaipaṁcanikāṁ samāgatāṁ avaca |",
    "san-lo-mvu34:188": "supinasmiṁ asya sarvaṁ bhaṇātha bhūtaṁ phalavipākaṁ ||",
    "san-lo-mvu34:189": "te tatra cāvaciṁsū naimittika pṛcchitā svayaṁ rājñā |",
    "san-lo-mvu34:190": "dvātriṁśalakṣaṇadharo kukṣiṁ devīye okrānto ||",
    "san-lo-mvu34:191": "yadi punar agāramadhye vasati pṛthivīṁ abhijeṣyate sarvāṁ |",
    "san-lo-mvu34:192": "śūrāṁ putrasahasraṁ labheta etādṛśāṁ vīrāṁ ||",
    "san-lo-mvu34:193": "atha ratana-anantākaraṁ pūrṇāṁ mahīm ujjhiyāna pravrajati |",
    "san-lo-mvu34:194": "buddho hohiti loke sarvajño sarvadarśāvī ||",
    "san-lo-mvu34:195": "mahābrahmā āha ||",
    "san-lo-mvu34:196": "svapnāntare pramadā adarśi",
    "san-lo-mvu34:197": "sūryaṁ nabhā kukṣim anupraviṣṭaṁ |",
    "san-lo-mvu34:198": "prasūyati strīratanaṁ subhāgaṁ",
    "san-lo-mvu34:199": "bhartāsya bhoti nṛpo cakravartī ||",
    "san-lo-mvu34:200": "svapnāntare yā pramadā adarśi",
    "san-lo-mvu34:201": "candraṁ nabhā kukṣim anupraviṣṭaṁ |",
    "san-lo-mvu34:202": "prasūyate sā naradevagarbhaṁ",
    "san-lo-mvu34:203": "so bhavati rājā balacakravartī ||",
    "san-lo-mvu34:204": "svapnāntare yā pramadā adarśi",
    "san-lo-mvu34:205": "sūryaṁ nabhā kukṣim anupraviṣṭaṁ |",
    "san-lo-mvu34:206": "prasūyate sā varalakṣitāṁgaṁ",
    "san-lo-mvu34:207": "so bhavati rājā balacakravartī ||",
    "san-lo-mvu34:208": "svapnāntare yā pramadā adarśi",
    "san-lo-mvu34:209": "śvetaṁ gajaṁ kukṣim anupraviṣṭaṁ |",
    "san-lo-mvu34:210": "prasūyate sā gajasattvasāraṁ",
    "san-lo-mvu34:211": "so bhavati buddho bodhitārthadharmo ||",
    "san-lo-mvu34:212": "devī pṛcchīyati || kiṁ dharesi || sā āha || cakravartin ti ||",
    "san-lo-mvu34:213": "kukṣiṁ prabhāsayantaṁ kanakavapuṁ pravaralakṣaṇasamaṅgiṁ |",
    "san-lo-mvu34:214": "dhāremi cakravartiṁ varapuruṣaṁ rājaśārdūlaṁ ||",
    "san-lo-mvu34:215": "devā nabhe bhagavato ghoṣam udīrayensuḥ || buddho bhaviṣyati na rājā cakravartī || mahābrahmā gāthāṁ bhāṣati ||",
    "san-lo-mvu34:216": "gajaṁ ratnaśreṣṭhaṁ madanabalavegāpanayanaṁ",
    "san-lo-mvu34:217": "pradīpaṁ lokasya tamatimiramohāpanayanaṁ |",
    "san-lo-mvu34:218": "guṇānāṁ koṣaṁ tvaṁ aparimitaratnākaradharaṁ",
    "san-lo-mvu34:219": "dharesi rājarṣiṁ apratihatacakraṁ samaruciṁ ||",
    "san-lo-mvu34:220": "devī āha ||",
    "san-lo-mvu34:221": "yathā mama na rāgadoṣā prasahanti narendragarbham upalabhya |",
    "san-lo-mvu34:222": "niḥsaṁśayaṁ bhaviṣyati samaruci yatha niścarati vācā ||",
    "san-lo-mvu34:223": "bodhisatve khalu punar mātuḥ kukṣigate mātu sukhaṁ gacchati pi tiṣṭhati pi sukhaṁ niṣīdati pi śayyāṁ kalpayati bodhisatvasyaiva tejena || bodhisatve khalu punaḥ mātuḥ kukṣigate bodhisatvamātuḥ kāye śastraṁ na krāmati || na viṣaṁ nāgni na aśanī prasahati bodhisatvasyaiva tejena || bodhisatve khalu puna mātuḥ kukṣigate bodhisatvamātaraṁ devakanyā divyehi ucchādanaparimardanapariśeṣehi parijāgaranti bodhisatvasyaiva tejena || bodhisatve khalu punar mātuḥ kukṣigate bodhisatvamātā divyavastrasaṁvṛtaśarīrā bhavati divyābharaṇadhāriṇī bodhisatvasyaiva tejena || bodhisatve khalu punaḥ mātuḥ kukṣigate mātā lābhinī bhavati divyānāṁ gandhānāṁ divyānāṁ mālyānāṁ divyānāṁ vilepānāṁ divyānām ojānāṁ bodhisatvasyaiva tejena || bodhisatve khalu punar mahāmaudgalyāyana  mātuḥ kukṣigate bodhisatvamātuḥ khalu punaḥ yo asyā abhyantaraparivāro so se atīva śrotavyaṁ śraddhātavyaṁ manyanti bodhisatvasyaiva tejena || kiṁkaraṇīyakapratisaṁyuktehi nimantrenti bodhisatvasyaiva tejena || bodhisatve khalu punar mātuḥ kukṣigate bodhisatvamātaraṁ bodhisatvo paśyati || bodhisatve khalu punar mātuḥ kukṣigate bodhisatvamātur na kocid uparimena gacchati antaso pakṣī pi | alpābādhā bhavati alpātaṅkā | samāye vipākanīyagrahaṇīye samanvāgatā | nāpy atiśītāye nāpy ati-uṣṇāye ṛtupariṇāmāye bodhisatvasyaiva tejena || bodhisatve khalu punar mātuḥ kukṣigate bodhisatvamātā lābhinī bhavati praṇītānāṁ khādanīyabhojanīyānāṁ agrarasānāṁ uttamarasānāṁ adhigatarasānāṁ pratyagrarasānāṁ bodhisatvasyaiva tejena || bodhisatve khalu punar mātuḥ kukṣigate bodhisatvamātā vigatarāgā bhavati akhaṇḍam acchidram aśabalam akalmāṣaṁ pariśuddhaṁ paripūrṇaṁ brahmacaryaṁ carati | manasāpi tāye pramadottamāye rāgo na utpadyati sarvapuruṣehi antamasato rājñāpi śuddhodanena bodhisatvasyaiva tejena || bodhisatve khalu puna mātuḥ kukṣigate bodhisatvamātā paṁca śikṣāpadāni samādāya vartati tāni ca sapūrvasamādinnāni bhavanti bodhisatvasyaiva tejena || bodhisatve khalu punar mātuḥ kukṣigate yavattā nāgarājāno nāgādhipatayo aṇḍajā vā jarāyujā vā saṁsvedajā vā aupapādukā vā te sarve niveśanam upasaṁkramitvā divyāni candanacūrṇāni divyāni tamālapatracūrṇāni prakiranti agurucūrṇāni prakiranti divyāni keśaracūrṇāni prakiranti divyāni kusumāni prakiranti | samāptāye ca naṁ arcanāye arcayanti paripūrṇāye ca naṁ arcanāye arcayensuḥ || te divyāni candanacūrṇāni ca prakiritvā divyāni agurucūrṇāni prakiranti divyāni ca keśaracūrṇāni divyāni ca tamālacūrṇāni prakiranti || divyāni muktakusumāni prakiritvā samāptāye ca naṁ  arcanāye arcayitvā paripūrṇāye ca naṁ arcanāye arcayitvā bodhisatvamātaraṁ triṣkṛtyo pradakṣiṇīkṛtvā yenakāmaṁ prakramensuḥ bodhisatvasyaiva tejena || bodhisatve punar mātuḥ kukṣigate yāvanto suvarṇarājāno suvarṇādhipatayo evaṁ caturmahārajakāyikā devās trāyastriṁśā yāmā tuṣitā nirmāṇaratino paranirmitavasavartino brahmakāyikā devā te sarve niveśanaṁ upasaṁkramitvā divyāni candanacūrṇāni prakiritvā divyāni agurucūrṇāni prakiranti | divyāni tamālapatracūrṇāni divyāni muktakusumāni prakiritvā samāptāye ca naṁ arcanāye arcayitvā paripūrṇāye ca naṁ arcanāye arcayitvā pariśuddhāye ca naṁ arcanāye arcayitvā bodhisatvamātaraṁ triṣkṛtyo pradakṣiṇīkṛtvā yenakāmaṁ prakramensuḥ bodhisatvasyaiva tejena ||",
    "san-lo-mvu34:224": "bodhisatvo khalu punar matuḥ kukṣigato na cātinīcaṁ tiṣṭhati na cāti-uccaṁ tiṣṭhati na cāvakubjako na ottānako na vāmena pārśvena tiṣṭhati na utkuṭuko || atha khalu dakṣiṇe pārśve paryaṁkam ābhuñjitvā tiṣṭhati || bodhisatvo khalu punar mātuḥ kukṣigato na pittena na śleṣmeṇa vā na rudhireṇa vā anyena vā kenacid aśucinā upalipto ’viśuddho tiṣṭhati || atha khalu ucchāditasnāpitaviśadagātro bodhisatvo mātuḥ kukṣismiṁ tiṣṭhati || bodhisatvo khalu punar mātuḥ kukṣigato mātaraṁ paśyati bodhisatvamātāpi taṁ kukṣigataṁ bodhisatvaṁ paśyati vigraham iva jātarūpasya dṛṣṭvā ca bhoti āttamanā [kukṣiṁ obhāsentaṁ vigraham iva jātarūpasya ] |",
    "san-lo-mvu34:225": "yatha vaiḍūryasya maṇi sphāṭikasamudge kaṭi-utsaṁgasmiṁ |",
    "san-lo-mvu34:226": "nihito syā evam eva bodhisatvaṁ paśyati mātā |",
    "san-lo-mvu34:227": "kukṣiṁ obhāsentaṁ vigrahaṁ iva jātarūpasya ||",
    "san-lo-mvu34:228": "bodhisatvaṁ devasaṁghāḥ sukharātriṁ sukhadivasaṁ pṛcchakā āgacchanti prītamanaso tāṁ ca devasaṁghāṁ tathā pṛcchamānāṁ bodhisatvo pratyabhinandati dakṣiṇaṁ karam utkṣipya mātaraṁ ca na bādhati || bodhisatvaṁ mātuḥ kukṣigataṁ devā nāgā yakṣā mārutā rākṣasā piśācā na jahanti divā cā rātrau ca na cātra āsaṁgakathā kathīyati kāmopasahitā vā anyā vā asatyā kathā | nānyatra bodhisatvavarṇam eva bhāṣanti rūpataḥ sattvataḥ tejataḥ varṇataḥ yaśataḥ kuśalamūlāto || bodhisatvasya mātuḥ kukṣigatasya pratipūjā noparamati | divyāni tūryāṇi divyāni agurudhūpāni divyaṁ puṣpavarṣaṁ divyaṁ cūrṇavarṣaṁ || apsarasahasrāṇi ca upagāyanti upanṛtyanti || bodhisatvamātāṁ devakanyāsahasrehi sārdhaṁ abhyābhavati hāsyaṁ ca kathā ca | prasuptāṁ ca bodhisatvamātaraṁ devakanyā mandāravadāmena capalā parivījenti bodhisatvasyaiva tejena || ayaṁ ca punaḥ trisāhasramahāsāhasrāyāṁ lokadhātūyaṁ anuttarā garbhāvakrāntipāramitā ||",
    "san-lo-mvu34:229": "anyaṁ ca dāni paśyatha āścaryaṁ tasya devaparṣāye |",
    "san-lo-mvu34:230": "tāva vipulāye yā kathā abhūt paramaharṣasaṁjananī ||",
    "san-lo-mvu34:231": "na pi kāmakathā teṣāṁ na pi apsarasāṁ kathā na gītakathā |",
    "san-lo-mvu34:232": "na pi vādyakathā teṣāṁ na pi bhakṣakathā na pānakathā ||",
    "san-lo-mvu34:233": "nābharaṇakathā teṣāṁ na pi vastrakathā pravartati kācit* |",
    "san-lo-mvu34:234": "yānodyānakathā vā manasāpi na jāyate teṣāṁ ||",
    "san-lo-mvu34:235": "sādhū puṇyabalavato dyuti + + + sā sadevakaṁ lokaṁ |",
    "san-lo-mvu34:236": "abhibhavati nāyakasya vikasati eṣā kathā tatra ||",
    "san-lo-mvu34:237": "sādhuṁ garbhokramaṇaṁ karmaṇa anurūpaṁ pāramigatasya |",
    "san-lo-mvu34:238": "iti vikasati bahuvidhā kathā pariṣāmadhye etasmiṁ ||",
    "san-lo-mvu34:239": "sādhū ti nirāmiṣehi saṁjñāpadehi kṣapenti tatkālaṁ |",
    "san-lo-mvu34:240": "varabuddhino ayaṁ api kathā vikasati pariṣāmadhye ||",
    "san-lo-mvu34:241": "evaṁ bahuprakārāṁ kathāṁ kathayantā ramanti devagaṇāḥ |",
    "san-lo-mvu34:242": "rūpaṁ varṇaṁ tejaṁ varaṁ ca vīracaryaṁ kathayantā ||",
    "san-lo-mvu34:243": "sarveṣāṁ bodhisatvānāṁ mātā pratipūrṇe daśame māse prajāyati || subhūtinā śākyena preṣitaṁ rājño | āgacchatu devī iha prajāyiṣyati || rājā pratibodhayati || āgamiṣyati sālabhaṁjakaṁ ca kariṣyati ||",
    "san-lo-mvu34:244": "lumbinivanaṁ sucapalaṁ apagatatṛṇakhāṇḍapatrasaṁkhāraṁ |",
    "san-lo-mvu34:245": "varasurabhikusumanikaraṁ karotha gandhodakasugandhaṁ ||",
    "san-lo-mvu34:246": "lumbinivane va vātā tamālapatragandhavāsitaśarīrā |",
    "san-lo-mvu34:247": "vāyantu amṛtagandhāṁ madajananā ca palāyantu ||",
    "san-lo-mvu34:248": "agaruvaradhūpagandhā samonamantu nabhato jaladharā taṁ |",
    "san-lo-mvu34:249": "lumbinivanaṁ chādetuṁ varacūrṇarasākulaṁ kṣipraṁ ||",
    "san-lo-mvu34:250": "ekaikaṁ caṅkramavaraṁ dukūlapaṭṭorṇākośikārehi |",
    "san-lo-mvu34:251": "kalpayatha kalpavṛkṣāṁ yatha divi devapradhānasya ||",
    "san-lo-mvu34:252": "devā ca devakanyā ca gandhamālyaṁ gṛhya luṁbinīvanam āgacchanti ||",
    "san-lo-mvu34:253": "sphaṭikamaṇikuṇḍaladharā vigalitavasanā pralambamaṇihārā |",
    "san-lo-mvu34:254": "ādāya gandhamālyaṁ gaganapathagatā praḍīyanti ||",
    "san-lo-mvu34:255": "mandāravāna bharitā kācit* śaṁgeriyo gṛhītvāna |",
    "san-lo-mvu34:256": "haricandanasya kācit kāci punaḥ kalpaduṣyāṇāṁ ||",
    "san-lo-mvu34:257": "sthalajajalajaṁ ca mālyaṁ gṛhītvā apsarā muditacittāḥ |",
    "san-lo-mvu34:258": "ratanā ābharaṇāni ca jambudvīpe abhimukhīyo ||",
    "san-lo-mvu34:259": "caturāśītim anūnā chatrasahasrāṇi devakanyāyo |",
    "san-lo-mvu34:260": "kanakaratanāmayāni ādāya nabhe praḍīyanti ||",
    "san-lo-mvu34:261": "kūṭāgārasamehi ca sphaṭikamaṇimusālagalvehi citrehi |",
    "san-lo-mvu34:262": "bharitam api antarīkṣaṁ duṣyaśatasamucchritapatākaṁ ||",
    "san-lo-mvu34:263": "gajaśvasanasannikāśā śāradameghā khagapathe virocanti |",
    "san-lo-mvu34:264": "varasurabhikusumagandhā kamalotpalacampakavimiśrāḥ ||",
    "san-lo-mvu34:265": "bhujagapatino pramuditā meghehi sugandhatoyabharitehi |",
    "san-lo-mvu34:266": "abhyokiranti nagaraṁ anyāni ca adbhutaśatāni ||",
    "san-lo-mvu34:267": "avagāhya taṁ vanavaraṁ māyā sakhisaṁvṛtā jinajinetrī |",
    "san-lo-mvu34:268": "vicarati cittarathe devi amaravadhū yatha ratividhijñā ||",
    "san-lo-mvu34:269": "sā krīḍārtham upagatā pilakṣaśakhāṁ bhujāya avalambya |",
    "san-lo-mvu34:270": "pravijṛmbhitā salīlā tasya yaśavato jananakāle ||",
    "san-lo-mvu34:271": "atha vā navati sahasrā marukanyā āśur eva sannipatitā |",
    "san-lo-mvu34:272": "māyāṁ kṛtāṁjalipuṭā idam avaca prasannasaṁkalpā ||",
    "san-lo-mvu34:273": "adya jarāvyādhimathanaṁ janayiṣyasi amaragarbhasukumāraṁ |",
    "san-lo-mvu34:274": "devī divi bhuvi mahitaṁ hitaṁ hitakaraṁ naramarūṇāṁ ||",
    "san-lo-mvu34:275": "mā khalu janaya viṣādaṁ parikarma vayaṁ tavaṁ kariṣyāmaḥ |",
    "san-lo-mvu34:276": "yaṁ kartavyam udīraya dṛśyatu kṛtam eva tatsarvaṁ ||",
    "san-lo-mvu34:277": "atha caturi lokapālā saparivārā āśu-r-eva sannipatitā |",
    "san-lo-mvu34:278": "divyapraveṇihastā devim upagatā pradakṣiṇato ||",
    "san-lo-mvu34:279": "sarve pi devasaṁghā māyāṁ paricārayitva ākāśe |",
    "san-lo-mvu34:280": "sthitā mālyagandhahastā svaparivāreṇa upaśobhanti ||",
    "san-lo-mvu34:281": "na khalu punar bodhisatvāmātā bodhisatvaṁ janeti śayānā niṣaṇṇikā vā yathānyāḥ striyo || atha khalu bodhisatvamātā sthitikā eva bodhisatvaṁ saṁjaneti || bodhisatvo smṛto saṁprajāno mātaram abādhayamāno dakṣiṇapārśvena prādurbhavati ||",
    "san-lo-mvu34:282": "dakṣiṇena hi pārśvena jāyante puruṣottamāḥ |",
    "san-lo-mvu34:283": "sarve puruṣaśārdūlā bhavanty atravihāriṇaḥ ||",
    "san-lo-mvu34:284": "kiṁ tan na bhidyate pārśvaṁ vedanā ca na jāyate |",
    "san-lo-mvu34:285": "tasyā jinajanetrīye janetvā puruṣottamaṁ ||",
    "san-lo-mvu34:286": "manomayena rūpeṇa prādurbhonti tathāgatā |",
    "san-lo-mvu34:287": "evaṁ na bhidyate pārśvaṁ vedanā na ca jāyati ||",
    "san-lo-mvu34:288": "bodhisatvo garbhāvāsapariśrānto sapta padāni kramati ||",
    "san-lo-mvu34:289": "jātamātro ca vikrame sapta vikramate bhuvi |",
    "san-lo-mvu34:290": "diśāṁ ca praviloketi mahāhāsaṁ ca ūhati ||",
    "san-lo-mvu34:291": "atra kiṁ kāraṇaṁ uktaṁ yaṁ sapta kramate kramān* |",
    "san-lo-mvu34:292": "na ca aṣṭa na ca ṣaṣṭi atra āgamanaṁ śṛṇu ||",
    "san-lo-mvu34:293": "garbhāvāsapariśrānto sarvalokahito muniḥ |",
    "san-lo-mvu34:294": "paścimo garbhāvāso yaṁ atha vegena prakrami ||",
    "san-lo-mvu34:295": "taṁ tu saptapade nyaste devasaṁghābhilīyata |",
    "san-lo-mvu34:296": "sahasā lokapālebhyo aṁkena dhāriye muniḥ ||",
    "san-lo-mvu34:297": "atha varṣo samutpadye divyakusumaśīkaro |",
    "san-lo-mvu34:298": "mandāravarajākīrṇṇo divyacandanasaṁkulo ||",
    "san-lo-mvu34:299": "dīrghakālam udagrāś ca suramukhyā agradhūpanaṁ |",
    "san-lo-mvu34:300": "pramuṁciṣu vibhūṣārthaṁ tasya uttamabuddhino ||",
    "san-lo-mvu34:301": "yad arthaṁ ca viloketi diśāṁ apratipudgalo |",
    "san-lo-mvu34:302": "tatrāpi āgamaṁ vakṣye upadeśaṁ manoramaṁ ||",
    "san-lo-mvu34:303": "na so vidyate satvānāṁ deveṣu manujeṣu vā |",
    "san-lo-mvu34:304": "yasyaivaṁ saṁbhavo bhavati garbhokramaṇam eva ca ||",
    "san-lo-mvu34:305": "khadyotakanakanirbhāsaṁ pārśvaṁ jinajanetriye |",
    "san-lo-mvu34:306": "āyate yadā sarvajñaḥ āyate carame bhave ||",
    "san-lo-mvu34:307": "jātamātrasya taccittaṁ āsi pravaravādino |",
    "san-lo-mvu34:308": "asti kaścit samabuddhi me idaṁ tarkaṁ nivartituṁ ||",
    "san-lo-mvu34:309": "kecit saṁsāracāreṇa artīyanti yathā ahaṁ |",
    "san-lo-mvu34:310": "ityarthaṁ puruṣādityaḥ diśāṁ sarvāṁ nirīkṣati ||",
    "san-lo-mvu34:311": "atha diśāṁ vilokento dṛśyati vadatāṁ varaḥ |",
    "san-lo-mvu34:312": "devakoṭisahasrāṇi tasmiṁ hāsaṁ pramuñcati ||",
    "san-lo-mvu34:313": "jātamātrasya me cāhuḥ devatā mārakāyikāḥ |",
    "san-lo-mvu34:314": "caturdvīpo mahākośo cakravartī bhaviṣyasi ||",
    "san-lo-mvu34:315": "athāsya hāso saṁbhavati na me satvā vijānatha |",
    "san-lo-mvu34:316": "sarvajño sarvadarśāvī bhaviṣyaṁ puruṣottamaḥ ||",
    "san-lo-mvu34:317": "evam etaṁ praśaṁsanti vipākam upadeśakāḥ |",
    "san-lo-mvu34:318": "tathā hi narasiṁhānāṁ śāsanaṁ suprakāśitaṁ ||",
    "san-lo-mvu34:319": "yaṁ tiṣṭhantī janaye vīraṁ saṁkusumitehi śālehi |",
    "san-lo-mvu34:320": "śarīram avalambyamānā taṁ anativaraṁ jinaṁ vande ||",
    "san-lo-mvu34:321": "saṁpratijāto sugato samehi pādehi dharaṇim avatiṣṭhe |",
    "san-lo-mvu34:322": "sapta ca padāni agamā sarvāṁ ca diśāṁ viloketi ||",
    "san-lo-mvu34:323": "taṁ cāsya caṁkramantaṁ anvāgami vījanaṁ ca cchatraṁ ca |",
    "san-lo-mvu34:324": "mā varaviduno kāye daṁśā maśakā ca nipatensuḥ ||",
    "san-lo-mvu34:325": "saṁpratijāte sugate devā prathamaṁ jinaṁ pratigṛhṇe |",
    "san-lo-mvu34:326": "paścāc cainaṁ manuṣyā anativaraṁ aṅke dhārensuḥ ||",
    "san-lo-mvu34:327": "pratyagrahensu devā sugataṁ dvātriṁśalakṣaṇasamaṁgiṁ |",
    "san-lo-mvu34:328": "paścāc cainaṁ manuṣyā anativaraṁ aṁke dhārensuḥ ||",
    "san-lo-mvu34:329": "nirvāyensu pradīpā mānuṣakā obhāsit’ abhūl lokaṁ |",
    "san-lo-mvu34:330": "saṁpratijāte sugate ulkādhāre naramarūṇāṁ ||",
    "san-lo-mvu34:331": "saṁpratijāte sugate jñātī udakārthikā vidhāvensuḥ |",
    "san-lo-mvu34:332": "atha purato udupānā pūrā mukhato viṣyandensuḥ ||",
    "san-lo-mvu34:333": "duve vāridhārā udgami ekā śītasya ekā uṣṇasya |",
    "san-lo-mvu34:334": "yatra snapayensu sugataṁ vigrahaṁ iva jātarūpasya ||",
    "san-lo-mvu34:335": "saṁpratijāte khalu punaḥ sugate bodhisatvamātā akṣatā caiva abhūṣi avraṇā ca bodhisatvasyaiva tejena | bodhisatvamātuḥ kukṣi pratipūrṇā eva abhūṣi anonaddhā ca || saṁpratijāte khalu punar bodhisatve caturṇṇāṁ dvīpakoṭiśatānāṁ madhye pṛthivīmaṇḍapradhānā aśvatthayaṣṭi prādurbhavet* | antaradvīpe candanavanaṁ prādurbhavet* | bodhisatvasya upabhogaparibhogam āgacche bodhisatvasyaiva tejena || tatra devaputrasahasrāṇi apsarasahasrāṇi gandhamālyam ādāya āgacchanti bodhisatvasya pūjārthaṁ || devaputro devaputraṁ pṛcchati || kahiṁ gamiṣyasi || so āha ||",
    "san-lo-mvu34:336": "eṣā prasūṣyati narendravadhūttamaṁ taṁ",
    "san-lo-mvu34:337": "vatsaṁ vibuddhavarapuṣkaragauragarbhaṁ |",
    "san-lo-mvu34:338": "yo prāpsyate dharaṇimaṇḍagatottamārthaṁ",
    "san-lo-mvu34:339": "māraṁ nihatya sabalaṁ tam upemi vīraṁ ||",
    "san-lo-mvu34:340": "amrakṣitā garbhamalena gātrā",
    "san-lo-mvu34:341": "jātaṁ jale paṁkajam uttamaṁ vā |",
    "san-lo-mvu34:342": "vapuṣmanto bālaraviprakāśo",
    "san-lo-mvu34:343": "sabrahmakān amarān abhibhoti ||",
    "san-lo-mvu34:344": "tato jātamātro kule śākiyānāṁ",
    "san-lo-mvu34:345": "atikramya dhīro padānīha sapta |",
    "san-lo-mvu34:346": "samolokayitvā diśā ūhasāsi",
    "san-lo-mvu34:347": "ayaṁ dānim eko bhavo paścimo tti ||",
    "san-lo-mvu34:348": "nabhe tu cchatram eva vibhrājamānaṁ",
    "san-lo-mvu34:349": "maṇimuktiśreṣṭhaṁ parābhāvibhrājaṁ |",
    "san-lo-mvu34:350": "vidhūtadāmena mandāravānāṁ",
    "san-lo-mvu34:351": "bahū devaputrā nabhe dhārayensuḥ ||",
    "san-lo-mvu34:352": "sabālārkaśaṁkhapratīkāśavarṇaṁ",
    "san-lo-mvu34:353": "varaṁ hemacchatraṁ nabhe dhārayensuḥ |",
    "san-lo-mvu34:354": "tato vījanīyo visṛṣṭā bhramensuḥ",
    "san-lo-mvu34:355": "kareṇa grahetvā jinaṁ vījayensuḥ ||",
    "san-lo-mvu34:356": "tataḥ puṇyagandhā sukhoṣṇā prabhūtā",
    "san-lo-mvu34:357": "laghupremaṇīyā hitā mānuṣāṇāṁ |",
    "san-lo-mvu34:358": "śivā nandanīyā tuṣārānubaddhā",
    "san-lo-mvu34:359": "duve vāridhārā nabhe udgamensu ||",
    "san-lo-mvu34:360": "tato meruśṛṅgād anekaprakārā",
    "san-lo-mvu34:361": "pramuktottarīyā samantormijātā ||",
    "san-lo-mvu34:362": "bhṛśaṁ viśvagandhādhivāsānuvātā",
    "san-lo-mvu34:363": "dṛḍhāṁ ṣaḍvidhānaṁ mahīṁ kaṁpayensuḥ ||",
    "san-lo-mvu34:364": "suvarṇasya rūpyamaṇīnāṁ śubhānā",
    "san-lo-mvu34:365": "vimāneṣu devā satūryā vighuṣṭā |",
    "san-lo-mvu34:366": "sujātena jātaṁ jinaṁ prekṣamāṇā",
    "san-lo-mvu34:367": "sacandrārkatāraṁ nabhaṁ śobhayensu ||",
    "san-lo-mvu34:368": "ayaṁ so sadevaṁ sanāgaṁ sayakṣaṁ",
    "san-lo-mvu34:369": "mahoghaṁ maharṣī jagaṁ uttaritvā |",
    "san-lo-mvu34:370": "tataḥ kṣemam ekāṁ diśāṁ prāpsyatīti",
    "san-lo-mvu34:371": "prahṛṣṭā sya devā nabhe vyāharensuḥ ||",
    "san-lo-mvu34:372": "saṁpratijāte bodhisatve śākyānāṁ paṁca kumāraśatāni sundaranandapramukhāni | paṁca kanyāśatāni yaśodharāpramukhāni | paṁca dāsakaśatāni cchandakapramukhāni | paṁca aśvaśatāni kaṇṭhakapramukhāni | paṁca hastipotaśatāni candanahastipotakapramukhāni | paṁca nidhiśatāni prādurbhūtāni || paṁcahi rājaśatehi jayasaṁvṛddhaye preṣitā ||",
    "san-lo-mvu34:373": "rājā śuddhodano āṇāpeti || ito eva devīṁ nivartayatha || kenacid bodhisatvo abhivahiṣyatīti || viśvakarmeṇa devaputreṇa ratnāmayī śivikā nirmitā || ko imāṁ śivikāṁ vahiṣyatīti || catvāro mahārājā upasthitā | vayaṁ sattvasāraṁ vahiṣyāmaḥ |  bodhisatvo ca māyāya mātuḥ sārdhaṁ śivikāsamārūḍho | śakro devānām indro mahābrahmā ca utsāraṇaṁ karonti ||",
    "san-lo-mvu34:374": "rājñā śuddhodanena amātyā āṇattā || ita eva kumāraṁ śākyavardhanaṁ devakulaṁ netha abhayāye devīye pādavandanaṁ || tehi amātyehi rājño vacanena kumāro tato eva śākyavardhano devakulaṁ nīto abhayāya devīye pādavande || te dāni abhayāye devīye mūrdhena pādā vandāpayiṣyāmo ti | yena cābhayā devī tena kumārasya pādā prādurbhūtā | abhayā devī kumārasya mūrdhena pādeṣu praṇatā ||",
    "san-lo-mvu34:375": "naro cetiyeṣu praviṣṭo akāmo mahālokanātho narendrāṇa śāstā |",
    "san-lo-mvu34:376": "yadā uttamāṅgena vandāpayensuḥ tato tasya pādāni prādurbhavensu ||",
    "san-lo-mvu34:377": "tato devatā cābhayā ity avocat* na eṣo nurūpo mamaṁ vandamāmo |",
    "san-lo-mvu34:378": "praṇāmaṁ ca eṣo yad anyasya kuryād dṛḍhaṁ saptadhā asya mūrdhaṁ sphaṭeyāti ||",
    "san-lo-mvu34:379": "jātamātre kumāre arthasiddhī sukhī sarvasatvā abhū yāvad avīciṁ | praṇāmaṁ ca kurvī devā abhayā ca tasya devī prahṛṣṭā praṇāmaṁ karoti || utthāpanīyā gāthā ||",
    "san-lo-mvu34:380": "jāte jagapradhāne sarve arthā pradakṣiṇā rājño |",
    "san-lo-mvu34:381": "tena naralambakasya nāmaṁ sarvārthasiddha iti ||",
    "san-lo-mvu34:382": "rājakulaṁ kumārasmiṁ praviṣte avacat purohitaṁ nṛpatiḥ |",
    "san-lo-mvu34:383": "lakṣaṇavidhiguṇakuśalāṁ viprāṁ pariyeṣatha śīghraṁ ||",
    "san-lo-mvu34:384": "taṁ vijñāya ca devā maheśvarā nāma cittavasavarttī |",
    "san-lo-mvu34:385": "mā lakṣaṇā akuśalā vikalpayiṣyanti dvijasaṁghā ||",
    "san-lo-mvu34:386": "vigatamadamānadarpā aṣṭa sahasrā maheśvaravarāṇāṁ |",
    "san-lo-mvu34:387": "devanaraguruṁ kṛtāñjalī saṁpratijātaṁ upagamensuḥ ||",
    "san-lo-mvu34:388": "te rājakuladvāre śucivastrāmbarasthitā stimitaśabdāḥ |",
    "san-lo-mvu34:389": "pratihārarakṣam abravīt sumadhurakaraviṁkarutaghoṣāḥ ||",
    "san-lo-mvu34:390": "śuddhodanaṁ upagamya brūvīhi ime lakṣaṇaguṇavidhijñā |",
    "san-lo-mvu34:391": "tiṣṭhanti aṣṭa sahasrā praviśensuḥ yadi anumatan te ||",
    "san-lo-mvu34:392": "sādhū ti pratiśrutvā pratihārarakṣo praviśya rājakulaṁ |",
    "san-lo-mvu34:393": "abravīt kṛtāṁjalipuṭo prītamanaso pṛthivīpālaṁ ||",
    "san-lo-mvu34:394": "atulavaradīptayaśasā kāraya rājyaṁ ciraṁ nihataśatru |",
    "san-lo-mvu34:395": "dvāre te ’marasadṛśā tiṣṭhanti praveṣṭum icchanti ||",
    "san-lo-mvu34:396": "pratipūrṇavimalanayanā madhurasvara mattavāraṇavicārī |",
    "san-lo-mvu34:397": "bhavati mama teṣu śaṁkā na te manujā devaputrās te ||",
    "san-lo-mvu34:398": "paricaṁkramatāṁ teṣāṁ dharaṇīrajo kramavarāṁ na spṛśāti |",
    "san-lo-mvu34:399": "na ca sānaṁ paśyati padaṁ pṛthivyāṁ idaṁ api āścaryaṁ ||",
    "san-lo-mvu34:400": "gambhīrastimitaceṣṭā āryākārā praśāntadṛṣṭipathā |",
    "san-lo-mvu34:401": "vipulāṁ janenti prītiṁ janasya samudīkṣamāṇasya ||",
    "san-lo-mvu34:402": "anyaṁ ca dāni adbhutaṁ śarīracchāyā na dṛśyate teṣāṁ |",
    "san-lo-mvu34:403": "teṣāṁ ca sandhiśabdo caṁkramatāṁ na śruyate kaścit* ||",
    "san-lo-mvu34:404": "niḥsaṁśayaṁ upagatā putravaraṁ naravarādhipa draṣṭuṁ |",
    "san-lo-mvu34:405": "abhinandaṁ abhivādaya paśyāhi ayonijāṁ devāṁ ||",
    "san-lo-mvu34:406": "varamālyagandhahastāṁ līlāceṣṭāṁ manoramaśarīrāṁ |",
    "san-lo-mvu34:407": "dīpyantāṁ iva śirīye asaṁśayaṁ pravaramarutas te ||",
    "san-lo-mvu34:408": "śuddhodano niśāmya vacanam idaṁ harṣakampitaśarīro |",
    "san-lo-mvu34:409": "abravīt* bhaṇahi sucapalaṁ praviśantu niveśanam udāraṁ ||",
    "san-lo-mvu34:410": "kiṁkāraṇaṁ na edṛśā prākṛtapuruṣāṇa bhonti ākārāḥ |",
    "san-lo-mvu34:411": "na pi mānuṣāṇa īdṛśī ṛddhi bhavati yādṛśīṁ bhaṇasi ||",
    "san-lo-mvu34:412": "atha so pratihārarakṣo upagamya maheśvarāṁ idam avocat* |",
    "san-lo-mvu34:413": "prahvo kṛtāṁjalipuṭo praṇamya hṛṣṭo muditacitto ||",
    "san-lo-mvu34:414": "abhinandato narapatiḥ praviśantu bhavanto divyapurakalpaṁ |",
    "san-lo-mvu34:415": "rājavṛṣabhasya veśmaṁ narādhipatinā anujñātāḥ ||",
    "san-lo-mvu34:416": "etaṁ śrutvā vacanaṁ aṣṭasahasraṁ maheśvaravarāṇāṁ |",
    "san-lo-mvu34:417": "praviśanti pārthivakulaṁ anihatakulavaṁśamukhyasya ||",
    "san-lo-mvu34:418": "śuddhodano pi rājā maheśvarāṁ dūrato niśāmetvā |",
    "san-lo-mvu34:419": "pratyutthito saparivāro gauravabalabhāvitaśarīro ||",
    "san-lo-mvu34:420": "tāṁ avaca rājavṛṣabho svāgatam anurāgaṁ bhavi sarveṣāṁ |",
    "san-lo-mvu34:421": "prītā sma darśanena praśamadamabalena ca bhavatāṁ ||",
    "san-lo-mvu34:422": "saṁvidyante imāni asmākaṁ āsanapradhānāni |",
    "san-lo-mvu34:423": "āstāṁ tāva bhavanto asmākam anugrahārthāye ||",
    "san-lo-mvu34:424": "atha te teṣv āsaneṣu bahuratnaviśuddhacitrapādeṣu |",
    "san-lo-mvu34:425": "vigatamadamānadarpā niṣīdi anavadyakarmāntāḥ ||",
    "san-lo-mvu34:426": "te kaṁcid eva kālaṁ āgamayitvā narādhipam avocat* |",
    "san-lo-mvu34:427": "śṛṇvatu bhavān prayojanaṁ yaṁ asmākam iha gamanāye ||",
    "san-lo-mvu34:428": "sarvamanavadyagātro utpanno lokasundaro tuhyaṁ |",
    "san-lo-mvu34:429": "putro kila manujapate lakṣaṇaguṇapāramīprāpto ||",
    "san-lo-mvu34:430": "vayam api lakṣaṇakuśalās samarthā guṇadoṣalakṣaṇaṁ jñātuṁ |",
    "san-lo-mvu34:431": "yadi na gurutvaṁ bhavato paśyema mahāpuruṣarūpaṁ ||",
    "san-lo-mvu34:432": "so avaca hanta paśyatha suvyapadeśakṣemaṁ mama putraṁ |",
    "san-lo-mvu34:433": "marumanujaharṣajananaṁ lakṣaṇaguṇapāramīprāptaṁ ||",
    "san-lo-mvu34:434": "atha sa mṛdukācalindikapraveṇiye guṇadharaṁ grahetvāna |",
    "san-lo-mvu34:435": "aṁkena vādicandraṁ upanāmayati suravarāṇāṁ ||",
    "san-lo-mvu34:436": "ālokayitva dūrā maheśvarā parākramaṁ daśabalasya |",
    "san-lo-mvu34:437": "mūrdhani vigalitamakuṭā nipatanti mahītale hṛṣṭāḥ ||",
    "san-lo-mvu34:438": "te dāni rājānam ārocenti | lābhā te mahārāja sulabdhā yasya te yaṁ mahāpuruṣo kule utpanno dvātriṁśatīhi mahāpuruṣalakṣaṇehi samanvāgato || tadyathā ||",
    "san-lo-mvu34:439": "samā heṣṭā ca dīrghā ca āyatā utsaṁgapaṁcamā |",
    "san-lo-mvu34:440": "eṇi bṛhatpratiṣṭhito kośa nyagrodha te daśa ||",
    "san-lo-mvu34:441": "mṛdujālā ca pratipūrṇā ekā ūrdhvāgrapaṁcaṁāḥ |",
    "san-lo-mvu34:442": "ślaksṇacchavi haṁsāntarā ca utsadā ca te daśa ||",
    "san-lo-mvu34:443": "rasaṁ suvarṇasīho ca samā śuklā ca paṁcaṁā |",
    "san-lo-mvu34:444": "samā prabhūtā brahṁā ca nīlagopakṣa te daśa |",
    "san-lo-mvu34:445": "ūrṇā uṣṇīṣaśīrṣaṁ ca nātho dvātriṁśalakṣaṇo ||"
}