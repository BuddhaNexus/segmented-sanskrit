{
    "avs34:0": "",
    "avs34:1": "",
    "avs34:2": "",
    "avs34:3": "Avadānaśatakam |",
    "avs34:4": "caturtho vargaḥ |",
    "avs34:5": "",
    "avs34:6": "34. śibiḥ",
    "avs34:7": "",
    "avs34:8": "buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ  saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | tena khalu samayena śrāvastyāṁ bhikṣūṇāṁ dvau saṁnipātau bhavataḥ | eka āṣāḍhyāṁ varṣopanāyikāyāṁ dvitīyaḥ kārtikyāṁ pūrṇamāsyām | tatra bhikṣavaḥ pātrāṇi pacanti, cīvarāṇi dhāvayanti, pāṁsukūlāni ca sīvyanti | yāvad anyatamo bhikṣuś cīvaraṁ syotukāmaḥ sūcīchidraṁ sūtrakaṁ na śaknoti pratipādayitum | sa karuṇadīnavilambitair akṣarair uvāca: ko loke puṇyakāma iti | bhagavāṁś cāsya nātidūre caṁkrame caṁkramyate | tato bhagavān gambhīramadhuraviśadakalaviṅkamanojñadundubhinirghoṣo gajabhujasadṛśabāhum abhiprasārya kathayati: ahaṁ bhikṣo loke puṇyakāma iti | tato ’sau bhikṣur bhagavataḥ pañcāṅgopetaṁ svaram upaśrutya saṁbhrāntas tvaritatvaritaṁ bhagavataḥ pāṇiṁ gṛhītvā svaśirasi sthāpayitvāha: bhagavan, anena te pāṇinā trīṇi kalpāsaṁkhyeyāni dānaśīlakṣāntivīryadhyānaprajñā upacitāḥ | atha ca punar bhagavān enam āha: atṛpto ’haṁ bhikṣo puṇyaiḥ, labdharaso ’haṁ bhikṣo puṇyaiḥ, ato me tṛptir nāstīti ||",
    "avs34:9": "bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuḥ: āścaryaṁ bhadanta yad bhagavān puṇyamayaiḥ, saṁskārair atṛpta iti | bhagavān āha: kim atra bhikṣava āścaryaṁ yad idānīṁ tathāgato vigatarāgo vigatadveṣo vigatamohaḥ parimukto jātijarāvyādhimaraṇaśokaparidevaduḥkhadaurmanasyopāyāsebhyaḥ sarvajñaḥ sarvākārajñaḥ sarvajñānajñeyavaśiprāptaḥ | yat tv aham atīte ’dhvani sarāgaḥ sadveṣaḥ samohaḥ ’parimukto jātijarāvyādhimaraṇaśokaparidevaduḥkhadaurmanasyopāyāsebhyo tṛptaḥ puṇyamayaiḥ saṁskāraiḥ | tac chṛṇuta, sādhu ca suṣṭhu ca manasi kuruta, bhāṣiṣye ’ham ||",
    "avs34:10": "bhūtapurvaṁ bhikṣavo ’tīte ’dhvani śibighoṣāyāṁ rājadhānyāṁ śibir nāma rājā rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca praśāntakalikalahaḍimbaḍamaraṁ taskararogāpagataṁ śālīkṣugomahiṣīsaṁpannam akhilam akaṇṭakam | ekaputram iva rājyaṁ pālayati | sa ca śibī rājā śrāddho bhadraḥ kalyāṇāśaya ātmahitaparahitapratipannaḥ kāruṇiko mahātmā dharmakāmaḥ prajāvatsalaḥ sarvapradaḥ sarvaparityāgī niḥsaṅgaparityāgī ca | mahatī tyāge vartate | sa kalyam evotthāya yajñavāṭaṁ praviśya annam annārthibhyaḥ prayacchati, vastraṁ vastrārthibhyaḥ | dhanadhānyahiraṇyasuvarnamaṇimuktāvaiḍūryaśaṅkhaśilāpravālādīnāṁ parityāgaṁ karoti | na cāsau puṇyamayaiḥ saṁskārais tṛptiṁ gacchati | so ’ntaḥpuraṁ praviśyāntaḥpurajanasya bhaktācchādanaṁ prayacchati, kumārāṇām amātyānāṁ bhaṭabalāgrasya naigamajānapadānām ||",
    "avs34:11": "atha rājñaḥ śiber etad abhavat: saṁtarpitā anena manuṣyabhūtāḥ, kṣudrajanto ’vaśiṣṭāḥ, kena saṁtarpayitavyā iti | sa parityaktavibhavasarvasva ekaśāṭakanivasitaḥ svaśarīrāvaśeṣaś cintām āpede | tasyaitad abhavat: kṣudrajantubhyaḥ svaśarīram anuprayacchāmīti | sa śastreṇa svaśarīraṁ takṣayitvā yatra daṁśamaśakās tatrotsṛṣṭakāyaḥ pratiṣṭhate | priyam ivaikaputrakaṁ rudhireṇa saṁtarpayati ||",
    "avs34:12": "śakrasya devendrasyādhastāj jñānadarśanaṁ pravartate | tasyaitad bahavat: kim ayaṁ śibī rājā satvānām artham evaṁ karoti, uta karuṇayā? yanv aham enaṁ vijñāseyeti | tato bhinnāñjanam asivarṇaṁ  gṛdhraveśam ātmānam abhinirmāya rājñe śibeḥ sakāśam upasaṁkramya mukhatuṇḍakenākṣyutpāṭayituṁ pravṛttaḥ | na ca rājā saṁtrāsam āpadyate | kiṁ tu maitrīviśālābhyāṁ nayanābhyāṁ taṁ gṛdhram ālokya kathayati: vatsa, yan madīyāc charīrāt prayuñjase, tena praṇayaḥ kriyatām iti | tataḥ āvarjitaḥ śakro devendro brāhmaṇaveṣam ātmānam abhinirmāya rājñaḥ śibeḥ purastāt sthitvā: sādhu pārthiva, dīyatām etan nayanadvayam iti | rājovāca: mahābrāhmaṇa gṛhyatāṁ yad abhirucitam, na me ’tra vighnaḥ kaścid astīti | tataḥ śakro devendro bhūyasyā mātrayābhiprasanno brāhmaṇaveṣam antardhāpya svarūpeṇa sthitvā rājānam abhyutsāhayann uvāca: sādhu sādhu bhoḥ pārthiva, suniścitā te buddhiḥ, akampyas te praṇidhiḥ; anugatā te satveṣu mahākaruṇā, yatra nāma tvaṁ saṁtrāsakareṣu dharmeṣu viśāradoḥ | na cirāt tvam anena vyavasāyenānuttarāṁ samyaksaṁbodhim abhisaṁbhotsyase ||",
    "avs34:13": "bhagavān āha: kiṁ manyadhve bhikṣavo yo ’sau tena kālena tena samayena śibir nāma rājā babhūva, ahaṁ sa | tadānīm api puṇyamayaiḥ saṁskārais tṛptir nāsti, prāg evedānīm | tasmāt tarhi bhikṣava evaṁ śikṣitavyam: yad dānāni dāsyāmaḥ, puṇyāni kariṣyāmaḥ | ity evaṁ vo bhikṣavaḥ śikṣitavyam ||",
    "avs34:14": "idam avocad bhagavān | āttamanasas te bhikṣavo bhagavato bhāṣitam abhyanandan ||"
}