{
    "san-lo-mvu6:0": "",
    "san-lo-mvu6:1": "",
    "san-lo-mvu6:2": "",
    "san-lo-mvu6:3": "Mahāvastu",
    "san-lo-mvu6:4": "",
    "san-lo-mvu6:5": "6. A Visit to the Śuddhāvāsa Devas",
    "san-lo-mvu6:6": "",
    "san-lo-mvu6:7": "evaṁ mayā śrutamekasmiṁ samaye bhagavāṁ rājagṛhe viharati sma gṛdhrakūṭe parvate || atha khalv āyuṣmān mahāmaudgalyāyano kālyam eva nivāsayitvā pātracīvaram ādāya rājagṛhaṁ nagaraṁ piṇḍāya prakrami || atha khalv āyuṣmato mahāmaudgalyāyanasya aciraprakrāntasyaitat abhavat* || atiprāgas tāvad etarahiṁ rājagṛhaṁ nagaraṁ piṇḍāya carituṁ | yaṁ nūnāhaṁ yena śuddhāvāsaṁ devanikāyaṁ tenopasaṁkrameyaṁ || athāyuṣmān mahāmaudgalyāyanaḥ tadyathāpi  nāma balavān puruṣaḥ saṁmiṁjitaṁ bāhuṁ prasārayet prasāritaṁ ca bāhuṁ saṁmiṁjayet* ekakṣaṇena padavītihāreṇa rājagṛhād vaihāyasam abhyudgamya śuddhāvāsadevanikāye pratyasthāt* || adrākṣīt śuddhāvāsakāyikā devaputrā āyuṣmantaṁ mahāmaudgalyāyanaṁ dūrata evāgacchantaṁ || dṛṣṭvā ca punar yenāyuṣmān mahāmaudgalyāyanas tenopasaṁkramitvā āyuṣmato mahāmaudgalyāyanasya pādau śirasā vanditvā ekānte asthāsi || ekānte sthitvā ca te saṁbahulā śuddhāvāsakāyikā devaputrā āyuṣmantaṁ mahāmaudgalyāyanaṁ gāthābhiḥ adhyabhāṣasi ||",
    "san-lo-mvu6:8": "",
    "san-lo-mvu6:9": "kalpāna śatasahasraṁ saṁdhāvitvāna bodhiparipākaṁ |",
    "san-lo-mvu6:10": "sucirasi anantaratano buddho lokasmiṁ upapanno ||",
    "san-lo-mvu6:11": "",
    "san-lo-mvu6:12": "itthaṁ vaditvāna te saṁbahulā śuddhāvāsakāyikā devaputrā āyuṣmato mahāmaudgalyāyanasya pādau śirasā vanditvā ekānte asthāsi || ekānte sthitvā antarhitā || atha khalv āyuṣmato mahāmaudgalyāyanasyaitat abhavat* || evaṁ durlabhā bodhir yatra hi nāma kalpānāṁ śatasahasreṇa || atha khalv āyuṣmān mahāmaudgalyāyanas tadyathā balavān puruṣaḥ saṁmiñjitāṁ bāhāṁ prasārayet prasāritāṁ vā bāhāṁ saṁmiñjayet* ettakena kṣaṇavītihāreṇa śuddhāvāsato devanikāyāto antarhitaḥ rājagṛhe nagare pratyasthā || athāyuṣmān  mahāmaudgalyāyano rājagṛhe nagare piṇḍāya caritvā paścādbhakto piṇḍapātrapratikrāntaḥ pātracīvaraṁ pratiśāmayitvā pādau prakṣālayitvā yena bhagavāṁs tenopasaṁkramitvā bhagavataḥ pādau śirasā vanditvā ekānte nyaṣīdad ekānte niṣaṇṇaś ca punaḥ āyuṣmān mahāmaudgalyāyano bhagavantam etad avocat* || ihāhaṁ bhagavan kālyasyaiva nivāsayitvā pātracīvaram ādāya rājagṛhaṁ mahānagaraṁ piṇḍāya prakrami || tasya me bhagavan* aciraprakrāntasyaitad abhavat* || atriprāgas tāvat etarahi rājagṛhe mahānagare piṇḍāya carituṁ | yaṁ nunāhaṁ yena śuddhāvāsaṁ devanikāyaṁ tenopasaṁkrameyaṁ | ciraṁ me devanikāyaṁ śuddhāvāsaṁ upasaṁkrāntasya || athāhaṁ balavāṁ tadyathā puruṣaḥ saṁmiṁjitāṁ bāhāṁ prasārayeya prasāritāṁ vā bāhāṁ saṁmiṁjayet* ettakena kṣaṇavītihāreṇa rājagṛhād vaihāyasam abhyudgamya śuddhāvāse devanikāye pratyasthāsi || adrākṣīt* me bhagavan saṁbahulāḥ śuddhāvāsakāyikā devaputrā dūrata eva āgacchantaṁ dṛṣṭvā ca punar yenāhaṁ tenopasaṁkramitvā mama pādau śirasā vanditvā ekānte sthānsu || ekāntasthitā saṁbahulā te śuddhāvāsakāyikā devaputrā mama gāthāye adhyabhāṣeran* ||",
    "san-lo-mvu6:13": "",
    "san-lo-mvu6:14": "kalpāna śatasaharaṁ saṁdhāvitvāna bodhiparipākaṁ |",
    "san-lo-mvu6:15": "sucirasy anantaratano buddho lokasmiṁ upapanno ||",
    "san-lo-mvu6:16": "",
    "san-lo-mvu6:17": "itthaṁ vaditvāna te saṁbahulāḥ śuddhāvāsakāyikā devaputrā mama pādau śirasā  vanditvā prakrāmi || tasya me bhagavann etad abhavat* || yāvat duḥkhasamudānīyā anuttarā saṁbodhir yatra hi nāma kalpānāṁ śatasahasreṇa | yaṁ nūnāhaṁ yena bhagavāṁs tenopagamitvā bhagavantam etam arthaṁ paripṛccheyaṁ | yathā me bhagavāṁ vyākariṣyati tathā naṁ dhārayiṣyāmi || iha bhagavāṁ kim āha || evam ukte bhagavān āyuṣmantaṁ mahāmaudgalyāyanam etad avocat* || parīttakaṁ khalu punar mahāmaudgalyāyana śuddhāvāsakāyikānāṁ devaputrāṇāṁ śatasahasran ti || aprameyehi mahāmaudgalyāyana kalpehi asaṁkhyeyehi aprameyehi tathāgatehi arhantehi samyaksaṁbuddhehi kuśalamūlāny avaropitāni āyatisaṁbodhiṁ prārthayamānehi || abhijānāmi khalu punar ahaṁ mahāmaudgalyāyana triṁśad buddhakoṭiyo śākyamunināmadheyānāṁ ye mayā saśrāvakasaṁghāḥ satkṛtā gurukṛtā mānitāḥ pūjitā apacitā rājñā cakravartibhūtena āyatisaṁbodhim abhiprārthayamānena ca me te buddhā bhagavanto vyākarensuḥ || bhaviṣyasi tvam anāgatam adhvānaṁ tathāgato ’rhaṁ samyaksaṁbuddho vidyācaraṇasaṁpanno sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca || abhijānāmy ahaṁ khalu punar mahāmaudgalyāyana aṣṭa buddhaśatasahasrāṇi dīpaṁkaranāmadheyakānāṁ ye mayā saśrāvakasaṁghāḥ satkṛtā gurukṛtā mānitāḥ pūjitāḥ apacitā cakravartibhūtena āyutiṁ saṁbodhim abhisaṁprārthayamānena ca me te buddhā bhagavanto vyākarensuḥ || yathā prathame parivarte tathā sarvatra kartavyaṁ || bhaviṣyasi tvam anāgatam adhvānaṁ || abhijānāmy  ahaṁ mahāmaudgalyāyana paṁca buddhaśatāni padmottaranāmadheyānāṁ || sarvatra kartavyaṁ | bhaviṣyasi tvam anāgatam adhvānaṁ || abhijānāmy ahaṁ mahāmaudgalyāyana aṣṭa buddhasahasrāṇi pradyotanāmadheyānāṁ || abhijānāmy ahaṁ mahāmaudgalyāyana trayo buddhakoṭīyo puṣpanāmadheyānāṁ || abhijānāmy ahaṁ mahāmaudgalyāyana aṣṭādaśa buddhasahasrāṇi māradhvajanāmadheyānāṁ yatra mayā brahmacaryaṁ cīrṇaṁ āyatiṁ bodhiṁ prārthayamānena ca me te buddhā bhagavanto vyākarensuḥ || abhijānāmy ahaṁ mahāmaudgalyāyana paṁca buddhaśatāni padmottaranāmadheyānāṁ ye mayā saśrāvakasaṁghāḥ satkṛtāḥ || abhijānāmy ahaṁ mahāmaudgalyāyana navati buddhasahasrāṇi kāśyapanāmadheyāni || abhijānāmy ahaṁ mahāmaudgalyāyana paṁcadaśa buddhasahasrāṇi pratāpanāmadheyāni || abhijānāmy ahaṁ mahāmaudgalyāyana dvau buddhasahasrau kauṇḍiṇyanāmadheyau || abhijānāmy ahaṁ mahāmaudgalyāyana caturaśīti pratyekabuddhasahasrāṇi || abhijānāmy ahaṁ mahāmaudgalyāyana samantaguptaṁ nāma tathāgatam arhantaṁ samyaksaṁbuddhaṁ || abhijānāmy ahaṁ mahāmaudgalyāyana buddhasahasraṁ jambudhvajanāmadheyānāṁ || abhijānāmy ahaṁ mahāmaudgalyāyana caturaśīti buddhasahasrāṇi indradhvajanāmadheyānāṁ || abhijānāmy ahaṁ mahāmaudgalyāyana paṁcadaśa buddhasahasrāṇi ādityanāmadheyānāṁ || abhijānāmy ahaṁ mahāmaudgalyāyana dvāṣaṣṭi buddhaśatāni anyonyanāmadheyānāṁ || abhijānāmy ahaṁ mahāmaudgalyāyana caturṣaṣṭi buddhāna  samitāvināmadheyānāṁ || suprabhāso nāma mahāmaudgalyāyana tathāgato ’rhaṁ samyaksaṁbuddho yatra maitreyeṇa bodhisatvena prathamaṁ kuśalamūlāny avaropitāni rājñā vairocanena cakravartibhūtena āyatiṁ saṁbodhiṁ prārthayamānena || suprabhāse khalu punar mahāmaudgalyāyana tathāgatabhūte catasraḥ caturaśītikoṭivarṣasahasrāṇi manuṣyāṇām āyuṣaḥ pramāṇam abhūṣi antarā ca uccāvacatā āyuṣaḥ || suprabhāsasya khalu punar mahāmaudgalyāyana tathāgatasyārhataḥ samyaksaṁbuddhasya trayaḥ sannipāta abhūt* || prathamo śrāvakasannipāto ṣaṇṇavati koṭīyo abhūṣi sarveṣāṁ arhantānāṁ kṣīṇāśravāṇām uṣitavratānāṁ samyagājñāvimuktānāṁ parikṣīṇabhavasaṁyojanānām anuprāptasvakārthānāṁ || dvitīyo śrāvakasannipāto caturnavati koṭiyo abhūt sarveṣām arhantānāṁ kṣīṇāśravāṇām uṣitavratānāṁ samyagājñāvimuktānāṁ parikṣīṇabhavasaṁyojanānāṁ anuprāptasvakārthānāṁ || tṛtīyo śrāvakasannipāto dvānavati koṭiyo abhūṣi sarveṣām arhantānāṁ kṣīṇāśravāṇām uṣitavratānāṁ samyagājñāvimuktānāṁ parikṣīṇabhavasaṁyojanānāṁ anuprāptasvakārthānāṁ || atha khalu mahāmaudgalyāyana rājño vairocanasya taṁ bhagavantaṁ suprabhāsaṁ dṛṣṭvā udāraharṣaṁ udāravegaprītiprāmodyaṁ utpadye || so taṁ bhagavantaṁ saśrāvakasaṁghaṁ daśa varṣasahasrāṇi satkaresi  gurukaresi mānesi pūjesi apacāyesi || satkṛtvā gurukṛtvā tāṁ ca samitim anugṛhṇanto taṁ ca śrāvakasaṁgham anugṛhṇanto taṁ ca āyuḥpramāṇam anugṛhtṇanto evaṁ cittam utpādesi || aho punar ahaṁ bhaveyam anāgate ’dhvani tathāgato ’rhaṁ samyaksaṁbuddho vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca yathāyaṁ bhagavān suprabhāso etarahi || evaṁ sarvākārasaṁpannaṁ sarvākārapratipūraṁ dharmaṁ deśeyaṁ yathāpīha bhagavān suprabhāso etarahi || evaṁ samagraṁ śrāvakasaṁghaṁ parihareyaṁ yathāpi bhagavān suprabhāso etarahi || evaṁ ca me devāś ca manuṣyāś ca śrotavyaṁ śraddhātavyaṁ manyensuḥ yathāpīdaṁ bhagavato suprabhāsasya etarahiṁ | taṁ bhaveyaṁ bahujanahitāya bahujanasukhāya lokānukaṁpāya mahato janakāyasyārthāya hitāya sukhāya devānāṁ ca manuṣyāṇāṁ ca || evaṁ cāha mahāmaudgalyāyana ato ca bhūyo anyaṁ || caturacatvāriṁśatkalpasaṁprasthitasya khalu punar mahāmaudgalyāyana maitreyasya bodhisatvasya paścā tāye bodhaye cittam utpāditaṁ || aparājitadhvajo nāma mahāmaudgalyāyana tathāgato ’rhaṁ samyaksaṁbuddho yo maye saśrāvakasaṁgho varṣasahasraṁ satkṛto gurukṛto mānito pūjito pacito rājñā dṛḍhadhanunā cakravartibhūtena āyatiṁ saṁbodhiṁ prārthayamānena mahantehi ca paṁcehi  duṣyayugaśatehi abhicchādito || parinirvṛtasya ca stūpaṁ kāritaṁ yojanam uccatvena yojanam abhiniveśena || eṣā ca mahāmaudgalyāyana praṇidhi satatasamitā abhūṣi || yasmiṁ samaye satvā bhavensuḥ alenā atrāṇā aśaraṇā aparāyaṇā utsadalolā utsadadoṣā utsadamohā akuśalān dharmā samādāya vartensuḥ yobhūyena ca apāyapratipūrakā bhavensu tasmiṁ kāle tasmiṁ samaye aham anuttarāṁ samyaksaṁbodhim abhisaṁbudhyehaṁ || taṁ bhaveyaṁ bahujanahitāya bahujanasukhāya lokānukaṁpāya mahato janakāyasyārthāya hitāya sukhāya devānāṁ ca manuṣyāṇāṁ ca || duṣkarakārakā mahāmaudgalyāyana tathāgatārhanto samyaksaṁbuddhā lokasyārthaṁ caryāṁ caranti || idam avocad bhagavān āttamano āyuṣmān mahāmaudgalyāyano bhagavato bhāṣitam abhyanandat* ||",
    "san-lo-mvu6:18": "",
    "san-lo-mvu6:19": "śākyamunināmakānām upasthitās triṁśa koṭiyo jinānāṁ |",
    "san-lo-mvu6:20": "aṣṭaśatasahasrāṇi dīpaṁkaranāmadheyānāṁ ||",
    "san-lo-mvu6:21": "ṣaṣṭiṁ ca sahasrāṇi pradyotanāmadheyānāṁ + + + |",
    "san-lo-mvu6:22": "tatha puṣpanāmakānāṁ trayo koṭiyo vādisiṁhānāṁ ||",
    "san-lo-mvu6:23": "aṣṭādaśa sahasrāṇi māradhvajanāmakānāṁ sugatānāṁ |",
    "san-lo-mvu6:24": "yatra care brahmacaryaṁ sarvajñatām abhilāṣāya ||",
    "san-lo-mvu6:25": "pūjayi paṁca śatāni padmottaranāmakānāṁ sugatānāṁ |",
    "san-lo-mvu6:26": "kauṇḍiṇyanāmakānām aparāṇi dvi sahasrāṇi ||",
    "san-lo-mvu6:27": "aparimitāsaṁkhyeyā pratyekajināna koṭinayutāṁ ca |",
    "san-lo-mvu6:28": "pūjayi buddhasahasraṁ jambudhvajanāmadheyānāṁ ||",
    "san-lo-mvu6:29": "caturaśīti sahasrāṇi indradhvajanāmakānāṁ sugatānāṁ |",
    "san-lo-mvu6:30": "navatiṁ ca sahasrāṇi kāśyapasahanāmadheyānāṁ ||",
    "san-lo-mvu6:31": "paṁcadaśa buddhasahasrāṇi pratāpanāmakānāṁ sugatānāṁ|",
    "san-lo-mvu6:32": "paṁcadaśa ca sahasrāṇi ādityanāmadheyānāṁ ||",
    "san-lo-mvu6:33": "dvāṣaṣṭiṁ ca śatāni sugatānāṁ anyonyanāmadheyānāṁ |",
    "san-lo-mvu6:34": "catuṣaṣṭiṁ ca sahasrāṇi samitāvīnāmadheyānāṁ ||",
    "san-lo-mvu6:35": "ete ca kolitaśirī anye ca daśabalā aparimāṇā |",
    "san-lo-mvu6:36": "sarve anityatāya samitā lokapradyotā ||",
    "san-lo-mvu6:37": "yāni ca balāni kolita teṣāṁ mahāpuruṣalakṣavarāṇāṁ |",
    "san-lo-mvu6:38": "sarve anityatāya kālaṁ na upenti saṁkhyāṁ ca ||",
    "san-lo-mvu6:39": "jñātvānānityabalaṁ sudāruṇaṁ satkṛtasya anantaraṁ |",
    "san-lo-mvu6:40": "vīryārambho yojito anityabalasya vighātāya ||",
    "san-lo-mvu6:41": "",
    "san-lo-mvu6:42": "ito maudgalyāyana aparimite asaṁkhyeye kalpe ratno nāma samyaksaṁbuddho abhūṣi tathāgato ’rhaṁ samyaksaṁbuddho vidyācaraṇasampannaḥ sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca || ahaṁ tadā rājā cakravarti abhūṣi || tato mayaitasya bhagavato ratanavato caturaśīti kūṭāgārasahasrāṇi kāritāni citrāṇi  darśanīyāni saptānāṁ ratnānāṁ suvarṇasya rūpyasya muktāyā vaiḍūryasya sphāṭikasya musāragalvasya lohitikāyāḥ || tāni mayā tasya bhagavato niryātetvā bodhāya anupraṇihitaṁ || na tāvat buddhā bhagavanto parinirvāyanti yāvad yuvarājā anabhiṣikto bhavati | eṣo mama anantaraṁ buddho loke bhaviṣyati | yathaitarhi mayā maitreyo vyākṛto eṣo mamānantaraṁ buddho bhaviṣyatīti || so bhagavāṁ caturaśītihi śrāvakasahasrehi sārdhaṁ caturaśītisaṁvartavivartasthito saṁvartamāne loke bhagavāñ caturaśītihi śrāvakasahasrehi sārdhaṁ ābhāsvaraṁ devanikāyaṁ gacchati vivartamāne loke ihāgacchati iha dharmaṁ deśayati | ahaṁ bhūyo rājā cakravartī bhavāmi | caturaśītikūṭāgārasahasrāṇi kārāpayitvā bhagavato ratanavato niryātemi || iyaṁ mahāmaudgalyāyana praṇidhicaryā ||",
    "san-lo-mvu6:43": "katamā ca anulomacaryā || iha mahāmaudgalyāyana bodhisatvo mahāsatvo bodhāya anulomatāye sthito bhavati || iyaṁ mahāmaudgalyāyana + + +",
    "san-lo-mvu6:44": "+ + + + + + avivartacaryā || vivartanti saṁsaranti vivartacaryā || avaivartiyā bodhāya bhavanti avivartacaryā ||"
}