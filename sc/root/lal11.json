{
    "lal11:0": "",
    "lal11:1": "",
    "lal11:2": "",
    "lal11:3": "Lalitavistaraḥ |",
    "lal11:4": "",
    "lal11:5": "11: kṛṣigrāmaparivarta ekādaśaḥ",
    "lal11:6": "",
    "lal11:7": "iti hi bhikṣavo yāvadvivṛddhaḥ kumāraḥ | athāpareṇa samayena kumārastadanyaiḥ kumārairamātyaputraiḥ sārdhaṁ kṛṣigrāmavalokayituṁ gacchati sma | avalokya ca kṛṣikarmāntamanyata udyānabhūmiṁ praviśati sma | saṁvignamanāstatra bodhisattva ekākī advitīyo ’nucaṁkramyamāṇo ’nuvicaran jambuvṛkṣamapaśyat prāsādikaṁ darśanīyam | tatra bodhisattvaśchāyāyāṁ paryaṅkena niṣīdati sma | niṣaṇṇaśca bodhisattvaścittaikāgratāmāsādayati sma | āsādya ca viviktaṁ kāmairviviktaṁ pāpakairakuśalairdharmaiḥ savitarkaṁ savicāraṁ vivekajaṁ prītisukhaṁ prathamaṁ dhyānamupasaṁpadya viharati sma | sa vitarkavicārāṇāṁ vyupaśamādadhyātmasaṁprasādāccetasa ekotibhāvādavitarkamavicāraṁ samādhijaṁ prītisukhaṁ dvitīyaṁ dhyānamupasaṁpadya viharati sma | sa prītervirāgādupekṣako viharati sma smṛtimān saṁprajānan | sukhaṁ ca kāyena pratisaṁvedayati sma | yattadāryā ācakṣate upekṣakaḥ smṛtimān sukhavihārī niṣprītikaṁ tṛtīyaṁ dhyānamusaṁpadya viharati sma | sa sukhasya ca prahāṇādduḥkhasya ca prahāṇāt pūrvameva ca saumanasyadaurmanasyayorastaṁgamādaduḥkhāsukhamupekṣāsmṛtipariśuddhaṁ caturthaṁ dhyānamupasaṁpadya viharati sma ||",
    "lal11:8": "tena ca samayena pañca ṛṣayo bāhyāḥ pañcābhijñāḥ ṛddhimanto vihāyasaṁgamā dakṣiṇāyā diśa uttarāṁ diśaṁ gacchanti sma | te tasya vanakhaṇḍasyopari gacchantaḥ pratyāhatā iva na śaknuvanti sma gantum | te saṁvignaromakūpajātā imāṁ gāthāmabhāṣanta—",
    "lal11:9": "",
    "lal11:10": "vayamiha maṇivajrakūṭaṁ giriṁ merumabhyudgataṁ tiryagatyarthavaistārikaṁ",
    "lal11:11": "gaja iva sahakāraśākhākulāṁ vṛkṣavṛndāṁ pradāritva nirdhāvitānekaśaḥ |",
    "lal11:12": "vayamiha marūṇāṁ pure cāpyasaktā gatā yakṣagandharvaveśmani cordhvaṁ nabhe niśritā",
    "lal11:13": "ima puna vanakhaṇḍamāsādya sīdāma bhoḥ kasya lakṣmī nivarteti ṛddherbalam ||",
    "lal11:14": "iti ||",
    "lal11:15": "",
    "lal11:16": "atha yā tatra vanakhaṇḍadevatā sā tānṛṣīn gāthayādhyabhāṣat—",
    "lal11:17": "nṛpatipatikuloditaḥ śākyarājātmajo bālasūryaprakāśaprabhaḥ",
    "lal11:18": "sphuṭitakamalagarbhavarṇaprabhaścārucandrānano lokajyeṣṭho viduḥ |",
    "lal11:19": "ayamiha vanamāśrito dhyānacintāparo devagandharvanāgendrayakṣārcito",
    "lal11:20": "bhavaśataguṇakoṭisaṁvardhitastasya lakṣmī nivarteti ṛddherbalam ||",
    "lal11:21": "iti ||",
    "lal11:22": "tataste ’dhastādavalokayanto ’drākṣuḥ kumāraṁ śriyā tejasā ca jājvalyamānam | teṣāmetadabhūt—ko nvayaṁ niṣaṇṇaḥ? mā haiva vaiśravaṇo dhanādhipatirbhavet | āhosvinmāraḥ kāmādhipatiḥ | atha mahoragendraḥ |  athendro vajradharaḥ | atha rudraḥ kumbhāṇḍādhipatiḥ | atha kṛṣṇo mahotsāhaḥ | uta candro devaputraḥ | uta sūryaḥ sahasraraśmiḥ | uta rājā cakravartī bhaviṣyati? tasyāṁ ca velāyāmimāṁ gāthāmabhāṣanta—",
    "lal11:23": "",
    "lal11:24": "rūpaṁ vaiśravaṇātirekavapuṣaṁ vyaktaṁ kubero hyayaṁ",
    "lal11:25": "āho vajradharasya caiva pratimā candro ’tha sūryo hyayam |",
    "lal11:26": "kāmāgrādhipatiśca vā pratikṛtī rūdrasya kṛṣṇasya vā",
    "lal11:27": "śrīmān lakṣaṇacitritāṅgamanagho buddho ’tha vā syādayam ||",
    "lal11:28": "iti ||",
    "lal11:29": "",
    "lal11:30": "tataḥ sā vanadevatā tānṛṣīn gāthayā pratyabhāṣat—",
    "lal11:31": "",
    "lal11:32": "yā śrī ca vaiśravaṇe ca vai nivasate yā vā sahasrekṣaṇe",
    "lal11:33": "lokānāṁ paripālakeṣu catuṣū yā cāsurendraśriyā |",
    "lal11:34": "brahme yā ca sahāpatau nivasate kṛṣṇe ca yā ca śriyā",
    "lal11:35": "sā śrī prāpya imaṁ hi śākyatanayaṁ nopaiti kāṁcitkalām ||",
    "lal11:36": "",
    "lal11:37": "atha khalu te ṛṣayastasyā devatāyā vacanamupaśritya dharaṇītale pratiṣṭhante | te paśyanti sma bodhisattvaṁ dhyāyantamāniñjyamānena kāyena tejorāśimiva jvalantam | te bodhisattvamupanidhyāya gāthābhirabhituṣṭuvuḥ | tatraika āha—",
    "lal11:38": "",
    "lal11:39": "loke kleśāgnisaṁtapte prādurbhūto hyayaṁ hradaḥ |",
    "lal11:40": "ayaṁ taṁ prāpsyate dharmaṁ yajjagad hlādayiṣyati ||",
    "lal11:41": "",
    "lal11:42": "aparo ’pyāha—",
    "lal11:43": "",
    "lal11:44": "ajñānatimire loke prādurbhūtaḥ pradīpakaḥ |",
    "lal11:45": "ayaṁ taṁ prāpsyate dharmaṁ yajjagadbhāsayiṣyati ||",
    "lal11:46": "",
    "lal11:47": "aparo ’pyāha—",
    "lal11:48": "",
    "lal11:49": "śokasāgarakāntāre yānaśreṣṭhamupasthitam |",
    "lal11:50": "ayaṁ taṁ prāpsyate dharmaṁ yajjagattārayiṣyati ||",
    "lal11:51": "",
    "lal11:52": "aparo ’pyāha—",
    "lal11:53": "",
    "lal11:54": "kleśabandhanabaddhānāṁ prādurbhūtaḥ pramocakaḥ |",
    "lal11:55": "ayaṁ taṁ prāpsyate dharmaṁ yajjaganmocayiṣyati ||",
    "lal11:56": "",
    "lal11:57": "aparo ’pyāha—",
    "lal11:58": "",
    "lal11:59": "jarāvyādhikiliṣṭānāṁ prādurbhūto bhiṣagvaraḥ |",
    "lal11:60": "ayaṁ taṁ prāpsyate dharmaṁ jātimṛtyupramocakam ||",
    "lal11:61": "",
    "lal11:62": "atha khalu te ṛṣayo bodhisattvamābhirgāthābhirabhistutvā tripradakṣiṇīkṛtya vihāyasā prakrāntāḥ | rājāpi śuddhodano bodhisattvamapaśyan bodhisattvena vinā na ramate sma | so ’vocat—kumāraḥ kva gataḥ? nainaṁ paśyāmīti | tatra mahājanakāyo nirdhāvito ’bhūt kumāraṁ parigaveṣamāṇaḥ | tato ’nyatama amātyo bodhisattvaṁ paśyati sma jambucchāyāyāṁ paryaṅkaniṣaṇṇaṁ dhyāyantam | sarvavṛkṣāṇāṁ ca tasmin samaye chāyā parivṛttābhūt | jambucchāyā ca bodhisattvasya kāyaṁ na vijahāti sma | sa taṁ dṛṣṭvā āścaryaprāptastuṣṭa udagra āttamanāḥ pramuditaḥ prītisaumanasyajātaḥ śīghraṁ śīghraṁ tvaramāṇarūpo rājānaṁ śuddhodanamupasaṁkramya gāthābhyāmadhyabhāṣata—",
    "lal11:63": "",
    "lal11:64": "paśya deva kumāro ’yaṁ jambucchāyāhi dhyāyati |",
    "lal11:65": "yathā śakro ’thavā brahmā śriyā tejena śobhate ||",
    "lal11:66": "yasya vṛkṣasya chāyāyāṁ niṣaṇṇo varalakṣaṇaḥ |",
    "lal11:67": "sainaṁ na jahate chāyā dhyāyantaṁ purūṣottamam ||",
    "lal11:68": "",
    "lal11:69": "atha rājā śuddhodano yena sa jambuvṛkṣastenopasaṁkrāmat | so ’drākṣīdbodhisattvaṁ śriyā tejasā ca jvalantam | dṛṣṭā caimāṁ gāthāmabhāṣat—",
    "lal11:70": "",
    "lal11:71": "hutāśano vā girimūrdhni saṁsthitaḥ śaśīva nakṣatragaṇānucīrṇaḥ |",
    "lal11:72": "vepanti gātrāṇi mi paśyato imaṁ dhyāyantu tejo nu pradīpakalpam ||",
    "lal11:73": "",
    "lal11:74": "sa bodhisattvasya pādāvabhivandyemāṁ gāthāmabhāṣat—",
    "lal11:75": "",
    "lal11:76": "yadā cāsi mune jāto yadā dhyāyasi cārciman |",
    "lal11:77": "ekadvirapi te nātha pādau vande vināyaka ||",
    "lal11:78": "",
    "lal11:79": "tatra triphalavāhakā dārakāḥ śabdaṁ kurvanti sma | tānamātyā evamāhuḥ—mā śabdaṁ mā śabdaṁ kārṣṭeti | te ’vocan—kimetaditi | amātyā āhuḥ—",
    "lal11:80": "",
    "lal11:81": "vyāvṛtte timiranudasya maṇḍale ’pi vyomābhaṁ śubhavaralakṣaṇāgradhārim |",
    "lal11:82": "dhyāyantaṁ girinicalaṁ narendraputraṁ siddhārthaṁ na jahati saiva vṛkṣachāyā ||",
    "lal11:83": "",
    "lal11:84": "tatredamucyate—",
    "lal11:85": "",
    "lal11:86": "grīṣme vasanta samudāgata jeṣṭhamāse saṁpuṣpite kusumapallavasaṁprakīrṇe |",
    "lal11:87": "kroñcāmayūraśukasārikasaṁpraghuṣṭe bhūyiṣṭha śākiyasutā abhiniṣkramanti ||",
    "lal11:88": "chando ’bhyuvāca parivāritu dārikebhiḥ hantā kumāra vani gacchama locanārtham |",
    "lal11:89": "kiṁ te gṛhe nivasato hi yathā dvijasya hanta vrajāma vaya codananārisaṁgham ||",
    "lal11:90": "madhyāhnakālasamaye suviśuddhasattvaḥ pañcāśataiḥ parivṛtaiḥ saha ceṭakebhiḥ |",
    "lal11:91": "na ca mātu naiva ca pituḥ prativedayitvā so ’buddha niṣkrāmiti gacchi kṛṣāṇagrāmam ||",
    "lal11:92": "tasmiṁśca pārthivavarasya kṛṣāṇagrāme jambudrumo ’bhavadanekaviśālaśākhaḥ |",
    "lal11:93": "dṛṣṭvā kumāra pratibuddha dukhena cotto dhiksaṁskṛteti bahuduḥkha kṛṣī karoti ||",
    "lal11:94": "so jambuchāyamupagamya vinītacitto tṛṇakāni gṛhya svaya saṁstaru saṁstaritvā |",
    "lal11:95": "paryaṅkamābhujiya ujju karitva kāyaṁ catvāri dhyāna śubha dhyāyi sa bodhisattvaḥ ||",
    "lal11:96": "pañcā ṛṣī khagapathena hi gacchamānā jambūya mūrdhni na prabhonti parākrametum |",
    "lal11:97": "te visthitā nihatamānamadāśca bhūtvā sarve samagrasahitā samudīkṣayanto ||",
    "lal11:98": "vaya meruparvatavaraṁ tatha cakravālān nirbhidya gacchama javena asajjamānāḥ |",
    "lal11:99": "te jambuvṛkṣa na prabhoma atikrametuṁ ko nvatra heturayamadya bhaviṣyatīha ||",
    "lal11:100": "avatīrya medinitale ca pratiṣṭhihitvā paśyanti śākyatanayaṁ tahi jambumūle |",
    "lal11:101": "jambunadārcisadṛśaṁ prabhatejaraśmiṁ paryaṅkabandhu tada dhyāyatu bodhisattvam ||",
    "lal11:102": "te vismitā daśanakhā kariyāna mūrdhni praṇatā kṛtāñjalipuṭā nipatan krameṣu |",
    "lal11:103": "sādho sujāta sumukhaṁ karuṇā jagasya śīghraṁ vibuddha amṛte vinayasva sattvān ||",
    "lal11:104": "parivṛtta sūrya na jahī sugatasya chāyā olambate drumavaraṁ yatha padmapatram |",
    "lal11:105": "devā sahasra bahavaḥ sthita añjalībhiḥ vandanti tasya caraṇau kṛtaniścayasya ||",
    "lal11:106": "śuddhodanaśca svagṛhe parimārgamāṇaḥ saṁpṛcchate kva nu gataḥ sa hi me kumāraḥ |",
    "lal11:107": "mātṛsvasā avaci mārgata no labhāmi saṁpṛcchatā narapate kva gataḥ kumāraḥ ||",
    "lal11:108": "śuddhodanastvaritu pṛcchati kāñcukīyaṁ dauvārikaṁ tathapi cāntajanaṁ samantāt |",
    "lal11:109": "dṛṣṭaṁ kumāra mama kenaci niṣkramanto śṛṇute varūpagatu deva kṛṣāṇagrāmam ||",
    "lal11:110": "so śīghrameva tvaritaṁ saha śākiyebhiḥ niṣkrāntu prekṣi kṛṣigrāmagiriṁ praviṣṭam |",
    "lal11:111": "yatha sūryakoṭiniyutāni samudgatāni tatha prekṣate hitakaraṁ śiriyā jvalantam ||",
    "lal11:112": "mukuṭaṁ ca khaṅga tatha pāduka chorayitvā kṛtvā daśāṅguli śire abhivandite tam |",
    "lal11:113": "sādhū subhūtavacanā ṛṣayo mahātmā vyaktaṁ kumāra abhiniṣkrami bodhihetoḥ ||",
    "lal11:114": "paripūrṇa dvādaśaśatā suprasannadevāḥ paccāśatā upagatā yatha śākiyānām |",
    "lal11:115": "dṛṣṭvā ca ṛddhi sugate guṇasāgarasya saṁbodhicittu janayaṁ dṛḍhaāśayena ||",
    "lal11:116": "so kampayitva trisahasra aśeṣabhūmiṁ smṛtu saṁprajānu pratibuddha tataḥ samādheḥ |",
    "lal11:117": "brahmasvaraḥ pitaramālapate dyutīmān utsṛjya tāta kṛṣigrāmabhato gaveṣa ||",
    "lal11:118": "yadi svarṇakāryu ahu svarṇa pravarṣayiṣye yadi vastrakāryu ahameva pradāsyi vastrāṁ |",
    "lal11:119": "atha dhānyakāryu ahameva pravarṣayiṣye samyakprayukta bhava sarvajage narendra ||",
    "lal11:120": "anuśāsayitva pitaraṁ janapāriṣadyāṁ tasmin kṣaṇe puravaraṁ puna so pravekṣī |",
    "lal11:121": "anuvartamāna jagataḥ sthihate puresmiṁ naiṣmkramyayuktamanasaḥ suviśuddhasattvaḥ ||",
    "lal11:122": "iti ||",
    "lal11:123": "",
    "lal11:124": "|| iti śrīlalitavistare kṛṣigrāmaparivarto nāma ekādaśo ’dhyāyaḥ ||"
}