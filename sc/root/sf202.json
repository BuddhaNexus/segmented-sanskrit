{
    "sf202:0": "Ekottarikāgama 15",
    "sf202:1": "avidyā bhikṣavo hetuḥ saṁrāgāya hetuḥ sadveṣāya hetuḥ saṁmohāya | vidyā hetur asaṁrāgāya hetur asadveṣāya hetur asaṁmohāya | iti hi bhikṣavaḥ karma hetur upapattes tṛṣṇā hetur abhinivṛtteḥ iha kṣtsnasya karmaṇaḥ kuśalasya sāsravasya bhāvanāmayasya | tatropapannāḥ satvā vipākaṁ pratisaṁvedayante | tasmād ahaṁ satvān yathākarmopagān vadāmi ||",
    "sf202:2": "avidyā pūrvaṁgamaṁ pūrvanimittam anekavidhānāṁ pāpakānām akuśalānāṁ dharmāṇāṁ samutpattaye anvācayaḥ āhrīkyam anapatrāpyaṁ ca | tat kasya hetor | ahrīmān hi bhikṣur anapatrāpī avidyāgato bhavati |",
    "sf202:3": "vidyā pūrvaṁgamaṁ pūrvanimittam anekavidhānāṁ kuśalānāṁ dharmāṇāṁ samutpattaye anvācayaḥ hrīś ca vyapatrāpyaṁ ca | tat kasya hetor | hrīmān hi bhikṣur apatrāpī vidyāgato bhavati ||",
    "sf202:4": "ye kecid anekavidhāḥ pāpakā akuśalā dharmāḥ saṁbhavanti sarve te avidyāmūlakā avidyāsamudayā avidyājātīyā avidyāprabhavāḥ | avidyāmūlakā hi bhikṣavo ye kecid anekavidhāḥ pāpakā akuśalā dharmāḥ saṁbhavanti | tat kasya hetor | avidyāgato hi bhikṣur ajānan kuśalākuśalān dharmān yathābhūtaṁ na prajānāti sāvadyānavadyān sevitavyāsevitavyān hīnapraṇītakṛṣṇaśuklasapratibhāgapratītyasamutpannān dharmān yathābhūtaṁ na prajānāti | sa kuśalākuśalān dharmān yathābhūtaṁ aprajānan sāvadyānavadyān sevitavyāsevitavyān hīnapraṇītakṛṣṇaśuklasapratibhāgapratītyasamutpannān dharmān yathābhūtaṁ aprajānann avidyāgato bhavati |",
    "sf202:5": "ye kecid anekavidhāḥ kuśalā dharmāḥ saṁbhavanti sarve te vidyāmūlakā vidyāsamudayā vidyājātīyā vidyāprabhavāḥ | vidyāmūlakā hi bhikṣavo ye kecid anekavidhāḥ kuśalā dharmāḥ saṁbhavanti | tat kasya hetor | vidyāgato hi bhikṣur jānan kuśalākuśalān dharmān yathābhūtaṁ prajānāti sāvadyānavadyān sevitavyāsevitavyān hīnapraṇītakṛṣṇaśuklasapratibhāgapratītyasamutpannān dharmān yathābhūtaṁ prajānāti | sa kuśalākuśalān dharmān yathābhūtaṁ prajānan sāvadyānavadyān sevitavyāsevitavyān hīnapraṇītakṛṣṇaśuklasapratibhāgapratītyasamutpannān dharmān yathābhūtaṁ prajānan vidyāgato bhavati |",
    "sf202:6": "evam eva sūtram uktvā gāthā vācyāḥ |",
    "sf202:7": "yāh kāścana durgatayaḥ asmin loke paratra ca |",
    "sf202:8": "avidyāmūlakāḥ sarvāḥ icchālobhasamarpitāḥ ||",
    "sf202:9": "yataś ca bhavati pāpecchuḥ pāpair ācāragocare |",
    "sf202:10": "athāsau prasavate pāpaṁ apāyān yena gacchati ||",
    "sf202:11": "tasmāl lobham atho dveṣam avidyāṁ ca virāgayan |",
    "sf202:12": "vidyām utpādayan bhikṣur duḥkhakṣayam avāpnuyāt ||",
    "sf202:13": "nāham ekadharmam api samanupaśyāmi yad evam anarthāya saṁvartate yaduta avidyānivaraṇam | avidyānivaraṇam anarthāya saṁvartate |",
    "sf202:14": "yathā anarthāya evam ahitāya duḥkhāya vyasanāya vipattaye asamṛddhaye aparipūraye parihāṇāya ||",
    "sf202:15": "yathā avidyānivaraṇena kṛṣṇapakṣa evaṁ tṛṣṇāsaṁyojanena kṣṛṇapakṣaḥ |",
    "sf202:16": "nāham ekadharmam api samanupaśyāmi yena samanvāgato bālo mūḍho ’vyakta asatpuruṣo veditavyaḥ yathā avidyānivaraṇena | avidyānivaraṇena samanvāgato bālo mūḍha avyakta asatpuruṣo veditavyaḥ | bālaḥ kṣato bhalla upapadyate apāyadurgativinipāteṣu gacchati patati upapadyate dīrgham adhvānaṁ sandhāvati saṁsarati |",
    "sf202:17": "yathā avidyānivaraṇena kṛṣṇapakṣa evaṁ tṛṣṇāsaṁyojanena kṣṛṇapakṣaḥ || ||",
    "sf202:18": "uddānaṁ |",
    "sf202:19": "paṁca nivaraṇotpādāḥ puruṣastrīviparyayaḥ |",
    "sf202:20": "tathobhayena kṛtveha vargo bhavati samudditaḥ ||"
}