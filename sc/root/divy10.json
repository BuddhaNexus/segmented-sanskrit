{
    "divy10:0": "",
    "divy10:1": "",
    "divy10:2": "",
    "divy10:3": "Divyāvadānam",
    "divy10:4": "",
    "divy10:5": "10. meṇḍhakāvadānam",
    "divy10:6": "",
    "divy10:7": "bhikṣavaḥ saṁśayajātāḥ sarvasaṁśayacchettāraṁ buddhaṁ bhagavantaṁ papracchuh—kiṁ bhadanta meṇḍhakena meṇḍhakapatnyā meṇḍhakaputreṇa meṇḍhakasnuṣayā meṇḍhakadāsena meṇḍhakadāsyā karma kṛtam yena ṣaḍabhijñātā mahāpuṇyāḥ saṁvṛttāḥ, bhagavato ’ntike satyāni dṛṣṭāni, bhagavāṁścaibhirārāgito na virāgita iti? bhagavānāha—ebhireva bhikṣavaḥ karmāṇi kṛtānyupacitāni labdhasambhārāṇi pariṇatapratyayāni oghavatpratyupasthitānyavaśyambhāvīni |",
    "divy10:8": "ebhiḥ karmāṇi kṛtānyupacitāni |",
    "divy10:9": "ko ’nyaḥ pratyanubhaviṣyati? na bhikṣavaḥ karmāṇi kṛtānyupacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣveva skandhadhātvāyataneṣu karmāṇi kṛtāni vipacyante śubhānyaśubhāni ca |",
    "divy10:10": "na praṇaśyanti karmāṇi kalpakoṭiśatairapi |",
    "divy10:11": "sāmagrīṁ prāpya kālaṁ ca phalanti khalu dehinām (1)|",
    "divy10:12": "bhūtapūrvaṁ bhikṣavo ’tīte ’dhvani vārāṇasyāṁ nagaryāṁ brahmadatto nāma rājā rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca praśāntakalikalahaḍimbaḍamarataskarogāpagataṁ śālīkṣugomahiṣīsampannamakhilamakaṇṭakam |",
    "divy10:13": "ekaputramiva rājyaṁ pālayati |",
    "divy10:14": "tena khalu samayena vārāṇasyāṁ naimittikairdvādaśavarṣikā anāvṛṣṭirvyākṛtā |",
    "divy10:15": "trividhaṁ durbhikṣaṁ bhaviṣyati—cañcu śvetāsthi śalākāvṛtti ca |",
    "divy10:16": "tatra cañcu ucyate—samudgake tasmin manuṣyā bījāni prakṣipya anāgate sattvāpekṣayā sathāpayanti |",
    "divy10:17": "mṛtā nāma anena te bījakāyaṁ kariṣyantīti |",
    "divy10:18": "idaṁ samudgakaṁ baddhvā cañcu ucyate |",
    "divy10:19": "śvetāsthi nāma durbhikṣam—tasmin kāle manuṣyā asthīnyupasaṁhṛtya tāvat kvāthayanti, yāvat tānyasthīni śvetāni saṁvṛttānīti |",
    "divy10:20": "tatastatkvāthaṁ pibanti |",
    "divy10:21": "idaṁ śvetāsthi durbhikṣamityucayate |",
    "divy10:22": "śalākāvṛttir nāma—tasmin kāle manuṣyāḥ khalu bilebhyo dhānyaguḍakāni śalākayā ākṛṣya bahudakasthālyāṁ kvāthayitvā pibanti |",
    "divy10:23": "iyaṁ śalākāsambaddhatvācchalākāvṛttirityucyate |",
    "divy10:24": "tato rājñā brahmadattena vārāṇasyāṁ ghaṇṭāvaghoṣaṇaṁ kāritam—śṛṇvantu bhavanto vārāṇasīnivāsinaḥ paurāḥ |",
    "divy10:25": "naimittikairdvādaśavarṣikā anāvṛṣṭirvyākṛtā śalākāvṛtti durbhikṣaṁ cañcu śvetāsthi ca |",
    "divy10:26": "yeṣāṁ vo dvādaśavarṣikaṁ bhaktamasti, taiḥ sthātavyam |",
    "divy10:27": "yeṣāṁ nāsti, te yatheṣṭaṁ gacchantu |",
    "divy10:28": "vigatadurbhikṣabhayāḥ subhikṣe punarapyupāgamiṣyanti |",
    "divy10:29": "tasminśca samaye vārāṇasyāmanyatamo gṛhapatirāḍhyo mahādhano mahābhogo vistīrṇaparivāraḥ |",
    "divy10:30": "tena koṣṭhāgārika āhūya uktah—bhoḥ puruṣa, bhaviṣyati me saparivārāṇāṁ me saparivārāṇāṁ dvādaśa varṣāṇi bhaktamiti? sa kathayati—ārya bhaviṣyatīti |",
    "divy10:31": "sa tatraivāvasthitaḥ |",
    "divy10:32": "samantarānubaddhaṁ caitat dubhikṣam |",
    "divy10:33": "tasya kośakoṣṭhāgārāḥ parikṣīṇāḥ |",
    "divy10:34": "sarvaśca parijanaḥ kālagataḥ |",
    "divy10:35": "ātmanā ṣaṣṭho vyavasthitaḥ |",
    "divy10:36": "tatastena gṛhapatinā kośakoṣṭhāgarāṇi śodhayitvā dhānyaprastha upasaṁhṛtaḥ |",
    "divy10:37": "so ’sya patnyā sthālyāṁ prakṣipya sādhitaḥ |",
    "divy10:38": "asati buddhānāmutpāde pratyekabuddhā loka utpadyante hīnadīnānukampakāḥ prāntaśayanabhaktā ekadakṣiṇīyā lokasya |",
    "divy10:39": "yāvadanyatamaḥ pratyekabuddho janapadacārikāṁ caran vārāṇasīmanuprāptaḥ |",
    "divy10:40": "sa pūrvāhṇe nivāsya pātracīvaramādāya vārāṇasīṁ piṇḍāya praviṣṭaḥ |",
    "divy10:41": "sa ca gṛhapatirātmanā ṣaṣṭho ’vasthito bhoktum |",
    "divy10:42": "sa ca pratyekabuddho ’nupūrveṇa piṇḍapātamaṭaṁs tasya gṛhapatir niveśanamanuprāptaḥ |",
    "divy10:43": "sa tena gṛhapatinā dṛṣṭaścittaprāsādikaḥ kāyaprāsādikaśca |",
    "divy10:44": "dṛṣṭvā ca punaḥ saṁlakṣayati—etadapyahaṁ parityajya niyataṁ prāṇairviyokṣye |",
    "divy10:45": "yannvahaṁ svapratyaṁśamasmai pravrajitāya dadyāmiti |",
    "divy10:46": "tena bhāryā abhihitā—bhadre, yo mama pratyaṁśastamahamasmai pravrajitāyānuprayacchāmīti |",
    "divy10:47": "sa saṁlakṣayati—mama svāmī na paribhuṅkte, kathamahaṁ paribhokṣya iti |",
    "divy10:48": "sā kathayati—āryaputra, ahamapi pratyaṁśamasmai prayacchāmi |",
    "divy10:49": "evaṁ putreṇa snuṣayā dāsena dāsyā ca vicārya svasvapratyaṁśāḥ parityaktāḥ |",
    "divy10:50": "tatastaiḥ sarvaiḥ saṁbhūya pratyekabuddhaḥ piṇḍakena pratipāditaḥ |",
    "divy10:51": "kāyikī teṣāṁ mahātmanāṁ dharmadeśanā, na vācikī |",
    "divy10:52": "sa vitatapakṣa iva haṁsarāja upari vihāyasamudgamya jvalanatapanavarṣaṇavidyotanaprātihāryāṇi kartumārabdhaḥ |",
    "divy10:53": "āśu pṛthagjanāvarjanakarī ṛddhiḥ |",
    "divy10:54": "te mūlanikṛttā iva drumāḥ pādayor nipatya praṇidhānaṁ kartumārabdhāḥ |",
    "divy10:55": "gṛhapatiḥ praṇidhānaṁ kartumārabdhah—yanmayā evaṁvidhe sadbhūtadakṣiṇīye kāraḥ kṛtaḥ, anenāhaṁ kuśalamūlena yadi riktakāni kośakoṣṭhāgārāṇi sahadarśanānme pūrṇāni syuh—evaṁvidhānāṁ ca dharmāṇāṁ lābhī syām, prativiśiṣṭataraṁ cātaḥ śāstāramārāgayeyaṁ mā virāgayeyamiti |",
    "divy10:56": "patnī praṇidhānaṁ kartumārabdhā—yanmayā evaṁvidhe sadbhūtadakṣiṇīye kāraḥ kṛtaḥ, anenāhaṁ kuśalamūlena yadyekasyārthāya sthālīṁ paceyam, sā śatenāpi paribhujyeta, sahasreṇāpi, na parikṣayaṁ gacchet, yāvanmayā prayogo ’pratipraśrabdhaḥ, ityevaṁvidhānāṁ ca dharmāṇāṁ lābhinī syām, prativiśiṣṭataraṁ cātaḥ śāstāramārāgayeyaṁ mā virāgayeyamiti |",
    "divy10:57": "putraḥ praṇidhānaṁ kartumārabdhah—yanmayā evaṁvidhe sadbhūtadakṣiṇīye kāraḥ kṛtaḥ, anenāhaṁ kuśalamūlena pañcaśatiko nakulakaḥ kaṭyāmuparibaddhastiṣṭhet, yadi ca śataṁ vā sahasraṁ vā tato vyayaṁ kuryāt, pūrṇa eva tiṣṭhet, mā parikṣayaṁ gacchet—evaṁvidhānāṁ ca dharmāṇāṁ lābhī syām, prativiśiṣṭataraṁ cātaḥ śāstāramārāgayeyaṁ mā virāagayeyamiti |",
    "divy10:58": "snuṣā praṇidhānaṁ kartumārabdhā—yanmayā evaṁvidhe sadbhūtadakṣiṇīye kāraḥ kṛtaḥ, anenāhaṁ kuśalamūlena yadyekasya gandham yojayeyam, śataṁ vā gandhaṁ ghrāsyati, taṁ na ca parikṣayaṁ gaccheyuryāvanmayā apratipraśrabdham—evaṁvidhānāṁ dharmāṇāṁ labhinī syām, prativiśiṣṭataraṁ cātaḥ śāstāramārāgayeyaṁ mā virāgayeyamiti |",
    "divy10:59": "dāsaḥ praṇidhānaṁ kartumārabdhah—yanmayā evaṁvidhe sadbhūtadakṣiṇīye kāraḥ kṛtaḥ, anenāhaṁ kuśalamūlena yadyekahalasīraṁ kṛṣeyam, sapta sīrāḥ kṛṣṭāḥ syuh—evaṁvidhānāṁ dharmāṇāṁ ca lābhī syām, prativiśiṣṭataraṁ cātaḥ śāstāramārāgayeyaṁ mā virāgayeyamiti |",
    "divy10:60": "dāsī praṇidhānaṁ kartumārabdhā—evaṁvidhe sadbhūtadakṣiṇīye kāraḥ kṛtaḥ, anenāhaṁ kuśalamūlena yadyekāṁ mātramārabheyam, sapta mātrāḥ saṁpadyeran—evaṁvidhānāṁ dharmāṇāṁ ca labhinī syām, prativiśiṣṭataraṁ cātaḥ śāstāramārāgayeyaṁ mā virāgayeyamiti |",
    "divy10:61": "taiścaivaṁ praṇidhānaṁ kṛtam |",
    "divy10:62": "sa ca mahātmā pratyekabuddhasteṣāmanukampayā ṛddhyā upari vihāyasā rājakulasyopariṣṭāt saṁprasthitaḥ |",
    "divy10:63": "|",
    "divy10:64": "tena khalu samayena rājā brahmadatta upariprāsādatalagatastiṣṭhati |",
    "divy10:65": "tasya ṛddhyā gacchato rājño brahmadattasyopari cchāyā nipatitā |",
    "divy10:66": "sa ūrdhvamukho nirīkṣitumārabdhaḥ |",
    "divy10:67": "paśyati taṁ pratyekabuddham |",
    "divy10:68": "tasyaitadabhavat—kasyāpyanena mahātmanā ṛddhimahālāṅgalairdāridryamūlānyutpāṭitāni |",
    "divy10:69": "balavatī āśā |",
    "divy10:70": "tato ’sau gṛhapatiḥ kośakoṣṭhāgārāṇi pratyavekṣitumārabdho yāvatpūrṇāni paśyati |",
    "divy10:71": "sa patnīmāmantrayate—mama tāvat praṇidhānaṁ pūrṇam, yuṣmākamapīdānīṁ paśyāma iti |",
    "divy10:72": "tato dāsyā dhānyānāmekāṁ mātrāmārabdhā parikarmayitum, sapta mātrāḥ saṁpannāḥ |",
    "divy10:73": "prātiveśyairanekaiśca prāṇiśatasahasraiḥ paribhuktam, tathaivāvasthitā |",
    "divy10:74": "tathaiva putrasya snuṣāyā dāsasya praṇidhiḥ siddhā |",
    "divy10:75": "tato gṛhapatinā ghaṇṭāvaghoṣaṇaṁ kāritaṁ vārāṇasyām—yo bhavanto ’nnenārthī, sa āgacchatu iti |",
    "divy10:76": "vārāṇasyāmuccaśabdho mahāśabdho jātaḥ |",
    "divy10:77": "rājñā śrutam |",
    "divy10:78": "kathayati—kimeṣa bhavanta uccaśabdo mahāśabda iti? amātyaiḥ samākhyātam—deva, amukena gṛhapatinā kośakoṣṭhāgārāṇi uddhāṭitānīti |",
    "divy10:79": "rājā tamāhūya kathayati—yadā eva lokaḥ kālagataḥ, tadā tvayā kośakoṣṭhāgārāṇyuddhāṭitānīti |",
    "divy10:80": "deva, kasya kośakoṣṭhāgārāṇyuddhāṭitāni? api tu adyaiva me bījamuptamadyaiva phaladāyakamiti |",
    "divy10:81": "rājā pṛcchati—yathā katham? sa etat prakaraṇaṁ vistareṇārocayati |",
    "divy10:82": "rājā kathayati—gṛhapate, tvayā asau mahātmā piṇḍakena pratipāditah? deva mayaiva pratipāditaḥ |",
    "divy10:83": "so ’bhiprasanno gāthāṁ bhāṣate— aho guṇamayaṁ kṣetraṁ sarvadoṣavivarjitam |",
    "divy10:84": "yatroptaṁ bījamadyaiva adyaiva phaladāyakam (2)|",
    "divy10:85": "iti |",
    "divy10:86": "kiṁ manyadhve bhikṣavo yo ’sau gṛhapatirgṛhapatipatnī gṛhapatiputro gṛhapatisnuṣā gṛhapatidāso gṛhapatidāsī, ayameva meṇḍhako gṛḥpatir meṇḍhakapatnī meṇḍhakaputro meṇḍhakasnuṣā meṇḍhakadāso meṇḍhakadāsī ca |",
    "divy10:87": "yadebhiḥ pratyekabuddhe kārān kṛtvā praṇidhānaṁ kṛtam, tasya karmaṇo vipākena ṣaḍ mahāpuṇyā jātāḥ, mamāntike dṛṣṭasatyāni |",
    "divy10:88": "ahaṁ caibhiḥ pratyekabuddhakoṭiśatasahasrebhyaḥ prativiśiṣṭaḥ śāstā ārāgito na virāgitaḥ |",
    "divy10:89": "iti hi bhikṣava ekāntakṛṣṇānāṁ karmaṇāmekāntakṛṣṇo vipākaḥ, ekāntaśuklānāṁ karmaṇāmekāntaśuklaḥ, vyatimiśrāṇāṁ vyatimiśraḥ |",
    "divy10:90": "tasmāttarhi evaṁ śikṣitavyam, yadekāntakṛṣṇāni karmāṇyapāsya vyatimiśrāṇi ca, ekāntaśukleṣveva karmasvābhogaḥ karaṇīyaḥ |",
    "divy10:91": "ityevaṁ vo bhikṣavaḥ śikṣitavyam |",
    "divy10:92": "|",
    "divy10:93": "idamavocadbhagavān |",
    "divy10:94": "āttamanasaste bhikṣavo bhagavato bhāṣitamabhyanandan |",
    "divy10:95": "|",
    "divy10:96": "iti śrīdivyāvadāne meṇḍhakāvadānaṁ daśamam |",
    "divy10:97": "|"
}