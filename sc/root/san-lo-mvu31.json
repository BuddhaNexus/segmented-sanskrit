{
    "san-lo-mvu31:0": "",
    "san-lo-mvu31:1": "",
    "san-lo-mvu31:2": "",
    "san-lo-mvu31:3": "Mahāvastu",
    "san-lo-mvu31:4": "",
    "san-lo-mvu31:5": "31. Ghatikāra and Jyotipāla",
    "san-lo-mvu31:6": "",
    "san-lo-mvu31:7": "Jyotipāla Sūtra",
    "san-lo-mvu31:8": "evaṁ mayā śrutaṁ ekasmiṁ samaye bhagavāṁ kośaleṣu cārikāṁ caramāṇo mahatā bhikṣusaṁghena sārdhaṁ paṁcahi bhikṣuśatehi yena kośalānāṁ mārakaraṇḍo nigamo tad avasāri tad anuprāpto tatraiva viharati anyatarasmiṁ vanaṣaṇḍe || atha khalu bhagavān sāyāhnakālasamaye pratisaṁlayanād vyutthāya vihārāto nirgamya ūrdhvaṁ ca ulloketvā diśābhāgāṁ ca abhiviloketvā adho ca oloketvā samaṁ ca bhūmibhāgaṁ samavekṣitvā smitaṁ prāduṣkaritvā dīrghaṁ caṁkramaṁ caṁkrame || adrākṣīt* atha khalv āyuṣmān ānando bhagavantaṁ sāyāhnakālasamaye pratisaṁlayanād vyūtthāya ūrdhvaṁ ca ulloketvā diśābhāgāṁ ca abhiviloketvā adho ca oloketvā samaṁ ca bhūmibhāgaṁ samavekṣitvā smitaṁ prāduṣkaritvā dīrghaṁ caṁkramaṁ cakramantaṁ | dṛṣṭvā punar yena saṁbahulā bhikṣavas tenopasaṁkramitvā bhikṣūn etat avocat* || eṣo buddho bhagavān sāyāhnasamaye pratisaṁlayanād vyūtthāya ūrdhvaṁ ca ulloketvā diśābhāgāṁ ca abhiviloketvā adho ca avaloketvā samaṁ bhūmibhāgaṁ samavekṣitvā smitaṁ ca prāduṣkaritvā dīrghaṁ caṁkramaṁ caṁkramati || na ca punar āvusāvo tathāgatā arhantaḥ samyaksambuddhāḥ ahetu apratyayaṁ smitaṁ prāduṣkurvanti || kiṁ punar vayaṁ āvusāvo yena bhagavāṁs tenopasaṁkramitvā bhagavantam etam arthaṁ pṛcchema || yathā taṁ bhagavāṁ vyākariṣyati tathā taṁ dhārayiṣyāma || sādhv āyuṣmann iti te bhikṣū āyuṣmato ānandasya pratyaśroṣi ||",
    "san-lo-mvu31:9": "atha khalu āyuṣmān ānando tehi bhikṣuhi sārdhaṁ yena bhagavāṁs tenopasaṁkramitvā bhagavataḥ pādau śirasā vinditvā ekānte asthāsi || ekānte sthitaḥ āyuṣmān ānando  bhagavantam etat avocat* || ihāhaṁ bhagavantaṁ addaśāmi sāyāhnasamaye pratisaṁlayanād vyūtthāya vihārān niṣkramya ūrdhvaṁ ca ulloketvā adho ca avaloketvā diśābhāgāṁ ca abhiviloketvā samaṁ ca bhūmibhāgaṁ samavekṣitvā smitaṁ ca prāduṣkurvantaṁ dīrghaṁ caṁkramaṁ caṁkramantaṁ || na ca punas tathāgatā arhantaḥ samyaksambuddhā ahetu apratyayaṁ smitaṁ prāduṣkaronti || ko bhagavan* hetuḥ pratyayaḥ smitasya prāduṣkaraṇāya || evam ukte bhagavān āyuṣmantam ānandam etad uvāca || paśyasi tvaṁ ca ānanda etaṁ pṛthivīpradeśaṁ || evaṁ hy etaṁ bhagavan* || etasmiṁ ānanda pṛthivīpradeśe bhagavato kāśyapasya āgamavastuṁ abhūṣi || paśyasi tvam ānanda etaṁ pṛthivīpradeśaṁ || evaṁ hy etaṁ bhagavan* || etasminn ānanda pṛthivīpradeśe bhagavato kāśyapasya kuṭīvastu abhūṣi || paśyasi tvam ānanda etaṁ pṛthivīpradeśaṁ || evaṁ hy etad bhagavaṁ || etasminn ānanda pṛthivīpradeśe bhagavato kāśyapasya caṁkramaṣaṣṭiḥ abhūṣi || paśyasi tvam ānanda etaṁ pṛthivīpradeśaṁ || evaṁ hy etaṁ bhagavaṁ || etasminn ānanda pṛthivīpradeśe trayāṇāṁ tathāgatānām arhatāṁ samyaksambuddhānāṁ niṣadyā abhūṣi bhagavato krakucchandasya bhagavato ca kanakamunisya bhagavato ca kāsyapasya || atha khalv āyuṣmān ānando aścāryādbhutasaṁvignaromahṛṣṭajāto śīghraṁ śīghraṁ tvaramāṇarūpo yena so pṛthivīpradeśo tenopasaṁkramitvā tasmiṁ pṛthivīpradeśe caturguṇasaṁghāṭiṁ prajñapetvā yena bhagavāṁ tenāñjaliṁ praṇāmetvā bhagavantam etad avocat* || iha bhagavāṁ niṣīdatu prajñapta eva āsane || ayaṁ pṛthivīpradeśo caturhi tathāgatehi arhantehi samyaksambuddhehi paribhukto bhaviṣyati bhagavatā krakucchandena bhagavatā ca kanakamuninā bhagavatā ca kāśyapena bhagavatā caitarhi || niṣīdatu khalu bhagavāṁ prajñapta eva āsane || āyuṣmāṁ pi ānando bhagavataḥ pādau  śirasā vanditvā ekānte niṣīdi || te pi bhikṣū bhagavataḥ pādau śirasā vanditvā ekānte niṣīdensuḥ || ekānte niṣaṇṇam āyuṣmantam ānandaṁ bhagavān etad avocat* || icchasi punas tvam ānanda tathāgatasya pūrvanivāsasaṁyuktāṁ dharmīkathāṁ bhāṣato śrotuṁ imam eva mārakaraṇḍaṁ nigamam ārabhya || evam ukte āyuṣmān ānando bhagavantam etad avocat* || etasya dāni bhagavaṁ kālo etasya dāni sugato samayo yaṁ bhagavāṁ bhikṣūṇām etam arthaṁ bhāṣe || bhikṣū bhagavato saṁmukhā śrutvā saṁmukhā pragṛhītvā tathatvāye dhārayiṣyanti || evam ukte bhagavān āyuṣmantam ānandam etad avocat* ||",
    "san-lo-mvu31:10": "bhūtapūrvam ānanda bhagavati kāśyape ayaṁ mārakaraṇḍo nigamo veruḍiṅgo nāma brāhmaṇagrāmo abhūṣi || veruḍiṅge khalu ānanda brāhmaṇagrāme ghaṭikāro nāma kumbhakāro abhūṣi bhagavato kāśyapasya upasthāyako || ghaṭikārasya khalu punar ānanda kumbhakārasya jyotipālo nāma māṇavako abhūṣi dārakavayasyako sahapāṁśukrīḍanako priyo manāpo ajanyasya brāhmaṇasya putro || atha khalv ānanda bhagavāṁ kāśyapo kośaleṣu cārikāṁ caramāṇo mahatā bhikṣusaṁghena sārdhaṁ saptahi bhikṣusahasrehi yena kośalānāṁ veruḍiṅgo brāhmaṇagrāmo tad avasāri tad anuprāptas tatraiva viharati imasmiṁ eva vanakhaṇḍe || aśroṣi khalv ānanda ghaṭikāro kumbhakāro bhagavāṁ kila kāśyapo kośaleṣu cārikāṁ caramāṇo yena kośalānāṁ veruḍiṅgo brāhmaṇagrāmaṁ tad avasāri tad anuprāpto tatraiva viharati anyatarasmiṁ vanakhaṇḍe || atha khalv ānanda ghaṭikāro kumbhakāro yena jyotipālo māṇavo ten’ upasaṁkramitvā jyotipālaṁ māṇavam etad avocat* || śrutam idaṁ samyagjyotiṣpāla | bhagavāṁ kila kāśyapo kośaleṣu cārikāṁ caramāṇo mahatā bhikṣusaṁghena sārdhaṁ saptahi bhikṣusahasrehi yena kośalānāṁ veruḍiṅgo brāhmaṇagrāmo tad avasāri tad anuprāptaḥ  tatraiva viharati anyatarasmiṁ vanakhaṇḍe || kiṁ punar vayaṁ samyagjyotipāla yena bhagavāṁ kāśyapo tenopasaṁkramema bhagavantaṁ kāśyapaṁ darśanāye vandanāye paryupāsanāye || evam ukte jyotipālo māṇavo ghaṭikāraṁ kumbhakāram etad avocat* || kiṁ me bhaṇe ghaṭikāra tehi muṇḍikehi śramaṇehi darśanāye upasaṁkrāntehi paryupāsanāye | dvitīyaṁ tṛtīyaṁ pi ānanda ghaṭikāro kumbhakāro jyotispālaṁ māṇavam etad uvāca || + + + + + + kiṁ me bhaṇe ghaṭikāra tehi muṇḍehi śramaṇehi darśanāye upasaṁkrāntehi paryupāsanāye || atha khalv ānanda ghaṭikārasya kumbhakārasya etad abhūṣi || ko nu khalu syād upāyo yaṁ jyotipālo māṇavo bhagavantaṁ kāśyapaṁ darśanāya upasaṁkrameya paryupāsanāya atha khalu ānanda ghaṭikārasya kumbhakārasya etad abhūṣi || asti khalu tasyaiva vanakhaṇḍasya avidūre sumukā nāma puṣkariṇī yaṁ nūnāhaṁ jyotipālena māṇavena sārdhaṁ yena sumukā nāma puṣkariṇī gaccheyaṁ śīrṣasnāpanāya || atha khalv ānanda ghaṭikāro kumbhakāro yena jyotipālo māṇavo ten’ upasaṁkramitvā jyotipālaṁ māṇavam etad uvāca || kiṁ punar vayaṁ samyagyotipāla yena sumukā nāma puṣkariṇī tenopasaṁkramema śīrṣasnāpanāya || evam ukte ānanda jyotipālo māṇavo ghaṭikāraṁ kumbhakāram etad uvāca || tena hi bhaṇe ghaṭikāra sukhī bhava yasyedāni kālaṁ manyase || atha khalv ānanda ghaṭikāro kumbhakāro śīrṣasnānīyaśāṭim ādāya jyotipālena māṇavena sārdhaṁ yena sā puṣkariṇī tenopasaṁkramensu snānāya || atha khalv ānanda jyotipālo māṇavo śīrṣasnāto udakatīre asthāsi keśāṁ santhāpayamāno || atha khalv ānanda ghaṭikāro kumbhakāro jyotipālaṁ māṇavam etad avocat* || ayaṁ samyagjyotipāla bhagavāṁ kāśyapo imasmiṁ yena vanakhaṇḍe kiṁ punar vayaṁ samyagjyotipāla yena bhagavāṁ kāśyapo ten’ upasaṁkramema bhagavantaṁ kāśyapaṁ darśanāya paryupāsanāya || evam ukte jyotipālo māṇavo ghaṭikāraṁ kumbhakāram  etad avocat* || kiṁ me bhaṇe ghaṭikāra tehi śramaṇakehi darśanāye upasaṁkramantehi paryupāsanāye || atha khalv ānanda ghaṭikāro kumbhakāro jyotipālaṁ māṇavaṁ kṛkāṭikāyāṁ gṛhya etad avocat* || ayaṁ samyagjyotipāla bhagavāṁ kāśyapo imasmiṁ eva vanakhaṇḍe kiṁ punar vayaṁ samyagjyotipāla yena bhagavāṁ kāśyapo ten’ upasaṁkramema bhagavantaṁ kāśyapaṁ darśanāyopasaṁkramantaṁ paryupāsanāya || atha khalv ānanda jyotipālo māṇavo ghaṭikāraṁ kumbhakāraṁ apadhunitvā prayāti || tam enaṁ ghaṭikāro kumbhakāro anujavitvā praveṇikeśehi gṛhītvā etad avocat* || ayaṁ samyagjyotipāla bhagavāṁ kāśyapo imasmiṁ eva vanakhaṇḍe viharati kiṁ punar vayaṁ samyagjyotipāla yena bhagavāṁ kāśyapas tenoupasaṁkramema bhagavantaṁ kāśyapaṁ darśanāya paryupāsanāya || atha khalv āyuṣman ānanda jyotipālamāṇavasya etad abhūṣi || na khalv apratyayaṁ vā taṁ yaṁ me ghaṭikāro kumbhakāro śīrṣasnātaṁ murdhni keśeṣu parāmṛṣati nudantakaṁ hīnāya jātyā samāno || tena hi bhaṇe ghaṭikāra sukhī bhava yasya dāni manyase ||",
    "san-lo-mvu31:11": "atha khalv ānanda ghaṭikāro kumbhakāro jyotipālena māṇavena sārdhaṁ yena bhagavāṁ kāśyapo ten’ upasaṁkramitvā bhagavataḥ kāśyapasya pādau vanditvā ekānte asthāsi || ekāntasthitaḥ ānanda ghaṭikāro kumbhakāro bhagavantaṁ kāśyapam etad avocat* || ayaṁ me bhagavan* jyotipālamāṇavo dārakavayasyo sahapāṁśukrīḍanako priyo manāpo ajanyasya brāhmaṇasya putro taṁ bhagavāṁ ovadatu anaśāsatu || atha khalv ānanda bhagavāṁ kāśyapo jyotipālaṁ māṇavaṁ trīhi ca śaraṇagamanehi paṁcahi ca śikṣāpadehi samādāpaye || atha khalv ānanda jyotipālo māṇavo bhagavantaṁ kāśyapam etad avocat* || na tāvad ahaṁ bhagavan sarvāṇi paṁca śikṣāpadāni samādāpayiṣyaṁ || asti tāva me eko puruṣo viheṭhako roṣako jīvitād vyaparopayitavyo || evam ukte bhagavāṁ jyotipālaṁ māṇavam etad avocat* || katamo punar jyotipāla eko puruṣo viheṭhako roṣako jīvitād  vyaparopayitavyo || evam ukte ānanda jyotipālo māṇavo bhagavantaṁ kāśyapam etad avocat* || ayaṁ bhagavaṁ ghaṭikāro kumbhakāro yo me tadā evaṁ śīrṣasnātaṁ mūrdhni keśehi parāmṛṣati || tadāhaṁ evam āha || upasaṁkramema bhagavantaṁ kāśyapaṁ darśanāyopasaṁkramantaṁ paryupāsanāye || + + + + + + + + + + + + api ca bhavāṁ sukhī bhavatu ghaṭikāro kumbhakāro eṣo ’haṁ sarvāṇi evaṁ paṁca śikṣāpadāni samādiyāmi || atha khalv ānanda bhagavāṁ kāśyapo ghaṭikāraṁ kumbhakāraṁ jyotipālaṁ ca māṇavaṁ dhārmyayā kathayā saṁdarśayitvā samādāpayitvā samuttejayitvā saṁpraharṣayitvā udyojayi || atha khalv ānanda ghaṭikāro jyotipālo ca māṇavo bhagavato kāśyapasya pādau śirasā vanditvā prakrāmi ||",
    "san-lo-mvu31:12": "atha khalv ānanda jyotipālamāṇavo aciraprakrānto ghaṭikāraṁ kumbhakāram etad avocat* || tvaṁ pi bhaṇe ghaṭikāra bhagavato kāśyapasya samyagdharmaṁ deśitam ājānāsi yathaiva ahaṁ || evam ukte ānanda ghaṭikāro kumbhakāro jyotipālaṁ māṇavam etad avocat* || evam ukte samyagjyotipāla || ahaṁ pi bhagavato kāśyapasya evaṁ samyagdharmaṁ deśitam ājānāmi yathaiva tvaṁ || evam ukte ānanda jyotipālo māṇavo ghaṭikāraṁ kumbhakāram etad uvāca || kasmāt punaḥ tvaṁ ghaṭikāra bhagavato kāśyapasya santike na agārasyānagāriyaṁ pravrajasi || evam ukte ānanda ghaṭikāro kumbhakāro jyotipālaṁ māṇavam etad avocat* || asti me samyagjyotipāla mātāpitarau jīrṇavṛddhau durbalacakṣū teṣāṁ nāsty anyo upasthāyako || tenāhaṁ bhagavato kāśyapasya antike na agārasyānagāriyaṁ pravrajāmi || atha khalv ānanda jyotipālasya māṇavasya nacirasyaiva gṛhavāse aratir utpadyet pravrajyāyai cittaṁ name || atha khalv ānanda jyotipālo māṇavo yena ghaṭikāro ten’ upasaṁkramitvā ghaṭikāraṁ kumbhakāram etad avocat* || ehi samyagghaṭikāra  bhagavato kāśyapasya santike anupraṇidhemi pravrajyāyai pravrajiṣyāmi agārarasyānagāriyaṁ || atha khalv ānanda ghaṭikāro kumbhakāro jyotipālaṁ māṇavam upādāya yena bhagavān kāśyapo ten’ upasaṁkramitvā bhagavataḥ kāśyapasya pādau śirasā vanditvā ekānte asthāsi ||",
    "san-lo-mvu31:13": "ekamante sthito ānanda ghaṭikāro kumbhakāro bhagavantaṁ kāśyapam etad avocat* || ayaṁ me bhagavaṁ jyotipālo māṇavo dārakavayasyako sahapāṁśukrīḍanako priyo manāpo ajanyasya brāhmaṇasya putro || taṁ bhagavāṁ pravrājetu upasaṁpādetu ca || atha khalv ānanda bhagavāṁ kāśyapo bhikṣū āmantresi || pravrājetha bhikṣavo jyotipālaṁ māṇavaṁ upasaṁpādetha || atha khalv ānanda bhikṣavo jyotipālaṁ māṇavaṁ pravrājensuḥ || atha khalv ānanda bhagavāṁ kāśyapo jyotipālasmiṁ bhikṣusmiṁ aciropasampanne kośalehi kāśīṣu cārikāṁ prakrāmi ||",
    "san-lo-mvu31:14": "atha khalv ānanda bhagavān kāśyapo kāśīṣu cārikāṁ caramāṇo mahatā bhikṣusaṁghena sārdhaṁ saptahi bhikṣusahasrehi yena kāśīnāṁ vārāṇāsī nagaraṁ tad avasāri tad anuprāptaḥ tatraiva viharati ṛṣivadane mṛgadāve || aśroṣīt khalv ānanda kṛkī rājā bhagavāṁ kila kāśyapo kāśīṣu cārikāṁ caramāṇo mahatā bhikṣusaṁghena sārdhaṁ saptahi bhikṣusahasrehi yena kāśīnāṁ vārāṇasī nagaraṁ tad avasāri tad anuprāptaḥ tatraiva viharati ṛṣivadane mṛgadāve || atha khalv ānanda kṛkī kāśīrājā anyataraṁ puruṣam āmantresi || ehi tvaṁ bho puruṣa yena bhagavāṁ kāśyapo tenopasaṁkramitvā mama vacanena bhagavantaṁ kāśyapaṁ vandanaṁ vadesi || kṛkī kāśīrājā bhagavato kāśyapasya pādau śirasā vanditvā alpābādhatāṁ ca alpātaṁkatāṁ ca balaṁ sukhatāṁ sparśavihāratāṁ ca pṛcchati suvetanāni ca niveśanaṁ bhaktena nimantreti sārdhaṁ bhikṣusaṁghena sacāsya bhagavāṁ kāśyapaḥ adhivāsayati || evam ukte ānanda bhagavāṁ kāśyapo taṁ puruṣam etad uvāca || sukhī bhavatu kṛkī  kāśirājā sakumāro saparijano | yasya dāni kālaṁ manyase || atha khalu sa puruṣo bhagavato adhivāsanāṁ viditvā yena vārāṇasī nagaraṁ tena prakrāmi || atha khalv ānanda so puruṣo yena kṛkī kāśīrājā ten’ upasaṁkrāmi || kṛkiṁ kāśīrājam idam avocat* || uktaṁ me mahārāja tava vacanena bhagavato kāśyapasya vandanaṁ || alpābādhatāṁ ca alpātaṁkatāṁ ca sukhaṁ ca balaṁ sparśavihāratāṁ ca pṛcchato suvetanāni ca bhaktena nimantrito sārdhaṁ bhikṣusaṁghena || adhivāseti ca bhagavāṁ kāśyapo yasyedāni kālaṁ manyase || atha khalv ānanda kṛkī kāśīrājā imām eva rātriṁ prabhūtaṁ praṇītaṁ khādanīyaṁ bhojanīyaṁ pratijāgarayitvā tasyā eva rātriye atyayenānyataraṁ puruṣam āmantresi || ehi tvaṁ bho puruṣa yena bhagavāṁ kāśyapo tenopasaṁkramitvā bhagavantaṁ kāśyapam evaṁ vadehi || samaye bhagavaṁ kṛkisya kāśirājño niveśane bhaktāye yasya bhagavaṁ kālaṁ manyase || sādhu mahārāja tti so puruṣo kṛkisya kāśirājño pratiśrutvā vārāṇasīto nagarāto nirgamya yena ṛṣivadano mṛgadāvo tena prakrāmi || atha khalv ānanda sa puruṣo yena bhagavāṁ kāśyapo ten’ upasaṁkramitvā bhagavato kāśyapasya pādau śirasā vanditvā bhagavantaṁ kāśyapam etad uvāca || samayo bhagavaṁ kṛkisya rājño niveśane bhaktāya yasya dāni bhagavaṁ kālaṁ manyase || atha khalv ānanda bhagavāṁ kāśyapo tasya puruṣasya pratiśrutvā kālyasyaiva nivāsayitvā pātracīvaram ādāya bhikṣusaṁghaparivṛto bhikṣusaṁghapuraskṛtaḥ yena vārāṇasīnagaraṁ tena prakramate || tena khalu punar ānanda samayena kṛkī kāśīrājā kumārāmātyaparivṛtaḥ svakasya niveśanasya pratidvāre asthāsi bhagavantaṁ kāśyapaṁ saśrāvakasaṁghaṁ pratipālayamāno || adrākṣīt khalv ānanda kṛkī kāśirājā bhagavantaṁ kāśyapaṁ saśrāvakasaṁghaṁ dūrato eva āgacchantaṁ || dṛṣṭvā punar yena bhagavāṁ kāśyapo saśrāvakasaṁgho tenopasaṁkramitvā bhagavato kāśyapasya saśrāvakasaṁghasya pādau śirasā vanditvā bhagavantaṁ kāśyapaṁ saśrāvakasaṁghaṁ puraskṛtvā svakaṁ  niveśanaṁ praveśeti || tena khalu punaḥ samayena kṛkisya kāśirājño niveśane kokanado nāma prāsādo navo aciraniṣṭhito aparibhuktapūrvo kenacit śramaṇakena vā brāhmaṇena vā || atha khalv ānanda kṛkī kāśirājā bhagavantaṁ kāśyapam etad avocat* || ayaṁ me bhagavan niveśane kokanado nāma prāsādo navo aciraniṣṭhito aparibhuktapūrvo kenacic chramaṇena vā brāhmaṇena vā taṁ bhagavāṁ prathamaṁ paribhuṁjatu || bhagavatā paribhuktaṁ paścād vayaṁ paribhuṁjiṣyāmaḥ || evam ukte bhagavāṁ kāśyapo kṛkiṁ kāśirājaṁ etad uvāca || tena hi mahārāja sukhī bhava yasyedānīṁ kālaṁ manyase || atha khalu kṛkī kāśirājā kokanade prāsāde āsanāni prajñāpayet khādyabhojyam abhināmayet* || atha khalu bhagavāṁ kokanadaṁ prāsādaṁ abhiruhitvā niṣīde prajñapta eva āsane yathāsane ca bhikṣusaṁghaḥ || atha khalv ānanda khalu kṛkī kāśirājā bhagavantaṁ kāśyapaṁ svahastenaiva khādanīyabhojanīyena santarpayet saṁpravārayet* || ekamekaṁ ca saptasapta puruṣā saptasaptehi niṣṭhānehi parṇakulakena ca śālinā ||",
    "san-lo-mvu31:15": "atha khalu kṛkī kāśirājā bhagavantaṁ kāśyapaṁ bhuktāviṁ dhautapāṇiṁ apanītapātraṁ viditvā anyataraṁ nīcakam āsanam ādāya yena bhagavāṁ kāśyapo ten’ upasaṁkramitvā bhagavato kāśyapasya pādau śirasā vanditvā ekānte niṣīdi || ekānte niṣaṇṇo ānanda kṛkī kāśirājā bhagavantaṁ kāśyapam etad avocat* || adhivāsetu bhagavāṁ vārāṇasīye nagare varṣāvāsaṁ || ahaṁ bhagavaṁ ārāmaṁ kārāpayiṣyaṁ imasmiṁ ca sapta kūṭāgārasahasrāṇi sapta ca pīṭhasahasrāṇi sapta ca vīthisahasrāṇi sapta ca turagasahasrāṇi sapta ca ārāmikasahasrāṇi upasthāpayiṣyanti yāni bhikṣusaṁghaṁ pratyekaṁ pratyekaṁ upasthihiṣyanti || evaṁrūpeṇa upasthānena bhagavantaṁ ca upasthihiṣyanti bhikṣusaṁghaṁ ca || evam ukte  ānanda bhagavāṁ kāśyapo kṛkiṁ kāśirājānam etad avocat* || na hi mahārāja śakyaṁ vajjiṣu me varṣāvāso bhaviṣyati || dvitīyaṁ pi tṛtīyaṁ pi evam eva kartavyaṁ || atha khalv ānanda kṛkī kāśirājā naivaṁ bhagavāṁ kāśyapo adhivāseti vārāṇasīyaṁ nagare varṣāvāsaṁ ti prārodīd aśrukāni ca pravartayi || atha khalv ānanda kṛkī kāśirājā bhagavantaṁ kāśyapam etad avocat* || asti punar bhagavato anyo pi evaṁrūpo upasthāyako yathaivāhaṁ || evam ukte ānanda bhagavāṁ kāśyapo kṛkiṁ rājānam etad avocat* || aparipūrṇo khalu me tvaṁ mahārāja upasthāyako || evam ukte ānanda kṛkī kāśirājā bhagavantaṁ kāśyapam etad uvāca || katamo punar bhagavato mama pūrṇataro paripūrṇataro upasthāyako || evam ukte ānanda bhagavāṁ kāśyapo kṛkiṁ kāśirājānam etad avocat* || asti mahārāja tuhyaṁ eva vijite veruḍiṅgaṁ nāma brāhmaṇagrāmo || tatra ghaṭikāro so me upasthāyako || evam ukte ānanda kṛkī kāśirājā bhagavantaṁ kāśyapam etad avocat* || kevarūpā punar bhagavaṁ ghaṭikārasya bhogā yehi bhagavantam upasthihati saṁghaṁ ca || evam ukte ānanda bhagavāṁ kāśyapo kṛkiṁ kāśirājānam etad avocat* || ghaṭikāro mahārāja kumbhakāro yāvajjīvaṁ prāṇātipātāto prativirato yāvajjīvam adattādānāto prativirato yāvajjīvaṁ abrahmacaryāto prativirato yāvajjīvaṁ mṛṣāvādāt prativirato yāvajjīvaṁ surāmaireyamadyapramadasthānāto prativirato yāvajjīvaṁ nṛtyagītavāditā prativirato yāvajjīvaṁ gandhamālyavarṇakadhāraṇāt prativirato yāvajjīvaṁ uccaśayanā mahāśayanāt prativirato yāvajjīvaṁ vikārabhojanāt prativirato yāvajjīvaṁ jātarūparajatapratigrahaṇāt prativirato || na khalu mahārāja ghaṭikāro kumbhakāro sāmaṁ pṛthivīṁ khanati iti | atha khalu ye te bhavanti mūṣotkirā vā vāripraropitā vā  vārucchinnā vā mṛttikā tato mṛttikām ādāya bhājanakāni kṛtvā caturmahāpathe nikṣipati || ye tehi bhājanehi arthikā bhavanti te tāni bhājanāni mudgaprabhinnaṁ vā māṣaprabhinnaṁ vā taṇḍulaprabhinnaṁ vā pūretvā utkiritvā bhājanakāny ādāya anapekṣā yeva prakramanti || evaṁrūpā mahārāja ghaṭikārasya kumbhakārasya bhogāḥ yehi tathāgataś ca upasthito saṁghaś ca || mātāpitarau ca jīrṇau vṛddhau durbalacakṣū ||",
    "san-lo-mvu31:16": "ekam idam ahaṁ mahārāja samayaṁ veruḍiṅge brāhmaṇagrāme viharāmi || so haṁ mahārāja kālyam eva nivāsayitvā pātracīvaram ādāya veruḍiṅgaṁ brāhmaṇagrāmaṁ piṇḍāya prakrāmi || so haṁ mahārāja veruḍiṅge brāhmaṇagrāme sāvadānaṁ piṇḍāya caranto yena ghaṭikārasya kumbhakārasya niveśanaṁ tenopasaṁkramitvā uddeśe asthāsi || tena khalu punaḥ samayena ghaṭikāro kumbhakāro svakān niveśanān niṣkrānto abhūṣi || atha khalu mahārāja ghaṭikārasya kumbhakārasya mātāpitarau tathāgatam etad avocat* || niṣkrānto te bhagavaṁ upasthāyako || eṣo uparikoṣṭhake sūpaś ca odanaś ca ato bhagavāṁ paribhuṁjatu || so haṁ mahārāja uparikoṣṭhakāt sūpaṁ odanaṁ ca devatāhi pratigrāhetvā paribhuṁjitvā prakrāmi || atha khalu mahārāja ghaṭikāro kumbhakāro yena svakaṁ niveśanaṁ tenopasaṁkrami || adrākṣīt khalu mahārāja ghaṭikāro kumbhakāro uparikoṣṭhakā sūpaṁ ca odanaṁ ca paribhuktaṁ dṛṣṭvāna punar mātāpitarau etad avocat* || ken’ imā tāta ghaṭikārasya uparikoṣṭhakā sūpo ca odanaṁ ca paribhuktā || evam ukte mahārāja ghaṭikārasya kumbhakārasya mātāpitarau ghaṭikāraṁ kumbhakāram etad avocat* || bhagavatā putra kāśyapena || atha khalu mahārāja ghaṭikārasya kumbhakārasya etad abhavat* || labdhā punar me sulabdhā lābhā yasya me bhagavāṁ kāśyapo yāvad eko pi ativiśvasto || tasya caivam ardhamāsaṁ prītisukhaṁ kāyaṁ na vijahati saptāhaṁ ca mātāpitṝṇāṁ jīrṇavṛddhānāṁ durbalacakṣūṇāṁ ||",
    "san-lo-mvu31:17": "ekam idaṁ mahārāja samayaṁ tathāgatasya araṇyakuṭikāye chādyamānāye tṛṇāni na saṁbhuṇanti || so haṁ mahārāja bhikṣuṇām āmantrayesi || gacchatha bhikṣavo ghaṭikārasya kumbhakārasya niveśanaṁ tṛṇāni ānetha || atha khalu mahārāja te bhikṣūḥ yena ghaṭikārasya kumbhakārasya niveśanaṁ tenopasaṁkramensuḥ || tena khalu punar mahārāja samayena ghaṭikāro kumbhakāraḥ svakāto niveśanāto niṣkrānto abhūṣi || te tatra nādṛśensu tṛṇāni addaśensu navacchadanāṁ āveśanaśālāṁ || atha khalu mahārāja te bhikṣūḥ yena tathāgato tenopasaṁkramitvā tathāgatasya pādau śirasā vanditvā tathāgataṁ ca etad avocat* || niṣkrānto te bhagavaṁ upasthāyako nāsti cātra kānici tṛṇāni asti cātra navacchadanā āveśanaśālā || evam ukte mahārāja tāṁ bhikṣuṁ etad avocat* || gacchatha bhikṣavo ghaṭikārasya kumbhakārasya navacchadanāṁ āveśanaśālāṁ uttṛṇīkṛtvā tṛṇāni ānetha || atha khalu mahārāja te bhikṣū yena ghaṭikārasya kumbhakārasya niveśanaṁ tenopasaṁkramitvā ghaṭikārasya kumbhakārasya navacchadanām āveśanaśālām uttṛṇīkarensu || atha khalu mahārāja ghaṭikārasya kumbhakārasya mātāpitarau tāṁ bhikṣūn etad avocat* || ko eṣa ghaṭikārasya kumbhakārasya navacchadanām āveśanaśālām uttṛṇīkṛtvā tṛṇāni harati || evam ukte mahārāja te bhikṣū ghaṭikārasya kumbhakārasya mātāpitarau etad uvāca || yatra āyuṣmaṁ bhikṣūṇāṁ bhagavato kāśyapasya ca araṇyakuṭikāye chādyamānāye tṛṇā na saṁbhuṇanti tatra etāni tṛṇāni nīyanti || evam ukte mahārāja ghaṭikārasya kumbhakārasya mātāpitarau tāṁ bhikṣūn etad avocat* || haratha haratha svakāni ca || atha khalu mahāraja ghaṭikāro kumbhakāro yena svakaṁ niveśanaṁ tenopasaṁkramesi || adrakṣīt khalu mahārāja ghaṭikāro kumbhakāro navacchadanām āveśanaśālām uttṛṇīkṛtāṁ tṛṇāni hṛtāni dṛṣṭvā ca punar mātāpitarau etad avocat* || ken’ imā tāta ghaṭikārasya  kumbhakārasya navacchadanā āveśanaśālā uttṛṇīkṛtā tṛṇāni hṛtāni || evam ukte ghaṭikārasya kumbhakārasya mātāpitarau ghaṭikāraṁ kumbhakāram etad avocat* || bhagavato putra kāśyapasya araṇyakuṭikāye tṛṇāni na prabhavanti tatra etāni bhikṣubhis tṛṇāni nītāni || atha khalu mahārāja ghaṭikārasya kumbhakārasya etad abhavat* || labdhā me sulabdhā lābhā yat punar asya me bhagavāṁ kāśyapo yāvad eko pi ativiśvasto || tasya caikamāsaṁ prītisukhaṁ kāyaṁ na vijahe ardhamāsaṁ ca andhānāṁ mātāpitṝṇāṁ || na khalu punar ahaṁ mahārāja abhijānāmi ghaṭikārasya kumbhakārasya idam evarūpaṁ daurmanasyapratilābhaṁ yathaiva mahārāje na me bhagavāṁ kāśyapo adhivāsesi vārāṇasīye nagare varṣāvāsan ti ||",
    "san-lo-mvu31:18": "atha khalv ānanda kṛkisya kāśirājño etad abhavat* || lābhā punar me sulabdhā yasya me evaṁrūpo brahmacārī vijite prativasati dvipādakāni puṇyakṣetrāṇi || atha khalv ānanda kṛkī kāśirājā ghaṭikārasya kumbhakārasya parṇakulaśālisya śata vāhāṁ preṣayet* navodakaṁ ca tailalavaṇakvathanaṁ || atha khalv ānanda kāśyapo kṛkiṁ kāśirājānaṁ dharmyayā kathayā saṁdarśayitvā samādāpayitvā samuttejayitvā saṁpraharṣayitvā utthāyāsanāto prakrāmi ||",
    "san-lo-mvu31:19": "atha khalv ānanda bhagavāṁ kāśyapo paścādbhaktaṁ piṇḍapātrapratikrānto bhikṣuṇāṁ āmantresi || niṣīdatha bhikṣavo sannipatitha bhikṣavo bandhatha paryaṁkaṁ eṣo hi paryaṅkaṁ bandhāmi tāvan na bhindāmi yāvan na imeṣāṁ saptānāṁ bhikṣusahasrāṇām etehi evaṁ āsanehi niṣaṇṇānāṁ anupādāyāśravebhyaś cittāni vimuktāni || sādhu bhagavann iti te bhikṣu bhagavato kāśyapasya pratiśrutvā sanniṣīdensuḥ saṁnipatensuḥ bandhensuḥ paryaṅkaṁ || atha khalv ānanda jyotipālasya bhikṣusya ekarahogatasya pratisaṁlīnasya ayam evarūpaś cetaso parivitarko  utpadye || aho punar ahaṁ bhaveyam anāgatam adhvānaṁ tathāgato arhaṁ samyaksambuddho vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca || so imaṁ ca lokam abhijñāya sadevakaṁ lokaṁ samārakaṁ sabrahmakaṁ saśramaṇaṁ prajāṁ sadevamanuṣyāṁ ihaiva vārāṇasyāṁ ṛṣivadane mṛgadāve dharmacakraṁ pravarteyaṁ dvādaśākāraṁ apravartiyaṁ śramaṇena vā brāhmaṇena vā devena vā māreṇa vā kenacid vā punar loke saha dharmeṇa || evaṁ ca sarvākārasaṁpannaṁ sarvākāraparipūrṇaṁ ca dharmaṁ deśayeyaṁ yathāpi bhagavāṁ kāśyapo etarahiṁ || evaṁ ca devamanuṣyā śrotavyaṁ śraddhātavyaṁ manyensu tathā bhagavato kāśyapasya etarahiṁ || taṁ bhaveyaṁ bahujanahitāya bahujanasukhāya lokānukampāya mahato janakāyasyārthāya hitāya sukhāya devānāṁ ca manuṣyāṇāṁ ca || hāyensu āsurā kāyā divyā kāyā abhivardhensu || atha khalv ānanda bhagavāṁ kāśyapo jyotipālasya bhikṣusya idam evarūpaṁ cetasā eva cetoparivitarkam ājñāya anyataraṁ bhikṣuṁ āmantrayasi || ehi tvaṁ bhikṣu yena jyotipālo bhikṣus tenopasaṁkramitvā jyotipālaṁ bhikṣum evaṁ vadehi || śāstā te āyuṣmaṁ āmantreti | upasaṁkrame yena tathāgato || bhagavato kāśyapasya pratiśrutvā yena jyotipālo bhikṣus tenopasaṁkramitvā jyotipālaṁ bhikṣum etad avocat* || śāstā āyuṣmaṁ jyotipāla āmantrayati upasaṁkrame yena bhagavāṁ || sādhv āyuṣmann iti āyuṣmāṁ jyotipālas tasya bhikṣusya pratiśrutvā yena bhagavān kāśyapas tenopasaṁkramitvā bhagavataḥ kāśyapasya pādau śirasā vanditvā ekānte niṣīdi || ekānte niṣaṇṇaṁ āyuṣmantaṁ jyotipālaṁ bhikṣuṁ bhagavāṁ kāśyapa etad avocat* || nanu jyotipāla ekasya jyotipālasya rahogatasya pratisaṁlīnasya ayam evaṁrūpaś cetaso parivitarka utpadye || aho punar ahaṁ bhaveyaṁ anāgatam adhvānaṁ tathāgato arhaṁ samyaksambuddho vidyācaraṇasampanno sugato  lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca || so imaṁ ca lokam abhijñāya paraṁ ca lokam abhijñāya sadevakaṁ ca lokaṁ samārakaṁ saśramaṇabrāhmaṇaṁ prajāṁ sadevamanuṣyāṁ ihaiva vārāṇasīye ṛṣivadane mṛgadāve dharmacakraṁ pravarteyaṁ triparivartaṁ dvādaśākāraṁ apravartiyaṁ śramaṇena vā brāhmaṇena vā māreṇa vā brahmanā vā kenacid vā punar loke saha dharmeṇa || evaṁ ca sarvākārasaṁpannaṁ sarvākāraparipūrṇaṁ dharmaṁ deśayeyaṁ yathāpi bhagavāṁ kāśyapo etarahiṁ || evaṁ ca samagraṁ bhikṣusaṁghaṁ parihareyaṁ yathā bhagavāṁ kāśyapo etarhiṁ || evaṁ ca me devā ca manuṣyā ca śrotavyaṁ śraddhātavyaṁ manyensu yathāpi bhagavato kāśyapasya etarahi || taṁ bhaveyyā bahujanahitāya bahujanasukhāya lokānukaṁpāyai mahato janakāyasyārthāya hitāya sukhāya devānāṁ ca manuṣyāṇāṁ ca || hāyensu āsurā kāyā divyā kāyā abhivarddhensu || evam ukto ānanda jyotipālo bhikṣur bhagavantaṁ kāśyapam etad avocat* || evam etaṁ bhagavan* || evam ukte ānanda bhagavāṁ jyotipālaṁ bhikṣum etad avocat* || tasmād dhi jyotipāla idaṁ suvarṇapīṭhakaṁ duṣyayugaṁ buddhapramukhe bhikṣusaṁghe dehi kṛtapuṇyās te devā ca manuṣyāś ca śrotavyaṁ śraddhātavyaṁ maniṣyanti || adāsi khalv ānanda  jyotipālo bhikṣuḥ suvarṇapīṭhakaṁ duṣyayugaṁ buddhapramukhe bhikṣusaṁghe || atha khalv ānanda bhagavāṁ kāśyapo smitaṁ prāduṣkaritvā jyotipālaṁ bhikṣuṁ vyākārṣīt* || bhaviṣyasi tvaṁ jyotipāla anāgatam adhvānaṁ tathāgato ’rhan samyaksambuddho vidyācaraṇasampannaḥ sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca || so imaṁ ca lokaṁ abhijñāya paraṁ ca lokam abhijñāya sadevakaṁ ca lokaṁ samārakaṁ sabrahmakaṁ saśramaṇabrāhmaṇīṁ prajāṁ sadevamanuṣyāṁ ihaiva vārāṇasīye ṛṣivadane mṛgadāve dharmacakraṁ pravartayiṣyasi triparivartaṁ dvādaśākāraṁ apravartitaṁ kenacic chramaṇena vā brāhmaṇena vā devena vā māreṇa vā kenacid vā punar loke saha dharmeṇa || evaṁ ca sarvākārasampannaṁ savākāraparipūrṇaṁ dharmaṁ deśayiṣyasi yathāpi bhagavāṁ kāśyapo etarahiṁ || evaṁ ca samagraṁ śrāvakasaṁghaṁ parihariṣyasi yathāpi bhagavāṁ kāśyapo etarahiṁ || evaṁ ca te devā ca manuṣyā ca śrotavyaṁ śraddhātavyaṁ manyensu yathāpi bhagavato kāśyapasya ca etarahi || taṁ bhaviṣyasi bahujanahitāya bahujanasukhāya lokānukaṁpāyai mahāto janakāyasyārthāya hitāya sukhāya devānāṁ ca manuṣyāṇāṁ ca || hāyiṣyanti āsurā kāyā divyā kāyā abhivardhiṣyanti ||",
    "san-lo-mvu31:20": "atha khalv ānanda bhagavatā kāśyapena jyotipālasmiṁ vyākṛte bhūmyā devā ghoṣam udīrayensu || eṣo māriṣā bhagavatā kāśyapena jyotipālo nāma bhikṣur vyākṛto so bhaviṣyati anāgatam adhvānaṁ tathāgato ’rhaṁ samyaksaṁbuddho vidyācaraṇasampannaḥ sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca || so imaṁ lokam abhijñāya paraṁ ca lokam abhijñāya sadevakaṁ ca lokaṁ samārakaṁ sabrahmakaṁ saśramaṇabrāhmaṇīṁ prajāṁ sadevamanuṣyāṁ abhijñāya ihaiva vārāṇasīye ṛṣivadane mṛgadāve dharmacakraṁ pravartayiṣyati triparivartaṁ dvādaśākāraṁ aparivartitaṁ śramaṇena vā brāhmaṇena vā devena vā  māreṇa vā brahmaṇā vā kenacid vā punar loke saha dharmeṇa || evaṁ sarvākārasampannaṁ sarvākāraparipūrṇaṁ dharmaṁ deśayiṣyati yathāpi bhagavāṁ kāśyapo etarahiṁ || tad bhaviṣyati bahujanahitāya bahujanasukhāya lokānukampāyai mahato janakāyasyārthāya hitāya sukhāya devānāṁ ca manuṣyāṇāṁ ca || hāyiṣyanti āsurā kāyā divyā kāyā abhivarddhiṣyanti || bhūmyānāṁ devānāṁ ghoṣaṁ śrutvā cāturmahārājakāyikā devāḥ trāyastriṁśā yāmāḥ tuṣitā nirmāṇaratayaḥ parinirmitavaśavartina iti || tat muhūrtaṁ yāvad brahmakāyikā devanikāyā ghoṣam abhyudgacchet* || eṣo māriṣa bhagavatā kāśyapena jyotipālo nāma bhikṣu vyākṛto so bhaviṣyati anāgatam adhvānaṁ tathāgato ’rhaṁ samyaksaṁbuddho vidyācaraṇasampanno sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca || so imaṁ ca lokam abhijñāya paraṁ ca lokaṁ abhijñāya sadevakaṁ ca lokaṁ ca sabrahmakaṁ saśramaṇabrāhmaṇīṁ prajāṁ sadevamanuṣyām abhijñāya iha eva vārāṇasīyaṁ ṛṣivādane mṛgadāve dharmacakraṁ pravartayiṣyati triparivartaṁ dvādaśākāraṁ apravartiyaṁ śramaṇena vā brāhmaṇena vā devena vā māreṇa vā brahmaṇā vā kenacid vā punar loke saha dharmeṇa || evaṁ ca sarvākārasampannaṁ ca sarvākāraparipūrṇaṁ dharmaṁ deśayiṣyati yathāpi bhagavāṁ kāśyapo etarahiṁ || evaṁ ca devā ca manuṣyā ca śrotavyaṁ śraddhātavyaṁ maniṣyanti yathāpi bhagavato kāśyapasya etarahiṁ || tad bhaviṣyati bahujanahitāya bahujanasukhāya lokānukaṁpāyai mahato janakāyasyārthāya hitāya sukhāya devānāṁ ca manuṣyāṇāṁ ca || hāyiṣyanti āsurā kāyā divyā kāyā abhivarddhiṣyanti ||",
    "san-lo-mvu31:21": "athānanda bhagavāṁ kāśyapas tasmiṁ ghoṣe ’ntarhite tāṁ bhikṣūn dharmayā kathayā saṁdarśaye  samādāpaye samuttejaye saṁpraharṣaye || evaṁ bhikṣavo vitarketha evaṁ mā vitarketha evaṁ manasikarotha evaṁ mā manasikarotha || ātmadvīpā bhikṣavo viharatha ananyadvīpāḥ ātmaśaraṇāḥ ananyaśaraṇāḥ dharmadvīpā ananyadvīpāḥ dharmaśaraṇā ananyaśaraṇāḥ || atha khalu bhagavāṁ ādīptena kāyena saṁprajvalitena sajyotibhūtena ekaṁ tālaṁ vaihāyasam abhyudgato bhikṣūṁ dharmayā kathayā saṁdarśayet samādāpayet samuttejayet saṁpraharṣayet* || evaṁ bho bhikṣavo vitarketha evaṁ mā vitarketha evaṁ manasikarotha evaṁ mā manasikarotha ātmadvīpā bhikṣavo viharatha ananyadvīpā ātmaśaraṇā ananyaśaraṇāḥ dharmadvīpā ananyadvīpā dharmaśaraṇā ananyaśaraṇāḥ || atha khalv ānanda bhagavāṁ kāśyapo ekatālād dvitālaṁ vaihāyasam abbhyudgamya dvitālāt tritālaṁ tritālāto catutālaṁ catutālāto paṁcatālaṁ paṁcatālāto ṣaṭtālaṁ ṣaṭtālāto saptatālaṁ saptatālasaṁsthito tāṁ bhikṣūṁ dharmayā kathayā saṁdarśāyati samādāpayati samuttejayati saṁpraharṣayati || evaṁ bhiksavaḥ vitarketha evaṁ mā vitarketha evaṁ manasikarotha evaṁ mā manasikarotha || ātmadvīpā bhikṣavo viharatha ananyadvīpā ātmaśaraṇā ananyaśaraṇā dharmaśaraṇā ananyaśaraṇāḥ || atha khalv ānanda bhagavāṁ kāśyapo saptatālāto ṣaṭtālasaṁsthito ṣaṭtālāt paṁcatālaṁ paṁcatālāto catutālaṁ catutālāto tritālaṁ tritālāto dvitālaṁ dvitālāto ekatālaṁ ekatālāto svake āsane niṣaṇṇo tāṁ bhikṣūṁ dharmayā kathayā saṁdarśayet samādāpayet samuttejayet saṁpraharṣayet* || evaṁ bhikṣavo vitarketha evaṁ mā vitarketha evaṁ manasikarotha evaṁ mā manasikarotha || ātmadvīpā bhikṣavo viharatha ananyadvīpā ātmaśaraṇā ananyaśaraṇā dharmadvīpā ananyadvīpā dharmaśaraṇā ananyaśaraṇāḥ || atha khalv ānanda bhagavāṁ kāśyapaḥ paryaṅkaṁ  bhindanto tāṁ bhikṣūṁ āmantrayasi || ahaṁ bhikṣavo paryaṅkaṁ bhindāmi sarveṣām imeṣāṁ saptānāṁ bhikṣusahasrāṇāṁ etehi eva āsanehi niṣaṇṇānām anupādāyāśravebhyaś cittāni vimuktāni sthāpayitvā jyotipālasya bhikṣusya || so pi mahyaṁ vyākṛto ca anuttarāye samyaksaṁbodhaye || syāt khalu punar ānanda evam asyāsyāt* anyo so tena kālena tena samayena jyotipālo nāma bhikṣuḥ abhūṣi || naitad evaṁ draṣṭavyaṁ || ahaṁ so tena kālena tena samayena jyotipālo nāma bhikṣu abhūṣi || idam avocad bhagavān āttamanā āyuṣmān ānando tāni sapta ca bhikṣusahasrāṇi bhagavato bhāṣitam abhinandensuḥ ||",
    "san-lo-mvu31:22": "iti srīmahāvastu-avadāne jyotipālasūtraṁ samāptaṁ ||",
    "san-lo-mvu31:23": "Jyotipāla’s Prophecy",
    "san-lo-mvu31:24": "jyotipālena bhikṣuṇā bhagavato kāśyapasya saśrāvakasaṁghasya yvāgūpānaṁ kṛtvā śatasahasreṇa keśaraṁ krīṇitvā bhagavantaṁ kāśyapaṁ saśrāvakasaṁghaṁ abhyokiresi suvarṇapīṭhakaṁ ca duṣyayogaṁ bhagavato kāśyapasya adāsi || evaṁ ca anupraṇidhesi || yathāyaṁ bhagavāṁ kāśyapo samyaksaṁbuddho dvātrimśatīhi mahāpuruṣalakṣaṇehi samanvāgato aśītihi anuvyaṁjanehi upaśobhitaśarīro aṣṭadaśehi āveṇikehi buddhadharmehi samanvāgato daśahi tathāgatabalehi balavāṁ caturhi vaiśāradyehi viśārado aho pun ahaṁ pi anāgatam adhvānaṁ bhaveyaṁ tathāgato ’rhaṁ samyaksaṁbuddho vidyācaraṇasaṁpanno sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca yathāyaṁ bhagavāṁ kāśyapo etarahi || evaṁ ca triparivartaṁ dvādaśākāraṁ anuttaraṁ dharmacakraṁ pravarteyaṁ yathāpi bhagavān kāśyapo etarahiṁ || evaṁ ca śrāvakasaṁghaṁ parihareyaṁ yathāyaṁ bhagavāṁ kāśyapo etarahi || evaṁ ca me te devā ca manuṣyā ca śrotavyaṁ śraddhātavyaṁ manyensuḥ yathāpi bhagavato kāśyapasya etarahi || evaṁ tīrṇo tārayeyaṁ mukto mocayeyaṁ āśvāsto āśvāsayeyaṁ parinirvṛto  parinirvāpayeyaṁ yathāyaṁ bhagavāṁ kāśyapo etarahiṁ || taṁ bhaveyaṁ bahujanahitāya bahujanasukhāya lokānukaṁpāya mahato janakāyasyārthāya hitāya sukhāya devānāṁ ca manuṣyāṇāṁ ca || jyotipālaḥ kāśyapena anuttarāye samyaksambodhaye vyākṛto || bhaviṣyasi tvaṁ jyotipāla anāgatam adhvānaṁ tathāgato ’rhaṁ samyaksaṁbuddho vidyācaraṇasampannaḥ sugato lokavid anuttaraḥ puruṣadamyasārathiḥ śāstā devānāṁ ca manuṣyāṇāṁ ca imasmiṁ eva bhadrakalpe samanantaraṁ dvātriṁśatīhi mahāpuruṣalakṣaṇehi samanvāgato aśītihi anuvyaṁjanehi upaśobhitaśarīro aṣṭādaśehi āveṇikehi buddhadharmehi samanvāgato daśahi tathāgatabalehi balavāṁ caturhi vaiśāradyehi viśārado || evaṁ tīrṇo tārayiṣyasi mukto mocayiṣyasi āśvasto āśvāsayiṣyasi parinirvṛto parinirvāpayiṣyasi yathāpi ahaṁ etarahiṁ || taṁ bhaviṣyasi bahujanahitāya bahujanasukhāya mahato janakāyasyārthāya hitāya sukhāya lokānukampāyai devānāṁ ca manuṣyāṇāṁ ca || samanantaravyākṛto punar jyotipālo bhikṣuḥ bhagavatā kāśyapena samyaksaṁbuddhena iyaṁ mahāpṛthivī atīva ṣaḍvikāraṁ kampe prakampe saṁprakampe bhūmyā ca devā ghoṣam udīrayensuḥ śabdam anuśrāvayensu || yathānyeṣu vyākaraṇeṣu vistareṇa kartavyaṁ yathāpi ayaṁ bhagavato anupraṇidhiḥ || kāśyapam anupravrajitvā śodhaye cārāmaṁ pānīyaṁ copasthāye jyotipālo bodhisatvo saṁbuddhena anuśiṣṭo ||",
    "san-lo-mvu31:25": "",
    "san-lo-mvu31:26": "yvāgūpānaṁ adāsi suvarṇapīṭhakaṁ ca vastrayugaṁ ca |",
    "san-lo-mvu31:27": "bodhisatvo jyotipālo prārthayamāno bhavanirodhaṁ ||",
    "san-lo-mvu31:28": "so taṁ dānaṁ dattvā praṇidhesi lokanāyako asyāṁ |",
    "san-lo-mvu31:29": "devamanuṣyācaryo āryaṁ dharmaṁ prakāśeyyā ||",
    "san-lo-mvu31:30": "",
    "san-lo-mvu31:31": "evaṁ ca mahyaṁ asyāt prakāśanā dharmasya evaṁ ca bahūṁ satvā āryadharmehi niveśeyyā || evaṁ ca me śruṇensu devamanuṣyā vākyaṁ evaṁ ca dharmacakraṁ pravarteyaṁ bahujanahitāya dharmolkāṁ prajvāleyaṁ parāhaṇeyaṁ dharmabherīṁ sapatākāṁ ucchrapayeyaṁ dharmaketuṁ dharmaśaṁkhaṁ prapūrayeyaṁ kṛcchrāpannaiḥ jātijarāpīḍitair maraṇadharmaiḥ bhavacakṣukaiḥ apāyehi prajñācakṣu niveśeyyaṁ || saṁjīve kālasūtre saṁghāte raurave avīcismiṁ ṣaṭsu gatiṣu vikīrṇāṁ bhavasaṁsārāt parimocayeyaṁ narake pakvavipakvāṁ apāyanipīḍitāṁ maraṇadharmāṁ alpasukhaduḥkhabahulāṁ bhavasaṁsārāt parimocayeyaṁ || arthaṁ careyaṁ lokasya devamanuṣyāṇāṁ deśeyaṁ dharmaṁ || evaṁ vinayaṁ satvāṁ yathāyaṁ lokapradyoto ||",
    "san-lo-mvu31:32": "",
    "san-lo-mvu31:33": "buddho tuvaṁ hohisi lokanāyako |",
    "san-lo-mvu31:34": "anāgate imasmiṁ bhadrakalpe |",
    "san-lo-mvu31:35": "kapilāhvaye ṛṣivadanasmiṁ śākiyo |",
    "san-lo-mvu31:36": "tadā tava praṇidhivipāko bheṣyati ||",
    "san-lo-mvu31:37": "",
    "san-lo-mvu31:38": "akhaṇḍaṁ acchidram aśabalakalmāṣaṁ paripūrṇaṁ pariśuddhaṁ brahmacaryaṁ caritvā kālagato tuṣite nāma devanikāye śvetaketur nāma devaputro maharddhiko mahānubhāvo so anyāṁ devāṁ divyehi daśahi sthānehi abhibhavati divyenāyuṣā divyena varṇena divyena sukhena divyena aiśvaryeṇa divyena parivāreṇa divyena rūpeṇa divyehi śabdehi divyehi gandhehi divyehi rasehi divyehi praṣṭavyehi || [anye pi devaputrā naṁ āpṛcche yaṁ paripṛcchanīyaṁ iti ||] ayaṁ śvetaketur nāma devaputro paṇḍito vyakto viśārado kuśalo medhāvī catvāriṁśatīhi buddhasahasrehi anupravrājito | paṁcāśītīnāṁ buddhasahasrāṇām adhikārakarmāṇi kṛtāni ṣaṇṇavatīhi pratyekabuddhakoṭīhi ko punar vādo śrāvakamaheśākhyehi ||",
    "san-lo-mvu31:39": "",
    "san-lo-mvu31:40": "catvāriṁśaṁ buddhasahasrāṇi nirvṛtā lokanāyakā buddhā |",
    "san-lo-mvu31:41": "yeṣu jino acari brahmacaryaṁ prārthayamāno bhavanirodhaṁ ||",
    "san-lo-mvu31:42": "paṁcāśa buddhasahasrāṇi nirvṛtā lokanāyakā buddhā |",
    "san-lo-mvu31:43": "yehi jino akāsi kālaṁ prārthayamāno bhavanirodhaṁ ||",
    "san-lo-mvu31:44": "ṣaṇṇavati pratyekabuddhakoṭīni nirvṛttāni svayaṁbhuno |",
    "san-lo-mvu31:45": "yeṣu jina akāsi kālaṁ prārthayamāno bhavanirodhaṁ ||",
    "san-lo-mvu31:46": "aparimitā arhantakoṭī nirvṛtā yeṣu mahādhyāyīṣu |",
    "san-lo-mvu31:47": "jino akāsi kālaṁ prārthayamāno bhavanirodhaṁ ||",
    "san-lo-mvu31:48": "",
    "san-lo-mvu31:49": "eteṣu pūrvayogā prakīrtitā śāstuno daśabalasya ||",
    "san-lo-mvu31:50": "alpā bhaṇitā bahū abhaṇitā yeṣu jino akāsi kālaṁ prārthayamāno bhavanirodhaṁ ||",
    "san-lo-mvu31:51": "iti śrīmahāvastu-avadāne jyotipālasya vyākaraṇaṁ samāptaṁ ||"
}