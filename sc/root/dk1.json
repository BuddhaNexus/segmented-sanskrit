{
    "dk1:0": "",
    "dk1:1": "",
    "dk1:2": "",
    "dk1:3": "Dharmaskandha |",
    "dk1:4": "",
    "dk1:5": "1. avidyāpratyayāḥ saṁskārāḥ |",
    "dk1:6": "",
    "dk1:7": "saṁmohaḥ pramoho mohaṁ mohajam iyam ucyate avidyā | avidyāpratyayāḥ saṁskārāḥ katame | evam uktaṁ bhagavatā |",
    "dk1:8": "avidyā bhikṣavo hetuḥ saṁrāgāya hetuḥ saṁdveṣāya hetuḥ saṁmohāya | iti yā sā saṁrāgatā saṁmohatā iyam ucyate avidyāpratyayāḥ saṁskārāḥ |",
    "dk1:9": "api khalv evam uktaṁ bhagavatā |",
    "dk1:10": "avidyā bhikṣavaḥ pūrvaṁgamaṁ pūrvanimittam anekavidhānāṁ pāpakānām akuśalānāṁ dharmāṇāṁ samutpattaye ’nūtpātiko bhavati yad uta āḥrīkyaṁ cānapatrāpyaṁ ca | ahrīmān bhikṣavo bhikṣur anapatrāpī mithyādṛṣṭiko bhavati | tatra bhikṣavo mithyā mithyādṛṣṭyā mithyāsaṁkalpo bhavati |",
    "dk1:11": "mithyāsaṁkalpān mithyāvācaṁ bhāṣati | mithyāvāco mithyākarmāntaḥ prabhavati | mithyākarmāntān mithyājīvaḥ prabhavati | mithyājīvān mithyāvyāyāmaḥ prabhavati | mithyāvyāyāmān mithyāsmṛtiḥ prabhavati | mithyāsmṛter mithyāsamādhiḥ prabhavati | iti yā sā mithyādṛṣṭir mithyāsaṁkalpo mithyāvāṅ mithyākarmānto mithyājīvo mithyāvyāyāmo mithyāsmṛtiḥ mithyāsamādhir ima ucyante avidyāpratyayāḥ saṁskārāḥ |",
    "dk1:12": "api khalv evaṁ uktaṁ bhagavatā |",
    "dk1:13": "ye ke cid bhikṣavo ’nekavidhāḥ pāpakā akuśalā dharmāḥ saṁbhavanti sarve te avidyāmūlakā avidyāsamudayā avidyājātīyā avidyāprabhavā | avidāgato hi bhikṣavaḥ ajānan kuśalākuśalān dharmān yathābhūtaṁ na prajānāti sāvadyānavadyān sevitavyāsevitavyān hīnapraṇītān kṛṣṇaśuklān sapratibhāgapratītyasamutpannān dharmān yathābhūtaṁ na prajānāti | sa evaṁ kuśalākuśalān dharmān yathābhūtam aprajānan sāvadyānavadyān sevitavyāsevitavyān hīnapraṇītakṛṣṇaśuklasapratibhāgapratītyasamutpannān dharmān yathābhūtam aprajānan mithyādṛṣṭiko bhavati | tatra bhikṣavo mithyādṛṣṭyā mithyāsaṁkalpaḥ prabhavati vistareṇa yathā pūrvoktaṁ | ima ucyante avidyāpratyayāḥ saṁskārāḥ |",
    "dk1:14": "api khalv evam uktaṁ bhagavatā kuṁbhopame vyākaraṇe |",
    "dk1:15": "puṇyān api saṁskārān abhisaṁskaroti avidyāpratyayān | apuṇyān apy āniṁjyān api saṁskārān abhisaṁskaroti | avidyāpratyayāḥ puṇyasaṁskārāḥ katame | āha kuśalaṁ kāyakarma vākkarma kuśalāś cittacaitasikā dharmāḥ kuśalāś cittaviprayuktāḥ saṁskārāḥ | yad api tat kuśalasya kāyakarmavākkarmaṇaḥ kuśalānāṁ cittacaitasikānāṁ kuśalānāṁ cittaviprayuktānāṁ saṁskārāṇāṁ dīrgharātraṁ iṣṭaṁ kāntaṁ priyaṁ manāpaṁ vipākaṁ pratisaṁvedayate tad idam ucyate puṇyam iti vā puṇyaphalam iti vā puṇyaphalavipākam iti vā |",
    "dk1:16": "apuṇyāḥ saṁskārāḥ katame | āhākuśalaṁ kāyakarmavākkarma akuśalāś cittacaitasikā dharmāḥ akuśalāś cittaviprayuktāḥ saṁskārā | yad api tad akuśalasya kāyakarmavākkarmaṇaḥ akuśalānāṁ cittacaitasikānāṁ dharmāṇām akuśalānāṁ cittaviprayuktānāṁ saṁskārāṇāṁ dīrgharātram aniṣṭam akāntam apriyam amanāpaṁ pratisaṁvedayate tad ucyate apuṇyam iti vā apuṇyaphalam iti vā apuṇyaphalavipākam iti vā | ima ucyante apuṇyāḥ saṁskārāḥ |",
    "dk1:17": "āniṁjyāḥ saṁskārāḥ katame | āha | catvāry ārūpyāṇy āniṁjyam ity ucyate ||",
    "dk1:18": "katham apuṇyān saṁskārān abhisaṁskurute avidyāpratyayān | āha | yathā khalv ihaikatyo rāgaparyavasthito dveṣapāryavasthito mohaparyavasthitaḥ kāyena duścaritaṁ carati vācā manasā duścaritaṁ carati | itīme te akuśalāḥ kāyasaṁskārā vāksaṁskārā manaḥsaṁskārā | ima ucyante apuṇyāḥ saṁskārā | yad api taddhetos tatpratyayaṁ kāyasya bhedān narakeṣūpapadyante | tatra ca saṁskārān abhinirvartayante | evam apuṇyān saṁskārān abhisaṁskaroti avidyāpratyayān |",
    "dk1:19": "yathā narakeṣv evaṁ tiryakpreteṣu |",
    "dk1:20": "kathaṁ puṇyān saṁskārān abhisaṁskaroti avidyāpratyayān | āha | yathā khalv ihaikatyo manuṣyasukhakeṣv avekṣāvān bhavati pratibaddhacittas | tasyaivaṁ bhavaty | aho batāhaṁ manuṣyasukhakānāṁ sabhāgatāyām upapadyeyam iti | sa taṁ prārthayamānas taddhetukaṁ saṁvartanīyaṁ kāyena sucaritaṁ carati vācā manasā sucaritaṁ carati | iti ye te kuśalāḥ kāyasaṁskārā vā vāksaṁskārā vā manaḥsaṁskārā vā ima ucyante puṇyāḥ saṁskārāḥ | yad api taddhetu tatpratyayaṁ kāyasya bhedān manuṣyasukhakānāṁ sabhāgatāyām upapadyate | tatra ca saṁskārān abhinirvartayaty | evaṁ puṇyān saṁskārān abhisaṁskaroti avidyāpratyayān | na haivāvekṣāvān bhavati pratibaddhacittaḥ | api tv avidyāyāṁ satyām avidyāsaṁcetanāhetoḥ kāyena sucaritaṁ carati vācā manasā sucaritaṁ carati | iti ye te kuśalāḥ kāyasaṁskārā vistareṇa yāvan manuṣyasukhakānāṁ sabhāgatāyām upapadyate | tatra ca saṁskārān abhisaṁvartayaty | evaṁ puṇyān saṁskārān abhisaṁskurute avidyāpratyayān |",
    "dk1:21": "yathā manuṣyasukhakānām evaṁ cāturmahārājakāyikānāṁ trayastriṁśānāṁ yāmānāṁ tuṣitānāṁ nirmāṇaratīnāṁ paranirmitavaśavartināṁ |",
    "dk1:22": "yathā khalv ihaiko brahmakāyikānāṁ devānām avekṣāvān bhavati pratibaddhacittaḥ | tasyaivaṁ bhavati | aho batāhaṁ brahmakāyikānāṁ devānāṁ sabhāgatāyām upapadyeyaṁ | sa taṁ prārthayamānaḥ taddhetos tatsaṁvartanīyaṁ viviktaṁ kāmair viviktaṁ pāpakair akuśalair dharmaiḥ savitarkaṁ savicāraṁ vivekajaṁ prītisukhaṁ prathamaṁ dhyānam upasaṁpadya viharati | tathā samāpannasya yat kāyasaṁvaro vāksaṁvaraḥ ājīvapariśuddhiḥ ima ucyante puṇyāḥ saṁskārāḥ | yad api taddhetos tatpratyayaṁ kāyasya bhedād braḥmakāyikānāṁ devānāṁ sabhāgatāyām upapadyate | tatra ca saṁskārān abhinirvartayati | evaṁ puṇyān saṁskārān abhinirvartayaty avidyāpratyayān | na haivāvekṣāvān bhavati pratibaddhacittaḥ | api tv avidyāyāṁ satyām avidyāsaṁcetanāhetor viviktaṁ kāmair yāvat prathamaṁ dhyānam upasaṁpadya viharati | tathā samāpannasya yaḥ kāyasaṁvaro vāksaṁvaraḥ | vistareṇa yāvat | tatra ca saṁskārān abhinirvartayati | evam puṇyān saṁskārān abhinirvartayaty avidyāpratyayān*|",
    "dk1:23": "yathā brahmakāyikānām evaṁ brahmapurohitānāṁ mahābraḥmāṇāṁ parīttābhānāṁ apramāṇābhānām ābhāsvarāṇāṁ parīttaśubhānām apramāṇaśubhānāṁ śubhakṛtsnānām anabhrakāṇāṁ puṇyaprasavānāṁ bṛhatphalānāṁ | eṣu sarveṣu yathāyogyāni dhyānāni vaktavyāni |",
    "dk1:24": "yathā khalv ihaikatyaḥ asaṁjñisatvānāṁ devānām avekṣāvān bhavati pratibaddhacittaḥ | tasyaivaṁ bhavaty | aho batāhaṁ asaṁjñisattvānāṁ devānāṁ sabhāgatāyām upapadyeyaṁ | sa taṁ prārthayamānas taddhetos tatsaṁvartanīyaṁ saṁjñām audārikato duḥkhilataḥ sthūlabhittikato manasikaroti āsaṁjñikaṁ ca śāntataḥ praṇītato niḥsaraṇataḥ | tasya saṁjñām audārikato duḥkhilataḥ sthūlabhittikato manasikurvataḥ āsaṁjñikaṁ ca śāntataḥ praṇītato niḥsaraṇataḥ saṁjñā antarāyaty āsaṁjñikaṁ ca saṁsthihati | yatrāsya saṁjñā antarāyaty āsaṁjñikaṁ saṁsthihaty etāvad asaṁjñisamāpattiṁ samāpanna iti vaktavyaṁ | tathā samāpannasya yaḥ kāyasaṁvaro vāksaṁvaraḥ ājīvaviśuddhir ima ucyante puṇyāḥ saṁskārāḥ | yad api taddhetos tatpratyayaṁ kāyasya bhedād asaṁjñisattvānāṁ sabhāgatāyām upapadyate | tatra ca saṁskārān abhisaṁnirvartayaty avidyāpratyayān | na haivāvekṣāvān bhavati pratibaddhacitto | ’pi tv avidyāyāṁ satyāṁ avidyābhisaṁcetanāhetoḥ saṁjñām audārikato duḥkhilataḥ sthūlabhittikato manasikurute āsaṁjñikaṁ ca śāntataḥ praṇītato niḥsaraṇataḥ | tasya vistareṇa yāvad āsaṁjñikaṁ saṁsthihaty etāvat asaṁjñisamāpattiṁ samāpanna iti vaktavyaṁ | tathā samāpannasya yaḥ kāyasaṁvaro | vistareṇa yāvat | tatra ca saṁskārān abhinirvartayaty | evaṁ puṇyān saṁskārān abhisaṁskaroty avidyāpratyayān |",
    "dk1:25": "katham āniṁjyān saṁskārān abhisaṁskaroty avidyāpratyayān | āha | yathā khalv ihaikatyaḥ ākāśānantyāyatanānāṁ devānām avekṣāvān bhavati pratibaddhacittaḥ | tasyaivaṁ bhavaty | aho batāhaṁ ākāśānantyāyatanānāṁ devānāṁ sabhāgatāyām upapadyeyaṁ | sa taṁ prārthayamānaḥ taddhetos tatsaṁvartanīyaṁ sarvaśo rūpasaṁjnānām atikramāt pratighasaṁjñānāṁ astaṁgamān nānātvasaṁjñānām amanasikārād anantam ākāśam ity ākāśānantyāyatanam upasaṁpadya viharati | tathā samāpannasya yā cetanā cetitaṁ cetanāmitaṁ cetayitatvaṁ cetanāgataṁ cittābhisaṁskāro manaskarma ima ucyante āniṁjyāḥ saṁskārāḥ | yad api taddhetos tatpratyayaṁ kāyasya bhedād ākāśānantyāyatanānāṁ devānāṁ sabhāgatāyām upapadyate tatra ca saṁskārān abhinirvartayaty | evam āniṁjyān saṁskārān abhinirvartayaty avidyāpratyayān | na haivāvekṣāvān bhavati pratibaddhacittaḥ | api tv avidyāyāṁ satyāṁ avidyābhisaṁcetanāhetoḥ sarvaśo rūpasaṁjñānāṁ samatikramād vistareṇa yāvad ākāśānantyāyatanam upasaṁpadya viharati | tathā samāpannasya yā cetanā vistareṇa ima ucyante āniṁjyāḥ saṁskārā | yad api taddhetos tatpratyayaṁ kāyasya bhedād ākāśānantyāyatanānāṁ devānāṁ sabhāgatāyām upapadyate | tatra ca saṁskārān abhinirvartayaty | evaṁ āniṁjyān saṁskārān abhinirvartayaty avidyāpratyayān* |",
    "dk1:26": "yathākāśānantyāyatanānām evaṁ vijñānānantyāyatanānām ākiṁcanyāyatanānāṁ naivasaṁjñānāsaṁjñāyatanānām eteṣāṁ pratyekapratyekasaḥ ārūpyā vaktavyā | iti ye te saṁskārā avidyām āgamyāvidyāṁ niśrityāvidyāṁ pratiṣṭhāya utpadyanti samutpadyante jāyanti saṁjāyanti samudāgacchanti prādurbhavanti ima ucyante avidyāpratyayās saṁskārāḥ ||"
}