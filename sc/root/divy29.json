{
    "divy29:0": "",
    "divy29:1": "",
    "divy29:2": "",
    "divy29:3": "Divyāvadānam",
    "divy29:4": "",
    "divy29:5": "29. aśokāvadānam",
    "divy29:6": "",
    "divy29:7": "yadā rājñā aśokena ardhāmalakadānena bhagavacchāsane śraddhā pratilabdhā, sa bhikṣūnuvāca—kena bhagavacchāsane prabhūtaṁ dānaṁ dattam? bhikṣava ūcuh—anāthapiṇḍadena gṛhapatinā |",
    "divy29:8": "rājā āha—kiyattena bhagavacchāsane dānaṁ dattam? bhikṣava ūcuh—koṭiśataṁ tena bhagavacchāsane dānaṁ dattam |",
    "divy29:9": "śrutvā ca rājā aśokaścintayati—tena gṛhapatinā bhūtvā koṭiśataṁ bhagavachāsane dānaṁ dattam |",
    "divy29:10": "tenābhihitam—ahamapi koṭiśataṁ bhagavacchāsane dānaṁ dāsyāmi |",
    "divy29:11": "tena yāvaccaturaśītidharmarājikāsahasraṁ pratiṣṭhāpitam, sarvatra ca śatasahasrāṇi dattāni—jātau, bodhau, dharmacakre, parinirvāṇe ca, sarvatra śatasahasraṁ dattam |",
    "divy29:12": "pañcavārṣikaṁ kṛtam |",
    "divy29:13": "tatra ca catvāri śatasahasrāṇi dattāni, trīṇi śatasahasrāṇi bhikṣūṇāṁ bhojitāni yatrekarmahatāṁ dvau śaikṣāṇāṁ pṛthagjanakalyāṇakānāṁ ca |",
    "divy29:14": "kośaṁ sthāpayitvā mahāpṛthivīmantaḥpurāmātyagaṇamātmānaṁ kuṇālaṁ ca āryasaṁghe niryātayitvā catvāri śatasahasrāṇi dattvā niṣkrītavān |",
    "divy29:15": "ṣaṇṇavatikoṭyo bhagavacchāsane dānaṁ dattam |",
    "divy29:16": "sa yāvad glānībhūtaḥ |",
    "divy29:17": "atha rājā idānīṁ na bhaviṣyāmīti viklavībhūtaḥ |",
    "divy29:18": "tasya rādhagupto nāmāmātyo yena saha pāṁśudānaṁ dattam |",
    "divy29:19": "tadā sa rājānamaśokaṁ viklavībhūtamavekṣya pādayor nipatya kṛtāñjaliruvāca— yacchatrusaṁghaiḥ prabalaiḥ sametya nodvīkṣitaṁ caṇḍadivākarābham |",
    "divy29:20": "padmānanaśrīśatasamprapītaṁ kasmāt sabāṣpaṁ tava deva vaktram (1)|",
    "divy29:21": "rājā āha—rādhagupta, nāhaṁ dravyavināśaṁ na rājyanāśanaṁ na cāśrayaviyogaṁ śocāmi, kiṁ tu śocāmi—āryairyadviprayukṣyāmi |",
    "divy29:22": "nāhaṁ punaḥ sarvaguṇopapannaṁ saṁghaṁ samakṣaṁ naradevapūjitam |",
    "divy29:23": "saṁpūjayiṣyāmi varānnapānairetaṁ vicintyāśruvimokṣaṇam (2)|",
    "divy29:24": "api ca rādhagupta, ayaṁ me manoratho babhūva—koṭiśataṁ bhagavacchāsane dānaṁ dāsyāmīti, sa ca me ’bhiprāyo na paripūrṇaḥ |",
    "divy29:25": "tato rājñā aśokena catvāraḥ koṭyaḥ paripūrayiṣyāmīti hiraṇyasuvarṇaṁ kurkuṭārāmaṁ praṣayitumārabdhaḥ |",
    "divy29:26": "|",
    "divy29:27": "tasmiṁśca samaye kuṇālasya saṁpadir nāma putro yuvarājye pravartate |",
    "divy29:28": "tasyāmātyairabhihitam—kumāra, aśoko rājā svalpakālāvasthāyī |",
    "divy29:29": "idaṁ ca dravyaṁ kurkuṭārāmaṁ preṣyate |",
    "divy29:30": "kośabalinaśca rājānaḥ |",
    "divy29:31": "nivārayitavyaḥ |",
    "divy29:32": "yāvat kumāreṇa bhāṇḍāgārikaḥ pratiṣiddhaḥ |",
    "divy29:33": "yadā rājño ’śokasyāpratiṣiddhā (tasya) suvarṇabhājane āhāramupanāmyate |",
    "divy29:34": "bhuktvā tāni suvarṇabhājanāni kurkuṭārāmaṁ preṣayati |",
    "divy29:35": "tasya suvarṇabhājanaṁ pratiṣiddham |",
    "divy29:36": "rūpyabhājane āhāramupanāmyate, tānyapi kurkuṭārāmaṁ preṣayati |",
    "divy29:37": "tato rūpyabhājanamapi pratiṣiddham, yāvallohabhājana āhāramupanāmyate |",
    "divy29:38": "tānyapi rājā aśokaḥ kurkuṭārāmaṁ preṣayati |",
    "divy29:39": "tasya yāvanmṛdbhājana āhāramupanāmyate |",
    "divy29:40": "tasmiṁśca samaye rājño ’śokasya ardhāmalakaṁ karāntaragatam |",
    "divy29:41": "atha rājā aśokaḥ saṁvigno ’mātyān paurāṁśca saṁnipātya kathayati—kaḥ sāmprataṁ pṛthivyāmīśvarah? tato ’mātya utthāyāsanādyena rājā aśokastenāñjaliṁ praṇamyovāca—deva, pṛthivyāmīśvaraḥ |",
    "divy29:42": "atha rājā aśokaḥ sāśrudurdinanayanavadano ’mātyānuvāca— dākṣiṇyādanṛtaṁ hi kiṁ kathayata bhraṣṭādhirājyā vayaṁ śeṣaṁ tvāmalakārdhamityavasitam yatra prabhutvaṁ mama |",
    "divy29:43": "eśvaryaṁ dhignāryamuddhatanadītoyapraveśopamaṁ martyendrasya mamāpi yatpratibhayaṁ dāridryamabhyāgatam (3)|",
    "divy29:44": "athavā ko bhagavato vākyamanyathā kariṣyati? saṁpattayo hi sarvā vipattinidhanā iti pratijñātam yadavitathavādinā gautamena, na hi tadvisaṁvadati |",
    "divy29:45": "|",
    "divy29:46": "pratiśiṣyate ’smanne cirādājñā mama yāvatī yathā manasā |",
    "divy29:47": "sādyaiva mahādriśilātalavihatanadīvat pratinivṛttā (4)|",
    "divy29:48": "ājñāpya vyavadhūtaḍimbaḍamarāmekātapatrāṁ mahīmutpāṭya pratigarvitānarigaṇānāśvāsya dīnāturān |",
    "divy29:49": "bhraṣṭasvāyatano na bhāti kṛpaṇaḥ saṁpratyaśoko nṛpah chinnāmlānaviśīrṇapatrakusumaḥ śuṣyatyaśoko yathā (5)|",
    "divy29:50": "tato rājā aśokaḥ samīpo gataṁ puruṣamāhūyovāca—bhadramukha, pūrvaguṇānurāgādbhraṣṭaiśvaryasyāpi mama imaṁ tāvadapaścimaṁ vyāpāraṁ kuru |",
    "divy29:51": "idaṁ mamārdhāmalakaṁ grahāya kurkuṭārāmaṁ gatvā saṁghe niryātaya |",
    "divy29:52": "madvacanācca saṁghasya pādābhivandanaṁ kṛtvā vaktavyam—jambudvīpaiśvaryasya rājña eṣa sāmprataṁ vibhava iti |",
    "divy29:53": "idaṁ tāvadapaścimaṁ dānaṁ tathā paribhoktavyam yathā me saṁghagatā dakṣiṇā vistīrṇā syāditi |",
    "divy29:54": "āha ca— idaṁ pradānaṁ caramaṁ mamādya rājyaṁ ca taṁ caiva gataṁ svabhāvam |",
    "divy29:55": "ārogyavaidyoṣadhivarjitasya trātā na me ’styāryagaṇādbahirdhā (6)|",
    "divy29:56": "tatathā bhujyatām yena pradānaṁ mama paścimam |",
    "divy29:57": "yathā saṁghagatā me ’dya vistīrṇā dakṣiṇā bhavet (7)|",
    "divy29:58": "evaṁ deveti s puruṣo rājño ’śokasya pratiśrutya tadardhāmalakaṁ kurukuṭārāmaṁ gatvā vṛddhānte sthitvā kṛtāñjalistadardhāmalakaṁ saṁghe niryātayannuvāca—ekacchatrasamucchrayāṁ vasumatīmājñāpayan yaḥ purā lokaṁ tāpayati sma madhyadivasaprāpto divā bhāskaraḥ |",
    "divy29:59": "bhāgyacchidramavekṣya so ’dya nṛpatiḥ svaiḥ karmābhirvañcitaḥ saṁprāpte divasakṣaye raviriva bhraṣṭaprabhāvaḥ sthitaḥ (8)|",
    "divy29:60": "bhaktyavanatena śirasā praṇamya saṁghāya tena khalu dattamidamāmalakasyārdhaṁ lakṣmīcāpalyacihnitam |",
    "divy29:61": "tataḥ saṁghasthaviro bhikṣūnuvāca—bhadantā bhavantaḥ, śakyamidānīṁ saṁvegamutpādayitum |",
    "divy29:62": "kutah? evaṁ hyuktaṁ bhagavatā—paravipattiḥ saṁvejanīyaṁ sthānamiti |",
    "divy29:63": "kasyedānīṁ sahṛdayasya saṁvego notpadyate? kutah? tyāgaśūro narendro ’sāvaśoko mauryakuñjaraḥ |",
    "divy29:64": "jambudvīpeśvaro bhūtvā jāto ’rdhāmalakeśvaraḥ (9)|",
    "divy29:65": "mṛtyaiḥ sa bhūmipatiradya hṛtādhikāro dānaṁ prayacchati kilāmalakārdhametat |",
    "divy29:66": "śrībhogāvistaramadairatigarvitānāṁ pratyādiśanniva manāṁsi pṛthagjanānām (10)|",
    "divy29:67": "yāvattadardhāmalakaṁ cūrṇayitvā yūṣe prakṣipya saṁghe cāritam |",
    "divy29:68": "tato rājā aśoko rādhaguptamuvāca—kathaya rādhagupta, kaḥ sāmprataṁ pṛthivyāmīśvarah? atha rādhagupto ’śokasya pādayor nipatya kṛtāñjaliruvāca—devaḥ pṛthivyāmīśvaraḥ |",
    "divy29:69": "atha rājā aśokaḥ kathaṁcidutthāya caturdiśamavalokya saṁghāya añjaliṁ kṛtvovāca—eṣa idānīṁ mahatkośaṁ sthāpayitvā imāṁ samudraparyantāṁ mahāpṛthivīṁ bhagavacchrāvakasaṁghe niryātayāmi |",
    "divy29:70": "āha ca— imāṁ samudrottamanīlakañcukāmanekaratnākarabhūṣitānanām |",
    "divy29:71": "dadāmyahaṁ bhūtadharāṁ samandarāṁ saṁghāya tasminnupabhujyate phalam (11)|",
    "divy29:72": "api ca |",
    "divy29:73": "dānenāhamanena nendrabhavanaṁ na brahmaloke phalaṁ kāṅkṣāmi drutavārivegacapalaṁ prāgeva rājaśriyam |",
    "divy29:74": "dānasyāsya phalaṁ tu bhaktimahato yanme ’sti tenāpnuyāṁ cittaiśvaryamahāryamāryamahitaṁ nāyāti yadvikriyām (12)|",
    "divy29:75": "yāvat patrābhilikhitaṁ kṛtvā dantamudrayā mudritam |",
    "divy29:76": "tato rājā mahāpṛthivīṁ saṁghe datvā kālagataḥ |",
    "divy29:77": "yāvadamātyair nīlapītābhiḥ śibikābhir nirhāritvā śarīrapūjāṁ kṛtvā rājānaṁ pratiṣṭhāpayiṣyāma iti, yāvadrādhaguptenābhihitam |",
    "divy29:78": "rājñā aśokena mahāpṛthivī saṁghe niryātitā iti |",
    "divy29:79": "tato ’mātyairabhihitam—kimarthamiti? rādhagupta uvāca—eṣa rājño ’śokasya manorathe babhūva—koṭiśataṁ bhagavacchāsena dānaṁ dāsyāmīti |",
    "divy29:80": "tena ṣaṇṇavitikoṭyo dattā yāvadrājñyā pratiṣiddhā |",
    "divy29:81": "tadabhiprāyeṇa rājñā mahāpṛthivī saṁghe dattā |",
    "divy29:82": "yāvadamātyaiścatasraḥ koṭyo bhagavacchāsane dattvā pṛthivīṁ niṣkrīya saṁpadī rājye pratiṣṭhāpitaḥ |",
    "divy29:83": "saṁpaderbṛhaspatiḥ putraḥ, bṛhaspatervṛṣasenaḥ, vṛṣasenasya puṣyadharmā, puṣyadharmaṇaḥ puṣyamitraḥ |",
    "divy29:84": "so ’mātyānāmantrayate—ka uapāyaḥ syādyadasmākaṁ nāma ciraṁ tiṣṭhet? nairabhihitam—devasya ca vaṁśādaśoko nāṁnā rājā babhūveti |",
    "divy29:85": "tena caturaśītidharmarājikāsahasraṁ pratiṣṭhāpitam |",
    "divy29:86": "yāvadbhagavacchāsanaṁ prāpyate, tāvattasya yaśaḥ sthāsyati |",
    "divy29:87": "devo ’pi caturaśītidharmarājikāsahasraṁ pratiṣṭhāpayatu |",
    "divy29:88": "rājā āha—maheśākhyo rājā aśoko babhūva |",
    "divy29:89": "anyaḥ kaścidupāya iti? tasya brāhmaṇapurohitaḥ pṛthagjano ’śrāddhaḥ |",
    "divy29:90": "tenābhihitam—deva, dvābhyāṁ kāraṇābhyāṁ nāma ciraṁ sthāsyati |",
    "divy29:91": "yāvadrājā puṣyamitraścaturaṅgabalakāyaṁ saṁnāhayitvā bhagavacchāsanaṁ vināśayiṣyāmīti kukkuṭārāmaṁ nirgataḥ |",
    "divy29:92": "dvāre ca siṁhanādo muktaḥ |",
    "divy29:93": "yāvatsa rājā bhītaḥ pāṭaliputraṁ praviṣṭaḥ |",
    "divy29:94": "evaṁ dvirapi trirapi |",
    "divy29:95": "yāvadbhikṣūṁśca saṁghamāhūya kathayati—bhagavacchāsanaṁ nāśāyiṣyāmīti |",
    "divy29:96": "kimicchatha stūpaṁ saṁghārāmān vā? bhikṣubhiḥ parigṛhītāḥ |",
    "divy29:97": "yāvatpuṣyamitro yāvat saṁghārāmaṁ bhikṣūṁśca praghātayan prasthitaḥ |",
    "divy29:98": "sa yāvacchākalamanuprāptaḥ |",
    "divy29:99": "tenābhihitam—yo me śramaṇaśiro dāsyati, tasyāhaṁ dīnāraśataṁ dāsyāmi |",
    "divy29:100": "dharmarājikāvārhadbuddhyā(?) śiro dātumārabdham |",
    "divy29:101": "śrutvā ca rājā arhatpraghātayitumārabdhaḥ |",
    "divy29:102": "sa ca nirodhaṁ samāpannaḥ |",
    "divy29:103": "tasya paropakarmo na kramate |",
    "divy29:104": "sa yatnamutsṛjya yāvatkoṣṭhakaṁ gataḥ |",
    "divy29:105": "daṁṣṭhrānivāsī yakṣaścintayati—idaṁ bhagavacchāsanaṁ vinaśyati |",
    "divy29:106": "ahaṁ ca śikṣāṁ dhārayāmi |",
    "divy29:107": "na mayā śakyaṁ kasyacidapriyaṁ kartum |",
    "divy29:108": "tasya duhitā kṛmiśena yakṣeṇa yācyate, na cānuprayacchati—tvaṁ pāpakarmakārīti |",
    "divy29:109": "yāvatsā duhitā tena kṛmiśasya dattā bhagavacchāsanaparitrāṇāryaṁ parigrahaparipālanārthaṁ ca |",
    "divy29:110": "puṣyamitrasya rājñaḥ pṛṣṭhato yakṣo mahān pramāṇe yūyam(?) |",
    "divy29:111": "tasyānubhāvātsa rājā na pratihanyate |",
    "divy29:112": "yāvaddaṁṣṭrānivāsī yakṣastaṁ puṣyamitrānubandhayakṣaṁ grahāya parvatacarye ’carat |",
    "divy29:113": "yāvaddakṣiṇā mahāsamudraṁ gataḥ |",
    "divy29:114": "kṛmiśena ca yakṣeṇa mahāntaṁ parvatamānayitvā puṣyamitro rājā sabalavāhano ’vaṣṭabdhaḥ |",
    "divy29:115": "tasya munihata iti saṁjñā vyavasthāpitā |",
    "divy29:116": "yadā puṣyamitro rājā praghātitastadā mauryavaṁśaḥ samucchinnaḥ |",
    "divy29:117": "|",
    "divy29:118": "iti śrīdivyāvadāne aśokāvadānaṁ samāptam |",
    "divy29:119": "|"
}