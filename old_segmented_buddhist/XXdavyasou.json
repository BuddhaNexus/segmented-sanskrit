{
    "XXdavyasou:0": " śrī siddhārthaḥ kapilanagare bodhisattvaḥ saputrāṃ devīṃ tyaktvā sakalavibhavaṃ cakravartiśriyaṃ ca |",
    "XXdavyasou:1": " māsy āṣāḍhe viratamanasā pūrṇimāyāṃ niśīthe niścakrāma śramaṇapadabhṛn mokṣam anveṣṭukāmaḥ atha prabhāte śayanāt samutthitā sutena sārdhaṃ mahiṣī yaśodharā |",
    "XXdavyasou:2": " didṛkṣayā svāmivarasya satvaraṃ gatāvidūre śayanīyamandiram || Yaśo_2 ||",
    "XXdavyasou:3": " yathā pure vañcayituṃ sa me patī rahogataḥ kutra cid eva gūḍhavān |",
    "XXdavyasou:4": " vicintya saudhe 'ntarabāhiraṃ bhṛśaṃ parīkṣyamāṇāpi dadarśa naiva tam || Yaśo_3 ||",
    "XXdavyasou:5": " dadhāva tasmāt sacivasya mandiraṃ gavākṣam udghāṭya drutaṃ drutaṃ śucā |",
    "XXdavyasou:6": " kapāṭam āhatya dṛḍhaṃ muhur muhur vyarīravac channa bhavan bhavann iti || Yaśo_4 ||",
    "XXdavyasou:7": " apekṣya kiṃ cit kvaṇam antarād gṛhe vyatiṣṭhatālpaṃ pratihārasannidhau |",
    "XXdavyasou:8": " vicārabhaṅgāc chvasatī ca pāṇinā pratāḍayām āsa kapolayugmakam || Yaśo_5 ||",
    "XXdavyasou:9": " tato gatā sā nṛpamandurālayaṃ turaṅgamaṃ nātra dadarśa kanthakam |",
    "XXdavyasou:10": " kuto yayau kiṃ rahasā sa vallabho vitarkayantīti babhūva mūrchitā || Yaśo_6 ||",
    "XXdavyasou:11": " vicintya yat kiṃ cid itas tataḥ śiraś cacāla jaghrau ca mukhe sutasya sā |",
    "XXdavyasou:12": " bhujātapatreṇa vilocanadvayān nyavārayat sā sravadaśruśīkaram || Yaśo_7 ||",
    "XXdavyasou:13": " aśaknuvantī nitarāṃ samudgamāṃ manovyathāṃ soḍhum udagramanyunā |",
    "XXdavyasou:14": " patipradattaṃ maṇikaṇṭhabhūṣaṇaṃ pravālamālām api kuṇḍaladvayam || Yaśo_8 ||",
    "XXdavyasou:15": " lalāṭikāṃ hemamayāṅgulīyakaṃ hiraṇyasūtreṇa nibaddhamekhalām |",
    "XXdavyasou:16": " vimucya śīrṣābharaṇaṃ ca kaṅkaṇe sasarja dhig dhig vadatī sasambhramam || Yaśo_9 ||",
    "XXdavyasou:17": " atītaḍat pādatalena bhūtalaṃ jajṛmbha ūrdhvaṃ vicakarṣa mūrdhajam |",
    "XXdavyasou:18": " jajalpa vākyaṃ vigatārtham ākulaṃ rurāva bhīteva ruroda gadgadam || Yaśo_10 ||",
    "XXdavyasou:19": " niveśya bālaṃ śayane punaḥ punaḥ samutkṣipantī yugapat karadvayam |",
    "XXdavyasou:20": " vikampya śīrṣaṃ ca yathā vicetanā jughoṣa śaśvāsa papāta vivyathe || Yaśo_11 ||",
    "XXdavyasou:21": " nipīḍyamānāpi bubhukṣayāniśaṃ na bhojanaṃ bhoktum iyeṣa kiṃ cana |",
    "XXdavyasou:22": " tṛṣāturā nodakabindum apy asau papau ca kāye 'py babhūva vepathuḥ || Yaśo_12 ||",
    "XXdavyasou:23": " nihanyate dhīsmṛtiśaktidhīratā śarīravarṇaṃ balam indriyeṣv api |",
    "XXdavyasou:24": " vinaśyate jīvam anukrameṇa ca durantateyaṃ priyaviprayogatā || Yaśo_13 ||",
    "XXdavyasou:25": " niṣadya bhūmyāṃ vinatārdhavigrahā śiraś ca pāṇidvayam aṅkamastake |",
    "XXdavyasou:26": " niveśya kiṃ cit pariṇamya kaṃdharaṃ mamajja cintājaladhāv apāśraye || Yaśo_14 ||",
    "XXdavyasou:27": " yaśodharāyā avamānanakriyā asahya siddhārthakumāra ekakaḥ |",
    "XXdavyasou:28": " nivāsam utsṛjya gato nu kānanam iti pravādo 'pi bhaved aho mama || Yaśo_15 ||",
    "XXdavyasou:29": " yad asti kāryaṃ triṣu mandireṣu tac cakāra kāryakṣamasevikā yathā |",
    "XXdavyasou:30": " gatau sthitau vā śayane ca vipriyaṃ kadā canāhaṃ na cakāra kiṃ cana || Yaśo_16 ||",
    "XXdavyasou:31": " vicintayantī sahasāgatāpadaṃ pragamya devāyatanaṃ priyaṃ prati |",
    "XXdavyasou:32": " sugandhipuspair api dhūmadīpakair apūpujad devagaṇaṃ sagauravam || Yaśo_17 ||",
    "XXdavyasou:33": " bhujadvayaṃ mūrdhni niveśya śokinī vilokya devapratimānanaśriyam |",
    "XXdavyasou:34": " praṇamya bhaktyā pariśuddhacetasā yayāca devān iti viprayogataḥ || Yaśo_18 ||",
    "XXdavyasou:35": " trilokasargasthitināśahetavaḥ caturmukhaśrīpaticandraśekharāḥ |",
    "XXdavyasou:36": " mahānubhāvā jagadīśvarāḥ surāḥ suduḥkhitāyai śaraṇaṃ bhavantu me || Yaśo_19 ||",
    "XXdavyasou:37": " vidhāya yācñām iti devahastayor upāyanīkṛtya babandha kārṣikau |",
    "XXdavyasou:38": " upāharan miṣṭanavāmbupāyasaṃ sitāṃśukaṃ svarṇamayīṃ ca putrikām || Yaśo_20 ||",
    "XXdavyasou:39": " pramodam āpādayituṃ sureśvarāṃś cakāra ghaṇṭāninadaṃ ca bhūsurān |",
    "XXdavyasou:40": " ajījapad devagirā ca saṃstavān nanāma bhūmāv asakṛt nipatya sā || Yaśo_21 ||",
    "XXdavyasou:41": " pure vane saṃvasathe 'pi vallabho vased dhi kasminn iti divyācakṣuṣā |",
    "XXdavyasou:42": " vilokya gehaṃ vinivartayantu taṃ divaukasaḥ prārthayataiva sā punaḥ || Yaśo_22 ||",
    "XXdavyasou:43": " nirīkṣya jihmānimiṣeṇa cakṣuṣā nihatya gāḍhaṃ caraṇaṃ bhuvas tale |",
    "XXdavyasou:44": " muhur muhur daṃśitakomalādharā prakarṣam utkṣipya vikampya tarjanīm || Yaśo_23 ||",
    "XXdavyasou:45": " are-tvayāryasya gṛhābhiniṣkramaḥ śruto na dṛṣṭaḥ vada kiṃ nirākulam |",
    "XXdavyasou:46": " iti pratīhārabhaṭaṃ ruṣoccakai raveṇa papraccha sabāṣpalocanā || Yaśo_24 ||",
    "XXdavyasou:47": " bhavān sa ārye nṛpavaṃśaśekharo mayā na dṛṣṭaḥ pratihāram āgataḥ |",
    "XXdavyasou:48": " varāṅganābhiḥ saha kelikānane gate niśīthe 'ramateti me śrutam || Yaśo_25 ||",
    "XXdavyasou:49": " avītarāgo nanu rājanandano vavāñcha tasmān nanu nūtanapriyām |",
    "XXdavyasou:50": " mithaḥ sa kāṃ cit pariṇīya nāṭikāṃ bahir gato 'ddheti vitarkayāmy aham || Yaśo_26 ||",
    "XXdavyasou:51": " purā hi mandhātvabhidho mahāyaśāḥ sa sārvabhaumo 'pi surāṅganāgaṇe |",
    "XXdavyasou:52": " kṛtānurāgo parivarjya mānuṣīṃ śriyaṃ prapede nu divaukasāṃ puram || Yaśo_27 ||",
    "XXdavyasou:53": " mano'bhirāmaṃ surasundarīgaṇaṃ vihāya vindhyāvanatāpasāśrame |",
    "XXdavyasou:54": " agastipatnīṃ parirabhya tāpasīṃ lalāsa rantuṃ niśi pākaśāsanaḥ || Yaśo_28 ||",
    "XXdavyasou:55": " pratītalaṅkāvijite 'grabhūpatir",
    "XXdavyasou:56": " daśānano daṇḍakakānanaṃ gataḥ |",
    "XXdavyasou:57": " vigṛhya sītāṃ janakātmajām api nijapriyāvad vyadadhāt tadātmasāt || Yaśo_29 ||",
    "XXdavyasou:58": " maheśvaraś cāpi purā tapaś carann umāmahiṣyā saha kalikānane |",
    "XXdavyasou:59": " apāsya sātatyasamādhibhāvanaṃ vyarīramac cājanayat sutau nanu || Yaśo_30 ||",
    "XXdavyasou:60": " śucākulāṃ sāntvayituṃ vadhūttamām iti pratīhāra uraḥsthale 'ñjalim |",
    "XXdavyasou:61": " vidhāya valgudhvaninānukampayā natena mūrdhnā vacasā vyajijñapat || Yaśo_31 ||",
    "XXdavyasou:62": " are-tvam etarhi bhavantam uttamaṃ",
    "XXdavyasou:63": " gṛhe bahir vopavane 'pi kutra cit |",
    "XXdavyasou:64": " aharmukhe kiṃ niśi vā dadarśitha vyapṛcchad itthaṃ nijasevikāṃ ruṣā || Yaśo_32 ||",
    "XXdavyasou:65": " nidhāya vāmetarajānumaṇḍalaṃ kṣitau bhujau cāpi lalāṭamastake |",
    "XXdavyasou:66": " natārdhakāyaṃ nijagāda sevikā śrutaṃ ca dṛṣṭaṃ na na vedmi kiṃ cana || Yaśo_33 ||",
    "XXdavyasou:67": " ataḥ-paraṃ harmyam upeyuṣī satī",
    "XXdavyasou:68": " pramārjya nisyandajalaṃ vilocane |",
    "XXdavyasou:69": " are-kim āryo 'tra samāgato na vā",
    "XXdavyasou:70": " vyapṛcchad antaḥpurapālapaṇḍakam || Yaśo_34 ||",
    "XXdavyasou:71": " praśasyarūpeṇa girā ca valgunā śriyā 'pi dhṛtyā tava kakṣam āgatāḥ |",
    "XXdavyasou:72": " mahottame sarvajanena mānitā bhavanti tasya tritayāḥ priyāṅganāḥ || Yaśo_35 ||",
    "XXdavyasou:73": " mano'bhirāmā bhavatī ca bhāratī",
    "XXdavyasou:74": " tathaiva lakṣmīr iti tāḥ priyāṅganāḥ |",
    "XXdavyasou:75": " sadaiva tābhī ramate kumārakaḥ kadā cid anyatra mano 'sya no rajet || Yaśo_36 ||",
    "XXdavyasou:76": " jugupsite satpuruṣair manasvibhiḥ sadoṣakāme vimukho nu te patiḥ |",
    "XXdavyasou:77": " tato 'sya śuddhāntagatiḥ kadā cana",
    "XXdavyasou:78": " śrutā na dṛṣṭā na divā vā niśi || Yaśo_37 ||",
    "XXdavyasou:79": " tapodhanānāṃ samatām upeyivān ratiṃ na kuryāt sa bhavatraye kva cit |",
    "XXdavyasou:80": " amedhyagehena same 'varodhane",
    "XXdavyasou:81": " kathaṃ vidhatte ratim eṣa te patiḥ || Yaśo_38 ||",
    "XXdavyasou:82": " asādhyarogāyatane sukhetare bubhukṣayā nityanipīḍitodare |",
    "XXdavyasou:83": " atarpaṇīye vividhānnapānakaiḥ spṛhāṃ na dehe prakaroti paṇḍitaḥ || Yaśo_39 ||",
    "XXdavyasou:84": " vikīrṇagharmodakavipruṣi tvaci vicitravarṇaṃ śamalena saṃskṛte |",
    "XXdavyasou:85": " śarīra ālokya jano vinaśyate pataṅgavad dīpaśikhojjvalaprabhām || Yaśo_40 ||",
    "XXdavyasou:86": " tato nṛpāntaḥpurapālakodite kṛtāvadhānā vacane yaśodharā |",
    "XXdavyasou:87": " divaukasāṃ nandanakānanopamaṃ jagāma rājopavanaṃ calātmanā || Yaśo_41 ||",
    "XXdavyasou:88": " athābhirāmopavanasya rakṣakaḥ puraḥ pragamyorasi baddhapāṇinā |",
    "XXdavyasou:89": " kimartham ārye 'tra samāgatis tava bhavāmi jijñāsur iti nyavedayat || Yaśo_42 ||",
    "XXdavyasou:90": " sakhe mamāryo rahasāruṇodaye samāgato vātra na kiṃ samāgataḥ |",
    "XXdavyasou:91": " kim atra dṛṣṭaḥ sa na vā śrutas tvayā vicintya samyag vada māṃ yathātatham || Yaśo_43 ||",
    "XXdavyasou:92": " gataspṛhaḥ pañcasu kāmavastuṣu sa āryaputro vijitendriyo bhavet |",
    "XXdavyasou:93": " tato 'bhirāmopavanaṃ samāgamo na dṛṣṭa ārye na hi vā śruto mayā || Yaśo_44 ||",
    "XXdavyasou:94": " vidhitsamāno 'bhyudayaṃ jagattraye divaukasānām adhigamya yācanam |",
    "XXdavyasou:95": " divo 'vatīrṇo nanu puṇyatejasā manuṣyajanmany ajaniṣṭa sa prabhuḥ || Yaśo_45 ||",
    "XXdavyasou:96": " mahāmahe saty asitarṣir īyivān divaṃ kim ity asya vimṛśya kāraṇam |",
    "XXdavyasou:97": " svamitraśuddhodanabhūpateḥ suto 'janīti harṣāt tam avekṣituṃ yayau || Yaśo_46 ||",
    "XXdavyasou:98": " tato 'sitarṣir nṛpasaudham āgataḥ kumārakaṃ vīkṣya sapuṇyasampadam |",
    "XXdavyasou:99": " atīndriyajñānamayena cakṣuṣā parīkṣamāṇo 'sya śarīralakṣaṇam || Yaśo_47 ||",
    "XXdavyasou:100": " jagāda vākyaṃ śiśur eṣa puṇyavān bhaved dhi buddho hatamārabandhanaḥ |",
    "XXdavyasou:101": " pratārayet sarvanarāmarāsurān apārasaṃsāramahārṇavād iti || Yaśo_48 ||",
    "XXdavyasou:102": " dvijeṣu pañcasv atha dehalakṣaṇaṃ parīkṣya kauṇḍaṇyabudho 'bravīd iti |",
    "XXdavyasou:103": " vinaśya tṛṣṇādimalāny ayaṃ śiśur anuttaraṃ buddhapadaṃ gamiṣyati || Yaśo_49 ||",
    "XXdavyasou:104": " tadā prasūtakṣaṇa eva lumbinī-",
    "XXdavyasou:105": " vane sa saptāmbujamūrdhny abhivrajan |",
    "XXdavyasou:106": " abhītanādaṃ nyanadaj jagattraye bhaveyam agras tv iti siṃhapotavat || Yaśo_50 ||",
    "XXdavyasou:107": " bhramaddvirephaśrutiramyanisvanaḥ sugandhinaḥ puṣpaparāgarāśinā |",
    "XXdavyasou:108": " taraṃgiṇīśīkaramiśramāruto vavau samantād vipine śanaiḥ tadā || Yaśo_51 ||",
    "XXdavyasou:109": " mahātmanas tasya parārdhyajanmani vasuṃdharāyā nidhayaḥ samudgatāḥ |",
    "XXdavyasou:110": " dharāṅganā tarhy atimātramoditā savismayāṃ siddhim adarśayad bhuvi || Yaśo_52 ||",
    "XXdavyasou:111": " tataḥ paraṃ lumbinikānanād gṛhaṃ vicitrajāmbūnadabimbasaṃnibham |",
    "XXdavyasou:112": " kumārakaṃ tau pitarau savatsalau sabandhuvargaṃ parivārya ninyatuḥ || Yaśo_53 ||",
    "XXdavyasou:113": " gurupradiṣṭaṃ vidhivad gurupriyaḥ samastavidyāsamayaṃ ca darśanam |",
    "XXdavyasou:114": " bhave bhave saṃcitapuṇyatejasā samadhyagīṣṭāciram eṣa buddhimā || Yaśo_54 ||",
    "XXdavyasou:115": " śrutena dhṛtyā navayauvanaśriyam upeyuṣo 'syāryasutasya janmanaḥ |",
    "XXdavyasou:116": " saha tvayā ṣoḍaśame hi hāyane vivāhadīkṣāṃ vidhivac cakāra nu || Yaśo_55 ||"
}