{
    "T05bsa062_u:0": " Nāgārjuna: Āryaśālistambakakārikā āryamañjuśriye namaḥ",
    "T05bsa062_u:1": " anantācintyaguṇyaṃ hi sambuddhaṃ karuṇātmakam /",
    "T05bsa062_u:2": " praṇipatya pravakṣyāmi śālistambakakārikām /",
    "T05bsa062_u:3": " munī rājagṛhasyaiva gṛdhranāmakaparvate /",
    "T05bsa062_u:4": " bhikṣūṇāṃ bodhisattvānāṃ saṃghaiḥ sārdhaṃ vyavasthitaḥ // 2 //",
    "T05bsa062_u:5": " hetupratyayasaṃbhūtaṃ śālistambaṃ vilokya ca /",
    "T05bsa062_u:6": " hetupratyayajaṃ tadvad dvādaśāṅkakramodgatam // 3 //",
    "T05bsa062_u:7": " pratītyamiti yaḥ praśyet dharmaṃ buddhaṃ ca paśyati /",
    "T05bsa062_u:8": " ityuktvā nāyakā bhikṣūn tūṣṇībhāvamavasthitaḥ // 4 //",
    "T05bsa062_u:9": " bhikṣuḥ śārisutraḥ śrutvā gatvā maitreyasannidhau /",
    "T05bsa062_u:10": " tathāgato 'dya maitreya uktyarthaṃ na vibhajya ca // 5 //",
    "T05bsa062_u:11": " tūṣṇīṃ bhāve sthitaścātra tadartho gamyate katham /",
    "T05bsa062_u:12": " kiṃ pratītyaṃ ca ko dharmo buddho 'pi katamastathā // 6 //",
    "T05bsa062_u:13": " pratītyaṃ tu kathaṃ dṛṣṭvā dharma buddhaṃ ca paśyati /",
    "T05bsa062_u:14": " sandeho me 'tra brūhīti ūce śārisuto 'jitam // 7 //",
    "T05bsa062_u:15": " bhāvātmikā hi maitrī syāt maitreyo 'brūt nirṇayam /",
    "T05bsa062_u:16": " dvādaśāṅgamavidyādi maraṇāntaṃ yathākramam // 8 //",
    "T05bsa062_u:17": " tasmāttarhibhavantyeva duḥkhaskandhā hi kevalam /",
    "T05bsa062_u:18": " dharmaścāṣṭāṅgiko mārgaḥ phalaṃ nirvāṇamucyate // 9 //",
    "T05bsa062_u:19": " sarvasyādhigamādevaṃ dharmajaṃ buddhameva ca /",
    "T05bsa062_u:20": " tathoktamāryaṃ duṣṭatvāt yaḥ paśyati sa paśyati // 10 //",
    "T05bsa062_u:21": " prāṇādirahitād yaśca vyupaśāntyantasaṃyutam /",
    "T05bsa062_u:22": " pratītyaṃ dharmabuddhau ca śuddhabuddhayā vi paśyati // 11 //",
    "T05bsa062_u:23": " pratītyalakṣaṇaṃ tāvat sahetvādipadānvitam /",
    "T05bsa062_u:24": " buddhotpādo bhavenno vā sthiteyaṃ dharmatā yataḥ // 12 //",
    "T05bsa062_u:25": " bāhya ādhyātmikaścāpi dvividho hetupratyayaḥ /",
    "T05bsa062_u:26": " bāhyo hetustu bījādiḥ pratyayaḥ ṣaḍvidho mataḥ // 13 //",
    "T05bsa062_u:27": " bījāṅkuraprakāṇḍādiḥ phale yadvat pravartate /",
    "T05bsa062_u:28": " pratyayastu pṛthivyādikālānto hi yathākramam // 14 //",
    "T05bsa062_u:29": " dhāraṇaṃ snehanaṃ pāko dhānyavṛddhiranāvṛtiḥ /",
    "T05bsa062_u:30": " pariṇāmastathā teṣāṃ kāryaṃ tadvat pravartate // 15 //",
    "T05bsa062_u:31": " no cet pratyayasāmagrī bīje bhūte 'pi nāṅkuraḥ /",
    "T05bsa062_u:32": " bījābhāve tu satyeva pratyayabhāvo 'pi tādṛśaḥ // 16 //",
    "T05bsa062_u:33": " hetavaḥ pratyayāstadvad ātmagrāhādivarjitā /",
    "T05bsa062_u:34": " hetupratyayasamagryā na naśyet karmaṇaḥ phalam // 17 //",
    "T05bsa062_u:35": " na svato parato nāpi na dvayoḥ kartṛkālataḥ /",
    "T05bsa062_u:36": " īśvarādikṛtaṃ naivaṃ svabhāvānnāpyahetutaḥ // 18 //",
    "T05bsa062_u:37": " hetupratyayayorvṛttirbhāsate 'nādikālataḥ //",
    "T05bsa062_u:38": " pañcabhirhetubhirbāhyaḥ pratītyotpāda iṣyate // 19 //",
    "T05bsa062_u:39": " śāśvatato na coccedān na saṃkranteḥ parīttataḥ /",
    "T05bsa062_u:40": " hertormahāphalāvāptiḥ sadṛśānuprabodhataḥ // 20 //",
    "T05bsa062_u:41": " aṅkuro bījavaneṣṭo nirheturno 'ṅkurodbhavaḥ /",
    "T05bsa062_u:42": " samo nirodha utpādastulonnāmāvanāmavat // 21 //",
    "T05bsa062_u:43": " tathaivādhyātmikasyāpi hetuśca pratyayo dvidhā /",
    "T05bsa062_u:44": " ādiheturavidyāsya mṛtyurantyo yathākramam // 22 //",
    "T05bsa062_u:45": " samajanmakleśakarmātmā dvādaśāṅkastrikāṇḍakaḥ /",
    "T05bsa062_u:46": " hetupratyayasambhūtaḥ kartetyādivivarjitaḥ // 23 //",
    "T05bsa062_u:47": " avidyā yadi nādau syādante mṛtyurna saṃbhaved /",
    "T05bsa062_u:48": " tebhyo bhinno na kutrāpi hyātmātmīyaśca vidyate // 24 //",
    "T05bsa062_u:49": " avidyāsaṃbhavādādāvante mṛtyuśca bhāsate /",
    "T05bsa062_u:50": " hetorādhyātmikasyaivaṃ pratyayāḥ ṣaḍprakārakaḥ // 25 //",
    "T05bsa062_u:51": " pratyayo 'dhyātmikastvante vijñānaṃ cādike dharā /",
    "T05bsa062_u:52": " kāṭhinyaṃ saṃgrahaḥ pākaḥ śvāsavṛddhiranāvṛtiḥ // 26 //",
    "T05bsa062_u:53": " jñānarūpānuvṛttiśca pañcavijñānasaṃyutam /",
    "T05bsa062_u:54": " tasmāt kliṣṭaṃ manaścāpi hīme 'dhyātmikapratyayāḥ // 27 //",
    "T05bsa062_u:55": " dhātūnāṃ sannipātādvai śarīrotpāda iṣyate /",
    "T05bsa062_u:56": " ātmātmīyavikalpānāmutpādastairna manyate // 28 //",
    "T05bsa062_u:57": " teṣu satsu samutpādasteṣvasatsu na saṃbhavaḥ /",
    "T05bsa062_u:58": " naivātmādimayāste hi nāpyanyaccāpi kiñcana // 29 //",
    "T05bsa062_u:59": " yaikapiṇḍādisaṃjñā sāvidyātribhavachādikā /",
    "T05bsa062_u:60": " rāgo dveṣaśca mohādiḥ pravṛttāḥ santyavidyayā // 30 //",
    "T05bsa062_u:61": " tataḥ saṃskṛtabhāvānāṃ jñaptirvijñānasaṃbhavā /",
    "T05bsa062_u:62": " vijñānena sahodbhūtāścatuskandhā arūpiṇaḥ // 31 //",
    "T05bsa062_u:63": " nāmarūpamupādāya cendriyāyatanodbhavaḥ /",
    "T05bsa062_u:64": " viṣayenriyavijñānasaṃghātāt sparśasambhavaḥ // 32 //",
    "T05bsa062_u:65": " vedanā sparśajā jñeyā tṛṣṇā ca vedanodgatā /",
    "T05bsa062_u:66": " tṛṣṇāvṛddhirupādānam upādānodgato bhavaḥ // 33 //",
    "T05bsa062_u:67": " skandhotpādo bhavājjātirjāterevaṃ jarāpi ca /",
    "T05bsa062_u:68": " skandhābhāvo jarāyā yaḥ sa mṛtyuścetyudīryate // 34 //",
    "T05bsa062_u:69": " mūḍhe tu maraṇācchokaḥ satṛṣṇe dāha āntaraḥ /",
    "T05bsa062_u:70": " śokataścāpalāpo yo daurmanasyaṃ sa ucyate // 35 //",
    "T05bsa062_u:71": " daurmanasyasamudbhūtaṃ pañcavijñānakāyikam /",
    "T05bsa062_u:72": " āsātaduḥkhamityuktaṃ kāyasaukhyavighātakam // 36 //",
    "T05bsa062_u:73": " duḥkhaṃ manasikārākhyaṃ manasastūpadhātakam /",
    "T05bsa062_u:74": " daurmanasyaṃ ca tajjñeyamanyopakleśahetukram // 37 //",
    "T05bsa062_u:75": " tamo 'bhijñānāmarūpāyatasparśavittarṣataḥ /",
    "T05bsa062_u:76": " tṛṣṇādānabhavotpāda pākanāśaviśokataḥ // 38 //",
    "T05bsa062_u:77": " vacanādikāyasaṃpīḍācittadurmānasāstathā /",
    "T05bsa062_u:78": " kleśādanvarthakaṃ nāma yathākramamudīritam // 39 //",
    "T05bsa062_u:79": " punastattvaparijñānādavidyādeśca yathākramam /",
    "T05bsa062_u:80": " pūrvapūrvebhya utpādo 'pyākhyātaścottarottaraḥ // 40 //",
    "T05bsa062_u:81": " dvādaśāṅgautripravṛttī nityocchedau hyanādijau /",
    "T05bsa062_u:82": " pravṛtterjaladhārāvad vartate 'nādikālataḥ // 41 //",
    "T05bsa062_u:83": " tathāpyete tu catvāraḥ saṃghātakarahetavaḥ /",
    "T05bsa062_u:84": " avidyā ca tṛṣā karma vijñānaṃ kramaśo matāḥ // 42 //",
    "T05bsa062_u:85": " hetorvijñānabījaṃ hi karmakṣetramudīritam /",
    "T05bsa062_u:86": " prathamaḥ ca tṛṣā prokte hetuḥ kleśasvabhāvataḥ // 43 //",
    "T05bsa062_u:87": " karmakleśāstuvijñānabījatvena vyavasthitāḥ /",
    "T05bsa062_u:88": " karma vijñānabījasya kṣetrakāryaṃ karoti ca // 44 //",
    "T05bsa062_u:89": " vijñānanāmakaṃ bījaṃ tṛṣṇayā snihyate param /",
    "T05bsa062_u:90": " vijñānabījaṃ cāvidyā kirati snehanena vai // 45 //",
    "T05bsa062_u:91": " karma tṛṣṇā tathāvidyā kṣetraṃsneho 'vakīrṇanam /",
    "T05bsa062_u:92": " vijñāne na karomīdaṃ na vijñānamito matam // 46 //",
    "T05bsa062_u:93": " tathāpi bījavijñāneṃ karmakleśapratiṣṭhite /",
    "T05bsa062_u:94": " vijñānaṃ bījamityuktaṃ kīrṇe 'vidyāsvavaskare // 47 //",
    "T05bsa062_u:95": " tṛṣṇājalena saṃsikte hetuto nāmarūpayoḥ /",
    "T05bsa062_u:96": " aṅkurotpādabhāso hi na svaparobhayāditaḥ // 48 //",
    "T05bsa062_u:97": " nāmarūpamidaṃjātaṃ piturmātuḥsamāgamāt /",
    "T05bsa062_u:98": " avirodhādṛtoścāpi kiñcidāsvādavedhitam // 49 //",
    "T05bsa062_u:99": " bījavijñānamityuktaṃ mātṛgarbhe kramāccayaḥ /",
    "T05bsa062_u:100": " nāmarūpāṅkurotpādastvavaikalyācca pratyayaiḥ // 50 //",
    "T05bsa062_u:101": " avirodhatvāccahetūnāṃ māyānairātmyanigrahe /",
    "T05bsa062_u:102": " utpādo 'pi na saṃbhāvyaḥ cakṣurvijñānamapyataḥ // 51 //",
    "T05bsa062_u:103": " pañcabhirhetubhirjātaṃ cakṣūrūpāvabhāsanaiḥ /",
    "T05bsa062_u:104": " nabhastajjamanaskāraiḥ pañcavaikalyatastathā // 52 //",
    "T05bsa062_u:105": " cakṣurvijñānamudbhūtaṃ mayā te janitā iti /",
    "T05bsa062_u:106": " vikalpo na yathodeti śrotrajñānādikākhilam // 53 //",
    "T05bsa062_u:107": " utpādasya kramaścaivaṃ hetupratyayasaṅgrahāt /",
    "T05bsa062_u:108": " kartrādīnāṃ ca vaikalyād ahaṅkāraviyogataḥ // 54 //",
    "T05bsa062_u:109": " utpādo 'pi yathāpūrva tatha cāpi pratītyajam /",
    "T05bsa062_u:110": " hetumatsaṃvijānīyād asmāllokāt paraṃ nahi // 55 //",
    "T05bsa062_u:111": " kaściddhamaḥ kvacid gantā hetupratyayatastathā /",
    "T05bsa062_u:112": " karmaṇaḥ phalamabhyeti, yathā darśe viśodhite // 56 //",
    "T05bsa062_u:113": " dṛśyante mukhabimbāni darpaṇe 'pi ca bimbakam /",
    "T05bsa062_u:114": " saṃkrāmitaṃ bhavetraiva tadanyonyāvikalpanam // 57 //",
    "T05bsa062_u:115": " kartṛkriyāvihīnaṃ tat tathotpādāvabhāsanam /",
    "T05bsa062_u:116": " pūrvavṛddhikramācca syād dūrasthaścandramā yathā // 58 //",
    "T05bsa062_u:117": " parīttodakapātrānte dṛśyate na ca krāmati /",
    "T05bsa062_u:118": " asti kriyā ca karmāpi tathā cāsmāccyutirna hi // 59 //",
    "T05bsa062_u:119": " janmābhāso 'pyasaṃlloke nopādānaṃ vinānalaḥ /",
    "T05bsa062_u:120": " jvalet sakala ujjvālo hīnopādānahānitaḥ // 60 //",
    "T05bsa062_u:121": " skandhatvapratisandhiḥsyāt, santi te kalpanātmakāḥ /",
    "T05bsa062_u:122": " bāhyaṃ karma kriyā heturadhyātmaparatantrataḥ // 61 //",
    "T05bsa062_u:123": " pañcavijñānasaṃbhavāḥparamārtho 'vicāryataḥ /",
    "T05bsa062_u:124": " pariniṣpanna ākhyātaḥsahetupratyayodbhavaḥ // 62 //",
    "T05bsa062_u:125": " sarvadā dvividho jñeyaḥ kartrādirahitastathā /",
    "T05bsa062_u:126": " tucchaśūnyāditiḥsāraḥprajñayaivaṃ ya īkṣitaḥ // 63 //",
    "T05bsa062_u:127": " kiṃ kathaṃ vā kuto kena kalpavādādihānitaḥ /",
    "T05bsa062_u:128": " udacandrasya yathā bimbaṃ tataḥ kaścicca na cyutaḥ // 64 //",
    "T05bsa062_u:129": " loke janmāpi cābhāti yathā pādapasaṅgataḥ /",
    "T05bsa062_u:130": " vahnistrotaḥ pravṛtiḥsyād hetuvaikalpatastathā // 65 //",
    "T05bsa062_u:131": " nānupravartate hyagnitadvatsaṃkleśabījake /",
    "T05bsa062_u:132": " dagdhe jñānāgninā hetorabhāvānnaphalaṃ tathā // 66 //",
    "T05bsa062_u:133": " kriyā karmāpi naivāstianantācintyaguṇyakam /",
    "T05bsa062_u:134": " śāntadharmātmakaṃ kāyamādimadhyāntavarjitam // 67 //",
    "T05bsa062_u:135": " jñātvā prāpnoti buddhatvaṃ ya evaṃ tathatākṣamaḥ /",
    "T05bsa062_u:136": " tasmai vyākriyate nūnaṃ maitreyastu svayaṃ tathā // 68 //",
    "T05bsa062_u:137": " uvāca śāriputrāya śālistambopamā kṛtā /",
    "T05bsa062_u:138": " śāriputrastu tacchruttvā devasaṃghānumoditaḥ // 69 //",
    "T05bsa062_u:139": " saṃstuto dhṛtasāraśca gatvotthāya praharṣitaḥ /",
    "T05bsa062_u:140": " ākhyātavāṃśca bhiksubhyaḥ // 70 //",
    "T05bsa062_u:141": " āryānāgārjunaviracitā āryaśālistambakasūtrakārikā samāptā /",
    "T05bsa062_u:142": " bhāvatīyopādhyāyena dharmaśrībhadreṇa mahāsaṃśodhakalokacakṣussādhumatijñānakumārābhyām cānūditaḥ",
    "T05bsa062_u:143": " paścāt śrīkuṭīrakṣitena saṃśodhya nirṇītaḥ //"
}