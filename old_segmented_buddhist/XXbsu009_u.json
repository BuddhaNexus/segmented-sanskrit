{
    "XXbsu009_u:0": " Ārya Maitreyavyākaraṇaṃ namaḥ āryamaitreyāya /",
    "XXbsu009_u:1": " śāriputro mahāprajñaḥ dharmasenāpatibibhuḥ /",
    "XXbsu009_u:2": " lokānāmanukampāya śāstāraṃ paryapṛcchata // Mvyā_1 //",
    "XXbsu009_u:3": " sūtrāntare purā 'khyātaṃ yaṃ lokanāyakasya ca /",
    "XXbsu009_u:4": " buddhasyānāgatasya hi maitreyanāma śāsanaṃ // Mvyā_2 //",
    "XXbsu009_u:5": " vyākhyāhi tadvalaṃ cāpi ṛddhiṃ sarvārthavardhanaṃ /",
    "XXbsu009_u:6": " śrotumicchāma eva ca nāyakasya narottama // Mvyā_3 //",
    "XXbsu009_u:7": " tacchrutvā bhagavānāha śṛṇu naravarasya tvaṃ /",
    "XXbsu009_u:8": " tasya maitreyabuddhasya vibhavaṃ vyākṛtaṃ mayā // Mvyā_4 //",
    "XXbsu009_u:9": " śukṣyanti ca tadārnavāḥ samantāt bahuyojanāḥ /",
    "XXbsu009_u:10": " pratipādyā bhaviṣyanti mārgāśca cakravartinaḥ // Mvyā_5 //",
    "XXbsu009_u:11": " jambudvīpaṃ samantataḥ āyatanaṃ tadāhi ca /",
    "XXbsu009_u:12": " āvāsaṃ sarvabhūtānāṃ daśasahasrayojanam // Mvyā_6 //",
    "XXbsu009_u:13": " narāstaddeśikāśca hi bhaviṣyanti śubhaṅkarāḥ /",
    "XXbsu009_u:14": " ahiṃsakāśca nirdaṇḍyāḥ susamṛddhāśca subhagāḥ // Mvyā_7 //",
    "XXbsu009_u:15": " niṣkaṇṭakaśca bhūsthalaṃ samatalaṃ hi śyāmalaṃ /",
    "XXbsu009_u:16": " unnamāvanamaśritaṃ mṛdutūla 'picopamaṃ // Mvyā_8 //",
    "XXbsu009_u:17": " gandhaśāli janiṣyate kṛṣṭimṛte ca madhuraṃ /",
    "XXbsu009_u:18": " nānāvarṇābhilaṅkṛtā bhaviṣyanti cailadrumāḥ // Mvyā_9 //",
    "XXbsu009_u:19": " drumāśca krośavistṛtā patrapuṣpaphalānatāḥ /",
    "XXbsu009_u:20": " sahasrāśītimātraśca āyustadā bhaviṣyati // Mvyā_10 //",
    "XXbsu009_u:21": " varṇavantaḥ bhaviṣyanti balavanto mahākāyāḥ /",
    "XXbsu009_u:22": " sattvāḥ dakṣāśca niṣkleśā nirdoṣā dirghajīvinaḥ // Mvyā_11 //",
    "XXbsu009_u:23": " rogatrayaṃ bhaviṣyati kāmojarā 'gnimāndyañca /",
    "XXbsu009_u:24": " pañcaśatatame varṣe pariṇītā ca dārikā // Mvyā_12 //",
    "XXbsu009_u:25": " tadā ketumatī nāma purī tatra bhaviṣyati /",
    "XXbsu009_u:26": " sattvānāñca nivāsanaṃ prāṇināṃ hitakāriṇāṃ // Mvyā_13 //",
    "XXbsu009_u:27": " dīrghā dvādaśayaujana sapta vistāraśo hyasau /",
    "XXbsu009_u:28": " nagaraṃ puṇyavacca tat viśuddhañca manoramaṃ // Mvyā_14 //",
    "XXbsu009_u:29": " saptaratnamayāḥ prāṃśuprākārāḥ krośavistṛtāḥ /",
    "XXbsu009_u:30": " nānāratnavibhūṣitagopuratoraṇānyapi // Mvyā_15 //",
    "XXbsu009_u:31": " iṣṭakairnimitāśca te ratnamayairbhaviṣyanti /",
    "XXbsu009_u:32": " padmotpalasamācchanāḥ parikhā haṃsaśobhitā // Mvyā_16 //",
    "XXbsu009_u:33": " mālairhi pariveṣṭitaṃ saptatālaismamantataḥ /",
    "XXbsu009_u:34": " catūratnamayāstālāḥ kiṅkinījālaśobhitāḥ // Mvyā_17 //",
    "XXbsu009_u:35": " tattālebhyonilājjātaḥ śabdaścaiva manoramaḥ /",
    "XXbsu009_u:36": " sumadhuro yathā tūryaṃ tacca pañcāṅgasaṃyutaṃ // Mvyā_18 //",
    "XXbsu009_u:37": " nagare 'smin narāśca ye viśrāmasukhakāminaḥ /",
    "XXbsu009_u:38": " prahṛṣṭābhirabhiṣyante tālaśabdaiśca te tadā // Mvyā_19 //",
    "XXbsu009_u:39": " nagaramapi tatkṛtamutpalakumudākīrṇaṃ /",
    "XXbsu009_u:40": " taḍāgopavanodyānaṃ trayametadbhaviṣyati // Mvyā_20 //",
    "XXbsu009_u:41": " śaṅkhonāma nṛpastatra mahātejā bhaviṣyati /",
    "XXbsu009_u:42": " caturdvīrpādhipeśvaraścakravarttī mahābalaḥ // Mvyā_21 //",
    "XXbsu009_u:43": " saptaratnasamanvitaścaturaṅgabalādhipaḥ /",
    "XXbsu009_u:44": " sahasraṃ hi janiṣyante putrāstadāsya bhūpateḥ // Mvyā_22 //",
    "XXbsu009_u:45": " pṛthivīṃ sāgarāntāñca sa paripālayiṣyati /",
    "XXbsu009_u:46": " yathādharmadaṇḍeṇa narādhipo hi tadyathā // Mvyā_23 //",
    "XXbsu009_u:47": " caturmahānidhistadā śaṅkhākhyasya ca bhūpateḥ /",
    "XXbsu009_u:48": " ratnānāṃ śatakoṭīnāṃ rājñastadā hi lokyate // Mvyā_24 //",
    "XXbsu009_u:49": " piṅgalaśca kaliṅgeṣu mithilāyām ca pāṇḍukaḥ /",
    "XXbsu009_u:50": " elapatraśca gāndhāre śaṃkho vārāṇasīpure // Mvyā_25 //",
    "XXbsu009_u:51": " caturbhirebhinidhibhissa rājā susamanvitaḥ /",
    "XXbsu009_u:52": " bhaviṣyati mahāvīraḥ śatapuṇyabaloditaḥ // Mvyā_26 //",
    "XXbsu009_u:53": " brāhmaṇastasya rājñāśca subrahmaṇaḥ purohitaḥ /",
    "XXbsu009_u:54": " bahuśrutaścaturvedastasyopādhyāyo bhaviṣyati // Mvyā_27 //",
    "XXbsu009_u:55": " adhyāpako mantradharaḥ smṛtimān vedapāragaḥ /",
    "XXbsu009_u:56": " kaiṭabhe sanighaṇṭe ca padavyākaraṇe tathā // Mvyā_28 //",
    "XXbsu009_u:57": " tadā brahmāvatī nāma tasya bhāryā bhaviṣyati /",
    "XXbsu009_u:58": " darśanīyā prāsādikā abhirūpā yaśasvinī // Mvyā_29 //",
    "XXbsu009_u:59": " tuṣitebhyaścayavitvā tu maitreyo hyagrapugdalaḥ /",
    "XXbsu009_u:60": " tasyāḥ kukṣau sa niyataṃ pratisandhiṃ grahīṣyati // Mvyā_30 //",
    "XXbsu009_u:61": " daśamāsāṃśca nikhilāṃ dhārayitvā mahādyūtiṃ /",
    "XXbsu009_u:62": " supuṣpitesminnudyāne maitreyajananī tataḥ // Mvyā_31 //",
    "XXbsu009_u:63": " na niṣaṇṇā nipannā vā sthitā sā dharmacāriṇī /",
    "XXbsu009_u:64": " drumasya śākhāmālamvya maitreyaṃ janayiṣyati // Mvyā_32 //",
    "XXbsu009_u:65": " niṣkramiṣyati pārśvena dakṣiṇena narottamaḥ /",
    "XXbsu009_u:66": " abhrakūṭādyathā sūryo nirgataśca prabhāvyate // Mvyā_32* //",
    "XXbsu009_u:67": " alipto garbhapaṅkena kuśeśayamivāmvunā /",
    "XXbsu009_u:68": " traidhātukamidaṃ sarvaṃ prabhayā pūrayiṣyati // Mvyā_33 //",
    "XXbsu009_u:69": " prīto 'tha taṃ sahasrākṣo devarājā śacīpatiḥ /",
    "XXbsu009_u:70": " jāyamānaṃ grahītā ca maitreyaṃ dvipadottamam // Mvyā_34 //",
    "XXbsu009_u:71": " padāni jātamātraśca saptāsau prakamiṣyati /",
    "XXbsu009_u:72": " pade pade nidhānañca padmaṃ padmaṃ bhaviṣyati // Mvyā_35 //",
    "XXbsu009_u:73": " diśaścatasraścodvīkṣya vācaṃ pravyāhariṣyati /",
    "XXbsu009_u:74": " iyaṃ me paścimā jāti nāsti bhūyaḥ punarbhavaḥ /",
    "XXbsu009_u:75": " na punarabhā gamiṣyāmi nirvāsyāmi nirāsravaḥ // Mvyā_36 //",
    "XXbsu009_u:76": " saṃsārārṇavamagnānāṃ sattvānāṃ duḥkhabhāgināṃ /",
    "XXbsu009_u:77": " tṛṣṇābandhanabaddhānāṃ kariṣyāmi vimocanam // Mvyā_37 //",
    "XXbsu009_u:78": " śvetaṃ cāsya surāśchatraṃ dhārayiṣyanti mūrdhani /",
    "XXbsu009_u:79": " śītoṣṇavāridhārābhyāṃ nāgendrau snāpayiṣyataḥ // Mvyā_38 //",
    "XXbsu009_u:80": " pratigṛhya ca taṃ dhātrī dvātriṃśadvaralakṣaṇam /",
    "XXbsu009_u:81": " śriyā jvalantaṃ maitreyaṃ mātre samupaneṣyati // Mvyā_39 //",
    "XXbsu009_u:82": " manoramāṃ ca śivikāṃ nānāratnavibhūṣitāṃ /",
    "XXbsu009_u:83": " ārūḍhāṃ putrasahitāṃ vahiṣyanti ca devatā // Mvyā_40 //",
    "XXbsu009_u:84": " tatastūrya sahasreṣu vādyamāneṣu tatpuraṃ /",
    "XXbsu009_u:85": " praviṣṭamātre maitreye puṣpavarṣaṃ patiṣyati // Mvyā_41 //",
    "XXbsu009_u:86": " dṛṣṭaivaṃ putraṃ subrahmā dvātriṃśadvaralakṣaṇam /",
    "XXbsu009_u:87": " pratyavīkṣātha mantreṣu tadā prīto bhaviṣyati // Mvyā_42 //",
    "XXbsu009_u:88": " gatidvayaṃ kumārasya yathā mantreṣu dṛśyate /",
    "XXbsu009_u:89": " narādhipaścakravarttī buddho vā dvipadottamaḥ // Mvyā_43 //",
    "XXbsu009_u:90": " sa ca yauvanasaṃprāpto maitreyaḥ puruṣottamaḥ /",
    "XXbsu009_u:91": " cintayiṣyati dharmātmā duḥkhitā khalviyaṃ prajāḥ // Mvyā_44 //",
    "XXbsu009_u:92": " brahmakharo mahāghoṣo hemavarṇo mahādyutiḥ /",
    "XXbsu009_u:93": " viśālavakṣaḥ pīnāṃsaḥ padmapatranibhekṣaṇaḥ // Mvyā_45 //",
    "XXbsu009_u:94": " hastaḥ pañcāśaducchrāya tasya kāyo bhaviṣyati /",
    "XXbsu009_u:95": " visṛtaśca tato 'rddheṇa śubhavarṇasamucchrayaḥ // Mvyā_46 //",
    "XXbsu009_u:96": " aśītibhiścaturbhiśca sahasraiḥ saṃpuraskṛtaḥ /",
    "XXbsu009_u:97": " mānavānāṃ sa maitreyo mantrānadhyāpayiṣyati // Mvyā_47 //",
    "XXbsu009_u:98": " atha śaṃkho narapatiḥ yūpamucchrāpayiṣyati /",
    "XXbsu009_u:99": " tiryañca ṣoḍaśavyāmaṃ ūrddhva vyāmasahasrakam // Mvyā_48 //",
    "XXbsu009_u:100": " sa taṃ yūpaṃ narapatirnānāratnavibhūṣitaṃ /",
    "XXbsu009_u:101": " pradāsyati dvijātibhyo yajñaṃ kṛtvā puraḥsaraṃ // Mvyā_49 //",
    "XXbsu009_u:102": " tañca ratnamayaṃ yūpaṃ dattamātraṃ manoramaṃ /",
    "XXbsu009_u:103": " brāhmaṇāṇāṃ sahasrāṇi vikiriṣyanti tatkṣaṇāt // Mvyā_50 //",
    "XXbsu009_u:104": " yūpasyatasya maitreyo dṛṣṭvā caitāmanityatāṃ /",
    "XXbsu009_u:105": " kṛtasraṃ vicintya saṃsāraṃ pravrajyāṃ rocayiṣyati // Mvyā_51 //",
    "XXbsu009_u:106": " yatvahaṃ pravrajitveha spṛśeyamamṛtaṃ padaṃ /",
    "XXbsu009_u:107": " vimocayeyaṃ janatāṃ vyādhimṛtyujarābhayāt // Mvyā_52 //",
    "XXbsu009_u:108": " aśītibhiḥ sahasraissa caturbhiśca puraskṛtaḥ /",
    "XXbsu009_u:109": " niṣkramiṣyati maitreyaḥ pravrajyāmagrapugdalaḥ // Mvyā_53 //",
    "XXbsu009_u:110": " nāgavṛkṣastadā tasya bodhivṛkṣo bhaviṣyati /",
    "XXbsu009_u:111": " pañcāśadyojanānyasya śākhā ūrddhaṃ samucchritāḥ // Mvyā_54 //",
    "XXbsu009_u:112": " niṣadya tasya cādhastānmaitreyaḥ puruṣottamaḥ /",
    "XXbsu009_u:113": " anuttarāṃ śivāṃ bodhiṃ samavāpsyati nāyakaḥ // Mvyā_55 //",
    "XXbsu009_u:114": " yasyāmeva ca rātrau sa pravrajyāṃ niṣkramiṣyati /",
    "XXbsu009_u:115": " tasyāṃ eva ca rātrau hi parāṃ bodhimavāpsyati // Mvyā_56 //",
    "XXbsu009_u:116": " aṣṭāṅgopetayā vācā tataḥ sa puruṣottamaḥ /",
    "XXbsu009_u:117": " deśayiṣyati saddharmaṃ sarvaduḥkhāpahaṃ śivam // Mvyā_57 //",
    "XXbsu009_u:118": " prasannāṃ janatāṃ dṛṣṭvā satyāni kathayiṣyati /",
    "XXbsu009_u:119": " duḥkhaṃ duḥkhasamutpādaṃ duḥkhasya samatikramaṃ // Mvyā_58 //",
    "XXbsu009_u:120": " āryaṃ cāṣṭāṅgikaṃ mārgaṃ kṣemaṃ nirvāṇagāminaṃ /",
    "XXbsu009_u:121": " taṃ cāpi dharmaṃ saṃśrutya pratipatsyanti śāsane // Mvyā_59 //",
    "XXbsu009_u:122": " udyāne puṣpasaṃcchanne sannipāto bhaviṣyati /",
    "XXbsu009_u:123": " pūrṇaṃ ca yojanaśataṃ parṣattasya bhaviṣyati // Mvyā_60 //",
    "XXbsu009_u:124": " śrutvā narapati rājā śaṅkho nāma mahāyaśāḥ /",
    "XXbsu009_u:125": " datvā dānamasaṃkhyeyaṃ pravrajyāṃ niṣkramiṣyati // Mvyā_61 //",
    "XXbsu009_u:126": " aśītibhiścaturbhiśca sahasraiḥ parivāritaḥ /",
    "XXbsu009_u:127": " narādhipo viniṣkramya pravrajyāmupayāsyati // Mvyā_62 //",
    "XXbsu009_u:128": " anenaiva pramāṇena mānavānāṃ puraskṛtaḥ /",
    "XXbsu009_u:129": " maitreyasya pitā tatra pravrajyāṃ niṣkramiṣyati // Mvyā_63 //",
    "XXbsu009_u:130": " tato gṛhapatistatra sudhano nāma viśrutaḥ /",
    "XXbsu009_u:131": " pravrajiṣyati śuddhātmā maitreyasyānuśāsane // Mvyā_64 //",
    "XXbsu009_u:132": " strīratnamatha śaṅkhasya viśākhā nāma viśrutā /",
    "XXbsu009_u:133": " aśītibhiścaturbhiśca sahasraiḥ saṃpuraṣkṛtā //",
    "XXbsu009_u:134": " nārīṇāmabhiniṣkramya pravrajyāṃ rocayiṣyati // Mvyā_65 //",
    "XXbsu009_u:135": " prāṇinaḥ tatra samaye sahasrāṇi śatāni ca /",
    "XXbsu009_u:136": " pravrajyāmupayāsyanti maitreyasyānuśāsane // Mvyā_66 //",
    "XXbsu009_u:137": " supuṣpite 'sminnudyāne sannipāto bhaviṣyati /",
    "XXbsu009_u:138": " samantato yojanaśataṃ parṣat tasya bhaviṣyati // Mvyā_67 //",
    "XXbsu009_u:139": " tataḥ kāruṇikaḥ śāstā maitreyaḥ puruṣottamaḥ /",
    "XXbsu009_u:140": " samitiṃ vyavalokyātha imamarthaṃ pravakṣayati // Mvyā_68 //",
    "XXbsu009_u:141": " sarvete śākyasiṃhena guṇiśreṣṭheṇa trāyinā /",
    "XXbsu009_u:142": " arthato lokanāthena dṛṣṭvā saddharmadhātunā /",
    "XXbsu009_u:143": " ropitā mokṣamārgeṇa vikṣiptā mama śāsane // Mvyā_69 //",
    "XXbsu009_u:144": " chatradhvajapatākābhirgandhamālyavilepanaiḥ /",
    "XXbsu009_u:145": " kṛtvā stūpeṣu satkāraṃ āgatā hi mamāntikam // Mvyā_70 //",
    "XXbsu009_u:146": " saṃghe datvā ca dānāni cīvaraṃ pānabhojanaṃ /",
    "XXbsu009_u:147": " vividhaṃ glānabhaiṣajyaṃ āgatā hi mamāntikam // Mvyā_71 //",
    "XXbsu009_u:148": " kuṃkumodakasekaṃ ca candanenānulepanaṃ /",
    "XXbsu009_u:149": " datvā śākyamuneḥ stūpeṣvāgatā hi mamāntikam // Mvyā_72 //",
    "XXbsu009_u:150": " śikṣāpadāni cādhāya śākyasiṃhasya śāsane /",
    "XXbsu009_u:151": " paripālaya yathābhūtaṃ āgatā hi mamāntikam // Mvyā_73 //",
    "XXbsu009_u:152": " upoṣadhaṃ upoṣyeha āryamaṣṭāṅgikaṃ śubhaṃ /",
    "XXbsu009_u:153": " caturdaśīṃ pañcadaśīṃ pakṣasyehāṣṭamīṃ tathā /",
    "XXbsu009_u:154": " prātihārikapakṣaṃ cāṣyaṣṭāṅgaṃ susamāhitaṃ // Mvyā_74 //",
    "XXbsu009_u:155": " śīlāni ca samādāya saṃprāptāni ca śāsanam /",
    "XXbsu009_u:156": " buddhaṃ dharmeṃ ca saṃghaṃ ca sattvāste śāsanaṃ gatāḥ //",
    "XXbsu009_u:157": " kṛtvā ca kuśalaṃ karma macchāsanamupāgatāḥ // Mvyā_75 //",
    "XXbsu009_u:158": " tenaite preṣitāḥ sattvā pratiṣṭāśca mayāpyamī /",
    "XXbsu009_u:159": " gaṇiśreṣṭheṇa muninā parītā bhūrimedhasā // Mvyā_76 //",
    "XXbsu009_u:160": " prasannāṃ janatāṃ dṛṣṭvā satyāni kathayiṣyati /",
    "XXbsu009_u:161": " śrutvā ca te tato dharmaṃ prāpsyanti padamuttamam // Mvyā_77 //",
    "XXbsu009_u:162": " prātihāryatrayeṇāsau śrāvakānvinayiṣyati /",
    "XXbsu009_u:163": " sarvete āsravāstatra kṣipayiṣyanti suratāḥ // Mvyā_78 //",
    "XXbsu009_u:164": " prathamaḥ sannipātosya śrāvakāṇāṃ bhaviṣyati /",
    "XXbsu009_u:165": " pūrṇāḥ ṣaṇṇavatikoṭyaḥ śrāvakāṇāṃ bhavacchidāṃ // Mvyā_79 //",
    "XXbsu009_u:166": " dvitīyaḥ sannipātosya śrāvakāṇāṃ bhaviṣyati /",
    "XXbsu009_u:167": " pūrṇāścaturnavati koṭyaḥ śāntānāṃ bhūrimedhasāṃ // Mvyā_80 //",
    "XXbsu009_u:168": " tṛtīyaḥ sannipātosya śrāvakāṇāṃ bhaviṣyati /",
    "XXbsu009_u:169": " pūrṇāḥ dvāviṃśati koṭyaḥ śāntānāṃ śāntacetasāṃ // Mvyā_81 //",
    "XXbsu009_u:170": " dharmacakraṃ pravartyātha vinīya suramānuṣān /",
    "XXbsu009_u:171": " sārdhaṃ śrāvakasaṃgheṇa pure piṇḍaṃ cariṣyati // Mvyā_82 //",
    "XXbsu009_u:172": " tataḥ praviśatastasyāṃ ramyāṃ ketumatīṃ purīṃ /",
    "XXbsu009_u:173": " māndārakāṇi puṣpāṇi patiṣyanti purottame //",
    "XXbsu009_u:174": " devatāḥ prakiriṣyanti tasmin puragate munau // Mvyā_83 //",
    "XXbsu009_u:175": " catvāraśca mahārājā śakraśca tridaśādhipaḥ /",
    "XXbsu009_u:176": " brahmā devagaṇaiḥ sārdhaṃ pūjāṃ tasya kariṣyati // Mvyā_84 //",
    "XXbsu009_u:177": " utpalaṃ kumudaṃ padmaṃ puṇḍarīkaṃ sugandhikaṃ /",
    "XXbsu009_u:178": " aguruṃ candanaṃ cāpi divyaṃ mālyaṃ patiṣyati // Mvyā_85 //",
    "XXbsu009_u:179": " cailakṣepaṃ kariṣyanti devaputrā maharddhikāḥ /",
    "XXbsu009_u:180": " taṃ lokanāthamudvīkṣapa praviśantaṃ purottamam // Mvyā_86 //",
    "XXbsu009_u:181": " divyaśca tūryanirghoṣo divyaṃ mālyaṃ patiṣyati /",
    "XXbsu009_u:182": " devatā prakiriṣyanti tasmin puragate munau // Mvyā_87 //",
    "XXbsu009_u:183": " ye tu ketumatīṃ kecit vāsayaṣyanti mānuṣāḥ /",
    "XXbsu009_u:184": " tepi taṃ pūjayiṣyanti praviśantaṃ purottamam // Mvyā_88 //",
    "XXbsu009_u:185": " pathi bhūmyāstaraṃ tatra mṛdutūlapicopamam /",
    "XXbsu009_u:186": " vicitrañca śubhaṃ mālyaṃ vikiriṣyanti te tadā // Mvyā_89 //",
    "XXbsu009_u:187": " chatradhvajapatākabhirarcayiṣyanti mānuṣāḥ /",
    "XXbsu009_u:188": " śubhaiśca tūryanirghoṣaiḥ prasannamanaso narāḥ // Mvyā_90 //",
    "XXbsu009_u:189": " taṃ ca śakraḥ sahasrākṣo devarājaḥ śacīpatiḥ /",
    "XXbsu009_u:190": " prahṛṣṭaḥ prāñjalirbhūtvā maitreyaṃ stoṣyate jinam // Mvyā_91 //",
    "XXbsu009_u:191": " namaste puruṣājanya namaste puruṣottama /",
    "XXbsu009_u:192": " anukampasva janatāṃ bhagavannagrapugdala // Mvyā_92 //",
    "XXbsu009_u:193": " maharddhiko devaputrastasya māro bhaviṣyati /",
    "XXbsu009_u:194": " sa cāpi prāñjalirbhūtvā stoṣyate lokanāyakam // Mvyā_93 //",
    "XXbsu009_u:195": " śuddhāvāsa sahasraiśca bahubhiḥ parivāritaḥ /",
    "XXbsu009_u:196": " pravekṣyate ca maitreyo lokanātho vināyakaḥ // Mvyā_94 //",
    "XXbsu009_u:197": " brāhmaṇaparivāreṇa brahmā cāpi girāsphuṭam /",
    "XXbsu009_u:198": " kathayiṣyati saddharmaṃ brāhmaṃ ghoṣamudīrayan // Mvyā_95 //",
    "XXbsu009_u:199": " ākīrṇā pṛthivī sarvā arhadbhiśca bhaviṣyati /",
    "XXbsu009_u:200": " kṣīṇāśravairvāntadoṣaiḥ prahīṇabhavabandhanaiḥ // Mvyā_96 //",
    "XXbsu009_u:201": " hṛṣṭā devamanuṣyāśca gandharvā yakṣarākṣasāḥ /",
    "XXbsu009_u:202": " śāstuḥ pūjāṃ kariṣyanti nāgāścāpi maharddhikāḥ // Mvyā_97 //",
    "XXbsu009_u:203": " te vai nūnaṃ bhaviṣyanti cyānaghācchinnasaṃśayāḥ /",
    "XXbsu009_u:204": " utkṣiptaparikhāḥ dhīrā anādānā nirutsakāḥ //",
    "XXbsu009_u:205": " brahmacaryañcariṣyanti maitreyasyānuśāsane // Mvyā_98 //",
    "XXbsu009_u:206": " te 'pi nūnaṃ bhaviṣyanti amamā aparigrahāḥ /",
    "XXbsu009_u:207": " ajātarūparajatā aniketā asaṃstavāḥ /",
    "XXbsu009_u:208": " brahmacaryañcariṣyanti ye maitreyānuśāsane // Mvyā_99 //",
    "XXbsu009_u:209": " te vai pāraṃ gamiṣyanti chitvā jālameva bhujāt /",
    "XXbsu009_u:210": " dhyānāni copasaṃpadya prītisaukhyasamanvitāḥ /",
    "XXbsu009_u:211": " brahmacaryañcariṣyanti maitreyasyānuśāsane // Mvyā_100 //",
    "XXbsu009_u:212": " ṣaṣṭhiṃ varṣa sahasrāṇi maitreyo dvipadottamaḥ /",
    "XXbsu009_u:213": " deśayiṣyati saddharmaṃ śāstā lokānukampayā // Mvyā_101 //",
    "XXbsu009_u:214": " śatāni ca sahasrāṇi prāṇiṇāṃ sa vināyakaḥ /",
    "XXbsu009_u:215": " vinīya dharmakāyena tato nirvāṇameṣyati // Mvyā_102 //",
    "XXbsu009_u:216": " tasmiṃśca nirvṛte dhīre maitreye dvipadottame /",
    "XXbsu009_u:217": " daśavarṣasahasrāṇi saddharmaṃ sthāsyati kṣitau // Mvyā_103 //",
    "XXbsu009_u:218": " prasādayati cittāni tasmācchākyamunau jine /",
    "XXbsu009_u:219": " tatodṛkṣatha maitreyaṃ saṃbuddhaṃ dvipadottamam // Mvyā_104 //",
    "XXbsu009_u:220": " tasmāddharme ca buddhe ca saṃghe cāpi gaṇottame /",
    "XXbsu009_u:221": " prasādayati cittāni bhaviṣyati maharddhikaṃ // Mvyā_105 //",
    "XXbsu009_u:222": " taṃ tādṛśaṃ kāruṇikaṃ maitreyaṃ dvipadottamaṃ /",
    "XXbsu009_u:223": " ārādhayitvā kālena tato nirvāṇameṣyatha // Mvyā_106 //",
    "XXbsu009_u:224": " idamāścaryakaṃ śrutvā dṛṣṭvā ca vibhavānalpikāṃ /",
    "XXbsu009_u:225": " ko vidvānna prasīdeta api kṛṣṇāsu jātiṣu // Mvyā_107 //",
    "XXbsu009_u:226": " tasmādihātmakāmena māhātmayamabhikāṃkṣatāḥ /",
    "XXbsu009_u:227": " saddharmo gurukarttavyaḥ smaratā buddhaśāsanam // Mvyā_108 //",
    "XXbsu009_u:228": " // maitreyavyākaraṇaṃ samāptaṃ //"
}