{
    "XXbghsic_u:0": " Siddhārthacaritraṃ Kāvyam ācāryabuddhaghoṣaviracitaṃ padyacūḍāmaṇimahākāvyam",
    "XXbghsic_u:1": " prathamaḥ sargaḥ maṅgalam kāruṇyakallolitadṛṣṭipātaṃ kandarpadarpānalakālamegham /",
    "XXbghsic_u:2": " kaivalyakalpadrumamūlakandaṃ vande mahākandalamarkabandhum // 1.1 //",
    "XXbghsic_u:3": " yasyaikadeśaṃ yatayo 'pi vaktuṃ nālaṃ babhūvurnalināsanādyāḥ /",
    "XXbghsic_u:4": " śāstustadetaccaritāpadānaṃ vaktuṃ manīṣā mama maugdhyameva // 1.2 //",
    "XXbghsic_u:5": " tathāpi tatrāhitabhaktiśaktyā tadetadākhyātumahaṃ pravīṇaḥ /",
    "XXbghsic_u:6": " tathāhi tatpādasamāśrayeṇa rajo 'pi lakṣmīṃ kurute hi puṃsām // 1.3 //",
    "XXbghsic_u:7": " asti praśastā kapileti nāmnā kācit purī kāmadughā prajānām /",
    "XXbghsic_u:8": " yāṃ vīkṣya śakro nijarājadhānyāḥ ślāghābhisandhiṃ śithilīkaroti // 1.4 //",
    "XXbghsic_u:9": " sambhāvyate yatra sudhāmarīciḥ saudhadhvajastambhanilīnabimbaḥ /",
    "XXbghsic_u:10": " mukhāravindadyutimoṣaroṣādāropitaḥ śūlamivāṅganābhiḥ // 1.5 //",
    "XXbghsic_u:11": " vīthīṣu māṇikyamayīṣu yasyāṃ jyotīṃṣi bhānti pratibimbitāni /",
    "XXbghsic_u:12": " anaṅgacāpādapakṛṣyamāṇānmuktāphalānīva paricyutāni // 1.6 //",
    "XXbghsic_u:13": " utsedhino yatra gṛhāḥ prabhūṇāmudastajaitradhvajadaṇḍavāhāḥ /",
    "XXbghsic_u:14": " ālolaghaṇṭākvaṇitairajasramabhyarthino dātumivāhvayanti // 1.7 //",
    "XXbghsic_u:15": " rathyāsu ratnopahitāsu yasyāṃ bimbapraviṣṭāḥ kariṇo vibhānti /",
    "XXbghsic_u:16": " kūlādrikūṭā iva kuṇḍalīndrasāhāyakaṃ kartumadhaḥ pravṛttāḥ // 1.8 //",
    "XXbghsic_u:17": " pāñcālikā yadgṛhapañjareṣu prapañcitāḥ kāñcanasañcayena /",
    "XXbghsic_u:18": " bhūmābhibhūtāripurāhṛtānāṃ puṣyanti śobhāṃ puradevatānām // 1.9 //",
    "XXbghsic_u:19": " āruhya saudhānatimeghamārgān varṣāndhakāreṣvapi vāsareṣu /",
    "XXbghsic_u:20": " kathānabhijñā dhanagarjitānāṃ vasanti yasyāṃ vanitā viyuktāḥ // 1.10 //",
    "XXbghsic_u:21": " yatrālayāḥ kāñcanaketudaṇḍairudañcitairdobhirivātidīrghaiḥ /",
    "XXbghsic_u:22": " apāharantīva kṛtābhyasūyāḥ śobhāṃ śunāsīrapurālayānām // 1.11 //",
    "XXbghsic_u:23": " yadaṅganāḥ saudhasamīpalagnāmādāya hastairamṛtāṃśulekhām /",
    "XXbghsic_u:24": " niveśayantyo nijakuntaleṣu viḍambayanti śriyamambikāyāḥ // 1.12 //",
    "XXbghsic_u:25": " yanmaṇḍapāḥ prauḍhanidāghataptāścañcatpatākārasanāñcalena /",
    "XXbghsic_u:26": " āsvādayantīva tuṣāraraśmiṃ sudhārasena svadamānabimbam // 1.13 //",
    "XXbghsic_u:27": " vilokya caityadhvajasiṃhamudrāṃ bhayākule kvāpi gati kuraṅge /",
    "XXbghsic_u:28": " niśākaro yatra nitambinīnāṃ sādharmyamabhyeti sahānanābjaiḥ // 1.14 //",
    "XXbghsic_u:29": " yaccandraśālāsvabalājanānāṃ vitanvatāṃ vibhramamaṇḍanāni /",
    "XXbghsic_u:30": " ādarśatāmāśrayate niśāsu purogataṃ pūrṇasudhāṃśubimbāt // 1.15 //",
    "XXbghsic_u:31": " yatrendranīlopalagopurāṇāṃ vijṛmbhamāṇāḥ kiraṇapraṇālāḥ /",
    "XXbghsic_u:32": " caṇḍāṃśubimbe 'pi sanīḍabhāji kṣaṇaṃ vitanvati kalaṅkaśaṅkām // 1.16 //",
    "XXbghsic_u:33": " yatrāpagāḥ svacchajalāntarālasaṃkrāntatīrasthitakeliśailāḥ /",
    "XXbghsic_u:34": " madoṣmaṇā magnasuradvipāyā mahendrasindhoḥ śriyamāśrayante // 1.17 //",
    "XXbghsic_u:35": " yatraukasāṃ ratnavinirmitānāmuccāvacairuccalitairmayūkhaiḥ /",
    "XXbghsic_u:36": " varṣāvasāne 'pi mahendracāpairābhāti sannaddhamivāntarikṣam // 1.18 //",
    "XXbghsic_u:37": " prāsādamālāsu hiraṇyamayīṣu prārabdhalīlāḥ pramadā yadīyāḥ /",
    "XXbghsic_u:38": " sumeruśṛṅgeṣu vihāriṇīnāṃ surāṅganānāṃ dyutimākṣipanti // 1.19 //",
    "XXbghsic_u:39": " yatrālayānāṃ pravijṛmbhamāṇāḥ prabhāvirohāḥ sphaṭikācitānām /",
    "XXbghsic_u:40": " āsannabhājāṃ haritāṃ hayānāṃ yāntīva karṇakṣaṇacāmaratvam // 1.20 //",
    "XXbghsic_u:41": " marīcibhiryanmaṇitoraṇānāṃ visṛtvarairvicchuritapravāhā /",
    "XXbghsic_u:42": " madhyenabho bhāti mahendrasindhuḥ kalindajākarburitāntareva // 1.21 //",
    "XXbghsic_u:43": " samucchritaiḥ saudhataleṣu yasyāṃ matsyadhvajairmārutakampamānaiḥ /",
    "XXbghsic_u:44": " sārdhaṃ vigṛhṇanti sapatnabuddhyā marutsravantīmakarāḥ saroṣam // 1.22 //",
    "XXbghsic_u:45": " ratiśramo yatra vilāsinīnāṃ prāsādamabhraṅkaṣamāśritānām /",
    "XXbghsic_u:46": " vinīyate gandhavahena mandaṃ mandākinīvīcivihārabhājā // 1.23 //",
    "XXbghsic_u:47": " sudhāsanāthena sudhāmayūkhaḥ kalāsamagraḥ karapallavena /",
    "XXbghsic_u:48": " vilimpatīva kṣaṇadāsu yasyāṃ krīḍāgṛhāṇāmuparisthalāni // 1.24 //",
    "XXbghsic_u:49": " yatrendranīlopalakuṭṭimeṣu praviṣṭabimbāṃ prathamendulekhām /",
    "XXbghsic_u:50": " mṛṇālakhaṇḍaspṛhayā marālāścañcūpuṭaiścarvitumutsahante // 1.25 //",
    "XXbghsic_u:51": " abhyudgataṃ yadgṛhadhūparāśimakāṇḍaghāṭīpaṭurāhudarśam /",
    "XXbghsic_u:52": " paśyan bhayenaiva patirdinānāmantardadhātyambudharāṭavīṣu // 1.26 //",
    "XXbghsic_u:53": " bimbapraviṣṭāḥ sphaṭikasthalīṣu vakraśriyo yadvaravarṇinīnām /",
    "XXbghsic_u:54": " vikāsināṃ vyomanadījaleṣu saroruhāṇāṃ vitaranti śaṅkām // 1.27 //",
    "XXbghsic_u:55": " sālaṃ yadīyaṃ samatītya gantumapārayan dhikkṛtacakravālam /",
    "XXbghsic_u:56": " patistviṣāmuttaradakṣiṇārdhavyājena tatpārśvabhuvā prayāti // 1.28 //",
    "XXbghsic_u:57": " prabhañjanakṣobhavijṛmbhitābhirvīcibhirullaṅghitatīradeśam /",
    "XXbghsic_u:58": " khātaṃ yadīyaṃ kalaśāmburāśiṃ jetuṃ samudyogamivātanoti // 1.29 //",
    "XXbghsic_u:59": " kananti kālāgarudhūpamiśrā yatsaudhacīnadhvajavaijayantyaḥ /",
    "XXbghsic_u:60": " kallolabhinnāstapanātmajāyāḥ svarlokasindhoriva vīcimālāḥ // 1.30 //",
    "XXbghsic_u:61": " mahīpatistatra babhūva mānyaḥ śākyānvayaḥ śāśvatarājalakṣmīḥ /",
    "XXbghsic_u:62": " dharmānurodhārjanaśuddhavṛttiḥ śuddhodano nāma yathārthanāmā // 1.31 //",
    "XXbghsic_u:63": " vibhuḥ pratāpānalameva vīdhraṃ vivāhasākṣye viracayya vīraḥ /",
    "XXbghsic_u:64": " yaḥ paryaṇaiṣīdarirājalakṣmīṃ kṛpāṇadhārājalapātapūrvam // 1.32 //",
    "XXbghsic_u:65": " yaḥ pūrvamādhāya mahābhiṣekaṃ kṛtebhakumbhairgaladasrapūraiḥ /",
    "XXbghsic_u:66": " paścādarīṇāṃ hṛdayāravindaiḥ pupoṣa pūjāṃ raṇadevatāyāḥ // 1.33 //",
    "XXbghsic_u:67": " pāṇau kṛpāṇī virarāja yasya vibhūṣitāṅgī pulakākṣareṇa /",
    "XXbghsic_u:68": " ākāraṇāya dviṣatāṃ yamena sampreṣitā śāsanapatrikeva // 1.34 //",
    "XXbghsic_u:69": " niruddhabhūbhṛnmahimātireko niḥśeṣapītāhitavāhinīśaḥ /",
    "XXbghsic_u:70": " yaccandrahāso bhuvanaprasādaṃ prāsūyatāgastya ivodayena // 1.35 //",
    "XXbghsic_u:71": " yo vāhinīṃ megha ivāttadhanvā vipakṣabhūbhṛtkaṭakaprabhūtām /",
    "XXbghsic_u:72": " āsārayannākularājahaṃsāṃ cakre samuccelakabandhanṛttām // 1.36 //",
    "XXbghsic_u:73": " alaṃkṛtāṅgāḥ subhaṭāntramālyairādāya śṛṅgāniva nāgahastān /",
    "XXbghsic_u:74": " yadvairiraktāmbutaraṅgiṇīṣu vyātyukṣilīlā vidadhuḥ piśācāḥ // 1.37 //",
    "XXbghsic_u:75": " praśastivadhvā pravarasya yasya pratāpadīpāñjanasaṃgrahāya /",
    "XXbghsic_u:76": " āsthāpitaṃ pātramivendranīlamabhraṃ ghanaśyāmalamābabhāṣe // 1.38 //",
    "XXbghsic_u:77": " āpūrite nirbharamantarikṣe yasyāṇḍakukṣimbharibhiryaśobhiḥ /",
    "XXbghsic_u:78": " pṛthvīpatīnāṃ yaśasaḥ prasartumāsīt pareṣāmiva nāvakāśaḥ // 1.39 //",
    "XXbghsic_u:79": " yaśastadīyaṃ yadi nābhaviṣyacchītāṃśuśubhraṃ śiśiropacāraḥ /",
    "XXbghsic_u:80": " soḍhuṃ pratāpānalamaprasahyamapārayiṣyat kathameṣa lokaḥ // 1.40 //",
    "XXbghsic_u:81": " bhujena bhogīndradhurandhareṇa yasmin dṛḍhaṃ bhūvalayaṃ dadhāne /",
    "XXbghsic_u:82": " pratyarthikāntābhujavallarībhyaḥ papāta bhūṣāvalayaṃ vicitram // 1.41 //",
    "XXbghsic_u:83": " dayālumāśritya tamatyudāraṃ vanīpakā nāparamabhyagacchan /",
    "XXbghsic_u:84": " āsādya vārākaramambubāhāḥ kāsāramanyaṃ kimu kāmayante! // 1.42 //",
    "XXbghsic_u:85": " tasyāṃsadhārāsadane 'vataṃsamālyāsavasyandanitāntaśīte /",
    "XXbghsic_u:86": " bahiḥ pratāpajvaravihvaleva vimuktalauyā vijahāra lakṣmīḥ // 1.43 //",
    "XXbghsic_u:87": " tasyābhiṣeke sacivāvamuktairgaṅgāditīrthopanataiḥ payobhiḥ /",
    "XXbghsic_u:88": " śatrupratāpānalaśaktitarāsi sahaiva puṃsāṃ hṛdayajvareṇa // 1.44 //",
    "XXbghsic_u:89": " suvarṇarūpaṃ sumanoniṣevyaṃ tuṅgaṃ sudharmāspadamadvitīyam /",
    "XXbghsic_u:90": " taṃ bhūbhṛtaṃ merumiva prapannāścakāśire ṣaḍguṇaratnasārthāḥ // 1.45 //",
    "XXbghsic_u:91": " anyatra karṇaḥ sudhiyāmasaktastasyāpadānaśravaṇe sasajja /",
    "XXbghsic_u:92": " apāsya pīyūṣarasaṃ surāṇāṃ rasāntare kiṃ ramate rasajñā! // 1.46 //",
    "XXbghsic_u:93": " sahasraśassantvapare 'pi bhūpāstenaiva saurājyavatī dharitrī /",
    "XXbghsic_u:94": " anekaratnaprabhavo 'yudanvān ratnākaro 'bhūnnanu kaustubhena // 1.47 //",
    "XXbghsic_u:95": " mahātmanā tena makhairajasramāhūyamāneṣvamṛtāśaneṣu /",
    "XXbghsic_u:96": " pariṣkriyājāyata pārijātaḥ paraṃ surādhīśvararājadhānyāḥ // 1.48 //",
    "XXbghsic_u:97": " tasyāpadānāni taṭasthitābhiḥ saṅgīyamānāni surāṅganābhiḥ /",
    "XXbghsic_u:98": " ākarṇya harṣād dravatīva meruradyāpi niṣyandajalāpadeśāt // 1.49 //",
    "XXbghsic_u:99": " tasmin nṛpe tanvati dānavarṣaṃ naiko 'pyasampūrṇamanoratho 'bhūt /",
    "XXbghsic_u:100": " mahāghane varṣati baddhadhāramalabdhapūrttyasti saraḥ kimurvyām! // 1.50",
    "XXbghsic_u:101": " nadīva sindhornalinīva bhānoḥ kaleva cendoḥ kamaleva viṣṇoḥ /",
    "XXbghsic_u:102": " saudāminīvāmbudharasya tasya māyeti nāmnā mahiṣī babhūva // 1.51 //",
    "XXbghsic_u:103": " tasyāḥ pravālodarasodarābhaṃ yugmaṃ padāmbhoruhayorbabhāra /",
    "XXbghsic_u:104": " sāmantakāntālakavallarīṇāṃ puṣpāyamāṇān nakhapūrṇacandrān // 1.52 //",
    "XXbghsic_u:105": " vijṛmbhamāṇā nakharatnadīptiḥ padasya tasyāḥ patidevatāyāḥ /",
    "XXbghsic_u:106": " cakāra śaṅkāṃ śaraṇāgatāyāḥ svarbhānubhītyā śaśicandrikāyāḥ // 1.53 //",
    "XXbghsic_u:107": " ākāramatyadbhutasanniveśaṃ dadhānayordaśitasaukumāryam /",
    "XXbghsic_u:108": " tajjaṅghayostādṛśakāntimatyorna cādhikaṃ nāpi samaṃ babhūva // 1.54 //",
    "XXbghsic_u:109": " ye darśanīyā dviparājahastā ye cābhijātāḥ kadalīviśeṣāḥ /",
    "XXbghsic_u:110": " tadūrukāṇḍadvayajṛmbhamāṇasaundaryaratnākarabindavaste // 1.55 //",
    "XXbghsic_u:111": " māṇikyakāñcīvalayānuviddhaśroṇībharā kṣmāpatidharmapatnī /",
    "XXbghsic_u:112": " vasundharevārṇavaratnagarbhavelāsamāliṅgitasaikatāntā // 1.56 //",
    "XXbghsic_u:113": " surārṇavāvartamanojñaśobhaṃ natabhruvo 'lakṣyata nābhirandhram /",
    "XXbghsic_u:114": " kucādrikāntidravanirjharasya nimnīkṛtaṃ sthānamiva prapātaiḥ // 1.57 //",
    "XXbghsic_u:115": " tasyā vapuḥkṣetramanaṅgaśāli saundaryaniṣyandajalairjiṣektum /",
    "XXbghsic_u:116": " āsūtritā yauvanahālikena trayīva kulyā trivalī cakāśe // 1.58 //",
    "XXbghsic_u:117": " vilagnamālagnavalitrayīkaṃ daridratājanmagṛhaṃ tadīyam /",
    "XXbghsic_u:118": " amartyagaṅgājalaveṇikābhirāśliṣṭamākāśamivābabhāse // 1.59 //",
    "XXbghsic_u:119": " tamālanīlā navaromarājistasyā babhau tāmarasekṣaṇāyāḥ /",
    "XXbghsic_u:120": " vivṛṇvatī bālyadaśāvināśamutpātadhūmāvalirutthiteva // 1.60 //",
    "XXbghsic_u:121": " ātanvataścetasi komalāṅgyāḥ kodaṇḍaśikṣāṃ kusumāyudhasya /",
    "XXbghsic_u:122": " maurvī bahirbimbagateva mānyā tanvyāścakāśe tanuromarekhā // 1.61 //",
    "XXbghsic_u:123": " vijṛmbhamāṇena vilaṅghya velāṃ tasyāstaruṇyāḥ stanamaṇḍalena /",
    "XXbghsic_u:124": " niḥśeṣamākrāntanijāvakāśamāsīdavalagnaśeṣam // 1.62 //",
    "XXbghsic_u:125": " mṛṇālikā vibhramadīrghikāyā vidyullatā yauvanameghapaṃkteḥ /",
    "XXbghsic_u:126": " maṅgalyamālā makaradhvajasya bāhā babhau vāmavilocanāyāḥ // 1.63 //",
    "XXbghsic_u:127": " āmuktamuktāsaradarśanīyamābibhratī kaṇṭhamatīva reje /",
    "XXbghsic_u:128": " niṣṭhyūtamuktānikarābhirāmaśaṅkhojjvalā sāgaravīcikeva // 1.64 //",
    "XXbghsic_u:129": " tadānanenduṃ bhuvi nissapatnaṃ nirmātukāmena pitāmahena /",
    "XXbghsic_u:130": " akāri padmaṃ dhruvamāttagandhamantaḥkalaṅkaṃ ca sudhāṃśubimbam // 1.65 //",
    "XXbghsic_u:131": " tarupravālāścalasaukumāryāt sindhupravālāḥ sthirakarkaśatvāt /",
    "XXbghsic_u:132": " na jagmurasyā nalinekṣaṇāyā bimbādharaupamyakathāprasaṅgam // 1.66 //",
    "XXbghsic_u:133": " bimbādharoṣṭhadyutirāyatākṣyāstasyā vilāsasmitaviprakīrṇā /",
    "XXbghsic_u:134": " sandhyeva bandhukaruciścakāśe candrātapaiḥ śāritasanniveśā // 1.67 //",
    "XXbghsic_u:135": " nitāntakāntālikacandralekhāniṣyandasaundaryamahāpraṇālī /",
    "XXbghsic_u:136": " sīmāntarekhā nayanāntanadyornāsā babhāse navayauvanāyāḥ // 1.68 //",
    "XXbghsic_u:137": " kastūrikākalpitapatralekhastasyāḥ kapolaḥ śaśimaṇḍalaśrīḥ /",
    "XXbghsic_u:138": " ākramya tasthau mukurasya śobhāmambhodavātairmalinodarasya // 1.69 //",
    "XXbghsic_u:139": " babhūva tasyā nayanotpalasya nīlotpalasyāpi mahān viśeṣaḥ /",
    "XXbghsic_u:140": " amoghamastraṃ kusumāyudhasya pūrvaṃ dvitīyaṃ tu tapaḥsu śīrṇam // 1.70 //",
    "XXbghsic_u:141": " tasyā viśālena vilocanena vilāsagarbheṇa vijīyamānāḥ /",
    "XXbghsic_u:142": " adyāpi vāsaṃ vanakandareṣu hriyeva kurvanti kuraṅgaśāvāḥ // 1.71 //",
    "XXbghsic_u:143": " saubhāgyavārākaravīcikābhyāṃ tāruṇyakalpadrumaśākhikābhyām /",
    "XXbghsic_u:144": " bhrūvallarībhyāṃ vadanaṃ tadīyaṃ babhāvivābjaṃ bhramarāvalībhyām // 1.72",
    "XXbghsic_u:145": " rarāja rājīvavilocanāyā lalāṭarekhā racitālakāntā /",
    "XXbghsic_u:146": " ālakṣyanāmākṣarabindupaṃktiranaṅgajaitradhvajapaṭṭikeva // 1.73 //",
    "XXbghsic_u:147": " viloladṛṣṭidvayalobhanīyaṃ tasyā mukhaṃ sāmyamupācakāra /",
    "XXbghsic_u:148": " pariplutāntaḥparivartamānapāṭhīnayugmasya payoruhasya // 1.74 //",
    "XXbghsic_u:149": " gorocanāgauraruciścakāśe sa ṣaṭpadaśyāmalakeśapāśā /",
    "XXbghsic_u:150": " dhūmodgamairdhūsaritāgrabhāgā mānyodayā maṅgaladīpikeva // 1.75 //",
    "XXbghsic_u:151": " ardhāsikāṃ bharturananyalabhyāṃ bhadrāsane saiva paraṃ prapede //",
    "XXbghsic_u:152": " anyāḥ kimarhantyapahāya lakṣmīṃ vakṣonivāsaṃ madhusūdanasya // 1.76 //",
    "XXbghsic_u:153": " mahīpatirmānyaguṇojjvalāyāṃ tasyāṃ mahiṣyāṃ tanayābhilāṣī /",
    "XXbghsic_u:154": " pradīpadhūpapramukhaiḥ padārthaiḥ sa devatārādhanatatparo 'bhūt // 1.77 //",
    "XXbghsic_u:155": " mamajja tīrtheṣu jajāpa mantraṃ tatāna dānāni tapaścakāra /",
    "XXbghsic_u:156": " śuśrāva dharmaṃ sujanaṃ siṣeve sa putrahetoḥ saha dharmapatnyā // 1.78 //",
    "XXbghsic_u:157": " iti gatavati puṇyairdīrghadīrghe 'pi kāle, patiravanipatīnāṃ putraratnaṃ na bheje /",
    "XXbghsic_u:158": " tadapi ca vavṛdhe tatprārthanā tasya puṃsāṃ viramati na hi yatnaḥ kāryasiddheḥ purastāt // iti buddhaghoṣācāryaviracite padyacūḍāmaṇināmni mahākāvye siddhārthacarite prathamaḥ sargaḥ",
    "XXbghsic_u:159": " dvitīyaḥ sargaḥ devānāṃ tuṣitapurīgamanam",
    "XXbghsic_u:160": " tatrāntare jagati pūrvanimittamāsīd dṛṣṭvā tadadbhutamamartyagaṇāḥ sametāḥ",
    "XXbghsic_u:161": " sarvajñatāvasara eṣa taveti vaktuṃ jagmuḥ purīṃ suragurostuṣitāabhidhānam",
    "XXbghsic_u:162": " uttuṅganīlamaṇimandirajṛmbhamāṇarociśchaṭācchuraṇaśādvalitāntarikṣām /",
    "XXbghsic_u:163": " prakrīḍamānamṛgaśāvaviloladṛṣṭicchāyāsamuccalanacandrakilopakaṇṭhām // 2.2",
    "XXbghsic_u:164": " līlācakorarasanāñcalalihyamānaprāsādadantavalabhīkiraṇaprarohām /",
    "XXbghsic_u:165": " tiryakpravṛttamaṇitoraṇadīrgharaśmimālāvalīguṇitavandanamālikābhām // 2.3",
    "XXbghsic_u:166": " śiñjānapañcaśaracakritakārmukajyājhaṅkāravegacalitādhvagavāmanetrām /",
    "XXbghsic_u:167": " darpāndhadiggajakapolamadapravāhakallolinīsalilakardamitapratolīm // 2.4",
    "XXbghsic_u:168": " śampāsahasracaturasrasaroruhākṣīdehaprabhāpunarudīritadīpamālām /",
    "XXbghsic_u:169": " saudhasthaloparisamucchritavaijayantīcīnāṃśukākalitadigvanitāvaguṇṭhām //",
    "XXbghsic_u:170": " puṣpāvacāyavalamānapurandhrivargapīnastanonnativikalpitakeliśailām /",
    "XXbghsic_u:171": " mākandakorakagalanmakarandapūradhārānubaddhapunaruktataṭākatoyām // 2.6 //",
    "XXbghsic_u:172": " śrṛṅgāramaṇḍapaśironavaratnatejaḥsañcārasañcitaśatakratucāpaśobhām /",
    "XXbghsic_u:173": " mandārakalpaharicandanapārijātasantānasaṃhṛtadaridrakathāprasaṅgām // 2.7",
    "XXbghsic_u:174": " tatra sthitaṃ suragaṇā dadṛśastamenaṃ siṃhāsane vividharatnaśilānibaddhe /",
    "XXbghsic_u:175": " vibhrājamānabahudhātuvicitravarṇe merormṛgendramiva sānutaṭapradeśe // 2.8",
    "XXbghsic_u:176": " māṇikyamaulivalabhīsavidhasthitena mānyena maṅgalasitātapavāraṇena /",
    "XXbghsic_u:177": " pūrvācalasya suṣamāṃ maṇituṅgaśrṛṅgasaṃlakṣyapūrṇaśaśinaḥ pratipakṣayantam",
    "XXbghsic_u:178": " pratyagrahāṭakaśilāphalakāyatasya phālasthalasya paritaḥ prasṛtairmakhaiḥ",
    "XXbghsic_u:179": " āśāviśālanayanānanamaṇḍanānāmākalpayantamiva kāntisudhāvibhāgam // 2.10 //",
    "XXbghsic_u:180": " āyāmaśālibhiramandadayāsamudravelājaleṣu viharadbhirapāṅgapātaiḥ /",
    "XXbghsic_u:181": " āpādayantamamarādhiparājyalakṣmyāḥ krīḍāsaroruhatatīriva diṅmukheṣu //",
    "XXbghsic_u:182": " ākāśakandaradarīṣu vitāyamānairānandamandahasitairadhikaprasannaiḥ /",
    "XXbghsic_u:183": " sandhukṣaṇāya nijakīrttipayaḥpayodheḥ sampādayantamiva śāśvatamindulokam",
    "XXbghsic_u:184": " abhyarṇavarttibhirakṛtrimabhaktiśobhairātmīyabimbasadṛśaiḥ saha mitravargaiḥ /",
    "XXbghsic_u:185": " ābhāṣaṇeṣvadharavidrumarāgalakṣyādantaḥsphurantamanurāgamivodgirantam //",
    "XXbghsic_u:186": " ānandavāṣpajalajarjaradṛṣṭipātamabhyullasatpulakabhūṣitagaṇḍarekham /",
    "XXbghsic_u:187": " ākarṇayantamabhijātanijāpadānamagre kuśīlavagaṇairabhigīyamānam // 2.14 //",
    "XXbghsic_u:188": " kalpadrumaprasavakalpitakarṇapūrariccholikāvigalitairmakarandapūraiḥ /",
    "XXbghsic_u:189": " bāhudvayasya mahanīyaparākramasya vīrābhiṣekamahimānamivācarantam // 2.15",
    "XXbghsic_u:190": " uttuṅgabāhuyugalodayaśailajātatejodivākarayaśohimaraśmiśaṅkām /",
    "XXbghsic_u:191": " ātanvatāruṇasitopalanirmitena maṅgalyakuṇḍalayugena manojñagaṇḍam // 2.16",
    "XXbghsic_u:192": " mandārapuṣpakalikāparikalpitena mālyena mānyabhujamadhyavilambitena /",
    "XXbghsic_u:193": " kaṇṭhapraṇālimukhagatvararaktadhāramādarśayantamiva maitrabalāvatāram //",
    "XXbghsic_u:194": " abhyudgatairaruṇarāgamano 'bhirāmairāmuktaratnavalayāṃkuraraśmijālaiḥ /",
    "XXbghsic_u:195": " nirbhidyamānanijaśauryamahaḥpravālasañchāditāviva bhujau viṭapau dadhānam",
    "XXbghsic_u:196": " aṅgairamandaharicandanapaṅkaliptairabhyantareṣu kutakuṃkumapatralekhaiḥ /",
    "XXbghsic_u:197": " pakṣīndracañcupuṭapāṭanajarjarāṅgāṃ jīmūtavāhanadaśāmiva darśayantam //",
    "XXbghsic_u:198": " nānāvidhābharaṇaratnamarīcidaṇḍaidiṅmaṇḍaleṣu paritaḥ parijṛmbhamāṇaiḥ /",
    "XXbghsic_u:199": " āgāmibodhipadavaibhavacihnabhūtāmṛddhipadarśanadhurāmiva śikṣayantam //",
    "XXbghsic_u:200": " āpādapadmamabhitaḥ pravijṛmbhitābhi rambhojarāgapatapatakābharaṇaprabhābhiḥ /",
    "XXbghsic_u:201": " tasmāt prabhṛtyuparibhāvimunitvamudrāṃ kāṣāyadhāraṇakalāmiva śīlayantam //",
    "XXbghsic_u:202": " saṃkrāntasaudhavalabhīmaṇiputrakeṇa vakṣaḥ kavāṭaphalakena manohareṇa /",
    "XXbghsic_u:203": " sākṣāduraḥsthalavihārisamudrarāja kanyasya kaiṭabharipoḥ kalayantamābhām",
    "XXbghsic_u:204": " niṣyandamānamakarandanirantareṇa raktotpalena karapaṅkajalālitena /",
    "XXbghsic_u:205": " sadyo vipāṭanagaladrudhirāruṇena netrotpalena śivirājamivopalakṣyam //",
    "XXbghsic_u:206": " ālepacandanavisṛtvaragandhalobhā dālīyamānamalināmabhito nikāyam /",
    "XXbghsic_u:207": " ajñānagāḍhatimiraudhamivāntarasthaṃ tenaiva dikṣu nitarāmapasārayantam //",
    "XXbghsic_u:208": " āśāmukhaprasṛmarairarabhinandanīyairāścaryasaṃhananakāntisudhāpravāhaiḥ /",
    "XXbghsic_u:209": " āplāvayantamiva nirjararājalokamātmapratāpatapanāturamantikastham // 2.25",
    "XXbghsic_u:210": " ālokabāhuvalayaskhalanāravāravācālitākhilaharinmukhamaṇḍalībhiḥ /",
    "XXbghsic_u:211": " ārādamartyapuravāravilāsinībhirādhūyamānasitacāmaracakravālam // 2.26 //",
    "XXbghsic_u:212": " vakṣaḥsthalena valamānamanojñahāratārāvalīvalayinā gaganopamena /",
    "XXbghsic_u:213": " ākāśasindhulaharīparirabhyamāṇamābhāsayantamamarādritaṭāvalepam // 2.27 //",
    "XXbghsic_u:214": " ambhoruhākṛtimabhaṅgarapadmarāgabhaṅgībhirāracitamadbhutapādapīṭham /",
    "XXbghsic_u:215": " dānābhibhūtanatapadmanidhiprakāśaṃ savyetareṇa caraṇena parāmṛśantam //",
    "XXbghsic_u:216": " aṃghreraktalakarasadyutihāriṇībhirabhyudgatābhiraruṇāṃgulidīdhitībhiḥ /",
    "XXbghsic_u:217": " vandārudevavadanāmbujabodhanāya bālātapaprasaravarṣamivācarantam // 2.29",
    "XXbghsic_u:218": " nakṣatranāthakarakandalamāṃsalena navyena pādanakhadīdhitijālakena /",
    "XXbghsic_u:219": " niṣyandamānasuranirjhariṇīmarandadhārābhirāmacaraṇābjamivābjanābham //",
    "XXbghsic_u:220": " saṃsāreghoraparitāpajuṣāṃ janānāṃ saṃrakṣaṇāya kimayaṃ samayo na veti /",
    "XXbghsic_u:221": " jijñāsayā kṣaṇamivāvatarītukāmaṃ māṇikyakuṭṭimatalapratimānibhena // 2.31",
    "XXbghsic_u:222": " dṛṣṭvā jagattrayaguruṃ śirasā praṇemurdūrānatena tuṣitālayapārijātam /",
    "XXbghsic_u:223": " vācāmatītya padavīmabhivartamānamārebhire stutibhirarcayituṃ ca devāḥ //",
    "XXbghsic_u:224": " dīnāvalokanadaśāntarajṛmbhamāṇakāruṇyapūraparivāhamahāpraṇālaiḥ /",
    "XXbghsic_u:225": " asmānapāṅgaya vinidrasarojamudrākarṇejapaistava surendra! kaṭākṣapātaiḥ //",
    "XXbghsic_u:226": " svairojjihānasuṣamābharadugdhasindhukallolakandalakarambitagātrayaṣṭe /",
    "XXbghsic_u:227": " cūḍāvataṃsa! tuṣitālayadevatānāṃ tubhyaṃ namaḥ paramakāruṇikavratāya //",
    "XXbghsic_u:228": " prajñāpradhānamahiṣīpadapaṭṭabandhasambhāvanātiśayasambhṛtanirvṛtāya /",
    "XXbghsic_u:229": " sarvottarāśramakathāmṛtapānalīlāgoṣṭhīparāya guṇavāridhaye namaste // 2.35",
    "XXbghsic_u:230": " maitrīkalatrakucabhārapaṭīrapaṅkapatrāvalīmakarikāṅkaramaṇḍitāya /",
    "XXbghsic_u:231": " tejastaraṅgitadigantarakandarāya, trailokyabhāgyaparipākabhuve namaste //",
    "XXbghsic_u:232": " mārapratāpabaḍavānalakīlajālajājvalyamānajananārṇavadharmanāve /",
    "XXbghsic_u:233": " divapālaśekharitaśāsanapatrikāya dikyānubhāva! jagadekaguro! namaste //",
    "XXbghsic_u:234": " niṣyandamānanirapāyakṛpāpravāhavīcīviṭaṅkavalamānaviśāladṛṣṭe /",
    "XXbghsic_u:235": " dhyānāmṛtadravataraṅgitacittavṛtte! devādideva! jagadekadṛśe namaste //",
    "XXbghsic_u:236": " nirvyājakṛttagalanirgaladasradhārānirvāpitakṣudhitarākṣasajāṭharāgne /",
    "XXbghsic_u:237": " nirvāṇakelikṛtinirmitisūtradhāra! netrābhirāma! surarāja! namo namaste //",
    "XXbghsic_u:238": " gandharvarājamahilājanagīyamānakīrttipravāhaparivāhitadiṅmukhāya /",
    "XXbghsic_u:239": " bhavyānurakṣaṇaparāya phalonmukhīnabhāgyādhikāya bhagavan! bhavate praṇāmaḥ // 2.40 //",
    "XXbghsic_u:240": " nityapravṛttaniravadyamahāpradānaśobhāparājitasuradruimakāmadheno /",
    "XXbghsic_u:241": " śuddhāśayāya sucaritravibhūṣaṇāya tubhyaṃ namastuṣitalokadhurandharāya //",
    "XXbghsic_u:242": " rākāsudhākiraṇabimbamano 'bhirāmavaktrāvadhūtavaravārijavaibhavāya /",
    "XXbghsic_u:243": " śāntāśayāya śapharadhvajabāhuvīryamuṣṭindhayāya munimānyadhiye namaste //",
    "XXbghsic_u:244": " śṛṅgāritāyatadigantamadāvalendraśuṇḍārakāṇḍaparibhāvukabāhudaṇḍam /",
    "XXbghsic_u:245": " saundaryakandalitacārumukhāravindaṃ vandāmahe varadarāja! bhavantameva //",
    "XXbghsic_u:246": " vīra! tvameva vijitākhiladiṅmukhasya mīnadhvajasya vinipātavidhau vidagghaḥ /",
    "XXbghsic_u:247": " siṃhād ṛte jagati kaḥ khalu dhīracetā dantāvalaṃ jayati jarjaritādrikūṭam",
    "XXbghsic_u:248": " vidveṣatāpamakhilaṃ jagatāṃ vinetuṃ śaktastvameva śaraṇāgatapuṇyarāśe /",
    "XXbghsic_u:249": " dhārādharaṃ taralavidyutamantareṇa dāvānalaṃ śamayituṃ bhuviḥ kaḥ kṣameta!",
    "XXbghsic_u:250": " mohāndhakāramuṣitāni jagattrayāṇi puṇyādhika! tvamasi bodhayituṃ pravīṇaḥ",
    "XXbghsic_u:251": " ko vā vikāsayitumarhati kokabandhuṃ bhānuṃ vinā śaradi paṅkajakānanāni //",
    "XXbghsic_u:252": " tṛṣṇāpravāhamavaśoṣayituṃ janānāṃ tejasvināmadhipa! dakṣatarastvameva /",
    "XXbghsic_u:253": " kalpāvasānabaḍavānalamantareṇa kaḥ pārayejjagati pātumapāmadhīśam // 2.47",
    "XXbghsic_u:254": " dhīra! tvameva jananāmbunidhestrilokīṃ pāraṃ paraṃ gamayituṃ paṭutāmupaiṣi",
    "XXbghsic_u:255": " ko vā vihāya bhuvena kuhanāvarāhaṃ kṣoṇīsamuddhṛtividhau kuśalaḥ payodheḥ // 2.48 //",
    "XXbghsic_u:256": " itthaṃ suparvavihitāṃ stutimādareṇa śrutvā prasannahṛdayastuṣitādhirājaḥ /",
    "XXbghsic_u:257": " gambhīravāridharagarjitamandareṇa tān pratyuvāca vacasā madhurākṣareṇa //",
    "XXbghsic_u:258": " bho bhoḥpurandaramukhā haridantapālāḥ sambhūya yūyamiha sādaramāgatāḥ kim",
    "XXbghsic_u:259": " kārya mayā kimapi ced bhavatāmabhīṣṭa māvedyatāmalamiha stutisampadeti //",
    "XXbghsic_u:260": " te 'pi prasannamanasaḥ praṇipatya tasmai vyajñāpayan vinayanamritapūrvakāyāḥ /",
    "XXbghsic_u:261": " devādhideva! jagatāmavabodhanāya, santiṣṭhate samucito 'vasarastaveti //",
    "XXbghsic_u:262": " ākarṇya tadvacanamaśrutapūrvameṣāṃ kālādicintanaparaḥ kṣaṇameṣa bhūtvā /",
    "XXbghsic_u:263": " niścitya tat sakalameva nidhirguṇānāṃ pratyabravīt punaramūn prathitāpadānaḥ // 2.52 //",
    "XXbghsic_u:264": " śuddhodanasya sutatāmahametya satyaṃ sambodhanaṃ trijagatāṃ niyataṃ kariṣye /",
    "XXbghsic_u:265": " aṅgairdhanairasubhirapyahametadeva samprārthya puṇyanicayaṃ kṛtavān pureti // 2.53 //",
    "XXbghsic_u:266": " iti kṛtavati tasmin satyasandhe pratijñāṃ parahitaparabhāve pāramīpāraniṣṭhe /",
    "XXbghsic_u:267": " pramuditamanasaste sphītaromāñcadaṇḍapracayaniculitāṅgāḥ pratyagacchan yatheccham // 2.54",
    "XXbghsic_u:268": " atha kānicideva vāsarāṇi kṣapayitvā tridive sa devarājaḥ /",
    "XXbghsic_u:269": " vidadhe vividhavratojjvalāyāṃ pratisandhiṃ pṛthivīpatermahiṣyām // 2.55 //",
    "XXbghsic_u:270": " iti buddhaghoṣaviracite padyacūḍāmaṇināmni mahākāvye dvitīyaḥ sargaḥ //",
    "XXbghsic_u:271": " tṛtīyaḥ sargaḥ dauhṛdaliṅgādhānam athodayaṃ śākyamahīpatīnāmānandamālījanalocanānām /",
    "XXbghsic_u:272": " āśvāsanaṃ sajjanamānasānāmādhatta sā dauhṛdaliṅgamāryā // 3.1 //",
    "XXbghsic_u:273": " vivardhamānena ca madhyamena śyāmāyamānena ca cūcukena /",
    "XXbghsic_u:274": " garbhodayo 'bhūdalasekṣaṇāyāstasyāḥ sakhonāmanumānagamyaḥ // 3.2 //",
    "XXbghsic_u:275": " mahāmunīnāmapi mānanīye garbhatvamātasthuṣi bodhisattve /",
    "XXbghsic_u:276": " madhyastadīyo manaso 'pi sūkṣmaḥ priyādiva sphītataro babhūva // 3.3 //",
    "XXbghsic_u:277": " yathā yathā vṛddhimavāpa tasyā madhyaṃ mahiṣyā mahanīyamūrtteḥ /",
    "XXbghsic_u:278": " tathā tathā vṛddhimavāpa gātramaputratāśokakṛśasya bharttuḥ // 3.4 //",
    "XXbghsic_u:279": " stanadvayasyāgramabhūd vivarṇaṃ sākaṃ sapatnīvadanena tasyāḥ /",
    "XXbghsic_u:280": " kiñcānanaṃ garbhabharālasāyāḥ kīrttyā samaṃ pāṇḍuramāsa bharttuḥ // 3.5 //",
    "XXbghsic_u:281": " antargatasyādbhutavikramasya viśvatrayīvismayanīyamūrtte /",
    "XXbghsic_u:282": " pratāpavahneriva dhūpajālaistasyāḥ stanaḥ śyāmamukho babhūva // 3.6 //",
    "XXbghsic_u:283": " tasyāḥ stanadvandvamaninditāṅgyāḥ śyāmaṃ śikhāyāmavaśeṣapāṇḍu /",
    "XXbghsic_u:284": " taṭābhighātāhitapaṅkamudrāmādhatta nāgādhipakumbhalakṣmīm // 3.7 //",
    "XXbghsic_u:285": " vṛddhā vitenurvividhauṣadhībhiḥ putrasya rakṣāmudarasthitasya /",
    "XXbghsic_u:286": " saiva smaropadravapīḍitānāṃ babhūva rakṣā bhuvanatrayāṇām // 3.8 //",
    "XXbghsic_u:287": " puṇye muhūrte puṃruhūtalakṣmīḥ kulānurūpaṃ gurugarbhavatyāḥ /",
    "XXbghsic_u:288": " yathākramaṃ puṃsavanādi kṛtyaṃ nirvartayāmāsa nṛpo mahiṣyāḥ // 3.9 //",
    "XXbghsic_u:289": " prabhātaveleva sahasrabhānuṃ pradoṣalakṣmīriva śītaraśmim /",
    "XXbghsic_u:290": " bhadre muhūrte nṛpadharmapatnī prāsūta putraṃ bhuvanaikanetram // 3.10 //",
    "XXbghsic_u:291": " tatrāntare tāmarasairudārairudañcitairañcitapañcavarṇaiḥ /",
    "XXbghsic_u:292": " sañchāditā tasya vihārahetoḥ kṛtopahāreva babhūva pṛthvī // 3.11 //",
    "XXbghsic_u:293": " śākhāsu śākhāsu samudbhavadbhivicitrapatraiḥ śatapatrajātaiḥ /",
    "XXbghsic_u:294": " cakāśire tasya vilokanāya sañjātanetrā iva śākhino 'pi // 3.12 //",
    "XXbghsic_u:295": " asmākamutpattirivātra bhūmau buddhāṅkurāṇāmapi durlabheti /",
    "XXbghsic_u:296": " sandarśanāyeva śarīrabhājāṃ nālīkamāsīnnabhasaḥ sthale 'pi // 3.13 //",
    "XXbghsic_u:297": " asyopadeśādakhilo 'pi satyaṃ nirvāṇamabhyeṣyati jīvalokaḥ /",
    "XXbghsic_u:298": " kimasmadabhyujjvalanairatīva nirvāṇamīyurnirayāgnayo 'pi // 3.14 //",
    "XXbghsic_u:299": " mahātmanastasya mahīdhrapātagurūṇi pādākramaṇāni soḍhum /",
    "XXbghsic_u:300": " apārayantīva bhṛśaṃ cakampe viśvambharā viślathaśailabandhā // 3.15 //",
    "XXbghsic_u:301": " tālapramāṇāḥ sahasā dharitrīṃ bhittvā samuttasthurudapravāhāḥ //",
    "XXbghsic_u:302": " puṇyātmanastasya namaskriyārthaṃ bhujaṅgalokā iva śeṣavaśyāḥ // 3.16 //",
    "XXbghsic_u:303": " amuṣya sarvatra vitāyamānairākāśaṅgāsalilāvadātaiḥ /",
    "XXbghsic_u:304": " yaśaḥpravāhairiva lipyamānā diśaḥ samastāḥ viśadībabhūvuḥ // 3.17 //",
    "XXbghsic_u:305": " æjātaḥ pṛthivyāmadhipo munīnāmÆ iti bruvāṇā iva viṣṭapānām /",
    "XXbghsic_u:306": " maṅgalyaśaṅkhānakamardalādyavādyaprabhedāḥ svayameva reṇuḥ // 3.18 //",
    "XXbghsic_u:307": " mahānubhāvasya mahābhiṣekasambhāvanāṃ kartumiva pravṛttāḥ /",
    "XXbghsic_u:308": " vyatītya velāṃ sakalāḥ samudrāḥ pracelurabhyucchritavīcihasyāḥ // 3.19 //",
    "XXbghsic_u:309": " cacāla meroracalābhidhānaṃ caskhāla sindhorlavaṇodavārtā /",
    "XXbghsic_u:310": " ākhyā sravantītyagalatsravantyāsthireti bhūmerabhidhā vyaraṃsīt // 3.20 //",
    "XXbghsic_u:311": " vavarṣa varṣāsamayaṃ vināpi valāhako vāridhidhīraghoṣaḥ /",
    "XXbghsic_u:312": " āścaryakarmāṇi babhūvuritthaṃ jāte satāmagrasare kumāre // 3.21 //",
    "XXbghsic_u:313": " āsphālitānekamṛdaṅgaghoṣavācālitāśāntadarīmukhāṇām /",
    "XXbghsic_u:314": " ānandanṛttabhramighūrṇamānavasundharāndolitabhūdharāṇām // 3.22 //",
    "XXbghsic_u:315": " anyonyasammardaviśīrṇahāramuktāvalītārakitasthalīnām /",
    "XXbghsic_u:316": " prakṣiptapiṣṭātakapāṃsumuṣṭiśṛṅgāritāśeṣadigantarāṇām // 3.23 //",
    "XXbghsic_u:317": " parasparākṣiptavibhūṣaṇānāṃ paryastacūḍāmaṇiśekharāṇām /",
    "XXbghsic_u:318": " ekālayasyeva jagattrayāṇāṃ babhūva tajjanmamahotsavaśrīḥ // 3.24 //",
    "XXbghsic_u:319": " pratyagragarbhacchavipāṭalena sutena mātā sutarāṃ cakāśe /",
    "XXbghsic_u:320": " navyodayālohitavigraheṇa veleva bālena sudhākareṇa // 3.25 //",
    "XXbghsic_u:321": " prataptacāmīkarabhāsvareṇa prasarpatā tasya śarīrabhāsā /",
    "XXbghsic_u:322": " prasūtikāgarbhagṛhapradīpāḥ pratyūṣatārāpratimā babhūvuḥ // 3.26 //",
    "XXbghsic_u:323": " atyadbhutāmātmajajanmavārtāṃ śrṛṇvan sa śuddhāntajanānnarendraḥ /",
    "XXbghsic_u:324": " ānandamūrcchākulacittavṛttiḥ kartavyamūḍhaḥ stimito babhūva // 3.27 //",
    "XXbghsic_u:325": " padārthametatpriyadānayogyamadṛṣṭavān sa triṣu viṣṭapeṣu /",
    "XXbghsic_u:326": " sarvasvadānena tathāpi rājā sambhāvayāmāsa tamatyudāraḥ // 3.28 //",
    "XXbghsic_u:327": " bhadre muhūrte sa patiḥ prajānāṃ dadarśa devyāḥ stimitāyatākṣaḥ /",
    "XXbghsic_u:328": " kumāramutsaṅgatale śayānaṃ taṭe taṭinyā iva haṃsaśāvam // 3.29 //",
    "XXbghsic_u:329": " aśrāntatṛṣṇena vilocanena mukhendumāsvādayataḥ svasūnoḥ /",
    "XXbghsic_u:330": " āsīt pituḥ kaṇṭakitāṅgayaṣṭerānandabāṣpaprasaro nirodhaḥ // 3.30 //",
    "XXbghsic_u:331": " stanandhayasyānanacandrabimbamamandasaundaryasudhānidhānam /",
    "XXbghsic_u:332": " nipīya netrāñjalinā nitāntaṃ nṛpādhipo nirvṛtimāsasāda // 3.31 //",
    "XXbghsic_u:333": " sa jātakarmādikamatyudāraṃ sūnoḥ samāpayya purohitena /",
    "XXbghsic_u:334": " 'siddhārtha ' ityasya jagatpraśasyāmananyayogyāmakarodabhikhyām // 3.32 //",
    "XXbghsic_u:335": " navāmbuvāhena nabhaḥsthalīva navyena tārāpatinā niśeva /",
    "XXbghsic_u:336": " mṛgendraśāvena mahāṭavīva vibhūṣitā santatirāsa tena // 3.33 //",
    "XXbghsic_u:337": " avyaktavarṇābhiramuṣya vāgbhiryathā nṛpaḥ prītamanā babhūva /",
    "XXbghsic_u:338": " tathā na gānairapi gāyakānāṃ mahākavīnāmapi vāgvilāsaiḥ // 3.34 //",
    "XXbghsic_u:339": " nisargasaurabhyanitāntahṛdyaṃ tasyānanaṃ tādṛśasaukumāryam /",
    "XXbghsic_u:340": " babhūva sāmānyamayātayāmaṃ līlābjamantaḥpurasundarīṇām // 3.35 //",
    "XXbghsic_u:341": " mano 'bhirāmairmaṇikiṅkaṇīnāṃ māturmudaṃ māṃsalayanninādaiḥ /",
    "XXbghsic_u:342": " ātmīyabimbānunayābhimānaścikrīḍa sūnurmaṇimedinīṣu // 3.36 //",
    "XXbghsic_u:343": " ātanvatā pāṃsuvihāramāptairamātyaputraiḥ saha bālakena /",
    "XXbghsic_u:344": " saṃgrāmabhūdhūliṣu bhāvinīṣu svairaṃ vihartuṃ vihiteva yogyā // 3.37 //",
    "XXbghsic_u:345": " sa dhīramantaḥpurasiṃhaśāvaiḥ saṃkrīḍamānaḥ saha rājasūnuḥ /",
    "XXbghsic_u:346": " atyadbhutasyātmaparākramasya śikṣāmivaiṣāṃ ciramanvatiṣṭhat // 3.38 //",
    "XXbghsic_u:347": " anupravṛttānmaṇighaṇṭikānāmārāvaharṣād gṛharājahaṃsān /",
    "XXbghsic_u:348": " tatāṭa pādena tadīyarājaśabdāsahiṣṇuḥ kila tān kumāraḥ // 3.39 //",
    "XXbghsic_u:349": " nakhāṃkuśāghātavidhūtamūrdhā mukhāravaprasrutavṛṃhitaśrīḥ /",
    "XXbghsic_u:350": " maṅgalyanirvṛttamadāmburekho bālo vitene madahastilīlām // 3.40 //",
    "XXbghsic_u:351": " abhyullasaccampakadāmadīptirālokasambhāvitajīvalokaḥ /",
    "XXbghsic_u:352": " sa dārako dīpa iva pradīptaḥ śokāndhakāraṃ vinināya pitroḥ // 3.41 //",
    "XXbghsic_u:353": " kṛtopavītaṃ galitātibālyaṃ samastavidyāpariśīlanāya /",
    "XXbghsic_u:354": " tamarpayāmāsa kumāravaryamācāryahasteṣu patiḥ pṛthivyāḥ // 3.42 //",
    "XXbghsic_u:355": " sa deśikendrairupadiśyamānā vidyāḥ samastāḥ sakalāḥ kalāśca /",
    "XXbghsic_u:356": " jagrāha medhāvitayācireṇa varṣāghano vārinidheravāpa // 3.43 //",
    "XXbghsic_u:357": " ananyasāmānyadhiyaṃ kumāramāsādya vidyāḥ sutarāṃ virejuḥ /",
    "XXbghsic_u:358": " śaratprasannaṃ gaganāvakāśaṃ tārādhipasyeva mayūkhamālāḥ // 3.44 //",
    "XXbghsic_u:359": " nitāntamānandayatā prajānāṃ manāṃsi sadyo haratā tamāṃsi /",
    "XXbghsic_u:360": " candrodayeneva mahāsamudraḥ śākyānvayastena samullalāsa // 3.45 //",
    "XXbghsic_u:361": " prabheva bhānoḥ pratibheva sūreḥ śikheva dīpasya dayeva sādhoḥ /",
    "XXbghsic_u:362": " jyotsneva candrasya sudheva sindhostasyoditāsīnnavayauvanaśrīḥ // 3.46 //",
    "XXbghsic_u:363": " āropya tāruṇyaviśeṣaśāṇaṃ rauṣāṇitānīva manobhavena /",
    "XXbghsic_u:364": " aṅgānyabhivyañjitalakṣaṇāni vibhaktasandhīni babhūvurasya // 3.47 //",
    "XXbghsic_u:365": " tasyāṃdhriyugmaṃ sahajābhirūpyaṃ rekhāsahasrārarathāṅgacihnam /",
    "XXbghsic_u:366": " navyāni nālīkavanāni nūnaṃ nakhaprabhacandrikayā jahāsa // 3.48 //",
    "XXbghsic_u:367": " valitrayālaṃkṛtidarśanīyavilagnabhāgo narapālasūnuḥ /",
    "XXbghsic_u:368": " manthācalo vāsukibhogaveṣṭaḥ lekhollasanmadhya ivāluloke // 3.49 //",
    "XXbghsic_u:369": " guṇaiḥ samastai saha rājasūnornitambabimvaḥ prathimānamāpa /",
    "XXbghsic_u:370": " doṣairaśeṣaiḥ samameva tasya madhyapradeśaḥ kṛśatāmayāsīt // 3.50 //",
    "XXbghsic_u:371": " nābhihradastasya narendrasūno romāvalīketananīlayaṣṭim /",
    "XXbghsic_u:372": " nikhātukāmena manobhāvena nirvartito garta ivābabhāse // 3.51 //",
    "XXbghsic_u:373": " śriyaḥ sarojāntaraduḥsthitāyā viśṛṅkhalaṃ dātumivāvakāśam /",
    "XXbghsic_u:374": " puṇyātmanastasya bhujāntarāalaṃ babhūva vindhyādriśilāviśālam // 3.52 //",
    "XXbghsic_u:375": " śūrasya tasya kṣitipālasūnorvṛkṣaḥkavāṭe sati vajrasāre /",
    "XXbghsic_u:376": " cakruḥ kavāṭaṃ sadaneṣu sattvā vibhūṣaṇārthaṃ na tu rakṣaṇārtham // 3.53",
    "XXbghsic_u:377": " bhujo bhujaṅgādhipabhogadīrghastasya prajāpālanapaṇḍitasya /",
    "XXbghsic_u:378": " akṣepaṇīyaḥ pratibhūpatīnāṃ trailokyarakṣāparigho babhūva // 3.54 //",
    "XXbghsic_u:379": " rekhābhiratyantaparisphuṭābhistatkandharā bandhurasanniveśā /",
    "XXbghsic_u:380": " gāḍhādarāliṅgitakāntilakṣmīkeyūramudrābhirivāvababhāse // 3.55 //",
    "XXbghsic_u:381": " mugdhasya tasyāsa mukhāmbujasya mahotpalasyāpi mahān viśeṣaḥ /",
    "XXbghsic_u:382": " vāṇimalolāṃ vahati sma pūrvaṃ svabhāvalolāmitaratu lakṣmīm // 3.56 //",
    "XXbghsic_u:383": " vāṇyā vareṇyasya mukhe vasantyā mañjīraśiñjānamivāsa sūktam /",
    "XXbghsic_u:384": " nakhaprabheva smitacandrikāsīnmuktākṣamāleva ca dantapaṃktiḥ // 3.57 //",
    "XXbghsic_u:385": " tadānanāmbhoruhakāntilakṣmyāstadgaṇḍabhittirmaṇidarpaṇaśrīḥ /",
    "XXbghsic_u:386": " tatkarṇapāśaśca vilāsaḍolā tadīkṣaṇaṃ vibhramadīrdhikāsīt // 3.58 //",
    "XXbghsic_u:387": " bhrūvallarī tasya manojñamūrttestārāṃśulīḍhobhayakoṭibhāgā /",
    "XXbghsic_u:388": " kodaṇḍalīleva vijitya mārādātmīkṛtāropitabhṛṅgamauvī // 3.59 //",
    "XXbghsic_u:389": " prasannamūrṇāvalayābhirāmaṃ jyotirmayaṃ tasya mukhārabindam /",
    "XXbghsic_u:390": " bhūyiṣṭhamantargatacandralekhāṃ bālārkabimbaśriyamātatāna // 3.60 //",
    "XXbghsic_u:391": " ūrṇābhirāmā narapālasūnorniṭālabhūmirnitarāṃ cakāśe /",
    "XXbghsic_u:392": " vaprakriyābhagnanilīnadantidantāṃkurā meruśilātaṭīva // 3.61 //",
    "XXbghsic_u:393": " vināṅgarāgeṇa vināṅgadena vināvataṃsena vinā srajāpiu /",
    "XXbghsic_u:394": " āviṣkṛtāsecanakālamāsīdaṅgaḥ tadīyaṃ navayauvanena // 3.62 //",
    "XXbghsic_u:395": " ānandayitrī hariṇekṣaṇānāmaduṣṭipūrvā puruṣāntareṣu /",
    "XXbghsic_u:396": " nirvyājabhūṣā nikhilāṅgayaṣṭestasyoditāsīt samudāyaśobhā // 3.63 //",
    "XXbghsic_u:397": " viśvambharāvalayadhāraṇayogyabāhoḥ sūnornṛpaḥ surapatipratimasvabhāvaḥ /",
    "XXbghsic_u:398": " māṇikyakumbhabharitairmaṇimantrapūtaistīrthaiścakāra yuvarājapadābhiṣekam // 3.64 //",
    "XXbghsic_u:399": " iti buddhaghoṣaviracite padyacūḍāmaṇināmni mahākāvye tṛtīyaḥ sargaḥ //",
    "XXbghsic_u:400": " caturthaḥ sargaḥ siddhārthavivāhaprastāvaḥ atho kumārasya kulodvahasya karagrahaṃ kārayituṃ narendraḥ /",
    "XXbghsic_u:401": " kā sāsya yogyā bhuvi kanyaketi cintayāmāsa sametabandhuḥ // 4.1 //",
    "XXbghsic_u:402": " tatrāntare koliyabhūmipālaḥ kumārikāṃ me kularatnadīpām /",
    "XXbghsic_u:403": " dāsyāmi sūnostava sarvatheti sandeśapatraṃ visasarja tasmai // 4.2 //",
    "XXbghsic_u:404": " ākarṇya sandeśamukhādudantamatīva santuṣṭamanāḥ kṣitīśaḥ /",
    "XXbghsic_u:405": " tathaiva sajjīkriyatāṃ tvayeti sandeśamasmai prajighāya bhūyaḥ // 4.3 //",
    "XXbghsic_u:406": " tatheti so 'pi pratigṛhya tasmai sandeśapatraṃ samudīrṇaharṣaḥ /",
    "XXbghsic_u:407": " pracakrame kārayituṃ kumāryā vivāhadīkṣotsavamatyudāram // 4.4 //",
    "XXbghsic_u:408": " āropitābhraṅkaṣaketumālamābaddhakauśeyavitānaśobham /",
    "XXbghsic_u:409": " abhyucchritendrāyudhatoraṇāṅkamabhyantarasthāpitapūrṇakumbham // 4.5 //",
    "XXbghsic_u:410": " āstīrṇamuktāsikatābhirāmamākīrṇanānākusumaupahāram /",
    "XXbghsic_u:411": " ārabdhavaivāhikasaṃvidhānamantaḥpuraṃ bhūmipaterbabhūva // 4.6 //",
    "XXbghsic_u:412": " abhyaktagātrīmadhivāsitena tailena gandhāmalakopaliptām /",
    "XXbghsic_u:413": " varāṅganāstā maṇikumbhamuktairambhodharaiḥ sādaramabhyaṣiñcan // 4.7 //",
    "XXbghsic_u:414": " snānāvasāne naradevakanyā pāthobharārdraṃ parimucya vāsaḥ /",
    "XXbghsic_u:415": " samādade cārutaraṃ dukūlaṃ candrātapaṃ śāradikeva rātriḥ // 4.8 //",
    "XXbghsic_u:416": " tataḥ prakīrṇābhinavaprasūne catuṣkamadhye viniveśya sakhyaḥ /",
    "XXbghsic_u:417": " nānāvidhairābharaṇairnarendrakanyāmalañcakruratipravīṇāḥ // 4.9 //",
    "XXbghsic_u:418": " antaḥsamāveśitaphullamallīdhammillabandhastaralekṣaṇāyāḥ /",
    "XXbghsic_u:419": " tatāna tārāgaṇaśāritasya gāḍhāndhakārastabakasya kāntim // 4.10 //",
    "XXbghsic_u:420": " ākuñcitāgrairalakaiḥ praśastaistasyā mukhāmbhoruhamābabhāse /",
    "XXbghsic_u:421": " tadīyasaurabhyasamṛddhilobhādālīyamānairiva cañcarīkaiḥ // 4.11 //",
    "XXbghsic_u:422": " sindūraklṛpta kṣitipālaputryā vivāhadīkṣātilako vireje /",
    "XXbghsic_u:423": " prāptādhipatyasya manobhavasya pratāpabākārka ivojjihānaḥ // 4.12 //",
    "XXbghsic_u:424": " karṇāvasaktāḥ kamalekṣaṇāyā yavāṅkurāḥ sātiśayaṃ virejuḥ /",
    "XXbghsic_u:425": " trilokajiṣṇoḥ kusumāyudhasya kīrttiprarohā iva jṛmbhamāṇāḥ // 4.13 //",
    "XXbghsic_u:426": " kastūrikākalpitapatralekhastasyāḥ kapolaḥ śaśimaṇḍalaśrīḥ /",
    "XXbghsic_u:427": " ākramya tasthau mukurasya śobhāmambhodavātairmalinodarasya // 4.14 //",
    "XXbghsic_u:428": " vinyastakālāñjanadarśanīyaṃ vilocanaṃ mīnavilocanāyāḥ /",
    "XXbghsic_u:429": " atyugrahālāhalapaṅkadigdhāmanaṅgabāṇaśriyamanvayāsīt // 4.15 //",
    "XXbghsic_u:430": " ananyasādhāraṇapāṭalimnastasyā manojñasya radacchadasya /",
    "XXbghsic_u:431": " ākalpitā yāvakapaṅkabhatirabhūtapūrvāṃ na cakāra śobhām // 4.16 //",
    "XXbghsic_u:432": " alaṃkṛtaṃ mauktikakuṇḍalābhyāmambhoruhākṣyā mukhāmārdrahāsam /",
    "XXbghsic_u:433": " pārśvadvayāvasthitapuṇḍarīkakośaṃ śaratkokanadaṃ jigāya // 4.17 //",
    "XXbghsic_u:434": " āmuktamuktāsaradarśanīyamābibhratī kaṇṭhamatīva reje /",
    "XXbghsic_u:435": " niṣṭhyūtamuktānikarābhirāmaśaṅkhojjvalā sāgaravīcikeva // 4.18 //",
    "XXbghsic_u:436": " tasyā vapuścandanapaṅkaliptamāmodikālāgarubhakticitram /",
    "XXbghsic_u:437": " kalindajākarburitāntarāyāḥ śobhāmapuṣyat suraśaivalinyāḥ // 4.19 //",
    "XXbghsic_u:438": " payodharadvandvamaninditāṅgyāḥ parisphurannistalatāarahāram /",
    "XXbghsic_u:439": " ākīrṇatārānikarābhirāmāmastādriśṛṅgaśriyamanvagacchat // 4.20 //",
    "XXbghsic_u:440": " balitrayālaṃkṛtamadhyadeśā tanvī vilolastanabhārahārā /",
    "XXbghsic_u:441": " taraṅgitā śīkarajālitāṅgacakrāhvayā śaivalinīva reje // 4.21 //",
    "XXbghsic_u:442": " māṇikyakāñcīvalayānuviddhaśroṇībharā kṣoṇipatestanūjā /",
    "XXbghsic_u:443": " vasundharā vāridhiratnagarbhavelāsamāliṅgitasaikataiva // 4.22 //",
    "XXbghsic_u:444": " rarāja tasyā navaromarājirārohatastuṅgapayodharādrim /",
    "XXbghsic_u:445": " śṛṅgārayoneravalambanārthamālambitendīvaramālikeva // 4.23 //",
    "XXbghsic_u:446": " anarghacāmīkarakalpitābhiralaṃkriyābhiḥ sutanuścakāśe /",
    "XXbghsic_u:447": " samujjvalā nūtanamañjarībhiḥ sañcāriṇī campakavallarīva // 4.24 //",
    "XXbghsic_u:448": " alaktakāsaṅgavivṛddharāgamaṃghriddhayaṃ komalamāyatākṣyāḥ /",
    "XXbghsic_u:449": " navātapasparśaviśeṣadṛśyāṃ nālīkaśobhāṃ namayāñcakāra // 4.25 //",
    "XXbghsic_u:450": " ākalpasaundaryadidṛkṣayeyamābibhratī sphāṭikamātmadarśam /",
    "XXbghsic_u:451": " vididyute pūrṇaśaśāṅkavimbasamparkiṇī śātamakhī diśeva // 4.26 //",
    "XXbghsic_u:452": " anantaraṃ bandhuragātrayaṣṭeḥ purodhasaḥ pūrṇamanorathāyāḥ /",
    "XXbghsic_u:453": " na kevalaṃ kautukamābabandhuḥ karāmbuje kiñca hadambuje 'pi // 4.27 //",
    "XXbghsic_u:454": " evaṃ samāpayya kumārikāyā vaivāhikaṃ maṇḍanasaṃvidhānam /",
    "XXbghsic_u:455": " kutūhalī kauliyabhūmipālastasthau varasyāgamamīkṣamāṇaḥ // 4.28 //",
    "XXbghsic_u:456": " atha svaveśmanyadhirājasūnuḥ snātānulipto navadhautavāsāḥ /",
    "XXbghsic_u:457": " ullāsikāṃ lokavilocanānāmudvāhabhūṣāmurarīcakāra // 4.29 //",
    "XXbghsic_u:458": " suvarṇasūtragrathitāntareṇa kṣaumottarīyeṇa sa rājasūnuḥ /",
    "XXbghsic_u:459": " vidyutpinaddhena śaradghanena viyattalābhoga iva vyarājat // 4.30 //",
    "XXbghsic_u:460": " viśālavakṣaḥsthalalambitena muktākalāpena babhau kumāraḥ /",
    "XXbghsic_u:461": " virājamānena taṭopakaṇṭhaṃ chāyāpatheneva suvarṇaśailaḥ // 4.31 //",
    "XXbghsic_u:462": " prasannagambhīravapuḥ kumāraḥ pravālamuktāmayakuṇḍalābhyām /",
    "XXbghsic_u:463": " caṇḍāṃśutārādhipamaṇḍalābhyāmalaṃkṛto merurivāluloke // 4.32 //",
    "XXbghsic_u:464": " varaścakāśe haricandanārdro bālātapātāmra ivodayādriḥ /",
    "XXbghsic_u:465": " dhātucchaṭāvicchuritaḥ karīva sandhyāmahaḥsāndra ivāmṛtāṃśuḥ // 4.33 //",
    "XXbghsic_u:466": " ādarśabimbe pratimāśarīramāmuktaratnābharaṇasya yūnaḥ /",
    "XXbghsic_u:467": " vaikartanaṃ maṇḍalamāsthitasya puṃsaḥ purāṇasya pupoṣa lakṣmīm // 4.34 //",
    "XXbghsic_u:468": " alaṃkriyājāyata dehakāntirnaisargikī tasya narendrasūnoḥ /",
    "XXbghsic_u:469": " eīśvaryacihnāni paraṃ babhūvuranyāni māṇikyavibhūṣaṇāni // 4.35 //",
    "XXbghsic_u:470": " ukṣiptamuktātapavāraṇaśrīruddhūtabālavyajanopacāraḥ /",
    "XXbghsic_u:471": " āruhya vaivāhikamaupavāhyaṃ jagāma sanbandhigṛhaṃ kumāraḥ // 4.36 //",
    "XXbghsic_u:472": " tamāgataṃ śākyakulapradīpaṃ kṣoṇīpatiḥ koliyacakravarttī /",
    "XXbghsic_u:473": " svayaṃ padābhyāmabhigamya dūraṃ vaivāhikaṃ maṇḍapamānināya // 4.37 //",
    "XXbghsic_u:474": " dadarśa dhīraḥ kṣitipālaputrīṃ tatra sthitāṃ tārakarājavaktrām /",
    "XXbghsic_u:475": " līlāravindena karasthitena payodhikanyāmiva bhāsamānām // 4.38 //",
    "XXbghsic_u:476": " sotkaṇṭhamālokayataḥ kumārīṃ sudhāṃśuśobhāparibhāvukāṅgīm /",
    "XXbghsic_u:477": " atītya velāmadhirājasūnorānandasindhuḥ prasasāra dūram // 4.39 //",
    "XXbghsic_u:478": " yat kāryate tatra pativratābhiḥ kṛtvā tadetat sakalaṃ kumāraḥ /",
    "XXbghsic_u:479": " tayā samaṃ tāmarasāyatākṣyā jatāma vaitānikavedimadhyam // 4.40 //",
    "XXbghsic_u:480": " udarciṣastasya hutāśanasya havirbhiruccairjvalataḥ purastāt /",
    "XXbghsic_u:481": " kriyākalāpe kṛtadhīḥ purodhāḥ saṃyojayāmāsa vadhūkumārau // 4.41 //",
    "XXbghsic_u:482": " āsīt kumāraḥ pulakaprarohairudañcitaiḥ kañcukitāṅgayaṣṭiḥ /",
    "XXbghsic_u:483": " vaikakṣamālyacyutakesarāstadguptyai babhūvurguṇaratnarāśeḥ // 4.42 //",
    "XXbghsic_u:484": " āvirbhavadbhiḥ śramavārileśairārdrāṅguliḥ koliyakanyakāsīt /",
    "XXbghsic_u:485": " vivāhadhārājalaśīkarāstadvyājībabhūvurvipulekṣaṇāyāḥ // 4.43 //",
    "XXbghsic_u:486": " ālokalobhādabhivartamānā nivartamānāstrapayā ca śaśvat /",
    "XXbghsic_u:487": " tayorapāṅgaprasarāstadānīṃ ḍolāvihāraśriyamanvabhūvan // 4.44 //",
    "XXbghsic_u:488": " abhyastayā saṃvaraṇāmbuśerāvartacakrabhramalīlayeva /",
    "XXbghsic_u:489": " varaḥ samaṃ vāmadṛśā kṛśānoḥ pradakṣiṇāprakramamanvatiṣṭhat // 4.45 //",
    "XXbghsic_u:490": " kanyākumārau kamanīyarūpāvālokya homāgniradṛṣṭapūrvau /",
    "XXbghsic_u:491": " pradakṣiṇārciḥsphuraṇacchalena ślāghāśiraḥkampamivācacāra // 4.46 //",
    "XXbghsic_u:492": " guruprayuktā kulapālikā sā lājopahāra visasarja vahnau /",
    "XXbghsic_u:493": " marudvidhūtā latikeva puṣpaṃ cūtadrame syūtanavapravāle // 4.47 //",
    "XXbghsic_u:494": " samudgatā dhūmatatiḥ kṛśānoḥ samīpalagnā mukhasārasasya /",
    "XXbghsic_u:495": " amlānanīlāyatanālabhaṅgīma ṅgīcakārāmbujalocanāyāḥ // 4.48 //",
    "XXbghsic_u:496": " tasmādudīrṇā navadhūmarājistasyā mukhe tadgrahaṇaprasanne /",
    "XXbghsic_u:497": " kṣaṇaṃ samālakṣyata sañcarantī saroruhe ṣaṭpadamālikeva // 4.49 //",
    "XXbghsic_u:498": " vaktrāravindaṃ paritaḥ prakīrṇā vāmabhruvo maṅgaladhūmarājiḥ /",
    "XXbghsic_u:499": " anyāmṛtāṃśubhramataḥ prayātāmadhatta sākṣāt pariveṣalakṣmīm // 4.50 //",
    "XXbghsic_u:500": " vaktrāmbujaṃ vāmadṛśaḥ parītā vaivāhikī maṅgaladhūmapaṃktiḥ /",
    "XXbghsic_u:501": " babhāra nīlāṃśukanirmitasya muhūrtavaktrāvaraṇasya śobhām // 4.51 //",
    "XXbghsic_u:502": " kālāñjanocchvāsavikūṇitākṣaṃ dharmodakakliṣṭakapolapatram /",
    "XXbghsic_u:503": " vivarṇakarṇotpalamānanābjaṃ babhūva dhūmagrahaṇānmṛgākṣyāḥ // 4.52 //",
    "XXbghsic_u:504": " iti krameṇāhitapāṇipīḍastayā sahaiva śvasurau kumāraḥ /",
    "XXbghsic_u:505": " nanāma tāvapyanumodamānāvāśīrbhiretāvanuvardhayetām // 4.53 //",
    "XXbghsic_u:506": " anyāṃśca sarvānapi bandhuvargān sambhāvya jāyāsahitaḥ kumāraḥ /",
    "XXbghsic_u:507": " nirgatya tasmānnijarājadhānīpradakṣiṇāya pravaro jagāma // 4.54 //",
    "XXbghsic_u:508": " tasmin muhūrte kapilāṅganānāṃ kumāranidhyānaparāyaṇānām /",
    "XXbghsic_u:509": " saudheṣu saudheṣu samudbabhūvuḥ śṛṅgāraceṣṭā madanopadiṣṭāḥ // 4.55 //",
    "XXbghsic_u:510": " tathā hi kācit karapallavena kalhāramālāmavalambamānā /",
    "XXbghsic_u:511": " svayaṃ varītuṃ kila rājadhānīsopānamārgaṃ tvarayā jagāma // 4.56 //",
    "XXbghsic_u:512": " netrasya taddarśananiścalasya mā mūdidaṃ rodha itīva matvā /",
    "XXbghsic_u:513": " apāsya kālāñjanamāyatākṣī vātāyanaṃ satvaramāpa kācit // 4.57 //",
    "XXbghsic_u:514": " vibhūṣaṇairantarite madaṅge naisargikīṃ kāntimasau na paśyet /",
    "XXbghsic_u:515": " itīva naipathyamakalpayantī kācit prapede sahasā gavākṣam // 4.58 //",
    "XXbghsic_u:516": " vyākośametad yadi karṇapāśe niveśayeyaṃ surabhi dvirephaḥ /",
    "XXbghsic_u:517": " māṃ pīḍayedityavadhīrya manye karṇotpalaṃ kāpi jagāma jālam // 4.59 //",
    "XXbghsic_u:518": " tadānanālokanaharṣajātaḥ stanasya romodgama eva bhuṣā /",
    "XXbghsic_u:519": " itīva patrāvalimutsṛjantī vātāyanābhyarṇamavāpa kācit // 4.60 //",
    "XXbghsic_u:520": " pativratāyāḥ paradarśanāya yātrā na yukteti nirundhatīva /",
    "XXbghsic_u:521": " nitambabimbād rasanā galantī kasyāścidaghriṃ kalayāñcakāra // 4.61 //",
    "XXbghsic_u:522": " ekāvalīṃ kācidanarpayitvā kaṇṭhokaṇṭhaṃ karapaṅkajena /",
    "XXbghsic_u:523": " samudvahantī tvaramāṇacetāstasyopahārārthamiva pratasthe // 4.62 //",
    "XXbghsic_u:524": " tābhistadudvīkṣaṇatatparābhirnirantarāḥ saudhatalapradeśāḥ /",
    "XXbghsic_u:525": " jagajjigīṣormakaradhvajasya senāniveśapratimā babhūvuḥ // 4.63 //",
    "XXbghsic_u:526": " vīthīṣu vīthīṣu vilāsinīnāṃ tasminnipetustaralāḥ kaṭākṣāḥ /",
    "XXbghsic_u:527": " prāsādajālāntaritāṅgayaṣṭeḥ prasūnaketoriva puṣpabāṇāḥ // 4.64 //",
    "XXbghsic_u:528": " tamāyatākṣyaḥ spṛhaṇīiyamaṅgādaṅgāntaraṃ gantumaśaknuvānaiḥ /",
    "XXbghsic_u:529": " ākarṇapūraprasṛtairapāṅgairālokayāmāsuratṛptibhājaḥ // 4.65 //",
    "XXbghsic_u:530": " tāsāṃ kumāraḥ śatapatramitrairvilocanairvismayanirnimeṣaiḥ /",
    "XXbghsic_u:531": " aṅgeṣu sarvatra niṣiktabimbaiḥ sākṣāt sahasrākṣa ivābabhāse // 4.66 //",
    "XXbghsic_u:532": " yatraiva yatraiva kumāragātre vyāpāritaṃ locanamaṅganābhiḥ /",
    "XXbghsic_u:533": " tatraiva tatraiva babhūva kāntiniryāsaniḥsyūtamivānuṣaktam // 4.67 //",
    "XXbghsic_u:534": " tāsāṃ kumārākṛtirāturāṇāmaspandavisphāritalocanānām /",
    "XXbghsic_u:535": " vinetukāmeva manobhavārtiṃ pratyekamantarhṛdayaṃ viveśa // 4.68 //",
    "XXbghsic_u:536": " kācit tadā kaṇṭakitāṅgayaṣṭistadānanāmbhoruhanirviśeṣam /",
    "XXbghsic_u:537": " ājighradānandanimīlitākṣī karasthitaṃ vibhramapuṇḍarīkam // 4.69 //",
    "XXbghsic_u:538": " kācit tadākarṣaṇasiddhamantraṃ kāmopadiṣṭaṃ kila japtukāmā /",
    "XXbghsic_u:539": " kareṇa mandaṃ bhramayāñcakāra muktākṣamālāmiva hārayaṣṭim // 4.70 //",
    "XXbghsic_u:540": " śukāvacañcūpuṭapāṭalena nakhena kācid vilolekha navyam /",
    "XXbghsic_u:541": " pāṇisthitaṃ ketakagarbhapatramanaṅgasandeśamivāsya kartum // 4.71 //",
    "XXbghsic_u:542": " ālekhyalīlāphalakaṃ satūlimekaṃ dadhānā karapallavena /",
    "XXbghsic_u:543": " ātmānamālikhya varāya tasmai dātuṃ samudyogavatīva tasthau // 4.72 //",
    "XXbghsic_u:544": " cetobhuvaḥ puṣpaśilīmukhānāṃ parāgavarṣaiḥ patatāmajasram /",
    "XXbghsic_u:545": " kasyāścidāsīt kaluṣīkṛteva dṛṣṭiḥ samudyadbahulāśrupūrā // 4.73 //",
    "XXbghsic_u:546": " udbhinnaromodgamalobhanīyā rarāja kasyāścana gaṇḍapāliḥ /",
    "XXbghsic_u:547": " dhṛtāṅkurā cittagrahapraveśe manobhuvo maṅgalapālikeva // 4.74 //",
    "XXbghsic_u:548": " ākarṇamākṛṣṭaśarāsanasya kāmasya kādambakadambakānām /",
    "XXbghsic_u:549": " pakṣīnileneva vidhūyamānā kāciccakampe skhaladuttarīyā // 4.75 //",
    "XXbghsic_u:550": " dharmodabinduprakarairudīrṇaiḥ karambitā kācana rājate sma /",
    "XXbghsic_u:551": " kodaṇḍavallīva dṛḍhāvakṛṣṭā niṣṭhyūtamuktāṅkuritā smarasya // 4.76 //",
    "XXbghsic_u:552": " manaḥ pratolīṃ viśataḥ prakīrṇairmanobhuvaḥ pādaparāgajālaiḥ /",
    "XXbghsic_u:553": " kācid dṛśaṃ karburavigraheva vivarṇabhāvaṃ pratipadyate sma // 4.77 //",
    "XXbghsic_u:554": " kumāramenaṃ kulaśailadhuryaṃ bharttāramāptuṃ paramābhirūpyam /",
    "XXbghsic_u:555": " bimbādhareyaṃ jananāntareṣu kiṃ vākarot puṇyamagaṇyarūpam // 4.78 //",
    "XXbghsic_u:556": " sudhānidhānaṃ tuhināṃśubimbaṃ lakṣmīvimānāni ca paṅkajāni /",
    "XXbghsic_u:557": " ātanvatā pūrvamamuṣya vaktranirmāṇayogyeva kṛtā vidhātrā // 4.79 //",
    "XXbghsic_u:558": " nirmāṇakāle bhuvanatrayasya sambhṛtya sambhṛtya samarpitena /",
    "XXbghsic_u:559": " saundaryasāreṇa sarojajanmā prāyeṇa cakre yuvarājamenam // 4.80 //",
    "XXbghsic_u:560": " yuvānamenaṃ yugadīrghabāhuṃ draṣṭuṃ trilokaspṛhaṇīyaśobham /",
    "XXbghsic_u:561": " asmākamakṣṇāmayutaṃ viriñcistrilokavedī na cakāra kasmāt // 4.81 //",
    "XXbghsic_u:562": " amuṣya vaktrāmṛtabhānubimbasambhūtasaundaryasudhopayogāt /",
    "XXbghsic_u:563": " āpadyate dṛṣṭiyugaṃ na keṣāmatraiva janmanyanimeṣabhāvam // 4.82 //",
    "XXbghsic_u:564": " ityādimāsāṃ giramatyudārāmākarṇayan karṇasukhāyamānām /",
    "XXbghsic_u:565": " pradakṣiṇīkṛtya purīṃ kumāraḥ prāvikṣadantarbhavanaṃ nṛpasya // 4.83 //",
    "XXbghsic_u:566": " praviśya dūrāvanatena mūrdhnā baddhapraṇāmāñjalikuḍmalena /",
    "XXbghsic_u:567": " tayā sametaḥ śakavaṃśadīpaḥ priyottaraṅgaṃ pitaraṃ vavande // 4.184 //",
    "XXbghsic_u:568": " utthāpya dūrānatamūḍhabhāryamudañcitābhyāṃ bhujapañjarābhyām /",
    "XXbghsic_u:569": " romodgamādhyāsitagātrayayaṣṭirurvīpatiḥ sādaramāliliṅga // 4.185 //",
    "XXbghsic_u:570": " anantaraṃ kāñcanapātrāsaṃsthaiḥ karpūradīpaiḥ parivāranāryaḥ /",
    "XXbghsic_u:571": " amuṣya bhadrāsanamāsthitasya nīrājanaṃ maṅgalamanvatiṣṭhan // 4.183 //",
    "XXbghsic_u:572": " iti vihitavivāhaṃ viśvaviśrāntakīrtti trijagadavanadīkṣābaddhakakṣaṃ kumāram /",
    "XXbghsic_u:573": " narapatiravalokya prīyamāṇaḥ sa mene nijakulamatituṅgaṃ nihanutārātigarvam",
    "XXbghsic_u:574": " iti buddhaghoṣaviracite padyacūḍāmaṇināmni mahākāvye caturthaḥ sargaḥ //",
    "XXbghsic_u:575": " pañcamaḥ sargaḥ trayo mahāprāsādāḥ",
    "XXbghsic_u:576": " tataḥ kumārasya samagravaibhavo narādhinātho navayauvanaśriyaḥ /",
    "XXbghsic_u:577": " ṛtūtsavānāmupasevanakṣamānakārayat trīnatulān mahālayān // 5.1 //",
    "XXbghsic_u:578": " sa teṣu sadmasvadhirājanandano vicitravinyāsaviśeṣaśālibhiḥ /",
    "XXbghsic_u:579": " vinodyamāno varavārayoṣitāṃ vilāsanṛttairvijahāra hāribhiḥ // 5.2 //",
    "XXbghsic_u:580": " babhūva varṣāsamayo 'tha medinī kaṭhoradharmajvaraśāntikarmaṭhaḥ /",
    "XXbghsic_u:581": " aśeṣakāntāraśikhaṇḍimaṇḍalīvilāsalāsyakramadeśikeśvaraḥ // 5.3 //",
    "XXbghsic_u:582": " payodharāḥ kecana kācamecakāścakāśire caṇḍasamīraṇeritāḥ /",
    "XXbghsic_u:583": " śanaiḥ śanairambarakṛṣṇabhoginā vimucyamānā iva jīrṇakañcukāḥ // 5.4 //",
    "XXbghsic_u:584": " tadā samāruhya vihāramaṇḍapaṃ sahaiva vadhvā sarasīruhekṣaṇaḥ /",
    "XXbghsic_u:585": " pradarśayan mīnadṛśaḥ payodharān pracakrame varṇayituṃ tapātyayam // 5.5",
    "XXbghsic_u:586": " itaḥ sarojākṣi! vilokayāmbudānudanvadambhobharapaśyatoharān /",
    "XXbghsic_u:587": " viyattalābhogavilāsadarpaṇapraviṣṭabhūmaṇḍalabimbasannibhān // 5.6 //",
    "XXbghsic_u:588": " ṛtuśriyā dīptataḍitpradīpikāsamārjitairañjanasañcayairiva /",
    "XXbghsic_u:589": " natabhru! navyaiḥ śakalaiḥ payomucāṃ nabhaḥsthalī pātramiyaṃ vibhāvyate //",
    "XXbghsic_u:590": " payodakālena cirapravāsinā samāgatenābhinavaṃ priye! diśām /",
    "XXbghsic_u:591": " vimucyamānā iva keśaveṇayo vibhānti kāmaṃ navameghapaṃktayaḥ // 5.8 //",
    "XXbghsic_u:592": " tapātyayābhyāgamanena śāmyato nidāgharūpasya kṛpīṭajanmanaḥ /",
    "XXbghsic_u:593": " vijṛmbhamāṇā iva dhūmavīcayo viśanti meghāvalayo viyattalam // 5.9 //",
    "XXbghsic_u:594": " purandarākrāntibhayena ye purā payonidhiṃ prāpuralūnapakṣakāḥ /",
    "XXbghsic_u:595": " samutpatantīva ta eva bhūdharāstataḥ samudadyannavavāridacchalāt // 5.10",
    "XXbghsic_u:596": " mṛgākṣ i! vidyullatikākarambimbitairnabho 'vakāśo jaladairvirājate /",
    "XXbghsic_u:597": " payonidhirvidrumavallivellitairyugakṣaye kardamagolakairiva // 5.11 //",
    "XXbghsic_u:598": " śikhaṇḍināmadbhutatāṇḍavaśriyāmaraṇyaraṅge madhurapraṇādinām /",
    "XXbghsic_u:599": " vilokya vidyunnayanena vibhramān praśaṃsatīva stanitena toyadaḥ // 5.12 //",
    "XXbghsic_u:600": " kalāpinaḥ kāñcanakāhalopamān phaṇīndralokān parigṛhya cañcubhiḥ /",
    "XXbghsic_u:601": " gabhīrakekāmukharīkṛtāmbarā nadanti cakrīkṛtabarhamaṇḍalāḥ // 5.13 //",
    "XXbghsic_u:602": " suvarṇakāreṇa tapātyayātmanā payodapālīnikaṣopalāntare /",
    "XXbghsic_u:603": " nighṛṣyamāṇā iva hemarājayastaḍillatā bhānti cakoralocane // 5.14 //",
    "XXbghsic_u:604": " malīmasaṃ kevalamaṅgamantaraṃ viśuddhamantaḥkaraṇaṃ tu māmakam /",
    "XXbghsic_u:605": " iti sphuraccañcaladīdhiticchalād vibhidya taṃ darśayatīva vāridaḥ // 5.15",
    "XXbghsic_u:606": " samudranemīvahanasya bhāriṇaścaturmahāsāgaramadhyavartinaḥ /",
    "XXbghsic_u:607": " kūlādrikūṭeṣu taḍidgaṇāvṛtā vibhānti sītā iva meghapaṃktayaḥ // 5.16 //",
    "XXbghsic_u:608": " vijitya viśvatrayamadbhutaśriyā pradānaśauryeṇa payomucāmunā /",
    "XXbghsic_u:609": " samucchritānāṃ taralākṣi! vidyuto jayadhvajānāṃ janayanti saṃśayam // 5.17",
    "XXbghsic_u:610": " sitacchadotsāraṇavetrayaṣṭayo viloladṛṣṭe! vilasanti vidyutaḥ /",
    "XXbghsic_u:611": " dhanāghanaiḥ proṣitatarjanakriyāvighūrṇyamānāḥ karaśākhikā iva // 5.18 //",
    "XXbghsic_u:612": " śatahradāpāditacārumaurvikaṃ salīlamādāya mahendrakārmukam /",
    "XXbghsic_u:613": " payodakālaḥ śabaraḥ śaravrajairapuṇḍarīkāṃ vidaghāti medinīm // 5.19 //",
    "XXbghsic_u:614": " bhujaṅgabhugvāntaphaṇāmaṇiśriyaḥ sphuranti bhūmnā puruhūtagopakāḥ /",
    "XXbghsic_u:615": " pracaṇḍadhārāhataratnasūdaraprakīrṇaratnopalakhaṇḍakāntayaḥ // 5.20 //",
    "XXbghsic_u:616": " śaranniśākāśatalodaraprabhāsahodare nūtanaśādvalasthale /",
    "XXbghsic_u:617": " patanti vajrāyudhagopakīṭakāḥ samagrandhyāruṇatārakopamāḥ // 5.21 //",
    "XXbghsic_u:618": " æviyatpṛthivyoḥ kiyadantaraṃ bhavetÆ iti pramātuṃ prathamena vedhasā /",
    "XXbghsic_u:619": " prasāryamāṇā iva mānarajjavaḥ patanti dhārāḥ paritaḥ payomucām // 5.22 //",
    "XXbghsic_u:620": " iyaṃ cakorākṣi! payodamālikā prakāmavācāṭabakoṭamaṇḍalī /",
    "XXbghsic_u:621": " upāttaśaṅkhā sphuṭamikṣudhanvanaḥ prayāṇamudghoṣayatīva diṅmukhe // 5.23",
    "XXbghsic_u:622": " vakāvalīvibhramakaṇṭhakambavo vitīrṇaśakrāyudhacitrakambalāḥ /",
    "XXbghsic_u:623": " namanti śaileṣu navābhrakuñjarāstaṭābhighātārthamivoḍhagarjitāḥ // 5.24 //",
    "XXbghsic_u:624": " kṣaṇaprabhācampakadāmabhūṣaṇā diśaḥ surendrāyudhacāruśekharāḥ /",
    "XXbghsic_u:625": " payodaśṛṅgairnavavārigarbhitaiḥ parasparābhyukṣamiva prakurvate // 5.25 //",
    "XXbghsic_u:626": " vigāhamānasya nabhaḥsthalīgṛhaṃ nidādhajiṣṇorṛtucakravartinaḥ /",
    "XXbghsic_u:627": " ghanena baddhā iva toraṇasrajaḥ surendracāpāḥ sutarāṃ cakāsati // 5.26 //",
    "XXbghsic_u:628": " prakampitāyāṃ kaṭhakāṣalīlayā digantabhittau stanayitnudantinā /",
    "XXbghsic_u:629": " viśīryamāṇā iva tārakāgaṇāḥ palāṇḍubhāsaḥ karakāḥ patantyamūḥ // 5.27 //",
    "XXbghsic_u:630": " payaḥpravāhaiḥ samameva vāridaḥ paraṃ samādāya mahāpayonidheḥ /",
    "XXbghsic_u:631": " punarvibhaktā iva mauktikotkarāḥ sphuranti varṣopalaśarkarāḥ kṣitau //",
    "XXbghsic_u:632": " yathā yathā vṛṣṭibhirabhramaṇḍale vijṛmbhate vaidyutahavyavāhanaḥ /",
    "XXbghsic_u:633": " tathā tathā pānthamṛgīdṛśāṃ dhruvaṃ vijṛmbhate cetasi manmathānalaḥ //",
    "XXbghsic_u:634": " nidāghatāpajvalitā vanasthalī prasārayanti sphuṭakandalīkaram /",
    "XXbghsic_u:635": " mayūrakekāvirutairmanoharaiḥ payodamabhyarthayatīva jīvanam // 5.30 //",
    "XXbghsic_u:636": " vinidrakāntāravinamravāṭikāprasūnakiñjalkaparāgavāhinaḥ /",
    "XXbghsic_u:637": " haranti mandāḥ pavamānakandalāḥ śikhaṇḍināṃ tāṇḍavajaṃ pariśramam // 5.31",
    "XXbghsic_u:638": " viśaṅkaṭāmambararājavīthikāṃ valāhakānāmaṭatāmitastataḥ /",
    "XXbghsic_u:639": " pratāyamānā iva pādapāṃsavaḥ patanti mandaṃ paritaḥ payaḥkaṇāḥ // 5.32 //",
    "XXbghsic_u:640": " vighuṣyamāṇe taḍitābhramaṃḍale vidhāya sākṣye navavaidyutānalam /",
    "XXbghsic_u:641": " ṛtuḥ purodhāstaṭinīsamudrayoḥ pravartayatyūrmikaragrahotsavam // 5.33 //",
    "XXbghsic_u:642": " anena kālena vināmṛtadravairnikāmamāpāditasarvasampadā /",
    "XXbghsic_u:643": " aśeṣato bhūrapi sarvathā bhajedaputriṇīnāmadhidevatāpadam // 5.34 //",
    "XXbghsic_u:644": " iti praśaṃsāmukhare sakautukaṃ svavṛttimuddiśya narendranandane /",
    "XXbghsic_u:645": " upoḍhalajjā iva diṅmukhāntare tirobabhūvuḥ sakalāḥ payodharāḥ // 5.35 //",
    "XXbghsic_u:646": " digaṅganāvarṇaghṛtānulepanaṃ sitacchadasvaiavihāravīthikā /",
    "XXbghsic_u:647": " sarojinīyauvanavibhramodayaḥ samāvirāsīt samayo 'tha śāradaḥ // 5.36 //",
    "XXbghsic_u:648": " taḍitpriyāyāḥ savilāsasampado balākikāyāśca viśuddhajanmanaḥ /",
    "XXbghsic_u:649": " viyogaduḥkhādiva maunamudritāḥ prapedire pāṇḍaratāṃ payodharāḥ // 5.37 //",
    "XXbghsic_u:650": " kadarthitātmīyaguṇaprakāśane kṣayaṃ prapanne sati vāridāgame /",
    "XXbghsic_u:651": " pramodahāsā iva diṅmṛgīdṛśāṃ samudbabhūvuḥ kalahaṃsamaṇḍalāḥ // 5.38 //",
    "XXbghsic_u:652": " sitacchadānāṃ śravaṇārtikāraṇaṃ niśamya kolāhalamutkacetasām /",
    "XXbghsic_u:653": " viyogabhājastaruṇījanā bhṛśaṃ ninindurantaḥkaraṇena bhārgavam // 5.39 //",
    "XXbghsic_u:654": " anantaratnākaraphenamaṇḍalairanaṅgakīrtistabakabhramāvahaiḥ /",
    "XXbghsic_u:655": " marālavṛndairvalamānapakṣakairapūri sarvaṃ haridantakandaram // 5.40 //",
    "XXbghsic_u:656": " vikāsināṃ saptapalāśabhūruhāṃ vijṛmbhamāṇāḥ parito rajobharāḥ /",
    "XXbghsic_u:657": " harinmukhānāmadhivāsacūrṇaṃkabhramaṃ vitenuḥ prathamānasaurabhāḥ // 5.41",
    "XXbghsic_u:658": " pravartyamāne pramadairmadāvalaiḥ samulvaṇe dānajalābhivarṣaṇe /",
    "XXbghsic_u:659": " gate 'pi varṣāsamaye mahāpagā babhūvuratyantavivṛddhajīvanāḥ // 5.42 //",
    "XXbghsic_u:660": " kalādhināthaḥ karajālamujjvalaṃ prasārayāmāsa haritsu nirbharam /",
    "XXbghsic_u:661": " cirotsukānāṃ kumudākaraśriyāṃ dṛḍhāṅgapālīmiva kartumunmanāḥ // 5.43 //",
    "XXbghsic_u:662": " vitāyamānaiḥ smitacandrikābharaistaraṅgitāḥ kṣomaviśeṣapāṇḍaraiḥ /",
    "XXbghsic_u:663": " vilajjamānā dvijarājadarśanād dhṛtāvaguṇṭhā iva digvadhūṭikāḥ // 5.44 //",
    "XXbghsic_u:664": " pataṅgadāvānalalaṅghitātmanāṃ tamastamāladrumaṣaṇḍasampadām /",
    "XXbghsic_u:665": " marutprakīrṇā iva bhasmadhūlayaḥ śaśaṅkire śāradameghapaṃktayaḥ // 5.45 //",
    "XXbghsic_u:666": " visṛtvaraiḥ śāradikaiḥ payodharairviḍambayāmāsa vikīrṇamambaram /",
    "XXbghsic_u:667": " taraṅgabhaṅgaiḥ kalaśāmbhasāṃ nidheryugāntabhinnairlavaṇodadherdyutim //",
    "XXbghsic_u:668": " kṛtābhiṣekāḥ prathamaṃ ghanāmbubhighṛtottarīyāḥ śaradabhrasañcayaiḥ /",
    "XXbghsic_u:669": " viliptagātryaḥ śaśiraśmicandanairdiśo dadhustārakahārayaṣṭikām // 5.47 //",
    "XXbghsic_u:670": " kṛtāplavānāmacireṇa vāridairdiśāvadhūnāṃ rucirāmbaratviṣām /",
    "XXbghsic_u:671": " śarīralagnā iva toyavipruṣaścakāśire sātiśayena tārakāḥ // 5.48 //",
    "XXbghsic_u:672": " vikāsinaścandrakaropalālanād virejire kairavakośarāśayaḥ /",
    "XXbghsic_u:673": " śaratprasanneṣu taḍākavāriṣu praviṣṭabimbā iva tārakāgaṇāḥ // 5.49 //",
    "XXbghsic_u:674": " vikasvarā vyañjitakaṇṭakāṃkurā vimuktamādhvīkamudaśrubindavaḥ /",
    "XXbghsic_u:675": " sarojaṣaṇḍāḥ śaradaṃ samāgatāḥ vilokya vismeramukhā ivābabhuḥ // 5.50 //",
    "XXbghsic_u:676": " vikāsabhājāmabhitaḥ saroruhāṃ vilīyamānairmakandanirjharaiḥ /",
    "XXbghsic_u:677": " agādhatāṃ prāpuratīva pūritāḥ śaratkṛśā apyakhilāḥ sarovarāḥ // 5.51 //",
    "XXbghsic_u:678": " vipakvapuṇḍrekṣuparumukhacyutairnirantarā mauktikasārasañcayaiḥ /",
    "XXbghsic_u:679": " udārakaidārakakulyakātaṭāḥ prapedire tāmranadītaṭopamām // 5.52 //",
    "XXbghsic_u:680": " vipākabhūmnābhividīrṇadāḍimīphalaprakīrṇairnavabījabālakaiḥ /",
    "XXbghsic_u:681": " karambitāḥ kānanabhūmayo babhuḥ punaḥ samudyatsuragopakā iva // 5.53 //",
    "XXbghsic_u:682": " ānandapākodayaśālibhiḥ phalairavāṅmukhīnāḥ kalamā lalakṣire /",
    "XXbghsic_u:683": " upasthitāmātmavināśavikriyāṃ vicintya śokāvanatā ivādhikam // 5.54 //",
    "XXbghsic_u:684": " vikīrṇapaṅkāṅkitaśṛṅgakoṭayaḥ khurārdhacandrakṣayakūlabhūmayaḥ /",
    "XXbghsic_u:685": " muhurnadanto vṛṣabhā madoddhatāstaṭābhighātaṃ saritāṃ vitenire // 5.55 //",
    "XXbghsic_u:686": " atrāntare rājakumāramenamāhūya pṛthvīpatirābabhāṣe /",
    "XXbghsic_u:687": " ayaṃ janaḥ putra! tavāstraśikṣāvilokanaṃ pratyabhivāñchatīti // 5.56 //",
    "XXbghsic_u:688": " śrutvā tu tatsūryakulāvataṃsaḥ pratyujjagāda prathamaṃ nṛpāṇām /",
    "XXbghsic_u:689": " ālokyatāṃ tāta! mamāstraśikṣā prāpte dine saptamasaṅkhyayeti // 5.57 //",
    "XXbghsic_u:690": " athāgate saptamavāsarānte prajāpatirbandhujanena sārdham /",
    "XXbghsic_u:691": " tasyāstraśikṣāpravilokanārtham adhyāsta bhadrāsanamantareṇa // 5.58 //",
    "XXbghsic_u:692": " ekena bāṇāsanamātatajyam, anyena hastāmburuheṇa bāṇam /",
    "XXbghsic_u:693": " samādadānaḥ sa pinaddhamūrtiragre gurorāvirabhūt kumāraḥ // 5.59 //",
    "XXbghsic_u:694": " kiṃ puṣpadhanvā pratimabdhamūrtiḥ, kiṃ vāvatīrṇo madhavān sadhanvā!",
    "XXbghsic_u:695": " evaṃvidhā prādurabhūt prajānāṃ vikalpanā vismitamānasānām // 5.60 //",
    "XXbghsic_u:696": " adṛṣṭapūrvāmatilokaśilpām atyadbhutāmapratimaprabhāvaḥ /",
    "XXbghsic_u:697": " bahuprakārāṃ piturastraśikṣāṃ sandarśayāmāsa sa vīravaryaḥ // 5.61 //",
    "XXbghsic_u:698": " dṛṣṭvāstraśikṣāṃ jagadekabandhorabhūtapūrvāmavanītaleṣu /",
    "XXbghsic_u:699": " ātmānamākhaṇḍalatulyadhāmā viśāmadhīśo bahu manyate sma // 5.62 //",
    "XXbghsic_u:700": " itthaṃ dhīro darśayitvāstraśikṣāṃ dhānuṣkāṇāmagragaṇyastarasvī /",
    "XXbghsic_u:701": " āgopālaṃ stūyamānāpadāno lokairuccairāsasādātmageham // 5.63 //",
    "XXbghsic_u:702": " saṅgītamaṅgalamahotsavasaṅginībhiḥ sākaṃ vadhūbhiranurāgataraṅgitābhiḥ /",
    "XXbghsic_u:703": " krīḍāgṛheṣu viharan kṣitipālasūnurvarṣāṇi kānicidasau kṣapayāñcakāra //",
    "XXbghsic_u:704": " iti buddhaghoṣaviracite padyacūḍāmaṇināmni mahākāvye pañcamaḥ sargaḥ //",
    "XXbghsic_u:705": " ṣaṣṭhaḥ sargaḥ vasantasamayavarṇanam prādurbabhūva samayaḥ subhago vasantaḥ prastāvanālikulakokilakūjitānām",
    "XXbghsic_u:706": " bāṇāśayo makaraketanasāyakānām mauhūrtiko malayamārutanirgamānām // 6.1 //",
    "XXbghsic_u:707": " uccaṇḍadaṇḍadharakāsarasaurvabhaumasannāhabhīta iva caṇḍamayūkhamālī /",
    "XXbghsic_u:708": " sadyo vivartitahayo yamadiṅmukhāntād yātrāmadhatta himabhūdharasammukhīnām // 6.2 //",
    "XXbghsic_u:709": " candrodayojjvalamukhena jhaṣadhvajājñāṃ vyākurvatā vimalasūkṣmatarāmbareṇa",
    "XXbghsic_u:710": " vanyā vasantasamayena parigrahatvasambhāvitā sapadi puṣpavatī babhūva //",
    "XXbghsic_u:711": " kalena gāḍhataramānaparigrahāṇāṃ prāṇānilān rasayituṃ pramadājanānām /",
    "XXbghsic_u:712": " ullāsiteva rasanā kusumadrumāṇām adbhāsate sma navakomalapallavaśrīḥ //",
    "XXbghsic_u:713": " unmocayan pariṇatacchadakañculīkāmudbhāvayan mukulajālakaromaharṣam /",
    "XXbghsic_u:714": " ullolayan bhramarakeśabharaṃ latānām udyānabhūṣu vijahāra vasantakālaḥ //",
    "XXbghsic_u:715": " āruhya mandamalayānilamaupavāhyamāśājayapracalitasya manobhavasya /",
    "XXbghsic_u:716": " sūnaprasūtirabhavannavalājavṛṣṭiḥ puṃskokiladhvanirabhūd varaśaṅkhaghoṣaḥ",
    "XXbghsic_u:717": " mandānilena vahatā vanarājimadhyād utthāpitaḥ kusumakoṇakareṇuruccaiḥ /",
    "XXbghsic_u:718": " senāparāga iva digvijayodyatasya cetobhuvaḥ prasarati sma digantareṣu //",
    "XXbghsic_u:719": " puṣpāyudhasya nṛpateḥ parapuṣṭavargaḥ saṃgrāmasambhramasahān sahakārabāṇān /",
    "XXbghsic_u:720": " sañcetukāma iva sañcitacārupatrān babhrāma vibhramavaneṣu navāṃkureṣu //",
    "XXbghsic_u:721": " vīreṇa mārasubhaṭena vibhidya bāṇairbaddhā mahāviṭapināṃ viṭapāntareṣu /",
    "XXbghsic_u:722": " vyākīrṇakeśanicayā iva śatrumuṇḍā vyālolabhṛṅganivahāḥ stabakā virejuḥ //",
    "XXbghsic_u:723": " bhṛṅgābhimudritamukhā makarandapūraiḥ pūrṇodarā rurucire sumanogulucchāḥ /",
    "XXbghsic_u:724": " vīrasya māranṛpatervijayābhiṣekaṃ kālena kartumiva ratnaghaṭāḥ praṇītāḥ //",
    "XXbghsic_u:725": " oghīkṛtā malayamārutacandanena puṣphora pūgavananūtanapuṣpapāliḥ /",
    "XXbghsic_u:726": " cetobhavasya nṛpatermadhunā salīlam āndolitā lalitacāmaramālikeva // 6.11",
    "XXbghsic_u:727": " puṃskokilāaḥ punaranaṅgajayāpadānagāthāsadṛkṣakalapañcamakūjitāni /",
    "XXbghsic_u:728": " peṭhuḥ prasannamadhurojjvalapeśalāni pratyagracūtakalikāsu vanasthalīṣu //",
    "XXbghsic_u:729": " udvelasambhṛtamadhuvratadānarājirucchṛṅkhalo malayamārutagandhahastī /",
    "XXbghsic_u:730": " mānagrahādrikaṭakeṣu manasvinīnāṃ vaprakriyāvihṛtimācarati sma mandam //",
    "XXbghsic_u:731": " mandānilakṣitipamaṅgalapāṭhakānāṃ mākandagandhagajamaṇḍanaḍiṇḍimānām /",
    "XXbghsic_u:732": " uddāmakāmavijayotsavaghoṣaṇāmām ujjṛmbhate sma rutamunmadaṣaṭpadānām //",
    "XXbghsic_u:733": " āmūlacūḍamabhitaḥ pravijṛmbhamāṇo bālapravāhanivaho vanapādapānām /",
    "XXbghsic_u:734": " mānāndhakāraharaṇāya manasvinīnāṃ bālātapaprasaravibhramamālalambe // 6.15",
    "XXbghsic_u:735": " nirantarasmeramaṇīcakānāṃ niṣyandamānābhiranohakānām /",
    "XXbghsic_u:736": " madhūlakāsāramahānadībhirvanaṃ nadīmātṛkatāmayāsīt // 6.16 //",
    "XXbghsic_u:737": " taṭopakaṇṭhaṃ makarandasindhoḥ prasūnadhūlīpulinābhirāme /",
    "XXbghsic_u:738": " ābaddhacakrāḥ saha kāminībhirārebhire pātumalipravīrāḥ // 6.17 //",
    "XXbghsic_u:739": " vīrunmayīṃ vibhramayantraḍolāmāropya bhṛṅgīmavigītagītām /",
    "XXbghsic_u:740": " samīraṇairātmagarutsamutthaiḥ sānandamāndolayati sma bhṛṅgaḥ // 6.18 //",
    "XXbghsic_u:741": " aśokayaṣṭyāḥ stabakopanītamādāya puṣpāsavamānanena /",
    "XXbghsic_u:742": " sambhogabhinnāṃ taraṇadvirephaḥ sacāṭukaṃ pāyayati sma kāntām // 6.19 //",
    "XXbghsic_u:743": " aṅgaṃ samāsādya latāṅganānāṃ ṣaḍaṃghriḍimbhāḥ stabakastaneṣu /",
    "XXbghsic_u:744": " pratyagrapuṣpāsavadugdhapānaṃ prapedire vismṛtalolabhāvāḥ // 6.20 //",
    "XXbghsic_u:745": " anekasaṃgrāmavimardaśīrṇāṃ purāṇamaurvīmapanīya bhāraḥ /",
    "XXbghsic_u:746": " kodaṇḍayaṣṭermakarandayaṣṭerapūrvamaurvīkarod dvirephaiḥ // 6.21 //",
    "XXbghsic_u:747": " ananyayonerapadānagāthāṃ madhoḥ sakāśādiva śikṣayantaḥ /",
    "XXbghsic_u:748": " śākhāsu śākhāsu mahīruhāṇāṃ śanaiḥ śiśiñjuḥ kalakaṇṭhaśāvāḥ // 6.22 //",
    "XXbghsic_u:749": " utkṣiptaśākhācchalabāhudaṇḍāścūtadrumāḥ śūrpakaśāsanājñām /",
    "XXbghsic_u:750": " karṇābhirāmaiḥ kalakaṇṭhanādairuddhoṣayāmāsurivādhvagānām // 6.23 //",
    "XXbghsic_u:751": " vinetukāmasya vilāsinīnāṃ māanadvipendraṃ makaradhvajasya /",
    "XXbghsic_u:752": " hemāṃkuśānāmavahannabhikhyāmagre natāḥ prauḍhapalāśakośāḥ // 6.24 //",
    "XXbghsic_u:753": " paribhramatṣaṭpadakarburāṇāṃ paṃktiḥ palāśadrumamañjarīṇām /",
    "XXbghsic_u:754": " dedīpyamānasya śilāvalasya dīptiṃ yayau darśitadhūmarāśeḥ // 6.25 //",
    "XXbghsic_u:755": " āmodalubdhairalināṃ kadambarākṛṣyamānaḥ sumanogulucchaḥ /",
    "XXbghsic_u:756": " grāsīkṛto rāhumukhena rākākalānidherbimba ivābabhāse // 6.26 //",
    "XXbghsic_u:757": " taṭīpaṭīradrumasaṅgabhājāṃ sarīsṛpāṇāmiva sāhacaryāt /",
    "XXbghsic_u:758": " viyoginaścandanaśailajanmā vimūrcchayāmāsa muhuḥ samīraḥ // 6.27 //",
    "XXbghsic_u:759": " madhuśīkaradurdināndhakāre vanalakṣmīratidūtikopitānām /",
    "XXbghsic_u:760": " bhramarīmabhisatvarīṃ pramattaḥ sacamatkāramarīramad dvirephaḥ // 6.28 //",
    "XXbghsic_u:761": " vakuladrumavāṭikā varastrīmukhagaṇḍūṣamadhudravābhiṣekam /",
    "XXbghsic_u:762": " anubhūya navāṃkurāpadeśādavahannañcitaromaharṣaśobhām // 6.29 //",
    "XXbghsic_u:763": " sahakāravanīṣu sañcarantyā madhulakṣmyā iva nūpurapraṇādāḥ /",
    "XXbghsic_u:764": " kalakaṇṭhabhuvaḥ kalapralāpāḥ śravasaḥ pāraṇamādadhurjanānām // 6.30 //",
    "XXbghsic_u:765": " aṅganāvadanapadmapūraṇīmādareṇa paripīya vāruṇīm /",
    "XXbghsic_u:766": " udvavāma punareva kesaraḥ syandamānamakarandakaitavāt // 6.31 //",
    "XXbghsic_u:767": " parimalalaharīṣu pādapānāṃ bharitasamastadigantarāpagāsu /",
    "XXbghsic_u:768": " jalaviharaṇamācacāra dirghaṃ malayamahīdharamandagandhavāhaḥ // 6.32 //",
    "XXbghsic_u:769": " manobhavo maṇḍalitāstramaurvikāgabhīraviṣphāravirāvitāmbaram /",
    "XXbghsic_u:770": " aśeṣasāṃsārikaśemuṣīmuṣo vavarṣa cūtāṃkuraśātasāyakān // 6.33 //",
    "XXbghsic_u:771": " iti pravṛtte madhumāsavaibhave vidhātumudyānavihāramutsukaḥ /",
    "XXbghsic_u:772": " rathaṃ samāruhya narendranandanaḥ sahāvarodhena vinirjagāma saḥ // 6.34 //",
    "XXbghsic_u:773": " tataḥ kumārasya purandaraśriyaḥ prabodhakālo 'yamiti prabodhitum /",
    "XXbghsic_u:774": " krameṇa vṛddhāturaluptajīvitān pradarśayāmāsuramuṣya devatāḥ // 6.35 //",
    "XXbghsic_u:775": " krameṇa paśyan purataḥ sthitānamūn nitāntamudvignamanāḥ nṛpātmajaḥ /",
    "XXbghsic_u:776": " kimetadityāahitavibhramaḥ svayaṃ purogatān paryanuyuṃkta sārathīn // 6.36",
    "XXbghsic_u:777": " savistaraṃ te 'pi surairadhiṣṭhitā narendraputrasya viraktikāraṇam /",
    "XXbghsic_u:778": " krameṇa teṣāmatimātraduḥsahaṃ jarāvikārādikamācacakṣire // 6.37 //",
    "XXbghsic_u:779": " niśamya teṣāṃ vacanaṃ nṛpātmajo nikāmanirvedavibhāvitāśayaḥ /",
    "XXbghsic_u:780": " niyantritodyānavihārakautuko nivartayāśvāniti sūtamabravīt // 6.38 //",
    "XXbghsic_u:781": " anantaraṃ tasya puraḥ surādhipairadarśi śāntānuśayastapodhanaḥ /",
    "XXbghsic_u:782": " vivṛddhakāruṇyasamudravīcikāviṭaṅkaviśrāntaviśālalocanaḥ // 6.39 //",
    "XXbghsic_u:783": " prataptacāmīkaragauravigrahaḥ pravālabhaṅgāruṇacārucīvaraḥ /",
    "XXbghsic_u:784": " prasannapūrṇendunibhānanadyutiḥ prabhūtamaitrīparivāhitāśayaḥ // 6.40 //",
    "XXbghsic_u:785": " tamenamālokya ca śākyanandanastapasvināmagrasaraṃ savismayaḥ /",
    "XXbghsic_u:786": " ka eṣa kā vāsya caritracāturītyapṛcchadabhyāśajuṣaḥ svasārathon // 6.41 //",
    "XXbghsic_u:787": " ayaṃ mahābhāga! viśuddhamānasaḥ pavitraśīlaḥ paramārthadeśikaḥ /",
    "XXbghsic_u:788": " savāsanonmūlitasarvakilviṣastapodhanaḥ kaścidapaścimaḥ satām // 6.42 //",
    "XXbghsic_u:789": " amuṣya yaḥ śāsanamāśrito jano jarāvikārāditaraṅgabhaṅguram /",
    "XXbghsic_u:790": " krameṇa nistīrya sa janmasāgaraṃ prayāti nirvāṇapadaṃ niruttaram // 6.43",
    "XXbghsic_u:791": " iti pravīrāḥ kṣitipālanandanaprabodhanārthaṃ vibudhānubhāvataḥ /",
    "XXbghsic_u:792": " vitenire vāṅmanasātigocaraṃ taponidhestasya caritravarṇanam // 6.44 //",
    "XXbghsic_u:793": " itthaṃ śrutvā sārathīnāṃ vacastallabdhopāyaḥ saṃsṛterniṣkramāya /",
    "XXbghsic_u:794": " santuṣṭāntarmānaso rājasūnurbhūyo 'pyaicchat kartumudyānalīlām // 6.45 //",
    "XXbghsic_u:795": " iti buddhaghoṣaviracite padyacūḍāmaṇināmni mahākāvye ṣaṣṭhaḥ sargaḥ //",
    "XXbghsic_u:796": " saptamaḥ sargaḥ siddhārthasyodyānapraveśaḥ pracoditāśvaḥ punareva sūtaiḥ pratodahastairnaralokavīraḥ",
    "XXbghsic_u:797": " ākhaṇḍalodayānamano 'bhirāmamārāmamatyadbhutamāviveśa // 7.1 //",
    "XXbghsic_u:798": " vidyāgṛhaṃ pañcamapāṭhakānāṃ vikalpatūṇīramananyayoneḥ /",
    "XXbghsic_u:799": " gañjāgṛhaṃ ṣaṭpadakāminīnāṃ krīḍāgṛhaṃ kiñca vasantalakṣmyāḥ // 7.2 //",
    "XXbghsic_u:800": " carācarāṇamabhivandanīyamāgantumudyānāmahīruhastam /",
    "XXbghsic_u:801": " marudvaśādānamitaiḥ śirobhirbaddhaprabālāñjalayaḥ praṇemuḥ // 7.3 //",
    "XXbghsic_u:802": " parāgasampatsikatāvakīrṇe paryukṣite puṣparasaiḥ patadbhiḥ /",
    "XXbghsic_u:803": " kṛtopahāre galitaiḥ prasūnairudyānamadhye vijahāra vīraḥ // 7.4 //",
    "XXbghsic_u:804": " latāṅgahārairlalitāligītairvanapriyāmañjuravaiśca vādyaiḥ /",
    "XXbghsic_u:805": " ārāmabhūmiṃ sa vilokya mene saṅgītaśālāmiva śambarāreḥ // 7.5 //",
    "XXbghsic_u:806": " taruprasūnānyapacetukāmā vāmālakā mandapadaṃ carantyaḥ /",
    "XXbghsic_u:807": " kumārasevārthamupasthitānāṃ śaṅkāṃ vitenustarudevatānām // 7.6 //",
    "XXbghsic_u:808": " ālāpamārāmavihāriṇīnāmākarṇayanto hariṇekṣaṇānām /",
    "XXbghsic_u:809": " vilajjamānā iva baddhamaunāstasthuḥ kṣaṇaṃ tatra vasantaghoṣāḥ // 7.7 //",
    "XXbghsic_u:810": " mañjīranādacchalato mamārtiṃ na subhru! kuryā iti nāthateva /",
    "XXbghsic_u:811": " padena paṅkeruhakomalena pasparśa kācicchanakairaśokam // 7.8 //",
    "XXbghsic_u:812": " aśokayaṣṭistaruṇījanasya pādāmbujasparśamivāsahiṣṇuḥ /",
    "XXbghsic_u:813": " navapravālaprasavāpadeśāt kopānalajvālamivotsasarja // 7.9 //",
    "XXbghsic_u:814": " sudhāmarīcidyutiśītalena karāmbujasparśasukhena kācit /",
    "XXbghsic_u:815": " udbhidyamānāṃkuraromaharṣaṃ putrāgatāṃ prāpayati sma cūtam // 7.10 //",
    "XXbghsic_u:816": " asūta sadyaḥ sahakāraśākhī navāṃkuran puṅkhitacārupatrān /",
    "XXbghsic_u:817": " ananyayonerabhimānahetū naruntudān pānthabadhūjanānām // 7.11 //",
    "XXbghsic_u:818": " saugandhikendīvaravāsitena salīlamantarmukhasambhṛtena /",
    "XXbghsic_u:819": " purāṇamādhvīkarasena kācidaśokatāṃ kesaramānināya // 7.12 //",
    "XXbghsic_u:820": " manojñagandhairvakuladrumāṇāṃ svayaṃ vikīrṇaiḥ sumanonikāyaiḥ /",
    "XXbghsic_u:821": " latāpratānena vicitramekā saṅkalpayāmāsa vikalpakāñcīm // 7.13 //",
    "XXbghsic_u:822": " upāhṛtaiḥ kāñcanapuṣpajālairudāragandhairnavamallikāyāḥ /",
    "XXbghsic_u:823": " āpūrayantī nijakeśapāśamanaṅgatūṇīramivābabandha // 7.14 //",
    "XXbghsic_u:824": " āvarjyaśākhāṃ karapallavena prasahya puṣpāpacayonmukhāyāḥ /",
    "XXbghsic_u:825": " ruṣeva kasyāścidaśokayaṣṭistiraskaroti sma dṛśaṃ parāgaiḥ // 7.15 //",
    "XXbghsic_u:826": " kareṇa sākaṃ mama komalena spardhāmidaṃ kiṃ paruṣaṃ bhajeta /",
    "XXbghsic_u:827": " ityāttaroṣeva salīlamekā cūtapravālasya cakāra bhaṅgam // 7.16 //",
    "XXbghsic_u:828": " sindūrasaundaryasahodareṇa śephālikāpuṣparajaḥkaṇena /",
    "XXbghsic_u:829": " cakāra sakhyāḥ savilāsamekā phālasthale cārutamālapatram // 7.17 //",
    "XXbghsic_u:830": " ākṛṣya śākhāḥ sadayaṃ latānāmālūya hastena navapravālam /",
    "XXbghsic_u:831": " māṇikyabhūṣāmapasārya kaṇṭhe niveśayāmāsa patiḥ parasyāḥ // 7.18 //",
    "XXbghsic_u:832": " kācit pragalbhā ramaṇasya karṇe niveśayantī kila karṇapūram /",
    "XXbghsic_u:833": " āveṣṭya kaṇṭhaṃ bhujabandhanena kapolakāntiṃ paricumbati sma // 7.19 //",
    "XXbghsic_u:834": " navaprasūnaiḥ sakalāṅganaddhairmanoharāḥ kāścana vārijākṣyaḥ /",
    "XXbghsic_u:835": " ayugmabāṇāyudhadevatānāmāviṣkṛtānāmavahannabhivayām // 7.20 //",
    "XXbghsic_u:836": " stanābhirāmastabakojjvalānāṃ dantacchadāpāṭalapallavānām /",
    "XXbghsic_u:837": " madhye latānāaṃ nibhṛtaṃ vasantīṃ sakhīṃ vivektuṃ na śaśāka kācit // 7.21",
    "XXbghsic_u:838": " itthaṃ kumārasya sahāvarādhaiḥ salīlamārāmavihārabhājaḥ /",
    "XXbghsic_u:839": " ālokanāyeva sahasrabhānurākāśamadhyaṃ paramadhyarukṣat // 7.22 //",
    "XXbghsic_u:840": " caṇḍātapasparśavivardhamānamarīcikāvāpivihāradakṣaḥ /",
    "XXbghsic_u:841": " sandhukṣayaṃstāpamatīva tāsāṃ madhyāhnaśaṃsī marudājagāma // 7.23 //",
    "XXbghsic_u:842": " chāyāstarūṇāmabhitaḥ pravṛttāścaṇḍātape kṣantumivāsamarthāḥ /",
    "XXbghsic_u:843": " mūlālavālaṃ muhurambusekasañjātaśaityaṃ śanakairupeyuḥ // 7.24 //",
    "XXbghsic_u:844": " vihārasañjātapariśramāṇāṃ vilāsinīnāmalikasthalīṣu /",
    "XXbghsic_u:845": " pradurbabhūvuḥ śramavārileśāḥ pradyumnakīrtyaṅkaranirviśeṣāḥ // 7.25 //",
    "XXbghsic_u:846": " dharmodabinduprakarā virejuḥ kapolapālīṣu nitambinīnām /",
    "XXbghsic_u:847": " snānārthamānetumamūḥ purastāt taḍākadūtā iva samprayātāḥ // 7.26 //",
    "XXbghsic_u:848": " ārāmabhūmāvativāhya tāpaṃ mādhyāhnikaṃ madhyamalokapālaḥ /",
    "XXbghsic_u:849": " āsevyamāno varavarṇinībhirambhovihārārthamavāpa vāpīm // 7.27 //",
    "XXbghsic_u:850": " mandānilāndolitavīcimālāḍolāyamānonmadarājahaṃsīm /",
    "XXbghsic_u:851": " samphullakalhāravijṛmbhamāṇasaurabhyapūraplavamānabhṛṅgīm // 7.28 //",
    "XXbghsic_u:852": " kumudvatīkośapuṭāvatīrṇamādhvīkadhārāmadhurapravāhām /",
    "XXbghsic_u:853": " uttuṅgakallolavitānaratnaraṅgasthalīcaṃkramamāṇamatsyām // 7.29 //",
    "XXbghsic_u:854": " ekatra phullairnavapuṇḍarīkairgaṅgānuṣaktāmiva dṛśyamānām /",
    "XXbghsic_u:855": " raktāravindairitaratra bhinnaiḥ śoṇopagūḍhāmiva śobhamānām // 7.30 //",
    "XXbghsic_u:856": " patatripakṣapravikīrṇapadmaparāgasindūritadigvibhāgām /",
    "XXbghsic_u:857": " sa śīkarāsūtritadurdinābhālokya vāpīmadhikaṃ nananda // 7.31 //",
    "XXbghsic_u:858": " duḍhāvabaddhāyatakeśapāśaiḥ śṛṅgānuṣaṅgojjvalapāṇipadmaiḥ /",
    "XXbghsic_u:859": " sahāvarodhaiḥ sa vihāra vāpīmavātarat pāśadharaprabhāvaḥ // 7.32 //",
    "XXbghsic_u:860": " tatpūrvamabhyāgatamādareṇa tamūrmihastaiḥ paritabhya vāpī /",
    "XXbghsic_u:861": " karṇābhirāmaiḥ kalahaṃsanādairvārttānuyogaṃ madhuraṃ cakāra // 7.33 //",
    "XXbghsic_u:862": " antarvigāḍhe sati sundarībhirudvelatāṃ prāpa mahātaḍāgaḥ /",
    "XXbghsic_u:863": " jalāśayāḥ strīṣu kṛtānuṣaṅgāḥ kathaṃ nu velāṃ na vilaṅghyanti // 7.34 //",
    "XXbghsic_u:864": " kaṭhorakāntākucamaṇḍalānāmāghātabhītā iva vepamānāḥ /",
    "XXbghsic_u:865": " kallolamālāḥ kaṇikāpadeśānmuktopahārānupaninyurāsām // 7.35 //",
    "XXbghsic_u:866": " padmākare paṅkajalocanābhirnarendrasūnurvijahāra sārdham /",
    "XXbghsic_u:867": " salīlamantaḥpurikāṅganābhiḥ sākaṃ pracetā iva vārirāśau // 7.36 //",
    "XXbghsic_u:868": " kāntākarodañcitavāridhārāḥ kāntasya vāhvorupari prakīrṇāḥ /",
    "XXbghsic_u:869": " ayatnabālavyajanopacāracāturyadhuryāḥ kṣaṇamātramāsan // 7.37 //",
    "XXbghsic_u:870": " parisphuracchīkaradanturāṅgaṃ paryāyavalgatkucakumbhahāram /",
    "XXbghsic_u:871": " kāścit karaiḥ kāntamivāparāddhamāsphālayāmāsuramandamambhaḥ // 7.38 //",
    "XXbghsic_u:872": " taraṅgaraṅge saha bhṛṅgagānaiḥ saroruhe tāṇḍavamādadhāne /",
    "XXbghsic_u:873": " hastāmbujairāttamṛṇāladaṇḍairavādayan vārimṛdaṅgamanyāḥ // 7.39 //",
    "XXbghsic_u:874": " nimajjanonmajjanarāgiṇībhirnitambinībhirniviḍastaḍāgaḥ /",
    "XXbghsic_u:875": " aśumbhadambhonidhirantarāntarāvirbhavantībhirivāpsarobhiḥ // 7.40 //",
    "XXbghsic_u:876": " krīḍātaḍākaṃ kṣitipālasūnuḥ keyūrabhogīndravṛtena doṣṇā /",
    "XXbghsic_u:877": " mamantha bhūbhāradhurandhareṇa manthādriṇā sindhumivābjanābhaḥ // 7.41 //",
    "XXbghsic_u:878": " kṣoṇībhujā kuṃkumavāridhārā yantraprayuktā ramaṇīmukheṣu /",
    "XXbghsic_u:879": " papāta paṃkeruhakānaneṣu prabheva bhānoḥ prathamāvatārā // 7.42 //",
    "XXbghsic_u:880": " vāmabhruvastaṃ maṇiśṛṅgamuktairavākiran kuṃkumavāripūraiḥ /",
    "XXbghsic_u:881": " tathāgataḥ so 'yamatīva reje sapallavaśrīriva pārijātaḥ // 7.43 //",
    "XXbghsic_u:882": " kasyāścidāviṣkṛtacandrikāyāḥ karābjayantraprahitāmbudhārā /",
    "XXbghsic_u:883": " papāta patyurmaṇimaulibandhe gaṅgeva devasya jaṭākalāpe // 7.44 //",
    "XXbghsic_u:884": " svahastayantraprahitābhiradbhiḥ pidhāya kasyāścana netrayugmam /",
    "XXbghsic_u:885": " viṭaḥ parasyā vinimīlitākṣyāścucumba bimbādharamādareṇa //",
    "XXbghsic_u:886": " kayācidabhyarṇajuṣaḥ salīlaṃ kāntasya kaṇṭhe prahitāmbudhārā /",
    "XXbghsic_u:887": " cetobhuvā cittamṛgaṃ grahītuṃ vyāpāritā vāguriteva reje // 7.46 //",
    "XXbghsic_u:888": " vaktre manojñasmitacandrikābhūd vakṣoruhe nirjharakāntirāsīt /",
    "XXbghsic_u:889": " madhye babhūvābhrasaridvilāso vāmabhruvāṃ majjanavāridhārā // 7.47 //",
    "XXbghsic_u:890": " āplāvayāmāsa karodakena vaktraṃ sa kasyāścana mānavatyāḥ /",
    "XXbghsic_u:891": " tadeva tanmānaparigrahasya jalāñjaliprakramamālalambe // 7.48 //",
    "XXbghsic_u:892": " nimajya kāsāñcidudañcitānāṃ vakṣoruhāḥ prakṣaradambudhārāḥ /",
    "XXbghsic_u:893": " cakāśire cañcupuṭāpakṛṣṭamṛṇālanālā iva cakravākāḥ // 7.49 //",
    "XXbghsic_u:894": " nirākṛte kāpi taraṅgavātaiḥ stanottarīye sati lajjamānā /",
    "XXbghsic_u:895": " kucasthalaṃ navyanakhavraṇāṅkaṃ ḍiṇḍīrapiṇḍena tiraścakāra // 7.50 //",
    "XXbghsic_u:896": " kasyāścidantaḥsalile nimajya samuccalantyāḥ sarasaṃ mukhābjam /",
    "XXbghsic_u:897": " samujjihānasya samudramadhyāt tārāpaterbimbamivābabhāse // 7.51 //",
    "XXbghsic_u:898": " ambhovihārākulitaiḥ payobhirapākṛteṣvañjanamaṇḍaneṣu /",
    "XXbghsic_u:899": " roṣādivāntaḥpuramundarīṇāṃ netrāravindānyaruhaṇībabhūvuḥ // 7.52 //",
    "XXbghsic_u:900": " payodharāḥ paṅkajalocanānāṃ pāthovihāre patadambudhārāḥ /",
    "XXbghsic_u:901": " nāgendrakumbhā iva naddhahārāḥ sanirjharaughā iva śailaśṛṅgāḥ // 7.53 //",
    "XXbghsic_u:902": " anaṅgasāmrājyamahābhiṣekakumbhāvivāmbhoruhalocanāyāḥ /",
    "XXbghsic_u:903": " vakṣoruhau maṅgalaśṛṅgasaṃsthairavākiran vāribharaiḥ parasyāḥ // 7.54 //",
    "XXbghsic_u:904": " bibhūṣaṇairvidrumapuṣyarāgavaiḍūryagārutmatapadmarāgaiḥ /",
    "XXbghsic_u:905": " aṅgacyutairambujalocanānāṃ ratnākaro 'bhūt kamalākaro 'pi // 7.55 //",
    "XXbghsic_u:906": " evaṃ sa kṛtvā sarasīvihāraṃ sahāvarodhaiḥ sarasīruhākṣaḥ /",
    "XXbghsic_u:907": " uttīrya tasyāstaṭasanniviṣṭaṃ baddhopacāraṃ sadanaṃ viveśa // 7.56 //",
    "XXbghsic_u:908": " tatrānuraktaiḥ saha mitravargaiḥ saṅkalpitākalpavikalpaveṣaḥ /",
    "XXbghsic_u:909": " rasottaravyañjanapākahṛdyamāhāramāryaḥ paramabhyanandat // 7.57 //",
    "XXbghsic_u:910": " vicitrapaṭṭāstaraṇopapannaṃ vikīrṇapuṣpaprakaraṃ kumāraḥ /",
    "XXbghsic_u:911": " abhyantarasthāpitabhadrapīṭhamāsthānikaṃ maṇḍapamadhyavātsīt // 7.58 //",
    "XXbghsic_u:912": " tatra kṣoṇīramaṇatanayo maṇḍape vāṇinīnāṃ nṛttārambhairnirupamarasairvādyaghoṣairmanojñaiḥ",
    "XXbghsic_u:913": " vīṇānādaiḥ śravaṇasubhagairveṇunādaiśca hṛdyaiḥ śrīmānahnastribhuvanaguruḥ śeṣameṣa vyanaiṣīt iti buddhaghoṣacarite padyacuḍāmaṇināmni mahākāvye saptamaḥ sargaḥ //",
    "XXbghsic_u:914": " aṣṭamaḥ sargaḥ sūryāstakālavarṇanam tatrāntare bimbamamandarāgaṃ papāta bhānodiśi paścimāyām",
    "XXbghsic_u:915": " ākāśakośād galitasya nīlād ākṛṣṭalīlaṃ maṇidarpaṇasya // 8.1 //",
    "XXbghsic_u:916": " ākāśasindhoraparāhṇakarṇadhārādhipaḥ saṃhṛtaraśmijālaḥ /",
    "XXbghsic_u:917": " prakṣepaṇībhiḥ sphaṭikātmikābhirdigantatīraṃ taraṇiṃ nināya // 8.2 //",
    "XXbghsic_u:918": " aśokapuṣpastabakābhitāmramastācale maṇḍalamuṣṇabhānoḥ /",
    "XXbghsic_u:919": " babhāra sindhormathane viṣaktapravālavallīvalasya śobhām // 8.3 //",
    "XXbghsic_u:920": " bhāsvānabhīpsuḥ parālokayātrāṃ padmākareṣu pratibimbalakṣāt /",
    "XXbghsic_u:921": " āpracchanārthaṃ priyabāndhavānāmambhojinīnāmiva sampraviṣṭaḥ // 8.4 //",
    "XXbghsic_u:922": " krameṇa madhyaṃ caramāmburāśeḥ prābhākaraṃ bimbamalañcakāra /",
    "XXbghsic_u:923": " harinmaṇiśyāmamivācyutasya vakṣaḥsthalaṃ kaustubhanāma ratnam // 8.5 //",
    "XXbghsic_u:924": " āvartavegādaparamburāśerāvṛttabimbaṃ haridaśvabimbam /",
    "XXbghsic_u:925": " bhūyo 'pi cakrabhramamunmṛjārthamāropitaṃ viśvasṛjeva reje // 8.6 //",
    "XXbghsic_u:926": " mayā vinābdhiḥ pralayaprasaṅgaṃ velā kadācinna vilaṅghiteti /",
    "XXbghsic_u:927": " satyaṃ cakāreva tadaṅgahastairādāya taptāruṇalohakūṭam // 8.7 //",
    "XXbghsic_u:928": " dināvasānena parīkṣakeṇa mandapradīptidyumaṇirmahārhaḥ /",
    "XXbghsic_u:929": " aurvāgninā tejayituṃ kilāntarudanvaṅgārabhare nirastaḥ // 8.8 //",
    "XXbghsic_u:930": " astaṅgate bhartari bhṛṅgamālāmaṅgalyasūtraṃ divasāntadhātrī /",
    "XXbghsic_u:931": " ambhojinīnāmapasaurabhāṇāmapākarodamburuhopakaṇṭhāt // 8.9 //",
    "XXbghsic_u:932": " viśleṣaduḥkhādiva tigmabhānoḥ saṅkocabhājāṃ nalinīvadhūnām /",
    "XXbghsic_u:933": " śokāgnidhūmālirivojjajṛmbhe bhṛṅgāvalī paṅkaruhānanemyaḥ // 8.10 //",
    "XXbghsic_u:934": " saurabhyalobhāt savidhe carantī bhṛṅgāvalī padmavaneṣu reje /",
    "XXbghsic_u:935": " viyoginībhirnalinīvadhūbhirvyāpāritodvandhanavāgureva // 8.11 //",
    "XXbghsic_u:936": " vihāya bhāsvān nalinīṃ sarāgāmastaṅgato 'bhūnmama bālyamitram /",
    "XXbghsic_u:937": " ityātiyogādiva cakravākastyaktvā priyāṃ dīnataraṃ rarāsa // 8.12 //",
    "XXbghsic_u:938": " pratāyamānā prathametarasmin kāṣṭhāntarāle kanati sma sandhyā /",
    "XXbghsic_u:939": " divāniśānyo 'nyanipīḍanena jājvalyamānā jvalanaprabheva // 8.13 //",
    "XXbghsic_u:940": " astaṅgataṃ bhāskaramambaraśrīrālokya śokātiśayākuleva /",
    "XXbghsic_u:941": " nakṣatramuktākṣavaṭaṃ dadhānā sandhyātapaṃ cīvaramālalambe // 8.14 //",
    "XXbghsic_u:942": " rudrākṣamālāvalayojjvalāni tapodhanānāṃ karapallavāni /",
    "XXbghsic_u:943": " sandhyāpraṇāmāya sabhṛṅgacakraiḥ saṅkocamāpuḥ saha padmaṣaṇḍaiḥ // 8.15 //",
    "XXbghsic_u:944": " ākāśanīlotpalabhṛṅgabhaṅgirāśāvadhūnīlapaṭottarīyam /",
    "XXbghsic_u:945": " viśvambharābhūmigṛhapraveśo 'pyajṛmbhatāndhaṅkaraṇī tamisrā // 8.16 //",
    "XXbghsic_u:946": " niṣyandamānairiva candrakāntairnirvāpitānāṃ tapanopalānām /",
    "XXbghsic_u:947": " samīoiraṇotthā iva dhūmasārthāstamobharāstarurantarikṣam // 8.17 //",
    "XXbghsic_u:948": " pradoṣavedhāḥ pravarasya tārāpraśastivarṇān likhituṃ himāṃśoḥ /",
    "XXbghsic_u:949": " payodavīthīphalakaṃ tamisramaṣīprakārairmalinīcakāra // 8.18 //",
    "XXbghsic_u:950": " śarvasya sandhyādhṛtatāṇḍavasya kaṇṭhaprabhāpuñja ivāndhakāraḥ /",
    "XXbghsic_u:951": " jvaliṣyatāmoṣadhipādapānāṃ kiñcāvṛṇod dhūma ivāntarikṣam // 8.19 //",
    "XXbghsic_u:952": " āvavrurākāśamatiprabhūtā āśāntaparyastatamaḥ samūhā /",
    "XXbghsic_u:953": " kūlaṅkaṣāḥ prāvṛṣi vārirāśiṃ kalindaputryā iva vāripūrāḥ // 8.20 //",
    "XXbghsic_u:954": " vibhāvarīcampakakarṇapūrā babhāsire veśmasu dīpalekhā /",
    "XXbghsic_u:955": " palāyamānasya raveḥ paṭiṣṭhairbandīkṛtā bhāsa ivāndhakāraiḥ // 8.21 //",
    "XXbghsic_u:956": " jijñāsamānāstimirapravṛttimarkasya cārā iva sañcarantaḥ /",
    "XXbghsic_u:957": " sandhyākṛśānoriva viṣphuliṅgāstamomaṇīnāṃ vyarucan nikāyāḥ // 8.22 //",
    "XXbghsic_u:958": " niśāndhakāraprakarāmbuvāhaniṣṭhyūtadhārākarakābhirāmaiḥ /",
    "XXbghsic_u:959": " tārāgaṇairdanturamantarikṣaṃ kāntiṃ dadhau kairavakānanasya // 8.23 //",
    "XXbghsic_u:960": " niraṃkuśānāṃ timiradvipānāṃ śuṇḍāvikīrṇairiva śīkaraughaiḥ /",
    "XXbghsic_u:961": " uddāmaśobhairnikarairuḍūnāṃ tārāpathaḥ śarkarilo babhūva // 8.24 //",
    "XXbghsic_u:962": " tamālanīlaṃ tagarāvadātaistārāgaṇairdanturamantarikṣam /",
    "XXbghsic_u:963": " agastyapītasya jahāra sindhorākīrṇamuktānikarasya śobhām // 8.25 //",
    "XXbghsic_u:964": " samudragarbhāntaramāśrayantaṃ tamo 'pahaṃ candramasaṃ tanūjam /",
    "XXbghsic_u:965": " samudvahantī śatamantukāṣṭhā śanairmukhe pāṇḍaratāmayāsīt // 8.26 //",
    "XXbghsic_u:966": " cakāśire candramasaḥ samutthāḥ samudragūḍhasya mayūkhamālāḥ /",
    "XXbghsic_u:967": " pītpā pravāhaṃ timibhiḥ sarandhraiḥ śirobhirūrdhvaprahitā ivāpa // 8.27 //",
    "XXbghsic_u:968": " ardhoditaḥ śītakarasya bimbaḥ kiñcit samāviṣkṛtalāñchanaśrīḥ /",
    "XXbghsic_u:969": " śṛṅgārayonestrijagajjigīṣorviṣāṅkito bāṇa ivārdhacandraḥ // 8.28 //",
    "XXbghsic_u:970": " tamālanīlasya samudraviṣṇostārādhibhūmaṇḍalapuṇḍarīkam /",
    "XXbghsic_u:971": " āvartanābhīvivarādudasthādālakṣyacihnabhramarābhirāmam // 8.29 //",
    "XXbghsic_u:972": " samujjihānaṃ lavaṇābdhimadhyāt tārāpatermaṇḍalamuttaraṅgāt /",
    "XXbghsic_u:973": " uvāha tasmādabhimathyamānādunmajjadairāvatakumbhalīlām // 8.30 //",
    "XXbghsic_u:974": " udyacchamānastuhināṃśumālī yataḥ pravālāruṇamaṇḍalo 'bhūt /",
    "XXbghsic_u:975": " tadvāḍavenārṇamūṣikāyāmāvarjitairāhita eva ratnaiḥ // 8.31 //",
    "XXbghsic_u:976": " sadhairyamādāya taṭeṣu pādaṃ pūrvādrimārohati rājasiṃhe /",
    "XXbghsic_u:977": " bhūtā iva dhvāntamataṅgajendrā mahībhṛtāṃ gahvaramāśrayante // 8.32 //",
    "XXbghsic_u:978": " astādriśṛṅgaskhalitāgrapādaḥ papāta bhāsvānaparāmburāśau /",
    "XXbghsic_u:979": " itīva bhītaḥ kaṭakān kareṇa spṛṣṭvāruroha prathamādriminduḥ // 8.33 //",
    "XXbghsic_u:980": " navodayālohitamindubimbaṃ vididyute pārvaṇamambarānte /",
    "XXbghsic_u:981": " sāyāhnamudrādhikṛtena dhātudraveṇa saṃnyastamivaikacihnam // 8.34 //",
    "XXbghsic_u:982": " vibhāvarīśaḥ karapallavena bhṛṅgāvalīmaṅgalasūtramālām /",
    "XXbghsic_u:983": " kusudvatīnāṃ kumudopakaṇṭhe saṃyojayāmāsa sakautukānām // 8.35 //",
    "XXbghsic_u:984": " ākarṇya gānaṃ madhupāṅganānāṃ karṇāmṛtaṃ pīta ivāmṛtāṃśuḥ /",
    "XXbghsic_u:985": " dideśa tābhyo makarandagarbhamāmudritaṃ kairavakośajātam // 8.36 //",
    "XXbghsic_u:986": " patyuḥ karasparśapariślathasya tamisrakeśasya niśāṅganāyāḥ /",
    "XXbghsic_u:987": " navaprasūnairiva viprakīrṇairnakṣatrajālaiḥ śuśubhe nabhaḥśrīḥ // 8.37 //",
    "XXbghsic_u:988": " vipakvatārādhipabimbaśaṅkhavimuktamuktāphaladantureva /",
    "XXbghsic_u:989": " vyomāpagāśīkararājiteva vididyute tārakitā nabhaḥśrīḥ // 8.38 //",
    "XXbghsic_u:990": " ākāśaśayyātalamaśnuvāne sudhākare bhartari sānurāge /",
    "XXbghsic_u:991": " śyāmāṅganāyāstimirāntarīyamākāśamadhyādapayātamāsīt // 8.39 //",
    "XXbghsic_u:992": " patiḥ paśunāmiva kālakūṭaṃ patiṃ nadīnāmiva kumbhayoniḥ /",
    "XXbghsic_u:993": " ādāya candraḥ karapallavena gāḍhāndhakāraṃ kavalīcakāra // 8.40 //",
    "XXbghsic_u:994": " viyogaduḥkhādiva pāṇḍarāṅgīṃ vilambamānabhramarālakāntām /",
    "XXbghsic_u:995": " kumudvatīmāsavapuṣpadigdhāmāśvāsayāmāsa kareṇa candraḥ // 8.41 //",
    "XXbghsic_u:996": " velājaleṣu maṇidarpaṇavibhrameṣu cchāyāgatena śaśalāñchanamaṇḍalena /",
    "XXbghsic_u:997": " vārākaro varuṇabhūpatinā maṇīnāmekākaro racitamudra ivāśaśaṅka // 8.42 //",
    "XXbghsic_u:998": " antaḥ parisphuritabālatamālakāntirālakṣyate sma rajanīkaramaṇḍalaśrīḥ /",
    "XXbghsic_u:999": " āsṛkvabhāgavivṛtānanasaiṃhikeyadaṃṣṭrākarālagaraladravamudriteva // 8.43",
    "XXbghsic_u:1000": " bimbaṃ pradarśitakuraṅgakalaṅkarekhaṃ vyaktaṃ babhau kumudinīkuladaivatasya /",
    "XXbghsic_u:1001": " āvartamaṇḍalamivācalasārvabhaumakanyākalindatanayāmilanopajātam // 8.44 //",
    "XXbghsic_u:1002": " antaḥsphuranmṛgakalaṅkamabhaṃgurābhamatyarthameva śuśubhe dvijarājabimbam",
    "XXbghsic_u:1003": " tāṭaṅkacakramiva dantamayaṃ tamisrāvāmabhruvo marakatāṅkitamadhyadeśam //",
    "XXbghsic_u:1004": " antarmalīmasamabhādamṛtāṃśubimbamambhodavātamalinodaradarpaṇābham /",
    "XXbghsic_u:1005": " kaṇṭhaprabhaprasarakarburitāntarālaṃ bhikṣākapālamiva kiñca kapālapāṇeḥ //",
    "XXbghsic_u:1006": " spaṣṭe pradoṣasamaye narapālasūnustvaṣṭrā samāracitamaṅgalamaṇḍanaśrīḥ /",
    "XXbghsic_u:1007": " vārāṅganābhirabhito maṇidīpikābhirāsevitaḥ svabhavanaṃ punarājagāma //",
    "XXbghsic_u:1008": " iti buddhaghoṣaviracite padyacūḍāmaṇināmni mahākāvye aṣṭamaḥ sargaḥ //",
    "XXbghsic_u:1009": " navamaḥ sargaḥ kumārasya nīrājanam",
    "XXbghsic_u:1010": " āgatya gehamadhyāsya kumāro bhadrapīṭhikām /",
    "XXbghsic_u:1011": " ārabdhaṃ mātṛdhātrībhirārātrikamupādade // 9.1 //",
    "XXbghsic_u:1012": " mahārājādhirājasya tanayo maṇḍapasthitaḥ /",
    "XXbghsic_u:1013": " siṃhāsanamiyāyaiṣa siṃhasaṃhananastataḥ // 9.2 //",
    "XXbghsic_u:1014": " vāravāmālakāstasya madhurākṛtayaḥ puraḥ /",
    "XXbghsic_u:1015": " ārebhire darśayitumadbhataṃ nṛttavibhramam // 9.3 //",
    "XXbghsic_u:1016": " asaktahṛdayastāsām aṅgahāramanohare /",
    "XXbghsic_u:1017": " saṅgīte navagīte 'pi sa cintāmantarā dadau // 9.4 //",
    "XXbghsic_u:1018": " tadā babhau kumāro 'sau cāmarairamarocchritaiḥ /",
    "XXbghsic_u:1019": " samīraṇasamuddhūtaistaraṅgairiva sāgaraḥ // 9.5 //",
    "XXbghsic_u:1020": " dhvajaratnapatākābhiḥ śuśubhe kṣoṇimaṇḍalam /",
    "XXbghsic_u:1021": " antarikṣamivānekavidyudvallībhirāvṛtam // 9.6 //",
    "XXbghsic_u:1022": " kālāgarumahādhūmavallīvellitamambaram /",
    "XXbghsic_u:1023": " kṛṣṇoragaśatākīrṇaṃ rasātalamivābabhau // 9.7 //",
    "XXbghsic_u:1024": " brahmāṇḍakukṣimbharibhirbadhirīkṛtadiṅmukhaiḥ /",
    "XXbghsic_u:1025": " anekapaṭahadhvānairādhmātamabhavannabhaḥ // 9.8 //",
    "XXbghsic_u:1026": " airāvatya ivākāśaraṅgeṣvamarayoṣitaḥ /",
    "XXbghsic_u:1027": " ghanavādyaravāścakrurakhaṇḍaṃ tāṇḍavakramam // 9.9 //",
    "XXbghsic_u:1028": " tāsāṃ taralasañcāradṛṣṭibhirmukhamaṇḍalaiḥ /",
    "XXbghsic_u:1029": " tārāpathasthalamabhut sahasramṛgalāñchanam // 9.10 //",
    "XXbghsic_u:1030": " vidyādharāśca gandharvā vīṇāgarbhitapāṇayaḥ /",
    "XXbghsic_u:1031": " pūrvāpadānamukharāḥ purastasya pratasthire // 9.11 //",
    "XXbghsic_u:1032": " mahendrakaravikṣiptāḥ mandārasumanobharāḥ /",
    "XXbghsic_u:1033": " bhuvanakṣobhagalitāḥ puṣphurustārakā iva // 9.12 //",
    "XXbghsic_u:1034": " itthamārādhito devairdaśatritayayojanam /",
    "XXbghsic_u:1035": " atītya panthānamasāvagādanavamāṃ nadīm // 9.13 //",
    "XXbghsic_u:1036": " marālamahilālīḍhamṛṇāladalamedurām /",
    "XXbghsic_u:1037": " gambhīramakarārāvamukharīkṛtadiṅmukhām // 9.14 //",
    "XXbghsic_u:1038": " taraṅgaśīkarāsaratārādanturitāmbarām /",
    "XXbghsic_u:1039": " sarasīruhasaurabhyasurabhīkṛtamārutām // 9.15 //",
    "XXbghsic_u:1040": " kallolavallīvalayasamullāsitasārasām /",
    "XXbghsic_u:1041": " kalahaṃsakalatrāṇāṃ kaṇṭhadaghnormimaṇḍalīm // 9.16 //",
    "XXbghsic_u:1042": " mīnavikṣiptakalhārapuñjakiñjalkarañjitām /",
    "XXbghsic_u:1043": " vinidrakamalodīrṇamadhudravataraṅgitām // 9.17 //",
    "XXbghsic_u:1044": " tāraṇāya mahāmbhodhestanvan guṇanikāmiva /",
    "XXbghsic_u:1045": " cintāyuktena vāhena tāṃ nadīmudatītarat // 9.18 //",
    "XXbghsic_u:1046": " uttīrya tasyāḥ puline turagādavatīrya saḥ /",
    "XXbghsic_u:1047": " channaṃ nivartayāmāsa datvā bhūṣāśca vāhanam // 9.19 //",
    "XXbghsic_u:1048": " ādikalpasamudbhūtāmādibrahmasamāhṛtām /",
    "XXbghsic_u:1049": " agrahīdagraṇīḥ puṃsāṃ tapodhanapariṣkriyām // 9.20 //",
    "XXbghsic_u:1050": " ādāya tāpasākalpamanalpaguṇagumbhitam /",
    "XXbghsic_u:1051": " ācchādya tena cātmānamadhatta tapasi sthitim // 9.21 //",
    "XXbghsic_u:1052": " athāvalokya lokeśaṃ dīkṣitaṃ śakradiṅmukham /",
    "XXbghsic_u:1053": " ānandamandahasitairiva pāṇḍaratāmayāt // 9.22 //",
    "XXbghsic_u:1054": " samastalokanāthasya tasya śāsturivājñayā /",
    "XXbghsic_u:1055": " śatamanyudiśādhatta sandhyāpāṭalamambaram // 9.23 //",
    "XXbghsic_u:1056": " tasyāvalokanāyaiva śāsyavaṃśaśikhāmaṇeḥ /",
    "XXbghsic_u:1057": " adhyāsta kūlakūṭasthaḥ prathamādriṃ gabhastimān // 9.24 //",
    "XXbghsic_u:1058": " ajñānamevaṃ jagatāmapasāryaṃ tvayetyapi /",
    "XXbghsic_u:1059": " asyādiśanniva ravirandhakāramapākarot // 9.25 //",
    "XXbghsic_u:1060": " jñānālokastrijagatāmevameva tvayeti ca /",
    "XXbghsic_u:1061": " asyādiśannivālokamāviścakre vikartanaḥ // 9.26 //",
    "XXbghsic_u:1062": " dīkṣite bhūbhṛtāṃ nāthe nirviṇṇā iva bhūbhṛtaḥ /",
    "XXbghsic_u:1063": " aruṇātapalakṣeṇa cakrire valkadhāraṇam // 9.27 //",
    "XXbghsic_u:1064": " ādityabandhorbodhaikasindhoḥ samudayādiva /",
    "XXbghsic_u:1065": " prabodhamudrāmabhajan sakalāḥ kamalākarāḥ // 9.28 //",
    "XXbghsic_u:1066": " kṛtakṛtyaṃ tamuddiśya kṛtāñjalipuṭā iva /",
    "XXbghsic_u:1067": " āabaddhamukulāstasthuraśeṣāḥ kumudākarāḥ // 9.29 //",
    "XXbghsic_u:1068": " sanmārgadeśikasyāsya tīrthikā iva tejasā /",
    "XXbghsic_u:1069": " tapanasya samākrāntāstārakā nistviṣo 'bhuvan // 9.30 //",
    "XXbghsic_u:1070": " avakāśapradānārthamiva tatkīrtisaṃhateḥ /",
    "XXbghsic_u:1071": " aśeṣamāśāvivaramānaśe 'tiviśālatām // 9.31 //",
    "XXbghsic_u:1072": " siddhārthamukhaśītāṃśuṃ dṛṣṭvā dīptaṃ divāpi ca /",
    "XXbghsic_u:1073": " vrīḍāvaśādiva vidhurbabhūva vigatacchaviḥ // 9.32 //",
    "XXbghsic_u:1074": " jagadekagurostasya darśanādiva dīptimān /",
    "XXbghsic_u:1075": " vigatodayarāgaśrīrviveśākāśamāśramam // 9.33 //",
    "XXbghsic_u:1076": " manorathaśataprāptapravrajyārasanirvṛtaḥ /",
    "XXbghsic_u:1077": " dināni kānicit tasyāstīre cikṣepa deśikaḥ // 9.34 //",
    "XXbghsic_u:1078": " anyedyuratha bhikṣārthamādibhikṣurbubhukṣitaḥ /",
    "XXbghsic_u:1079": " vyatītya dūramadhvānaṃ bimbasārapurīmagāt // 9.35 //",
    "XXbghsic_u:1080": " viśaṅkaṭaśilāsālavijitāvadhibhūdharān /",
    "XXbghsic_u:1081": " pātālāgādhaparikhāpalvalīkṛtasāgarām // 9.36 //",
    "XXbghsic_u:1082": " ghoṭīkhurapuṭīkoṭikroḍīkṛtadharātalām /",
    "XXbghsic_u:1083": " mādyanmadāvalādhīśamadapaṅkilavīthikām // 9.37 //",
    "XXbghsic_u:1084": " māṇikyasaudhavalabhīvalamānamarālikām /",
    "XXbghsic_u:1085": " vātāyanamukhodīrṇadhūmarājivirājitām // 9.38 //",
    "XXbghsic_u:1086": " bālācalatulākoṭivācālaharidañcalām /",
    "XXbghsic_u:1087": " mandānilasamādhūtadhvajacūḍālamandirām // 9.39 //",
    "XXbghsic_u:1088": " valārikārmukasmeramaṇitoraṇamāṃsalām /",
    "XXbghsic_u:1089": " vallīkisalayārabdharathyāvandanamālikām // 9.40 //",
    "XXbghsic_u:1090": " viśālaviśikhābhogamekhalojjvalamadhyamām /",
    "XXbghsic_u:1091": " vihāravāpikāvīcīsamīcīnopaśākhikām // 9.41 //",
    "XXbghsic_u:1092": " tatra bhikṣāṃ samādātuṃ tapodhanaśikhāmaṇiḥ /",
    "XXbghsic_u:1093": " vīthīṣu vīthīṣu śanairvijahāra vināyakaḥ // 9.42 //",
    "XXbghsic_u:1094": " mohāpanodamapyenaṃ munīndramabhivīkṣitāḥ /",
    "XXbghsic_u:1095": " mugdhā vidagdhāḥ sakalā mohanidrāṃ prapedire // 9.43 //",
    "XXbghsic_u:1096": " vigatonmeṣasammeṣaviṣphārīkṛtacakṣuṣām /",
    "XXbghsic_u:1097": " manobhavārirapyāsāṃ manobhavamajījanat // 9.44 //",
    "XXbghsic_u:1098": " tatra bhikṣāṃ samādāya śikṣāpādavicakṣaṇaḥ /",
    "XXbghsic_u:1099": " tadabhyarṇagataṃ tūrṇaṃ śiloccayamaśiśriyat // 9.45 //",
    "XXbghsic_u:1100": " upakaṇṭhakalālāpakālakaṇṭhamanoharam /",
    "XXbghsic_u:1101": " kaṇṭhīravakarāghātacūrṇīkṛtagajākulam // 9.46 //",
    "XXbghsic_u:1102": " vetaṇḍaśuṇḍādaṇḍābhakuṇḍalīśvaramaṇḍitam /",
    "XXbghsic_u:1103": " śikhaṇḍimaṇḍalārabdhatāṇḍavaṃ pāṇḍarāhvayam // 9.47 //",
    "XXbghsic_u:1104": " viśālaśikharoddeśaviśrāntajaladādhvagam /",
    "XXbghsic_u:1105": " viharanmattamātaṅgapunaruktamahopalam // 9.48 //",
    "XXbghsic_u:1106": " viśaṅkaṭaśilākoṭipāṭitāmbarakoṭaram /",
    "XXbghsic_u:1107": " pañcāsyapāṇioaryastagajamauktikavistṛtam // 9.49 //",
    "XXbghsic_u:1108": " nirjharīpūranirdhautakaladhautaśilātalam /",
    "XXbghsic_u:1109": " mekhalopāntavilasatpulindapṛtanāpatim // 9.50 //",
    "XXbghsic_u:1110": " taḍāke tasya siddhārthaḥ snātvā nikaṭavartini /",
    "XXbghsic_u:1111": " sthitvā taṭaśilāpaṭṭe bhikṣānnarasamanvabhūt // 9.51 //",
    "XXbghsic_u:1112": " aparedyurvinirgatya tasmādeṣa purāntare /",
    "XXbghsic_u:1113": " piṇḍapātavidhiṃ kṛtvā prāpadabhyarṇakānanam // 9.52 //",
    "XXbghsic_u:1114": " taḍākanikaṭe nadyāstaṭe śaile ca kānane /",
    "XXbghsic_u:1115": " nivasan divasāneṣa ninye mānyo bahūnapi // 9.53 //",
    "XXbghsic_u:1116": " tapovaneṣu dhanyeṣu duḥsādhāni tapāṃsyapi /",
    "XXbghsic_u:1117": " cacāra dhīrahṛdayaḥ saṃsārakleśaśāntaye // 9.54 //",
    "XXbghsic_u:1118": " aprāpya nirvāṇapadaṃ duścaraiśvaritairapi /",
    "XXbghsic_u:1119": " ko vābhyupāyastasyārthe bhavedityākulo 'bhavat // 9.55 //",
    "XXbghsic_u:1120": " ekadā pāramībhāgyaparipākaprakāśanam /",
    "XXbghsic_u:1121": " svapnapañcakamadrākṣīt sucaritranidhiḥ prage // 9.56 //",
    "XXbghsic_u:1122": " dṛṣṭvāvabudhya svapnārthaṃ pratyavetya vicakṣaṇaḥ /",
    "XXbghsic_u:1123": " niścikāyāhamadyaiva nirvṛtiṃ prāpnuyāmiti // 9.57 //",
    "XXbghsic_u:1124": " kṛtvā dinamukhācāraṃ bhikṣāvelāṃ pratīkṣya saḥ /",
    "XXbghsic_u:1125": " āsāñcakre vaṭasyādhaḥ pūjāvihitasatkṛteḥ // 9.58 //",
    "XXbghsic_u:1126": " atha kācid viśālākṣī devatāṃ tannivāsinom /",
    "XXbghsic_u:1127": " adhikṛtya tadā nitye pāyasaṃ prārthanāparā // 9.59 //",
    "XXbghsic_u:1128": " tacchaṅkayaiva sā tasmai dadau pātreṇa pāyasam /",
    "XXbghsic_u:1129": " tadādāya mahāsattvo yayau nairañjarātaṭam // 9.60 //",
    "XXbghsic_u:1130": " tasyāḥ śaranniśākāśavimale salile muniḥ /",
    "XXbghsic_u:1131": " snātvā suvarṇapātrasthaṃ bubhuje pāyasaṃ budhaḥ // 9.61 //",
    "XXbghsic_u:1132": " tataḥ kisalayālokabālātapavilāsini /",
    "XXbghsic_u:1133": " manojñakokilālāpavācālaharidañcale // 9.62 //",
    "XXbghsic_u:1134": " mandānilādhūtalatāḍolādurlalitālini /",
    "XXbghsic_u:1135": " bālacūtāṃkurāsvādamodamānavanapriye // 9.63 //",
    "XXbghsic_u:1136": " mandārakorakasyandimakarandasugandhini /",
    "XXbghsic_u:1137": " madagandhavahaspandakandalīkṛtakautuke // 9.64 //",
    "XXbghsic_u:1138": " utphullamañjarīpuñjapiñjarīkṛtasatpathe /",
    "XXbghsic_u:1139": " bhramadbhramarajhaṅkārahuṅkāracakitādhvage // 9.65 //",
    "XXbghsic_u:1140": " vihaṅgapakṣavikṣiptaparāgabharapāṃsule /",
    "XXbghsic_u:1141": " mākandamadhusandohajambālitamahītale // 9.66 //",
    "XXbghsic_u:1142": " praphullasumanovallīmatallīyutamārute /",
    "XXbghsic_u:1143": " vasantakālasāmantasāmrājyamaṇimaṇḍape // 9.67 //",
    "XXbghsic_u:1144": " tālītamālahintālabahule sālakānane /",
    "XXbghsic_u:1145": " sthitvā mādhyandinaṃ tāpaṃ nināya naranāyakaḥ // 9.68 //",
    "XXbghsic_u:1146": " dināvasāne samprāpte yāmamātrāvadhau yataḥ /",
    "XXbghsic_u:1147": " utthāya bhagavān bodhiṃ prapede prājyavikramaḥ // 9.69 //",
    "XXbghsic_u:1148": " brahmaṇopahitān darbhān ādāya nijapāṇionā /",
    "XXbghsic_u:1149": " cikṣepa deśikavaraḥ prācye bodhimahītale // 9.70 //",
    "XXbghsic_u:1150": " tatra kandarpadarpāṇāmbhedyamatikomalam /",
    "XXbghsic_u:1151": " aparājitaparyaṅkam āvirāsīnmahāsanam // 9.71 //",
    "XXbghsic_u:1152": " ārurohāsanaṃ tuṅgam anaṅgaripumadbhutam /",
    "XXbghsic_u:1153": " aṃśumāniva pūrvādrim aśeṣajanabodhakaḥ // 9.72 //",
    "XXbghsic_u:1154": " āruḍhabodhiparyaṅkam abhaṃguraguṇaṃ surāḥ /",
    "XXbghsic_u:1155": " amumārebhire stotum avāṅmanasagocaram // 9.73 //",
    "XXbghsic_u:1156": " namaḥ suguṇamāṇikyasindhave ravibandhave /",
    "XXbghsic_u:1157": " namaḥ saṃsārapāthodhisetave muniketave // 9.74 //",
    "XXbghsic_u:1158": " namaḥ sakalasaṃkleśahāriṇe guṇahāriṇe /",
    "XXbghsic_u:1159": " namaḥ samastatattvārthavedine 'dvayavādine // 9.75 //",
    "XXbghsic_u:1160": " karuṇāpūralaharīparīvāhitacakṣuṣe /",
    "XXbghsic_u:1161": " bhāgadheyanidhānāya bhagavan! bhavate namaḥ // 9.76 //",
    "XXbghsic_u:1162": " kandarpadarpanirbhedakarmaṭhastvaṃ na cāparaḥ /",
    "XXbghsic_u:1163": " pañcānanaṃ vinā ko hi kuñjaraṃ śāsituṃ kṣamaḥ! // 9.77 //",
    "XXbghsic_u:1164": " śūrastvameva durvāragarvatīrthikamardane /",
    "XXbghsic_u:1165": " mandareṇa vinā sindhuṃ mathituṃ kena pāryate! // 9.78 //",
    "XXbghsic_u:1166": " culukīkaraṇe śūrastvameva bhavavāridheḥ /",
    "XXbghsic_u:1167": " kumbhayoniṃ vinā ko hi kovidaḥ sindhucūṣaṇe // 9.79 //",
    "XXbghsic_u:1168": " kuśalo 'tra bhavāneva śroṇīvalayabodhane /",
    "XXbghsic_u:1169": " ko vā vidhurvinā candraṃ kumudākarahāsane! // 9.80 //",
    "XXbghsic_u:1170": " bhavakleśaṃ tvameveśa! niḥśeṣayitumīśiṣe /",
    "XXbghsic_u:1171": " hartumanyaḥ kimīśīta haridaśvādṛte tamaḥ // 9.81 //",
    "XXbghsic_u:1172": " etābhireṣāṃ stutibhiredhamānaguṇodayam /",
    "XXbghsic_u:1173": " bodhimūlatalārūḍhaṃ buddhaṃ śuśrāva manmathaḥ // 9.82 //",
    "XXbghsic_u:1174": " śrutvā manobhūḥ kṣubhitāntarātmā viraktabuddhāpaśadaṃ vijetum //",
    "XXbghsic_u:1175": " ko vābhyupāyo bhuvane mama syādityāśu cintājvaranirduto 'bhūt // 9.83 //",
    "XXbghsic_u:1176": " iti śrībuddhaghoṣaviracite padyacūḍāmaṇināmni mahākāvye navamaḥ sargaḥ //",
    "XXbghsic_u:1177": " daśamaḥ sargaḥ mārasannaddhatāvarṇanam atrāntare niviḍamāsthitabodhimūlamāvegavānabhiṣiṣeṇayiṣurmunīndram",
    "XXbghsic_u:1178": " adhyāsya mattakariṇaṃ girimekhalākhyamāhūtasainyanivaho niragādanaṅgaḥ //",
    "XXbghsic_u:1179": " nirgatya nihnatadigantarakandareṇa nirghātabhīmajayadundubhiniḥsvanena /",
    "XXbghsic_u:1180": " santrāsitākhilajanena mahābalena sākaṃ śanairavatatāra dharāmanaṅgaḥ //",
    "XXbghsic_u:1181": " sambhrāntaśāṅkhikaśatānanapūryamāṇo mārasya sānnahaniko varaśaṅkhaghoṣaḥ /",
    "XXbghsic_u:1182": " saṃgrāmaśaśvadupalālitapāñcajanyanādasya na vyasana mabdhiśayasya cakre //",
    "XXbghsic_u:1183": " nissāṇaghoraninado nikhilāntarikṣakukṣimbhariḥ prasṛmaro makaradhvajasya /",
    "XXbghsic_u:1184": " dambholighoṣajanitaśravaṇotsavasya devasya kevalamajāyata dattaharṣaḥ //",
    "XXbghsic_u:1185": " vetaṇḍamaṇḍalaviḍambitacaṇḍavāyuvegāvakhaṇḍitakulācalagaṇḍaśailam /",
    "XXbghsic_u:1186": " saṃvartasāgarasamudgatabhaṅgatuṅgatvaṅgatturaṅgamataraṅgitasarvadikkam //",
    "XXbghsic_u:1187": " āḍhaukamānarathamaṇḍalacakranemidhārāvidāritadharātalasanniveśam /",
    "XXbghsic_u:1188": " pādātapādapatanāśanipāṭyamānapātālasantamasasāndrarajo 'ndhakāram // 10.6",
    "XXbghsic_u:1189": " ādhūyamānakaravālakarālakālacchāyāsamuccalanaśādvalitāntarikṣam /",
    "XXbghsic_u:1190": " helāvakuṇḍalitakārmukakānanajyāviṣphāravegabadhirīkṛtaviśvalokam // 10.7",
    "XXbghsic_u:1191": " āsphālitāpratimabhairavabherighorakolāhaladhvaniyathārthanabho 'bhidhānam",
    "XXbghsic_u:1192": " śuṇḍākaraṇḍavivarapravitanyamānaśūtkāraśīkarakarālitameghamārgam // 10.8",
    "XXbghsic_u:1193": " kṣoṇītalāntaranirantarajṛmbhamāṇadhūlonikāyaculukākṛtasindhupūram /",
    "XXbghsic_u:1194": " nāsīravīrasamudīritasiṃhanādasannāhagarjitasamastaguhāntarālam // 10.9 //",
    "XXbghsic_u:1195": " dodhūyamānasitacāmarikānikāyasampāditādbhutaśaratsamayāvatāram /",
    "XXbghsic_u:1196": " saṃrabdhapuṣpaśaraśāsanacodyamānacakraṃ krameṇa caturaṅgabalaṃ cacāla //",
    "XXbghsic_u:1197": " kalpāntakālaghaṭamānaghanāghanaughagambhīraghoraghanagarjitanirviśeṣaiḥ /",
    "XXbghsic_u:1198": " āpāditairmakaraketanavādyakārairādhmātamaṇḍamabhavat paṭahapraṇādaiḥ //",
    "XXbghsic_u:1199": " abhyudbhatai ramitasainyaparāgajālairandhīkṛtākuladṛśāmahipuṅgavānām /",
    "XXbghsic_u:1200": " āviścakāra bhuvaneṣu paraṃ nipīḍāmāḍambaraḥ paṭahajo madanaprayāṇe //",
    "XXbghsic_u:1201": " atyantamandhayati diṅmukhamambuvāhasandoharociṣi camūrajasāṃ samūhe /",
    "XXbghsic_u:1202": " naukā ivoddhurasarasvati naṣṭamārgā bhremurbhṛśaṃ surapathe sumanovimānāḥ",
    "XXbghsic_u:1203": " vātotthitaṃ mahati sainikadhūlimadhye sañcāriṇassumanasāṃ vyarucanvimānāḥ /",
    "XXbghsic_u:1204": " saṃhāratāṇḍavitasāgaravāripūre pāriplavā iva muhuḥ jagadaṇḍakhaṇḍāḥ //",
    "XXbghsic_u:1205": " kalpakṣayakṣubhitamārutavegabhīmakandarpasainyakabalīkṛtabhītabhītāḥ /",
    "XXbghsic_u:1206": " abhyullasadbahalareṇubharāpadeśādambhodhayo gaganamutpatitā ivāsan //",
    "XXbghsic_u:1207": " pratyarthidantijayasindhuradantabhinnakṣmābhṛdguhāntaragatā iva cāndhakārāḥ /",
    "XXbghsic_u:1208": " āvavrurambaramabhaṅgurajṛmbhamāṇāḥ senāparāganikarā bhramarābhirāmāḥ //",
    "XXbghsic_u:1209": " atyulbaṇairamitasainyaparāgapūrairāpūriotaṃ gaganakandaramābabhāse /",
    "XXbghsic_u:1210": " āplāvitākhilapathairyamunāpravāhairāśliṣyamāṇamiva lāvaṇasindhumadhyam //",
    "XXbghsic_u:1211": " abhyucchritairavanimāṃsalapāṃsujālairatyulbaṇaṃ gaganamaṇḍalamāstṛṇānaiḥ /",
    "XXbghsic_u:1212": " āśāṅganā madanasāyakapātabhīterāmuktanīlaghanakañculikā ivāsan // 10.18 //",
    "XXbghsic_u:1213": " dhūlībhare culukitārṇavatoyapūre svairapracāra mabhitaḥ pratipadyamāne /",
    "XXbghsic_u:1214": " kalpakṣayo 'miti kaiṭabhajid bhrameṇa bhūyo 'pi viśvamudare parihartumaicchat // 10.19 //",
    "XXbghsic_u:1215": " paryāpatatturakhaṇḍitabhūsamutthaiḥ pāthodhayaḥ kabalitāḥ paruṣaiḥ parāgaiḥ /",
    "XXbghsic_u:1216": " mattebhagaṇḍagalitairmadavāripūrairbhūyo babhūvuradhikaṃ punaruktatoyāḥ //",
    "XXbghsic_u:1217": " ambhodhisampadavaluṇṭhanakumbhayonirabhyudgato makaraketanasainyareṇuḥ /",
    "XXbghsic_u:1218": " ambhojinīpatirasau mama vairibandhurityantarāhitaruṣeva tiraścakāra //",
    "XXbghsic_u:1219": " abhyudgataṃ paribhavaṃ nijavaṃśaketoratyugramīkṣituśakta ivāṃśumālo /",
    "XXbghsic_u:1220": " kandarpasainyaghanadhūliparamparāṣu gāḍhāndhakāritadiśāsu tirobabhūva //",
    "XXbghsic_u:1221": " ātanyamānabalareṇughanāndhakārairākampamānakariketuśatahradābhiḥ /",
    "XXbghsic_u:1222": " aśvīyaphenakaṇikākarakākadambairvarṣāvatāra iva harṣakaro babhūva // 10.23",
    "XXbghsic_u:1223": " prauḍhāndhakāritadiśāvalaye prasarpatyucchṛṅkhale rajasi ruddhanabho",
    "XXbghsic_u:1224": " 'vakāśe /",
    "XXbghsic_u:1225": " pātālaloka iva bhūvalayo babhūva bhūsanniveśa iva puṇyakṛtāṃ nivāsaḥ //",
    "XXbghsic_u:1226": " aśvīyapādadalitādavanītalāntādabhyucchrite ca nitarāṃ nikhile parāge /",
    "XXbghsic_u:1227": " bhūmīdharāḥ paramabhūmidharā babhūvuḥ śeṣo 'pi kevalamabhūt phaṇamālabhārī // 10.25 //",
    "XXbghsic_u:1228": " digdintināṃ mukhapaṭaprakaṭopameye senāparāganikare sati jṛmbhamāṇe /",
    "XXbghsic_u:1229": " pāthodhayaḥ sapadi paṅkadhayastadāsan pāthodharā nabhasi paṅkadharā babhūvuḥ // 10.26 //",
    "XXbghsic_u:1230": " āpītasarvamakarākaravārirāśerāśāvakāśagaganeṣvamitasya reṇoḥ /",
    "XXbghsic_u:1231": " cakrācale bahiriva prasarāya cakrurāśāgajā vivaramādṛtavapraghātāḥ //",
    "XXbghsic_u:1232": " senāmbudhau jayipadātimahāpravāhe magnāḥ kulakṣitidharā iva vāraṇendrāḥ /",
    "XXbghsic_u:1233": " tvaṅgattaraṅganivahā iva tuṅgavāhāa naumaṇḍalā iva rathāḥ sutarāṃ virejuḥ // 10.28 //",
    "XXbghsic_u:1234": " madhye lasanmakaralāñchanadarśanīyā mārasya rejuramalā jayaketupaṭṭāḥ /",
    "XXbghsic_u:1235": " ambhonidhiṃ nijabalodadhinā vijitya bandīkṛtā iva tadīyapurandhrivargāḥ //",
    "XXbghsic_u:1236": " antaḥ samudbhavadamarṣamahāgnijāta dhūmāvalīmalinakañcukasañcitāṅgam /",
    "XXbghsic_u:1237": " atyantabhīṣaṇamanekasahasrabāhumātmānamāttavividhāstramasāvakārṣīt //",
    "XXbghsic_u:1238": " āplāvitākhiladigantamahīdhrarandhramākṛṣṭakalpavilayakṣubhitārṇavābham /",
    "XXbghsic_u:1239": " ākāritaṃ makaraketuradṛṣṭapāramākārabhīṣaṇamakārayadātmasainyam // 10.31",
    "XXbghsic_u:1240": " āśāmaśeṣamavanītalamaśnuvānairāveṣṭitaḥ parikarairamitaprabhāvaiḥ /",
    "XXbghsic_u:1241": " ārūḍhabodhitalavedimabhinnadhairyamabhyāsasāda munipuṅgavamātmayoniḥ //",
    "XXbghsic_u:1242": " āmuktacārutaracīvaravāravāṇamārūḍhayogagajabandhurakandharāgram /",
    "XXbghsic_u:1243": " ārabdha yoddhumavikampitaśauryarāśiṃ puṣpāyudhaḥ sphuradamarṣakaṣāyitākṣaḥ",
    "XXbghsic_u:1244": " tasyāntike śamadamāmṛtavārirāśermuktā babhūvuramalā viśikhāḥ smarasya /",
    "XXbghsic_u:1245": " śuddhātmanāmakṛtadānaphalonnatīnāṃ kiṃ kiṃ na sidhyati kṛtākṣayapakṣakāṇām",
    "XXbghsic_u:1246": " tasmin kṣamāmayatanucchamādadhāne dhairyodadhau tapanacaṇḍatamaprabhāve /",
    "XXbghsic_u:1247": " kuṇṭhīkṛtātmagatayaḥ kusumāstrabāṇāḥ kṛtyā iva pratinivṛtya tameva jaghnuḥ",
    "XXbghsic_u:1248": " mārasya mārgaṇagaṇāḥ sumanāyamānāḥ satpakṣasambhṛtasamāgatayo 'pyavāpuḥ /",
    "XXbghsic_u:1249": " taṃ sthūlalakṣamupagamya na dānalābhaṃ ko vā dadātu guṇahīnaviceṣṭitāya //",
    "XXbghsic_u:1250": " cakrīkṛtāyataśarāsanamāsthitena sampreṣitāḥ śitaśarā makaradhvajena /",
    "XXbghsic_u:1251": " āsādya buddhamabhajan sumanomayatvaṃ satsaṅgatiḥ suralateva na kiṃ karoti // 10.37 //",
    "XXbghsic_u:1252": " samprāpya śāntahṛdayaṃ munisārvabhaumaṃ saṃvidviśeṣarahiteṣvapi sāyakeṣu /",
    "XXbghsic_u:1253": " sadyo gateṣu mṛdutāṃ sa hi śambarārirvyāroṣadagdhahṛdayo mṛdutāṃ na bheje",
    "XXbghsic_u:1254": " cetobhavasya saphalā api sāyakāste taṃ prāpya śāntahṛdayaṃ viphalā babhūvuḥ /",
    "XXbghsic_u:1255": " daive sameyuṣi parāṅmukhatāṃ hi sarvaṃ hastopayātamapi hanta! vināśameti",
    "XXbghsic_u:1256": " itthaṃ jagattrayatiraskaraṇakṣameṣu sarveṣu hanta! viśikheṣu nirarthakeṣu /",
    "XXbghsic_u:1257": " vairagrahāndhahṛdayo mathanāya tasya māro mahāpralayamārutamādideśa //",
    "XXbghsic_u:1258": " āmūlabhāgadhutadivyanadīsamudyadambhobharāhitayathādhyuṣitābhiṣekaḥ /",
    "XXbghsic_u:1259": " abhyarcanārthamiva sambhṛtapuṣpareṇurakṣobhitaṃ munimavāpa mahāsamīraḥ //",
    "XXbghsic_u:1260": " taṃ prātya sarvaguṇabhāraguruṃ munīndraṃ na prāgabhavaccalayituṃ sa mahājavo 'pi /",
    "XXbghsic_u:1261": " naitad vicitramakhilāṭavighasmarasya dāvānalasya na hi mūrchati śaktirapsu",
    "XXbghsic_u:1262": " evaṃ mahāpavanavāridharādikeṣu vyarthībhavatsu vipuleṣvapi cāyudheṣu /",
    "XXbghsic_u:1263": " puṣpāyudhaḥ punariyeṣa pumāṃsamādyaṃ vāksāyakairhṛdayamarmatudairvijetum",
    "XXbghsic_u:1264": " naiva tvadīyamidamāsanamasmadīyamutthāya tūrṇamamutaḥ sahasāpayāhi /",
    "XXbghsic_u:1265": " āpūritā paramapāramikā mayaiva tatsākṣiṇī mama mahāpṛtanetyavocat // 10.44",
    "XXbghsic_u:1266": " aṅkāt prasārya karapallavamādibhikṣuryāvajjagāda giramiddhatapaprabhāvaḥ /",
    "XXbghsic_u:1267": " māraḥ palāyata tato mahatā balena bhraṣṭātapatrarathaketukuthena bhītaḥ //",
    "XXbghsic_u:1268": " mārāṅganāstadanu mantharadṛṣṭipātā vācālaratnapadanūpurapārihāryāḥ /",
    "XXbghsic_u:1269": " sadyaḥ sametya caturasraviśālagarbhaṃ cakrustadagrabhuvi tāṇḍavamatyudāram // 10.46 //",
    "XXbghsic_u:1270": " antaḥsamāhitasamādhirasānuṣaktamālokya śākyakulanandanamaprakampyam /",
    "XXbghsic_u:1271": " karṇāmṛtāni vacanāni ca kātarākṣyaḥ kāmāṅganā vidadhire karuṇākṣarāṇi //",
    "XXbghsic_u:1272": " asyai patanmadanasāyakavihvalāyai dṛṣṭipradānamapi kartumapārayantam /",
    "XXbghsic_u:1273": " utpāṭya locanayugaṃ dvijapuṅgavāya tvāṃ dattavāniti kathaṃ bruvate purāṇāḥ // 10.48 //",
    "XXbghsic_u:1274": " magnāṃ mahāmakaraketanavārirāśau māmitthamādhividhurāmavalambaśūnyām /",
    "XXbghsic_u:1275": " uddhartumapyakuśalo jananāmburāśeruttārayiṣyasi kathaṃ tvamaśeṣalokam //",
    "XXbghsic_u:1276": " dṛṣṭvāsmadīyamanavadyatamaṃ vilāsaṃ ślāghāśirovidhutimapyatidūrayantam /",
    "XXbghsic_u:1277": " ucchīdya mastakamudastaripuprabhāvaṃ tvāṃ dattavāniti vadanti kathaṃ kavīndrāḥ // 10.50 //",
    "XXbghsic_u:1278": " puṇyātmanāmadhipate! puruṣottamatvamāptuṃ padaṃ tvamabhivāñchasi kiṃ tapobhiḥ /",
    "XXbghsic_u:1279": " asmāsu kāmapi vadhūmadhiropaya tvaṃ vakṣastaṭe mahati meruśilāviśāle //",
    "XXbghsic_u:1280": " bhadrānvavāyamatha vā parameśvaratvamākāṃkṣase samupayātumalaṃ tapobhiḥ /",
    "XXbghsic_u:1281": " kāmapyamūṣu kamalāyatadṛṣṭipātāṃ vāmālakāṃ tvamadhirohayaṃ vāmabhāge //",
    "XXbghsic_u:1282": " ānandakandalitalocanavibhramāṇām ambhoruhaprakaragarvagalagrahāṇām /",
    "XXbghsic_u:1283": " āviḥsmitānanarucāmavalokanānāṃ pātrībhavanti sudṛśāṃ nanu bhāgyavantaḥ //",
    "XXbghsic_u:1284": " ākṛṣṭaraktaparapuṣṭavacovilāsād ālocanāntavivṛtādṛtakarṇapeyāt /",
    "XXbghsic_u:1285": " āścaryabhaṅgisubhagādaparokṣasaukhyādābhāṣaṇānmṛgadṛśāmamṛtaṃ kimanyat //",
    "XXbghsic_u:1286": " aśrāntapānasahamauṣadhamātmayonitāpodayeṣvanupadaṃśamano 'bhirāmam /",
    "XXbghsic_u:1287": " akṣīyamāṇamadharāmṛtamaṅganānāmāsvādyatāmayati puṇyavatāṃ hi puṃsām //",
    "XXbghsic_u:1288": " evaṃvidhairlalitabhāvarasānuviddhairnṛttakramairnirupamairvacasāṃ vilāsaiḥ /",
    "XXbghsic_u:1289": " ālokya buddhamavikampitacittavṛttiṃ lajjāvaśāt pratinivṛtya yayustaruṇyaḥ // 10.56 //",
    "XXbghsic_u:1290": " itthaṃ puṣpaśarāsanasya vijayavyāpāraśuṣkasthitāṃ sambodhiprasadāṃ niveśya sudṛśaṃ śrībodhimūle varaḥ /",
    "XXbghsic_u:1291": " siddhārthaściravāsanāparigatānucchidya doṣadviṣo-",
    "XXbghsic_u:1292": " muktikṣetrakuṭumbarakṣaṇavidhau mūdhārbhiṣikto 'bhavat // 10.58 //",
    "XXbghsic_u:1293": " iti buddhaghoṣaviracite padyacūḍāmaṇināmni mahākāvye siddhārthacarite daśamaḥ sargaḥ //"
}