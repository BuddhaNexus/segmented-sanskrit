{
    "T04bsa042_u:0": " Guru-kriyā-kramaḥ",
    "T04bsa042_u:1": " sarvabuddhabodhisattvebhyo namaḥ prathamaṃ prāmāṇika ācāryaḥ śiṣye prasāda-sampratyayābhilāṣātmikāṃ",
    "T04bsa042_u:2": " śraddhāṃ janayet /",
    "T04bsa042_u:3": " tato bodhicittānuśaṃsām uktvā utsāhaṃ janayet /",
    "T04bsa042_u:4": " tataḥ paraṃ viśiṣṭavihāre viśiṣṭapūjopakaraṇaṃ sthāpayet /",
    "T04bsa042_u:5": " āryasaṃghān āmantrya,",
    "T04bsa042_u:6": " praṇamya, pādau prakṣālya, āsanaṃ pradāya, uttarānuttarapūjopakaraṇaiḥ sampūjya pūjāmeghamantrānapi triruccaret /",
    "T04bsa042_u:7": " stotā sugataviśiṣṭaguṇasmaraṇadvārā sādaraṃ stutvā tattadvṛddhikarāṇyapi padāni uccaret /",
    "T04bsa042_u:8": " tataśca",
    "T04bsa042_u:9": " deśanā-anumodanā-adhyeṣaṇā-prārthanā-pariṇāmanādayaḥ karaṇīyāḥ /",
    "T04bsa042_u:10": " tataḥ śraddhāvān śiṣya ācārya praṇamet /",
    "T04bsa042_u:11": " adhyeṣaṇādibhirdvividhaṃ bodhicittaṃ samutpādya teṣāṃ svasvabhāvaṃ bhedaṃ vaiśiṣṭyañcāpi khyāpayet",
    "T04bsa042_u:12": " tataḥ bodhicaryā (ṇāṃ_) ṣaṭpāramitānāṃ, catuḥsaṃgrahavastūnāṃ caturapramāṇādīnāṃ ca lakṣaṇaṃ, hetuṃ, phalaṃ, śikṣākramaṃ,",
    "T04bsa042_u:13": " cyutyacyutidoṣaguṇān yathāvidhiśikṣādikamapi vistareṇa nirdiśet /",
    "T04bsa042_u:14": " sā ca apramādena samprajanyena smṛtyā ca grahaṇīyeti śikṣeta /",
    "T04bsa042_u:15": " teṣāṃ lakṣaṇaṃ kramaṃ cyutyacyutidoṣaguṇādīnapi śikṣeta /",
    "T04bsa042_u:16": " tadanuṣṭhānāyāpi tīvravīryamutpādya nidhyānaduḥkhādhivāsanākṣāntim avikṣipta-samādhiṃ",
    "T04bsa042_u:17": " prajñāniḥsvabhāvatāṃ ca jñātvā triśikṣāṃ trividhaprajñāṃ vā samādhāya caryāpathavidhinā śikṣeta iti nirdiśet /",
    "T04bsa042_u:18": " ante praṇidhānena parisamāpayed ityapi vadet /",
    "T04bsa042_u:19": " ayaṃ hi ācāryadeśanākriyākramaḥ /",
    "T04bsa042_u:20": " śiṣyo 'pi yathāvidhirupadiṣṭaḥ tathā śikṣeta /",
    "T04bsa042_u:21": " ayaṃ tu lākṣaṇikamahāyānacittotpāda-śikṣā-deśanā-vidhiḥ kramo vā audārikatayā darśitaḥ",
    "T04bsa042_u:22": " vistareṇa tu parato jñātavyam /",
    "T04bsa042_u:23": " saṃkṣiptagurukriyākramaḥ mahāpaṇḍitācāryadīpaṅkaraśrījñānaviracitaḥ samāptaḥ //"
}