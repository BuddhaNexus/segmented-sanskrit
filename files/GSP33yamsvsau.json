{
    "GSP33yamsvsau:0": " ANALYTIC VERSION according to BHELA conventions:",
    "GSP33yamsvsau:1": " Sandhi markers:",
    "GSP33yamsvsau:2": " (. =short vowel, - =long vowel)",
    "GSP33yamsvsau:3": " in word-sandhi:",
    "GSP33yamsvsau:4": " 1: . . e.g.: veda+anta = vedā1nta",
    "GSP33yamsvsau:5": " in sentence-sandhi:",
    "GSP33yamsvsau:6": " 7: . . e.g.: ca+api = cā7pi",
    "GSP33yamsvsau:7": " PADA MARKERS For a four-pada verse:",
    "GSP33yamsvsau:8": " For a six-pada verse:",
    "GSP33yamsvsau:9": " Yāmunācāryaḥ: Saṃvitsiddhiḥ ekam evādvitīyaṃ tad $ brahmety upaniṣadvacaḥ // Svs_1 //",
    "GSP33yamsvsau:10": " brahmaṇo 'nyasya sadbhāvaṃ $ nanu tat pratiṣedhati // Svs_2 //",
    "GSP33yamsvsau:11": " atra brūmo 'dvitīyoktau $ samāsaḥ ko vivakṣitaḥ // Svs_3 //",
    "GSP33yamsvsau:12": " kiṃsvit tatpuruṣaḥ kiṃ vā $ bahuvrīhir athocyatām // Svs_4 //",
    "GSP33yamsvsau:13": " pūrvasminn uttaras tāvat $ prādhānyena vivakṣyate // Svs_5 //",
    "GSP33yamsvsau:14": " padārthas tatra tad brahma $ tato 'nyat sadṛśaṃ tu vā // Svs_6 //",
    "GSP33yamsvsau:15": " tadviruddham atho vā syāt $ triṣv apy anyan na bādhate // Svs_7 //",
    "GSP33yamsvsau:16": " anyatve sadṛśatve vā $ dvitīyaṃ siddhyati dhruvam // Svs_8 //",
    "GSP33yamsvsau:17": " viruddhatve dvitīyena $ tṛtīyaṃ prathamaṃ tu vā // Svs_9 //",
    "GSP33yamsvsau:18": " brahma prāpnoti yasmāt tad $ dvitīyena virudhyate // Svs_10 //",
    "GSP33yamsvsau:19": " ataḥ saprathamāḥ sarve $ tṛtīyādyartharāśayaḥ // Svs_11 //",
    "GSP33yamsvsau:20": " dvitīyena tathā spṛṣṭvā $ svasthās tiṣṭhanty abādhitāḥ // Svs_12 //",
    "GSP33yamsvsau:21": " nanu nañ brahmaṇo 'nyasya $ sarvasyaiva niṣedhakam // Svs_13 //",
    "GSP33yamsvsau:22": " dvitīyagrahaṇaṃ yasmāt $ sarvasyaivopalakṣaṇam // Svs_14 //",
    "GSP33yamsvsau:23": " naivaṃ niṣedho na hy asmād $ dvitīyasyāvagamyate // Svs_15 //",
    "GSP33yamsvsau:24": " tato 'nyat tadviruddhaṃ vā $ sadṛśaṃ vātra vakti saḥ // Svs_16 //",
    "GSP33yamsvsau:25": " dvitīyaṃ yasya naivāsti $ tad brahmeti vivakṣite // Svs_17 //",
    "GSP33yamsvsau:26": " satyādilakṣaṇoktīnām $ apalakṣaṇatā bhavet // Svs_18 //",
    "GSP33yamsvsau:27": " advitīye dvitīyārtha- $ nāstitāmātragocare // Svs_19 //",
    "GSP33yamsvsau:28": " svaniṣṭhatvān nañarthasya $ na syād brahmapadānvayaḥ // Svs_20 //",
    "GSP33yamsvsau:29": " dvitīyaśūnyatā tatra $ brahmaṇo na viśeṣaṇam // Svs_21 //",
    "GSP33yamsvsau:30": " viśeṣaṇe vā tad brahma $ tṛtīyaṃ prathamaṃ tu vā // Svs_22 //",
    "GSP33yamsvsau:31": " prasaktaṃ pūrvavat sarvaṃ $ bahuvrīhau samasyati // Svs_23 //",
    "GSP33yamsvsau:32": " brahmaṇaḥ prathamā ye ca $ tṛtīyādyā jagattraye // Svs_24 //",
    "GSP33yamsvsau:33": " brahma praty advitīyatvāt $ svasthās tiṣṭhanty abādhitāḥ // Svs_25 //",
    "GSP33yamsvsau:34": " kiṃca tatra bahuvrīhau $ samāse saṃśrite sati // Svs_26 //",
    "GSP33yamsvsau:35": " vṛttyarthasya nañarthasya $ na padārthāntarānvayaḥ // Svs_27 //",
    "GSP33yamsvsau:36": " saty arthāntarasambandhe $ ṣaṣṭhī yasyeti yujyate // Svs_28 //",
    "GSP33yamsvsau:37": " dvitīyavastunāstitvaṃ $ na brahma na viśeṣaṇam // Svs_29 //",
    "GSP33yamsvsau:38": " asattvān na hy asad brahma $ bhaven nāpi viśeṣaṇam // Svs_30 //",
    "GSP33yamsvsau:39": " tasmāt prapañcasadbhāvo $ nādvaitaśrutibādhitaḥ // Svs_31 //",
    "GSP33yamsvsau:40": " svapramāṇabalāt siddhaḥ $ śrutyā cāpy anumoditaḥ // Svs_32 //",
    "GSP33yamsvsau:41": " tenādvitīyaṃ brahmeti $ śruter artho 'yam ucyate // Svs_33 //",
    "GSP33yamsvsau:42": " dvitīyagaṇanāyogyo $ nāsīd asti bhaviṣyati // Svs_34 //",
    "GSP33yamsvsau:43": " samo vābhyadiko vāsya $ yo dvitīyas tu gaṇyate // Svs_35 //",
    "GSP33yamsvsau:44": " yato 'sya vibhavavyūha- $ kalāmātram idaṃ jagat // Svs_36 //",
    "GSP33yamsvsau:45": " dvitīyavāgāspadatāṃ $ pratipadyeta tat katham // Svs_37 //",
    "GSP33yamsvsau:46": " yathā colanṛpaḥ samrāḍ $ advitīyo 'dya bhūtale // Svs_38 //",
    "GSP33yamsvsau:47": " iti tattulyanṛpati- $ nivāraṇaparaṃ vacaḥ // Svs_39 //",
    "GSP33yamsvsau:48": " na tu tadbhṛtyatatputra- $ kalatrādiniṣedhakam // Svs_40 //",
    "GSP33yamsvsau:49": " tathā surāsuranara- $ brahmabrahmāṇḍakoṭayaḥ // Svs_41 //",
    "GSP33yamsvsau:50": " kleśakarmavipākādyair $ aspṛṣṭasyākhileśituḥ // Svs_42 //",
    "GSP33yamsvsau:51": " jñānādiṣāḍguṇyanidher $ acintyavibhavasya tāḥ // Svs_43 //",
    "GSP33yamsvsau:52": " viṣṇor vibhūtimahima- $ samudradrapsavipruṣaḥ // Svs_44 //",
    "GSP33yamsvsau:53": " kaḥ khalv aṅgulibhaṅgena $ samudrān saptasaṅkhyayā // Svs_45 //",
    "GSP33yamsvsau:54": " gaṇayan gaṇayed ūrmi- $ phenabudbudavipruṣaḥ // Svs_46 //",
    "GSP33yamsvsau:55": " yathaika eva savitā $ na dvitīyo nabhaḥsthale // Svs_47 //",
    "GSP33yamsvsau:56": " ity uktyā na hi sāvitrā $ niṣidhyante 'tra raśmayaḥ // Svs_48 //",
    "GSP33yamsvsau:57": " yathā pradhānasaṅkhyeya- $ saṅkhyāyāṃ naiva gaṇyate // Svs_49 //",
    "GSP33yamsvsau:58": " saṅkhyā pṛthaksatī tatra $ saṅkhyeyānyapadārthatvat // Svs_50 //",
    "GSP33yamsvsau:59": " tathā -",
    "GSP33yamsvsau:60": " pādo 'sya viśvā bhūtāni $ tripād asyāmṛtaṃ divi // Svs_51 //",
    "GSP33yamsvsau:61": " iti bruvañ jagat sarvam $ itthambhāve nyaveśayat // Svs_52 //",
    "GSP33yamsvsau:62": " tathā -",
    "GSP33yamsvsau:63": " etāvān asya mahimā $ tato jyāyastaro hi saḥ // Svs_53 //",
    "GSP33yamsvsau:64": " yatrānyan na vijānāti $ sa bhūmodaram antaram // Svs_54 //",
    "GSP33yamsvsau:65": " kurute 'sya bhayaṃ vyaktam $ ityādiśrutayaḥ parāḥ // Svs_55 //",
    "GSP33yamsvsau:66": " meror ivāṇur yasyedaṃ $ brahmāṇḍam akhilaṃ jagat // Svs_56 //",
    "GSP33yamsvsau:67": " ityādikāḥ samastasya $ taditthambhāvatāparāḥ // Svs_57 //",
    "GSP33yamsvsau:68": " vācārambhaṇamātraṃ tu $ jagat sthāvarajaṅgamam // Svs_58 //",
    "GSP33yamsvsau:69": " vikārajātaṃ kūṭasthaṃ $ mūlakāraṇam eva sat // Svs_59 //",
    "GSP33yamsvsau:70": " ananyat kāraṇāt kāryaṃ $ pāvakād visphuliṅgavat // Svs_60 //",
    "GSP33yamsvsau:71": " mṛttikālohabījādi- $ nānādṛṣṭāntavistaraiḥ // Svs_61 //",
    "GSP33yamsvsau:72": " (cf. ChāUp 6.4--6)",
    "GSP33yamsvsau:73": " nāśakad dagdhum analas $ tṛṇaṃ majjayituṃ jalam // Svs_62 //",
    "GSP33yamsvsau:74": " (cf. KeUp 3.14--28)",
    "GSP33yamsvsau:75": " na vāyuś calituṃ śaktas $ tac chaktyāpyāyanād ṛte // Svs_63 //",
    "GSP33yamsvsau:76": " ekapradhānavijñānād $ vijñātam akhilaṃ bhavet // Svs_64 //",
    "GSP33yamsvsau:77": " (cf. ChāUp 6.1.3ff.)",
    "GSP33yamsvsau:78": " ityādivedavacana- $ tanmūlāptāgamair api // Svs_65 //",
    "GSP33yamsvsau:79": " brahmātmanātmalābho 'yaṃ $ prapañcaś cidacinmayaḥ // Svs_66 //",
    "GSP33yamsvsau:80": " iti pramīyate brāhmī $ vibhūtir na niṣidhyate // Svs_67 //",
    "GSP33yamsvsau:81": " tanniṣedhe samastasya $ mithyātvāl lokavedayoḥ // Svs_68 //",
    "GSP33yamsvsau:82": " vyavahārās tu lupyeraṃs $ tathā syād brahmadhīr api // Svs_69 //",
    "GSP33yamsvsau:83": " vyāvahārikasatyatvān $ mṛṣatve 'py aviruddhatā // Svs_70 //",
    "GSP33yamsvsau:84": " pratyakṣāder iti mataṃ $ prāg eva samadūduṣam // Svs_71 //",
    "GSP33yamsvsau:85": " ataś copaniṣajjāta- $ brahmādvaitadhiyā jagat // Svs_72 //",
    "GSP33yamsvsau:86": " na bādhyate vibhūtitvād $ brahmaṇaś cety avasthitam // Svs_73 //",
    "GSP33yamsvsau:87": " nanu sattve prapañcasya $ nāstīti pratyayaḥ katham // Svs_74 //",
    "GSP33yamsvsau:88": " asattve vā kathaṃ tasminn $ astīti pratyayo bhavet // Svs_75 //",
    "GSP33yamsvsau:89": " sadasattvaṃ tathaikasya $ viruddhatvād asambhavi // Svs_76 //",
    "GSP33yamsvsau:90": " sadasatpratyayaprāpta- $ viruddhadvandvasaṅgame // Svs_77 //",
    "GSP33yamsvsau:91": " tayor anyatarārthasya $ niścayābhāvahetutaḥ // Svs_78 //",
    "GSP33yamsvsau:92": " sadasattvaṃ prapañcasya $ jainās tu pratijānate // Svs_79 //",
    "GSP33yamsvsau:93": " sattvaprāptiṃ puraḥkṛtya $ nāstīti pratyayodayāt // Svs_80 //",
    "GSP33yamsvsau:94": " sadā sattvaṃ prapañcasya $ sāṅkhyās tu pratipedire // Svs_81 //",
    "GSP33yamsvsau:95": " sadasatpratyayaprāpta- $ viruddhadvandvasaṅkaṭe // Svs_82 //",
    "GSP33yamsvsau:96": " virodhaparihārārthaṃ $ sattvāsattvāṃśabhaṅgataḥ // Svs_83 //",
    "GSP33yamsvsau:97": " sadasadbhyām anirvācyaṃ $ prapañcaṃ kecid ūcire // Svs_84 //",
    "GSP33yamsvsau:98": " sattvāsattve vibhāgena $ deśakālādibhedataḥ // Svs_85 //",
    "GSP33yamsvsau:99": " ghaṭāder iti manvānā $ vyavasthām apare jaguḥ // Svs_86 //",
    "GSP33yamsvsau:100": " tad evaṃ vādisaṃmardāt $ saṃśaye samupasthite // Svs_87 //",
    "GSP33yamsvsau:101": " nirṇayaḥ kriyate tatra $ mīmāṃsakamatena tu // Svs_88 //",
    "GSP33yamsvsau:102": " ghaṭasvarūpe nāstitvam $ astitvaṃ yady abūbudhat // Svs_89 //",
    "GSP33yamsvsau:103": " syād eva yugapat sattvam $ asattvaṃ ca ghaṭādiṣu // Svs_90 //",
    "GSP33yamsvsau:104": " idānīm idam atrāsti $ nāstīty evaṃvidhā yataḥ // Svs_91 //",
    "GSP33yamsvsau:105": " deśakāladaśābhedād $ astināstīti no dhiyaḥ // Svs_92 //",
    "GSP33yamsvsau:106": " ato deśādibhedena $ sadasattvaṃ ghaṭādiṣu // Svs_93 //",
    "GSP33yamsvsau:107": " vyavasthitaṃ nirastatvād $ vādasyeha na sambhavaḥ // Svs_94 //",
    "GSP33yamsvsau:108": " nanu deśādisambandhaḥ $ sata evopapadyate // Svs_95 //",
    "GSP33yamsvsau:109": " na deśakālasambandhād $ asataḥ sattvam iṣyate // Svs_96 //",
    "GSP33yamsvsau:110": " sambandho dvyāśrayas tasmāt $ sataḥ sattvaṃ sadā bhavet // Svs_97 //",
    "GSP33yamsvsau:111": " asataḥ kārakaiḥ sattvaṃ $ janmanety atidurghaṭam // Svs_98 //",
    "GSP33yamsvsau:112": " ādyantavān prapañco 'taḥ $ satkakṣyāntarniveśyate // Svs_99 //",
    "GSP33yamsvsau:113": " uktaṃ ca--",
    "GSP33yamsvsau:114": " ādāv ante ca yan nāsti $ nāsti madhye 'pi tat tathā // Svs_100 //",
    "GSP33yamsvsau:115": " iti ato niścitasadbhāvaḥ $ sadā sann abhyupeyatām // Svs_101 //",
    "GSP33yamsvsau:116": " asataḥ sarvadāsattvaṃ $ janyayogāt khapuṣpavat // Svs_102 //",
    "GSP33yamsvsau:117": " asattve na viśeṣo 'sti $ prāgatyantāsator iha // Svs_103 //",
    "GSP33yamsvsau:118": " śvetaketum upādāya $ tat tvam ity api yac chrutam // Svs_104 //",
    "GSP33yamsvsau:119": " (cf. ChāUp 6.9.4)",
    "GSP33yamsvsau:120": " ṣaṣṭhaprapāṭhake tasya $ kuto mukhyārthasambhavaḥ // Svs_105 //",
    "GSP33yamsvsau:121": " kārpaṇyaśokaduḥkhārtaś $ cetanas tvampadoditaḥ // Svs_106 //",
    "GSP33yamsvsau:122": " sarvajñaḥ satyasaṅkalpo $ niḥsīmasukhasāgaraḥ // Svs_107 //",
    "GSP33yamsvsau:123": " tatpadārthas tayor aikyaṃ $ tejastimiravat katham // Svs_108 //",
    "GSP33yamsvsau:124": " tvamarthasthe taṭasthe vā $ (tadarthasthe vibhedake) // Svs_109 //",
    "GSP33yamsvsau:125": " guṇe tattvampadaśrutyor $ aikārthyaṃ dūravāritam // Svs_110 //",
    "GSP33yamsvsau:126": " ajñatvasarvaveditva- $ duḥkhitvasukhitādike // Svs_111 //",
    "GSP33yamsvsau:127": " viśeṣaṇe vā ciddhātor $ athavāpy upalakṣaṇe // Svs_112 //",
    "GSP33yamsvsau:128": " viruddhaguṇasaṅkrānter $ bhedaḥ syāt tvaṃtadarthayoḥ // Svs_113 //",
    "GSP33yamsvsau:129": " vācyaikadeśabhaṅgena $ cidekavyaktiniṣṭhatā // Svs_114 //",
    "GSP33yamsvsau:130": " so 'yaṃ gaur itivat tattvam $ padayor ity apeśalam // Svs_115 //",
    "GSP33yamsvsau:131": " deśakāladaśābhedād $ ekasminn api dharmiṇi // Svs_116 //",
    "GSP33yamsvsau:132": " viruddhadvandvasaṅkrānteḥ $ so 'yaṃ gaur iti yujyate // Svs_117 //",
    "GSP33yamsvsau:133": " svaprakāśasya ciddhātor $ viruddhadvandvasaṅgatau // Svs_118 //",
    "GSP33yamsvsau:134": " na vyavasthāpakaṃ kiṃcid $ deśakāladaśādike // Svs_119 //",
    "GSP33yamsvsau:135": " nirdhūtanikhiladvandva- $ svaprakāśe cidātmani // Svs_120 //",
    "GSP33yamsvsau:136": " dvaitānarthabhramābhāvāc $ chāstraṃ nirviṣayaṃ bhavet // Svs_121 //",
    "GSP33yamsvsau:137": " etena satyakāmatva- $ jagatkāraṇatādayaḥ // Svs_122 //",
    "GSP33yamsvsau:138": " mā(yopādhau) pare 'dhyastāḥ $ śokamohādayaḥ punaḥ // Svs_123 //",
    "GSP33yamsvsau:139": " avidyopādhike jīve $ vibhāgeneti yan matam // Svs_124 //",
    "GSP33yamsvsau:140": " kṣudrabrahmavidām etan $ mataṃ prāg eva dūṣitam // Svs_125 //",
    "GSP33yamsvsau:141": " citsvarūpe viśiṣṭe vā $ māyāvidyādyupādhayaḥ // Svs_126 //",
    "GSP33yamsvsau:142": " pūrvasmin sarvasaṅkaryaṃ $ parajīvāvibhāgataḥ // Svs_127 //",
    "GSP33yamsvsau:143": " uttarasminn api tathā $ viśiṣṭam api cid yadi // Svs_128 //",
    "GSP33yamsvsau:144": " citsvarūpaṃ hi nirbhedaṃ $ māyāvidyādyupādhibhiḥ // Svs_129 //",
    "GSP33yamsvsau:145": " vibhinnam iva vibhrāntaṃ $ viśisṭaṃ ca (iti manyate) // Svs_130 //",
    "GSP33yamsvsau:146": " taṭasthāvasthitā dharmāḥ $ svarūpaṃ na spṛśanti kim // Svs_131 //",
    "GSP33yamsvsau:147": " na hi daṇḍiśiraschedād $ devadatto na hiṃsitaḥ // Svs_132 //",
    "GSP33yamsvsau:148": " acidaṃśavyapohena $ cidekapariśeṣatā // Svs_133 //",
    "GSP33yamsvsau:149": " atas tat tvam asītyāder $ artha ity apy asundaram // Svs_134 //",
    "GSP33yamsvsau:150": " abrahmānātmatābhāve $ pratyakcit pariśiṣyate // Svs_135 //",
    "GSP33yamsvsau:151": " tattvampadadvayaṃ jīva- $ paratādātmyagocaram // Svs_136 //",
    "GSP33yamsvsau:152": " tan mukhyavṛtti tādātmyam $ api vastudvayāśrayam // Svs_137 //",
    "GSP33yamsvsau:153": " bhedābhedavikalpas tu $ yas tvayā paricoditaḥ // Svs_138 //",
    "GSP33yamsvsau:154": " abhedābhedino 'satye $ bandhe sati nirarthakaḥ // Svs_139 //",
    "GSP33yamsvsau:155": " abhedo bhedamardī tu $ svāśrayībhūtavastunoḥ // Svs_140 //",
    "GSP33yamsvsau:156": " bhedaḥ parasparānātmyaṃ $ bhāvānām evam etayoḥ // Svs_141 //",
    "GSP33yamsvsau:157": " svarūpam abhyupetyaiva $ bhedābhedavikalpayoḥ // Svs_142 //",
    "GSP33yamsvsau:158": " (bādhanam) tena vāgbādhād $ virodhena nigṛhyase // Svs_143 //",
    "GSP33yamsvsau:159": " bhinnābhinnatvasambandha- $ sadasattvavikalpanam // Svs_144 //",
    "GSP33yamsvsau:160": " pratyakṣānubhavāpāstaṃ $ kevalaṃ kaṇṭhaśoṣaṇam // Svs_145 //",
    "GSP33yamsvsau:161": " nīle nīlamatir yādṛg $ utpale nīladhīr hi sā // Svs_146 //",
    "GSP33yamsvsau:162": " nīlam utpalam evedam $ iti sākṣāc cakāsti naḥ // Svs_147 //",
    "GSP33yamsvsau:163": " yathā viditasaṃyoga- $ sambandhe 'pyakṣagocare // Svs_148 //",
    "GSP33yamsvsau:164": " bhedābhedādidustarka- $ vikalpādhānavibhramaḥ // Svs_149 //",
    "GSP33yamsvsau:165": " tadvat tādātmyasambandhe $ śrutipratyakṣamūlake // Svs_150 //",
    "GSP33yamsvsau:166": " śrutidaṇḍena dustarka- $ vikalpabhramavāraṇam // Svs_151 //",
    "GSP33yamsvsau:167": " nirdoṣāpauruṣeyī ca $ śrutir atyartham ādarāt // Svs_152 //",
    "GSP33yamsvsau:168": " asakṛt tat tvam ity āha $ tādātmyaṃ brahmajīvayoḥ // Svs_153 //",
    "GSP33yamsvsau:169": " brahmānandahradāntastho $ muktātmā sukham edhate // Svs_154 //",
    "GSP33yamsvsau:170": " phale ca phalino 'bhāvān $ mokṣasyāpuruṣārthatā // Svs_155 //",
    "GSP33yamsvsau:171": " ekaśeṣe hi ciddhātoḥ $ kasya mokṣaḥ phalaṃ bhavet // Svs_156 //",
    "GSP33yamsvsau:172": " kiṃca prapañcarūpeṇa $ kā nu saṃvid vivartate // Svs_157 //",
    "GSP33yamsvsau:173": " na tāvad ghaṭadhīs tasyām $ asatyām api darśanāt // Svs_158 //",
    "GSP33yamsvsau:174": " na hi tasyām ajātāyāṃ $ naṣṭāyāṃ vākhilaṃ jagat // Svs_159 //",
    "GSP33yamsvsau:175": " nāstīti śakyate vaktum $ uktau pratyakṣabādhanāt // Svs_160 //",
    "GSP33yamsvsau:176": " nāpy anyasaṃvit tannāśe $ 'py anyeṣām upalambhanāt // Svs_161 //",
    "GSP33yamsvsau:177": " nanu saṃvid abhinnaikā $ na tasyām asti bhedadhīḥ // Svs_162 //",
    "GSP33yamsvsau:178": " ghaṭādayo hi bhidyante $ na tu sā citprakāśanāt // Svs_163 //",
    "GSP33yamsvsau:179": " ghaṭadhīḥ paṭasaṃvitti- $ samaye nāvabhāti cet // Svs_164 //",
    "GSP33yamsvsau:180": " naivaṃ ghaṭo hi nābhāti $ sā sphuraty eva tu sphuṭam // Svs_165 //",
    "GSP33yamsvsau:181": " ghaṭavyāvṛttasaṃvittir $ atha na sphuratīti cet // Svs_166 //",
    "GSP33yamsvsau:182": " tadvyāvṛttipadenāpi $ kiṃ saivoktāthavetarat // Svs_167 //",
    "GSP33yamsvsau:183": " saiva cedbhāsate 'nyac cen $ na brūmas tasya bhāsanam // Svs_168 //",
    "GSP33yamsvsau:184": " kiṃcāsyāḥ svaprakāśāyā $ nīrūpāyā na hi svataḥ // Svs_169 //",
    "GSP33yamsvsau:185": " ṛte viṣayanānātvān $ nānātvāvagrahabhramaḥ // Svs_170 //",
    "GSP33yamsvsau:186": " na vastu vastudharmo vā $ na pratyakṣo na laiṅgikaḥ // Svs_171 //",
    "GSP33yamsvsau:187": " ghaṭādivedyabhedo 'pi $ kevalaṃ bhramalakṣaṇaḥ // Svs_172 //",
    "GSP33yamsvsau:188": " yadā tadā tadāyatto $ dhībhedāvagrahodayaḥ // Svs_173 //",
    "GSP33yamsvsau:189": " kutaḥ kutastarāṃ tasya $ paramārthatvasambhavaḥ // Svs_174 //",
    "GSP33yamsvsau:190": " kiṃca svayamprakāśasya $ svato vā parato 'pi vā // Svs_175 //",
    "GSP33yamsvsau:191": " prāgabhāvādisiddhiḥ syāt $ svatas tāvan na yujyate // Svs_176 //",
    "GSP33yamsvsau:192": " svasmin sati viruddhatvād $ abhāvasyānavasthiteḥ // Svs_177 //",
    "GSP33yamsvsau:193": " svanimittaprakāśasya $ svasyābhāve 'py asambhavāt // Svs_178 //",
    "GSP33yamsvsau:194": " ananyagocaratvena $ cito na parato 'pi ca // Svs_179 //",
    "GSP33yamsvsau:195": " kiṃca vedyasya bhedāder $ na ciddharmatvasambhavaḥ // Svs_180 //",
    "GSP33yamsvsau:196": " rūpādivad ataḥ saṃvid $ advitiyā svayamprabhā // Svs_181 //",
    "GSP33yamsvsau:197": " atas tadbhedam āśritya $ yad vikalpādijalpitam // Svs_182 //",
    "GSP33yamsvsau:198": " tad avidyāvilāso 'yam $ iti brahmavido viduḥ // Svs_183 //",
    "GSP33yamsvsau:199": " hanta brahmopadeśo 'yaṃ $ śraddadhāneṣu śobhate // Svs_184 //",
    "GSP33yamsvsau:200": " vayam aśraddadhānāḥ smo $ ye yuktiṃ prārthayāmahe // Svs_185 //",
    "GSP33yamsvsau:201": " pratipramātṛviṣayaṃ $ parasparavilakṣaṇāḥ // Svs_186 //",
    "GSP33yamsvsau:202": " aparokṣaṃ prakāśante $ sukhaduḥkhādivad dhiyaḥ // Svs_187 //",
    "GSP33yamsvsau:203": " sambandhivyaṅgyabhedasya $ saṃyogecchādikasya naḥ // Svs_188 //",
    "GSP33yamsvsau:204": " na hi bhedaḥ svato nāsti $ nāpratyakṣaś ca saṃmataḥ // Svs_189 //",
    "GSP33yamsvsau:205": " yadi sarvagatā nityā $ saṃvid evābhyupeyate // Svs_190 //",
    "GSP33yamsvsau:206": " tataḥ sarvaṃ sadā bhāyān $ na vā kiṃcit kadācana // Svs_191 //",
    "GSP33yamsvsau:207": " tadānīṃ na hi vedyasya $ sannidhītarakāritā // Svs_192 //",
    "GSP33yamsvsau:208": " vyavasthā ghaṭate vitter $ vyomavadvaibhavāśrayāt // Svs_193 //",
    "GSP33yamsvsau:209": " nāpi kāraṇabhedena $ nityāyās tadabhāvataḥ // Svs_194 //",
    "GSP33yamsvsau:210": " na ca svarūpanānātvāt $ tadekatvaparigrahāt // Svs_195 //",
    "GSP33yamsvsau:211": " tataś ca badhirāndhādeḥ $ śabdādigrahaṇaṃ bhavet // Svs_196 //",
    "GSP33yamsvsau:212": " guruśiṣyādibhedaś ca $ nirnimittaḥ prasajyate // Svs_197 //",
    "GSP33yamsvsau:213": " nanu naḥ saṃvido bhinnaṃ $ sarvaṃ nāma na kiṃcana // Svs_198 //",
    "GSP33yamsvsau:214": " ataḥ sarvaṃ sadā bhāyād $ ity akāṇḍe 'nuyujyate // Svs_199 //",
    "GSP33yamsvsau:215": " idam ākhyāhi bhoḥ kiṃ nu $ nīlādir na prakāśate // Svs_200 //",
    "GSP33yamsvsau:216": " prakāśamāno nīlādiḥ $ saṃvido vā na bhidyate // Svs_201 //",
    "GSP33yamsvsau:217": " ādau pratītisubhago $ nirvāho lokavedayoḥ // Svs_202 //",
    "GSP33yamsvsau:218": " yataḥ padapadārthādi $ na kiṃcid avabhāsate // Svs_203 //",
    "GSP33yamsvsau:219": " dvitīye saṃvido 'dvaitaṃ $ vyāhanyeta samīhitam // Svs_204 //",
    "GSP33yamsvsau:220": " yady ayaṃ vividhākāra- $ prapañcaḥ saṃvidātmakaḥ // Svs_205 //",
    "GSP33yamsvsau:221": " sāpi saṃvit tadātmeti $ yato nānā prasajyate // Svs_206 //",
    "GSP33yamsvsau:222": " na cāvidyāvilāsatvād $ bhedābhedānirūpaṇā // Svs_207 //",
    "GSP33yamsvsau:223": " sā hi nyāyānalaspṛṣṭā $ jāṭuṣābharaṇāyate // Svs_208 //",
    "GSP33yamsvsau:224": " tathā hi yady avidyeyaṃ $ vidyābhāvātmikeṣyate // Svs_209 //",
    "GSP33yamsvsau:225": " nirupākhyasvabhāvatvāt $ sā na kiṃcin niyacchati // Svs_210 //",
    "GSP33yamsvsau:226": " arthāntaram avidyā cet $ sādhvī bhedānirūpaṇā // Svs_211 //",
    "GSP33yamsvsau:227": " arthānarthāntaratvādi- $ vikalpo 'syā na yujyate // Svs_212 //",
    "GSP33yamsvsau:228": " vidyāto 'rthāntaraṃ cāsāv $ iti suvyāhṛtaṃ vacaḥ // Svs_213 //",
    "GSP33yamsvsau:229": " athārthāntarabhāvo 'pi $ tasyās te bhrāntikalpitaḥ // Svs_214 //",
    "GSP33yamsvsau:230": " hantaivaṃ saty avidyaiva $ vidyā syāt paramārthataḥ // Svs_215 //",
    "GSP33yamsvsau:231": " kiṃca śuddhājaḍā saṃvid $ avidyeyaṃ tu nedṛśī // Svs_216 //",
    "GSP33yamsvsau:232": " tat kena hetunā seyam $ anyaiva na nirūpyate // Svs_217 //",
    "GSP33yamsvsau:233": " api ceyam avidyā te $ yadabhāvādirūpiṇī // Svs_218 //",
    "GSP33yamsvsau:234": " sā vidyā kiṃ nu saṃvittir $ vedyaṃ vā veditāthavā // Svs_219 //",
    "GSP33yamsvsau:235": " vedyatve veditṛtve ca $ nāsyās tābhyāṃ nivartanam // Svs_220 //",
    "GSP33yamsvsau:236": " na hi jñānād ṛte 'jñānam $ anyatas te nivartate // Svs_221 //",
    "GSP33yamsvsau:237": " saṃvid eveti cet tasyā $ nanu bhāvād asambhavaḥ // Svs_222 //",
    "GSP33yamsvsau:238": " kiṃceyaṃ tadviruddhā vā $ na tasyāḥ kvāpi sambhavaḥ // Svs_223 //",
    "GSP33yamsvsau:239": " yato 'khilaṃ jagad vyāptaṃ $ vidyayaivādvitīyayā // Svs_224 //",
    "GSP33yamsvsau:240": " abhāvo 'nyo viruddho vā $ saṃvido 'pi yadīṣyate // Svs_225 //",
    "GSP33yamsvsau:241": " tadānīṃ saṃvidadvaita- $ pratijñāṃ dūratas tyaja // Svs_226 //",
    "GSP33yamsvsau:242": " kiṃcāsau kasya jīvasya $ ko jīvo yasya seti cet // Svs_227 //",
    "GSP33yamsvsau:243": " nanv evam asamādhānam $ anyonyāśrayaṇaṃ bhavet // Svs_228 //",
    "GSP33yamsvsau:244": " narte jīvād avidyā syān $ na ca jīvas tayā vinā // Svs_229 //",
    "GSP33yamsvsau:245": " na bījāṅkuratulyatvaṃ $ jīvotpatter ayogataḥ // Svs_230 //",
    "GSP33yamsvsau:246": " brahmaṇaś cen na sarvajñaṃ $ kathaṃ tad bambhramīti te // Svs_231 //",
    "GSP33yamsvsau:247": " avidyākṛtadehātma- $ pratyayādhīnatā na te // Svs_232 //",
    "GSP33yamsvsau:248": " brahmasarvajñabhāvasya $ tatsvābhāvikatāśruteḥ // Svs_233 //",
    "GSP33yamsvsau:249": " bhedāvabhāsagarbhatvād $ atha sarvajñatā mṛṣā // Svs_234 //",
    "GSP33yamsvsau:250": " tata evāmṛṣā kasmān $ na syāc chabdāntarādivat // Svs_235 //",
    "GSP33yamsvsau:251": " yathā śabdāntarābhyāsa- $ saṅkhyādyāḥ śāstrabhedakāḥ // Svs_236 //",
    "GSP33yamsvsau:252": " bhedāvabhāsagarbhāś ca $ yathārthās tādṛśī na kim // Svs_237 //",
    "GSP33yamsvsau:253": " sarvajñe nityamukte 'pi $ yady ajñānasya sambhavaḥ // Svs_238 //",
    "GSP33yamsvsau:254": " tejasīva tamas tasmān $ na nivarteta kenacit // Svs_239 //",
    "GSP33yamsvsau:255": " sarvajñatvādivacana- $ prāmāṇyaṃ vyāvahārikam // Svs_240 //",
    "GSP33yamsvsau:256": " tāttvikaṃ tu pramāṇatvam $ advaitavacasām iti // Svs_241 //",
    "GSP33yamsvsau:257": " niyāmakaṃ na paśyāmo $ nirbandhāt tāvakād ṛte // Svs_242 //",
    "GSP33yamsvsau:258": " āśrayapratiyogitve $ parasparavirodhinī // Svs_243 //",
    "GSP33yamsvsau:259": " kathaṃ vaikarasaṃ brahma $ sad iti pratipadyate // Svs_244 //",
    "GSP33yamsvsau:260": " pratyaktvenāśrayo brahma- $ rūpeṇa pratiyogi cet // Svs_245 //",
    "GSP33yamsvsau:261": " (em.; pratyaktatvenāśrayo Ed \\unmetrical)",
    "GSP33yamsvsau:262": " rūpabhedaḥ kutastyo 'yaṃ $ yady avidyāprasādajaḥ // Svs_246 //",
    "GSP33yamsvsau:263": " nanu sāpi tadāyattety $ anyonyāśrayaṇaṃ punaḥ // Svs_247 //",
    "GSP33yamsvsau:264": " avastutvād avidyāyāḥ $ (naitat taddūṣaṇaṃ yadi) // Svs_248 //",
    "GSP33yamsvsau:265": " vastuno dūṣaṇatvena $ tvayā kvedaṃ nirīkṣitam // Svs_249 //",
    "GSP33yamsvsau:266": " (svasādhyasya puraḥ)kārād $ doṣo 'nyonyasamāśrayaḥ // Svs_250 //",
    "GSP33yamsvsau:267": " na vastutvād avastutvād $ ity ato nedam uttaram // Svs_251 //",
    "GSP33yamsvsau:268": " kiṃca vidyā na ced (vastu $ vyavahāraḥ kutas tv ayam) // Svs_252 //",
    "GSP33yamsvsau:269": " (na caiṣa vyoma)puṣpādi- $ vyavahāravad iṣyate // Svs_253 //",
    "GSP33yamsvsau:270": " nāpy avastv iti co(ktis te $ vastutāṃ tatra sādhayet) // Svs_254 //",
    "GSP33yamsvsau:271": " (niṣidhyate) samastena $ nañā vastv iti cet (na tat) // Svs_255 //",
    "GSP33yamsvsau:272": " samastena nañā vastu $ prathamaṃ yan niṣidhyate // Svs_256 //",
    "GSP33yamsvsau:273": " pratiprasūtaṃ vyastena $ punas tad iti vastutā // Svs_257 //",
    "GSP33yamsvsau:274": " ato na vastu nā(vastu $ yāvidyā tadbale sati) // Svs_258 //",
    "GSP33yamsvsau:275": " (bhedo) na kaś cakāstiti $ vivakṣīr mā sma jātucit // Svs_259 //",
    "GSP33yamsvsau:276": " kiṃca prapañcanirvāha- $ jananī yeyam āśritā // Svs_260 //",
    "GSP33yamsvsau:277": " avidyā sā kim ekaiva $ naikā vā tad idaṃ vada // Svs_261 //",
    "GSP33yamsvsau:278": " tadāśrayaś ca saṃsārī $ tathaiko naika eva vā // Svs_262 //",
    "GSP33yamsvsau:279": " sā ced ekā tataḥ saikā $ śukasya brahmavidyayā // Svs_263 //",
    "GSP33yamsvsau:280": " pūrvam eva nirasteti $ vyarthas te muktaye śramaḥ // Svs_264 //",
    "GSP33yamsvsau:281": " syān mataṃ naiva te santi $ vāmadevaśukādayaḥ // Svs_265 //",
    "GSP33yamsvsau:282": " yadvidyayā nirastatvān $ nādyāvidyeti codyate // Svs_266 //",
    "GSP33yamsvsau:283": " muktāmuktādibhedo hi $ kalpito madavidyayā // Svs_267 //",
    "GSP33yamsvsau:284": " dṛśyatvān māmakasvapna- $ dṛśyabhedaprapañcavat // Svs_268 //",
    "GSP33yamsvsau:285": " yat punar brahmavidyātas $ teṣāṃ muktir abhūd iti // Svs_269 //",
    "GSP33yamsvsau:286": " vākyaṃ tat svāpnamuktyukti- $ yuktyā pratyūhyatām iti // Svs_270 //",
    "GSP33yamsvsau:287": " nanv īdṛśānumānena $ svāvidyāparikalpitam // Svs_271 //",
    "GSP33yamsvsau:288": " prapañcaṃ sādhayaty anyaḥ $ kathaṃ pratyucyate tvayā // Svs_272 //",
    "GSP33yamsvsau:289": " tvadavidyānimittatve $ yo hetus te vivakṣitaḥ // Svs_273 //",
    "GSP33yamsvsau:290": " sa eva hetus tasyāpi $ bhavet sarvajñasiddhivat // Svs_274 //",
    "GSP33yamsvsau:291": " ity anyonyaviruddhokti- $ vyāhate bhavatāṃ mate // Svs_275 //",
    "GSP33yamsvsau:292": " mukham astīti yatkiṃcit $ pralapann iva lakṣyase // Svs_276 //",
    "GSP33yamsvsau:293": " yathā ca svāpnamuktyukti- $ sadṛśī tadvimuktigīḥ // Svs_277 //",
    "GSP33yamsvsau:294": " tathaiva bhavato 'pīti $ vyartho mokṣāya te śramaḥ // Svs_278 //",
    "GSP33yamsvsau:295": " yathā teṣām abhūtaiva $ purastād ātmavidyayā // Svs_279 //",
    "GSP33yamsvsau:296": " muktir bhūtocyate tadvat $ parastād ātmavidyayā // Svs_280 //",
    "GSP33yamsvsau:297": " abhāviny eva sā mithyā $ bhāvinīty apadiśyatām // Svs_281 //",
    "GSP33yamsvsau:298": " santi ca svapnadṛṣṭāni $ dṛṣṭāntavacanāni te // Svs_282 //",
    "GSP33yamsvsau:299": " nanu nedaṃ aniṣṭaṃ me $ yan muktir na bhaviṣyati // Svs_283 //",
    "GSP33yamsvsau:300": " ātmano nityamuktatvān $ nityasiddhaiva sā yataḥ // Svs_284 //",
    "GSP33yamsvsau:301": " tad idaṃ śāntikarmādau $ vetālāvāhanaṃ bhavet // Svs_285 //",
    "GSP33yamsvsau:302": " yenaivaṃ sutarāṃ vyartho $ brahmavidyārjanaśramaḥ // Svs_286 //",
    "GSP33yamsvsau:303": " avidyāpratibaddhatvād $ atha sā nityasaty api // Svs_287 //",
    "GSP33yamsvsau:304": " asatīveti tadvyaktir $ vidyāphalam upeyate // Svs_288 //",
    "GSP33yamsvsau:305": " hastastham eva hemādi $ vismṛtaṃ mṛgyate yathā // Svs_289 //",
    "GSP33yamsvsau:306": " yathā tad eva hastastham $ avagamyopaśāmyate // Svs_290 //",
    "GSP33yamsvsau:307": " tathaiva nityamuktātma- $ svarūpānavabodhataḥ // Svs_291 //",
    "GSP33yamsvsau:308": " saṃsāriṇas tathābhāvo $ vyajyate brahmavidyayā // Svs_292 //",
    "GSP33yamsvsau:309": " hanta keyam abhivyaktir $ yā vidyāphalam iṣyate // Svs_293 //",
    "GSP33yamsvsau:310": " svaprakāśasya ciddhātor $ yā svarūpapade sthitā // Svs_294 //",
    "GSP33yamsvsau:311": " saṃvit kiṃ saiva kiṃvāhaṃ $ brahmāsmītiti kidṛśī // Svs_295 //",
    "GSP33yamsvsau:312": " yadi svarūpasaṃvit sā $ nityaiveti na tatphalam // Svs_296 //",
    "GSP33yamsvsau:313": " atha brahmāham asmīti $ saṃvittir vyaktir iṣyate // Svs_297 //",
    "GSP33yamsvsau:314": " nanu te brahmavidyā sā $ saiva tasyāḥ phalaṃ kathaṃ // Svs_298 //",
    "GSP33yamsvsau:315": " kiṃca sā tat tvam asyādi- $ vākyajanyā bhavanmate // Svs_299 //",
    "GSP33yamsvsau:316": " utpattimaty anityeti $ muktasyāpi bhayaṃ bhavet // Svs_300 //",
    "GSP33yamsvsau:317": " api ca vyavahārajñāḥ $ sati puṣkalakāraṇe // Svs_301 //",
    "GSP33yamsvsau:318": " kāryaṃ na jāyate yena $ tam āhuḥ pratibandhakam // Svs_302 //",
    "GSP33yamsvsau:319": " iha kiṃ tad yad utpattum $ upakrāntaṃ svahetutaḥ // Svs_303 //",
    "GSP33yamsvsau:320": " avidyāpratibaddhatvād $ utpattiṃ na prapadyate // Svs_304 //",
    "GSP33yamsvsau:321": " na muktir nityasiddhatvān $ na brahmāsmīti dhīr api // Svs_305 //",
    "GSP33yamsvsau:322": " na hi brahmāham asmīti $ saṃvitpuṣkalakāraṇam // Svs_306 //",
    "GSP33yamsvsau:323": " saṃsāriṇas tadāstīti $ kathaṃ sā pratibadhyate // Svs_307 //",
    "GSP33yamsvsau:324": " yataḥ sā kāraṇābhāvād $ idānīṃ nopajāyate // Svs_308 //",
    "GSP33yamsvsau:325": " na punaḥ pratibaddhatvād $ asthāne tena tadvacaḥ // Svs_309 //",
    "GSP33yamsvsau:326": " kiṃcaiko jīva ity etad $ vastusthityā na yujyate // Svs_310 //",
    "GSP33yamsvsau:327": " avidyātatsamāśleṣa- $ jīvatvādi mṛṣā hi te // Svs_311 //",
    "GSP33yamsvsau:328": " prātibhāsikam ekatvaṃ $ pratibhāsaparāhatam // Svs_312 //",
    "GSP33yamsvsau:329": " yato naḥ pratibhāsante $ saṃsarantaḥ sahasraśaḥ // Svs_313 //",
    "GSP33yamsvsau:330": " āsaṃsārasamucchedaṃ $ vyavahārāś ca tatkṛtāḥ // Svs_314 //",
    "GSP33yamsvsau:331": " abādhitāḥ pratīyante $ svapnavṛttavilakṣaṇāḥ // Svs_315 //",
    "GSP33yamsvsau:332": " tena yauktikam ekatvam $ api yuktiparāhatam // Svs_316 //",
    "GSP33yamsvsau:333": " pravṛttibhedānumitā $ viruddhamitivṛttayaḥ // Svs_317 //",
    "GSP33yamsvsau:334": " tattatsvātmavad anye 'pi $ dehino 'śakyanihnavāḥ // Svs_318 //",
    "GSP33yamsvsau:335": " yathānumeyād vahnyāder $ anumānā (?) vilakṣaṇāḥ // Svs_319 //",
    "GSP33yamsvsau:336": " pratyakṣaṃ (?) te tathānyebhyo $ jīvebhyo na pṛthak katham // Svs_320 //",
    "GSP33yamsvsau:337": " na cec ceṣṭāviśeṣeṇa $ paro boddhānumīyate // Svs_321 //",
    "GSP33yamsvsau:338": " vyavahāro 'valupyeta $ sarvo laukikavaidikaḥ // Svs_322 //",
    "GSP33yamsvsau:339": " na caupādhikabhedena $ meyamātṛvibhāgadhīḥ // Svs_323 //",
    "GSP33yamsvsau:340": " svaśarīre 'pi tatprāpteḥ $ śiraḥpāṇyādibhedataḥ // Svs_324 //",
    "GSP33yamsvsau:341": " yathā tatra śiraḥpāṇi- $ pādādau vedanodaye // Svs_325 //",
    "GSP33yamsvsau:342": " anusandhānam ekatve $ tathā sarvatra te bhavet // Svs_326 //",
    "GSP33yamsvsau:343": " prāyaṇān narakakleśāt $ prasūtivyasanād api // Svs_327 //",
    "GSP33yamsvsau:344": " cirātivṛttāḥ prāgjanma- $ bhogā na smṛtigocarāḥ // Svs_328 //",
    "GSP33yamsvsau:345": " yugapaj jāyamāneṣu $ (sukhaduḥkhādiṣu sphuṭaḥ) // Svs_329 //",
    "GSP33yamsvsau:346": " āśrayāsaṅkaras tatra $ katham aikārthyavibhramaḥ // Svs_330 //",
    "GSP33yamsvsau:347": " na ca prātisvikāvidyā- $ kalpitasvasvadṛśyakaiḥ // Svs_331 //",
    "GSP33yamsvsau:348": " jīvair anekair apy eṣā $ lokayātropapadyate // Svs_332 //",
    "GSP33yamsvsau:349": " paravārtānabhijñās te $ svasvasvapnaikadarśinaḥ // Svs_333 //",
    "GSP33yamsvsau:350": " kathaṃ pravartayeyus tāṃ $ saṅgādyekanibandhanām // Svs_334 //",
    "GSP33yamsvsau:351": " kiṃca svayamprakāśatva- $ vibhutvaikatvanityatāḥ // Svs_335 //",
    "GSP33yamsvsau:352": " tvadabhyupetā bādheran $ saṃvidas te 'dvitīyatām // Svs_336 //",
    "GSP33yamsvsau:353": " saṃvid eva na te dharmāḥ $ siddhāyām api saṃvidi // Svs_337 //",
    "GSP33yamsvsau:354": " vivādadarśanāt teṣu $ tadrūpāṇāṃ ca bhedataḥ // Svs_338 //",
    "GSP33yamsvsau:355": " na ca te bhrāntisiddhās te $ yenādvaitāvirodhinaḥ // Svs_339 //",
    "GSP33yamsvsau:356": " tattvāvedakavedānta- $ vākyasiddhā hi te guṇāḥ // Svs_340 //",
    "GSP33yamsvsau:357": " ānandasvaprakāśatva- $ nityatvamahimādy atha // Svs_341 //",
    "GSP33yamsvsau:358": " brahmasvarūpam eveṣṭaṃ $ tatrāpidaṃ vivicyatām // Svs_342 //",
    "GSP33yamsvsau:359": " brahmeti yāvan nirdiṣṭaṃ $ tanmātraṃ kiṃ sukhādayaḥ // Svs_343 //",
    "GSP33yamsvsau:360": " athavā tasya te yad vā $ ta eva brahmasaṃjñinaḥ // Svs_344 //",
    "GSP33yamsvsau:361": " ādye tattatpadāmnāna- $ vaiyarthyaṃ vedalokayoḥ // Svs_345 //",
    "GSP33yamsvsau:362": " pūrvoktanītyā bhedaś ca $ jagajjanmādikāraṇam // Svs_346 //",
    "GSP33yamsvsau:363": " abhyupetyaiva hi brahma $ vivādās teṣu vādinām // Svs_347 //",
    "GSP33yamsvsau:364": " dvitīye saiva tair eva $ brahmaṇaḥ sadvitīyatā // Svs_348 //",
    "GSP33yamsvsau:365": " tṛtīye brahma bhidyeta $ tanmātratvāt pade pade // Svs_349 //",
    "GSP33yamsvsau:366": " tatsamūho 'thavā brahma $ taruvṛndavanādivat // Svs_350 //",
    "GSP33yamsvsau:367": " prakarṣaś caprakāśaśca $ bhinnāv evārkavartinau // Svs_351 //",
    "GSP33yamsvsau:368": " tena na kvāpi vākyārtho $ 'vibhāgo 'sti nidarśanam // Svs_352 //",
    "GSP33yamsvsau:369": " jāḍyaduḥkhādyapohena $ yady ekatraiva vartitā // Svs_353 //",
    "GSP33yamsvsau:370": " jñānānandādiśabdānāṃ $ na sataḥ sadvitīyatā // Svs_354 //",
    "GSP33yamsvsau:371": " apohāḥ kiṃ na santy eva $ santo vā nobhaye 'pi vā // Svs_355 //",
    "GSP33yamsvsau:372": " sattve sat sadvitīyaṃ syāj $ jaḍādyātmakatetare // Svs_356 //",
    "GSP33yamsvsau:373": " sadasadvyatirekoktiḥ $ pūrvam eva parākṛtā // Svs_357 //",
    "GSP33yamsvsau:374": " tathātve ca ghaṭādibhyo $ brahmāpi na viśiṣyate // Svs_358 //",
    "GSP33yamsvsau:375": " kiṃ cāpohyajaḍatvādi- $ viruddhārthāsamarpaṇe // Svs_359 //",
    "GSP33yamsvsau:376": " naiva tat tad apohyeta $ tadekārthaiḥ padair iva // Svs_360 //",
    "GSP33yamsvsau:377": " pratiyogini dṛśye tu $ yā bhāvāntaramātradhīḥ // Svs_361 //",
    "GSP33yamsvsau:378": " saivābhāva itīhāpi $ sadbhis te sadvitīyatā // Svs_362 //",
    "GSP33yamsvsau:379": " bhūtabhautikabhedānāṃ $ sadasadvyatirekitā // Svs_363 //",
    "GSP33yamsvsau:380": " kuto 'vasīyate kiṃ nu $ pratyakṣāder utāgamāt // Svs_364 //",
    "GSP33yamsvsau:381": " pratyakṣādīni mānāni $ svaṃ svam arthaṃ yathāyatham // Svs_365 //",
    "GSP33yamsvsau:382": " vyavacchindanti jāyanta $ iti yāvat svasākṣikam // Svs_366 //",
    "GSP33yamsvsau:383": " yathāgrataḥ sthite nīle $ nīlimānyakathā na dhīḥ // Svs_367 //",
    "GSP33yamsvsau:384": " ekākārā na hi tathā $ sphaṭike dhavale matiḥ // Svs_368 //",
    "GSP33yamsvsau:385": " kṣīre madhuradhīr yādṛṅ $ naiva nimbakaṣāyadhīḥ // Svs_369 //",
    "GSP33yamsvsau:386": " vyavahārāś ca niyatāḥ $ sarve laukikavaidikāḥ // Svs_370 //",
    "GSP33yamsvsau:387": " satyaṃ pratītir asty asyā $ mūlaṃ nāstīti cen na tat // Svs_371 //",
    "GSP33yamsvsau:388": " sā ced asti tayā mūlaṃ $ kalpyatāṃ kāryabhūtayā // Svs_372 //",
    "GSP33yamsvsau:389": " kḷptaṃ cendriyaliṅgādi $ tadbhāvānuvidhānataḥ // Svs_373 //",
    "GSP33yamsvsau:390": " yaugapadyakramāyogād $ vyavacchedavidhānayoḥ // Svs_374 //",
    "GSP33yamsvsau:391": " aikyāyogāc ca bhedo na $ pratyakṣa iti yo bhramaḥ // Svs_375 //",
    "GSP33yamsvsau:392": " bhedetaretarābhāva- $ vivekāgrahaṇena saḥ // Svs_376 //",
    "GSP33yamsvsau:393": " svarūpam eva bhāvānāṃ $ pratyakṣeṇa parisphurat // Svs_377 //",
    "GSP33yamsvsau:394": " bhedavyāhārahetuḥ syāt $ pratiyogivyapekṣayā // Svs_378 //",
    "GSP33yamsvsau:395": " yathā tanmātradhīr nānā $ nāstivyāhārasādhanī // Svs_379 //",
    "GSP33yamsvsau:396": " hrasvadīrghatvabhedā vā $ yathaikatra ṣaḍaṅgule // Svs_380 //",
    "GSP33yamsvsau:397": " evaṃ vyavasthitāneka- $ prakārākāravattayā // Svs_381 //",
    "GSP33yamsvsau:398": " pratyakṣasya prapañcasya $ tadbhāvo 'śakyanihnavaḥ // Svs_382 //",
    "GSP33yamsvsau:399": " āgamaḥ kāryaniṣṭhatvād $ īdṛśe 'rthe na tu pramā // Svs_383 //",
    "GSP33yamsvsau:400": " prāmāṇye 'py anvayāyogya- $ padārthatvān nan bodhakaḥ // Svs_384 //",
    "GSP33yamsvsau:401": " nāsat pratīter bādhāc ca $ na sad ity api yan na tat // Svs_385 //",
    "GSP33yamsvsau:402": " pratīter eva sat kiṃ na $ bādhān nāsat kuto jagat // Svs_386 //",
    "GSP33yamsvsau:403": " tasmād avidyayaiveyam $ avidyā bhavatāśritā // Svs_387 //",
    "GSP33yamsvsau:404": " kiṃca bhedaprapañcasya $ dharmo mithyātvalakṣaṇaḥ // Svs_388 //",
    "GSP33yamsvsau:405": " mithyā vā paramārtho vā $ nādyaḥ kalpo 'yam añjasā // Svs_389 //",
    "GSP33yamsvsau:406": " tanmithyātve prapañcasya $ satyatvaṃ dūrapahnavam // Svs_390 //",
    "GSP33yamsvsau:407": " (durapahnavam?)",
    "GSP33yamsvsau:408": " pāramārthye 'pi tenaiva $ tavādvaitaṃ vihanyate // Svs_391 //",
    "GSP33yamsvsau:409": " sarvāny eva pramāṇāni $ svaṃ svam arthaṃ yathoditam // Svs_392 //",
    "GSP33yamsvsau:410": " asato 'rthāntarebhyaś ca $ vyavacchindanti bhānti naḥ // Svs_393 //",
    "GSP33yamsvsau:411": " tathā hīha ghaṭo 'stīti $ yeyaṃ dhīr upajāyate // Svs_394 //",
    "GSP33yamsvsau:412": " sā tadā tasya nābhāvaṃ $ paṭatvaṃ vānumanyate // Svs_395 //",
    "GSP33yamsvsau:413": " nanv astīti yad uktaṃ kiṃ $ tanmātraṃ ghaṭa ity api // Svs_396 //",
    "GSP33yamsvsau:414": " arthāntaraṃ vā tanmātre $ sadadvaitaṃ prasajyate // Svs_397 //",
    "GSP33yamsvsau:415": " arthāntaratve siddhaṃ tat $ sadasadbhyāṃ vilakṣaṇam // Svs_398 //",
    "GSP33yamsvsau:416": " yady evam asti brahmeti $ brahmaupaniṣadaṃ matam // Svs_399 //",
    "GSP33yamsvsau:417": " ghaṭavatsadasattvābhyām $ anirvācyaṃ tavāpatet // Svs_400 //",
    "GSP33yamsvsau:418": " ānandasatyajñānādi- $ nirdeśair eva vaidikaiḥ // Svs_401 //",
    "GSP33yamsvsau:419": " brahmaṇo 'py atathābhāvas $ tvayaivaivaṃ samarthitaḥ // Svs_402 //",
    "GSP33yamsvsau:420": " sadasadvyatirekoktiḥ $ prapañcasya ca hīyate // Svs_403 //",
    "GSP33yamsvsau:421": " yad yathā kiṃ cid ucyeta $ tat sarvasya tathā bhavet // Svs_404 //",
    "GSP33yamsvsau:422": " tasmād astīti saṃvittir $ jāyamānā ghaṭādiṣu // Svs_405 //",
    "GSP33yamsvsau:423": " tattatpadārthasaṃsthāna- $ pāramārthyāvabodhinī // Svs_406 //",
    "GSP33yamsvsau:424": " sajātiyavijātīya- $ vyavacchedanibandhanaiḥ // Svs_407 //",
    "GSP33yamsvsau:425": " svaiḥ svair vyavasthitai rūpaiḥ $ padārthānāṃ tu yā sthitiḥ // Svs_408 //",
    "GSP33yamsvsau:426": " sā sattā na svatantrānyā $ tatrādvaitakathā katham // Svs_409 //",
    "GSP33yamsvsau:427": " na ca nānāvidhākāra- $ pratītiḥ śakyanihnavā // Svs_410 //",
    "GSP33yamsvsau:428": " na vedyaṃ vittidharmaḥ syād $ iti yat prāgudīritam // Svs_411 //",
    "GSP33yamsvsau:429": " tenāpi sādhitaṃ kiṃcit $ saṃvido 'sti na vā tvayā // Svs_412 //",
    "GSP33yamsvsau:430": " asti cet pakṣabādhaḥ syān $ na cet te viphalaḥ śramaḥ // Svs_413 //",
    "GSP33yamsvsau:431": " ataḥ svarasavispaṣṭa- $ dṛṣṭabhedās tu saṃvidaḥ // Svs_414 //",
    "GSP33yamsvsau:432": " yathāvat sthāyibhir bāhyair $ naikyaṃ yāti ghaṭādibhiḥ // Svs_415 //",
    "GSP33yamsvsau:433": " sahopalambhaniyamān $ nānyo 'rthaḥ saṃvido bhavet // Svs_416 //",
    "GSP33yamsvsau:434": " yad etad aparādhīna- $ svaprakāśaṃ tad eva hi // Svs_417 //",
    "GSP33yamsvsau:435": " svayamprakāśatāśabdam $ iti vṛddhāḥ pracakṣate // Svs_418 //",
    "GSP33yamsvsau:436": " yasminn abhāsamāne hi $ yo nāmārtho na bhāsate // Svs_419 //",
    "GSP33yamsvsau:437": " nāsāv arthāntaras tasmān $ mithyendur iva candrataḥ // Svs_420 //",
    "GSP33yamsvsau:438": " abhāsamāne vijñāne $ na cātmārthāvabhāsanam // Svs_421 //",
    "GSP33yamsvsau:439": " iti saṃvidvivartatvaṃ $ prapañcaḥ sphuṭam añcati // Svs_422 //",
    "GSP33yamsvsau:440": " (manda) maivaṃ paribhava $ (?) pratyakṣeṇa balīyasā // Svs_423 //",
    "GSP33yamsvsau:441": " saṃrakṣyamānabhedās te $ nānumānānuvartinaḥ // Svs_424 //",
    "GSP33yamsvsau:442": " tathā hīdam ahaṃ vedmīty $ anyonyānātmanā sphuṭam // Svs_425 //",
    "GSP33yamsvsau:443": " trayaṃ sākṣāc cakāstīti $ sarveṣām ātmasākṣikam // Svs_426 //",
    "GSP33yamsvsau:444": " pratyakṣapratipakṣaṃ ca $ nānumānaṃ pravartate // Svs_427 //",
    "GSP33yamsvsau:445": " na hi vahner anuṣṇatvaṃ $ dravyatvād anumīyate // Svs_428 //",
    "GSP33yamsvsau:446": " kiṃ ca hetur viruddho 'yaṃ $ sahabhāvo dvayor yataḥ // Svs_429 //",
    "GSP33yamsvsau:447": " tavāpi na hi saṃvittiḥ $ svātmanā saha bhāsate // Svs_430 //",
    "GSP33yamsvsau:448": " sahopalambhaniyamo $ na khalv ekaikasaṃvidā // Svs_431 //",
    "GSP33yamsvsau:449": " na ced asti sasāmānyaṃ $ sarvaṃ saṃvedanāspadam // Svs_432 //",
    "GSP33yamsvsau:450": " nīlādyupaplavāpeta- $ svacchacinmātrasantatiḥ // Svs_433 //",
    "GSP33yamsvsau:451": " svāpādau bhāsate naivam $ arthaḥ saṃvedanāt pṛthak // Svs_434 //",
    "GSP33yamsvsau:452": " tena saṃvedanaṃ satyaṃ $ saṃvedyo 'rthas tv asann iti // Svs_435 //",
    "GSP33yamsvsau:453": " tad etad aparāmṛṣṭa- $ svavāgbādhasya jalpitam // Svs_436 //",
    "GSP33yamsvsau:454": " sahopalambhaniyamo $ yenaivaṃ sati hīyate // Svs_437 //",
    "GSP33yamsvsau:455": " yasmād ṛte yadābhāti $ bhāti tasmād ṛte 'pi tat // Svs_438 //",
    "GSP33yamsvsau:456": " ghaṭād ṛte 'pi nirbhātaḥ $ paṭād iva ghaṭaḥ svayam // Svs_439 //"
}