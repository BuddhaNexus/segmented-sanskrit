{
    "GR13utsivsau:0": " bhaktivilāsākhyaṃ prathamaṃ stotram oṃ na dhyāyato na japataḥ syād yasyāvidhipūrvakam &",
    "GR13utsivsau:1": " evam eva śivabhāsas taṃ numo bhaktiśālinam // UtSst_1.1 //",
    "GR13utsivsau:2": " ātmā mama bhavadbhaktisudhāpānayuvāpi san &",
    "GR13utsivsau:3": " lokayātrārajorāgāt palitair iva dhūsaraḥ // UtSst_1.2 //",
    "GR13utsivsau:4": " labdhatatsaṃpadāṃ bhaktimatāṃ tvatpuravāsinām &",
    "GR13utsivsau:5": " saṃcāro lokamārge 'pi syāt tayaiva vijṛmbhayā // UtSst_1.3 //",
    "GR13utsivsau:6": " sākṣādbhavanmaye nātha sarvasmin bhuvanāntare &",
    "GR13utsivsau:7": " kiṃ na bhaktimatāṃ kṣetram mantraḥ kvaiṣām na siddhyati // UtSst_1.4 //",
    "GR13utsivsau:8": " jayanti bhaktipīyūṣarasāsavavaronmadāḥ &",
    "GR13utsivsau:9": " advitīyā api sadā tvaddvitīyā api prabho // UtSst_1.5 //",
    "GR13utsivsau:10": " anantānandasindhos te nātha tattvaṃ vidanti te &",
    "GR13utsivsau:11": " tādṛśa eva ye sāndrabhaktyānandarasāplutāḥ // UtSst_1.6 //",
    "GR13utsivsau:12": " tvam evātmeśa sarvasya sarvaś cātmani rāgavān &",
    "GR13utsivsau:13": " iti svabhāvasiddhāṃs tvadbhaktiṃ jānañ jayej janaḥ // UtSst_1.7 //",
    "GR13utsivsau:14": " nātha vedyakṣaye kena na dṛśyo 'syekakaḥ sthitaḥ &",
    "GR13utsivsau:15": " vedyavedakasaṃkṣobhe 'py asi bhaktaiḥ sudarśanaḥ // UtSst_1.8 //",
    "GR13utsivsau:16": " anantānandasarasī devī priyatamā yathā &",
    "GR13utsivsau:17": " aviyuktāsti te tadvad ekā tvadbhaktir astu me // UtSst_1.9 //",
    "GR13utsivsau:18": " sarva eva bhavallābhahetur bhaktimatāṃ vibho &",
    "GR13utsivsau:19": " saṃvinmārgo 'yam āhlādaduḥkhamohais tridhā sthitaḥ // UtSst_1.10 //",
    "GR13utsivsau:20": " bhavadbhaktyamṛtāsvādād bodhasya syāt parāpi yā &",
    "GR13utsivsau:21": " daśā sā māṃ prati svāmin nāsavasyeva śuktatā // UtSst_1.11 //",
    "GR13utsivsau:22": " bhavadbhaktimahāvidyā yeṣām abhyāsam āgatā &",
    "GR13utsivsau:23": " vidyāvidyobhayasyāpi tā ete tattvavedinaḥ // UtSst_1.12 //",
    "GR13utsivsau:24": " āmulād vāglatā seyaṃ kramavisphāraśālinī &",
    "GR13utsivsau:25": " tvadbhaktisudhayā siktā tadrasāḍhyaphalāstu me // UtSst_1.13 //",
    "GR13utsivsau:26": " śivo bhūtvā yajeteti bhakto bhūtveti kathyate &",
    "GR13utsivsau:27": " tvam eva hi vapuḥ sāraṃ bhaktair advayaśodhitam // UtSst_1.14 //",
    "GR13utsivsau:28": " bhaktānāṃ bhavadadvaitasiddhyai kā nopapattayaḥ &",
    "GR13utsivsau:29": " tadasiddhyai nikṛṣṭānāṃ kāni nāvaraṇāni vā // UtSst_1.15 //",
    "GR13utsivsau:30": " kadācit kvāpi labhyo 'si yogenetīśa vañcanā &",
    "GR13utsivsau:31": " anyathā sarvakakṣyāsu bhāsi bhaktimatāṃ katham // UtSst_1.16 //",
    "GR13utsivsau:32": " pratyāhārādyasaṃspṛṣṭo viśeṣo 'sti mahānayam &",
    "GR13utsivsau:33": " yogibhyo bhaktibhājām yad vyutthāne 'pi samāhitāḥ // UtSst_1.17 //",
    "GR13utsivsau:34": " na yogo na tapo nārcākramaḥ ko 'pi pranīyate &",
    "GR13utsivsau:35": " amāye śivamārge 'smin bhaktir ekā praśasyate // UtSst_1.18 //",
    "GR13utsivsau:36": " sarvato vilasadbhaktitejodhvastāvṛter mama &",
    "GR13utsivsau:37": " pratyakṣasarvabhāvasya cintānām api naśyatu // UtSst_1.19 //",
    "GR13utsivsau:38": " śiva ity ekaśabdasya jihvāgre tiṣṭhataḥ sadā &",
    "GR13utsivsau:39": " samastaviṣayāsvādo bhakteṣv evāsti ko 'py aho // UtSst_1.20 //",
    "GR13utsivsau:40": " śāntakallolaśītācchasvādubhaktisudhāmbudhau &",
    "GR13utsivsau:41": " alaukikarasāsvāde susthaiḥ ko 'nāma gaṇyate // UtSst_1.21 //",
    "GR13utsivsau:42": " sādṛśaiḥ kiṃ na carvyeta bhavadbhaktimahauṣadhiḥ &",
    "GR13utsivsau:43": " tādṛśī bhagavan yasyā mokṣākhyo 'nantaro rasaḥ // UtSst_1.22 //",
    "GR13utsivsau:44": " tā eva paramarthyante sampadaḥ sadbhir īśa yāḥ &",
    "GR13utsivsau:45": " tvad bhaktirasasambhogavisrambhaparipoṣikāḥ // UtSst_1.23 //",
    "GR13utsivsau:46": " bhavadbhaktisudhāsāras taiḥ kim apy upalakṣitaḥ &",
    "GR13utsivsau:47": " ye na rāgādi paṅke 'smiṃḷ lipyante patitā api // UtSst_1.24 //",
    "GR13utsivsau:48": " aṇimādiṣu mokṣānteṣv aṅgeṣv eva phalābhidhā &",
    "GR13utsivsau:49": " bhavadbhakter vipakvāyā latāyā iva keṣu cit // UtSst_1.25 //",
    "GR13utsivsau:50": " citraṃ nisargato nātha duḥkhabījam idaṃ manaḥ &",
    "GR13utsivsau:51": " tvadbhaktirasasaṃsiktam niḥśreyasamahāphalam // UtSst_1.26 //",
    "GR13utsivsau:52": " sarvātmaparibhāvanākhyaṃ dvitīyaṃ stotram agnīṣomaravibrahmaviṣṇusthāvarajaṅgama &",
    "GR13utsivsau:53": " svarūpa bahurūpāya namaḥ saṃvinmayāya te // UtSst_2.1 //",
    "GR13utsivsau:54": " viśvendhanamahākṣārānulepaśucivarcase &",
    "GR13utsivsau:55": " mahānalāya bhavate viśvaikahaviṣe namaḥ // UtSst_2.2 //",
    "GR13utsivsau:56": " paramāmṛtasāndrāya śītalāya śivāgnaye &",
    "GR13utsivsau:57": " kasmai cid viśvasaṃploṣaviṣamāya namo 'stu te // UtSst_2.3 //",
    "GR13utsivsau:58": " mahādevāya rudrāya śaṅkarāya śivāya te &",
    "GR13utsivsau:59": " maheśvarāyāpi namaḥ kasmai cin mantramūrtaye // UtSst_2.4 //",
    "GR13utsivsau:60": " namo nikṛttaniḥśoṣatrailokyavigaladvasā- &",
    "GR13utsivsau:61": " vasekaviṣamāyāpi maṅgalāya śivāgnaye // UtSst_2.5 //",
    "GR13utsivsau:62": " samastalakṣanāyoga eva yasyopalakṣaṇam &",
    "GR13utsivsau:63": " tasmai namo 'stu devāya kasmai cid api śambhave // UtSst_2.6 //",
    "GR13utsivsau:64": " vedāgamaviruddhāya vedāgamavidhāyine &",
    "GR13utsivsau:65": " vedāgamasatattvāya guhyāya svāmine namaḥ // UtSst_2.7 //",
    "GR13utsivsau:66": " saṃsāraikanimittāya saṃsāraikavirodhine &",
    "GR13utsivsau:67": " namaḥ samsārarūpāya niḥsaṃsārāya śambhave // UtSst_2.8 //",
    "GR13utsivsau:68": " mūlāya madhyāyāgrāya mūlamadhyāgramūrtaye &",
    "GR13utsivsau:69": " kṣīnāgramadhyamūlāya namaḥ pūrṇāya śambhave // UtSst_2.9 //",
    "GR13utsivsau:70": " namaḥ sukṛtasaṃbharavipākaḥ sakṛd apy asau &",
    "GR13utsivsau:71": " yasya nāmagrahas tasmai durlabhāya śivāya te // UtSst_2.10 //",
    "GR13utsivsau:72": " namaścarācarākāraparetanicayaiḥ sadā &",
    "GR13utsivsau:73": " krīḍate tubhyam ekasmai cinmayāya kapāline // UtSst_2.11 //",
    "GR13utsivsau:74": " māyāvine viśuddhāya guhyāya prakaṭātmane &",
    "GR13utsivsau:75": " sūkṣmāya viśvarūpāya namaś citrāya śambhave // UtSst_2.12 //",
    "GR13utsivsau:76": " brahmendraviṣṇunirvyūḍhajagatsaṃhārakelaye &",
    "GR13utsivsau:77": " āścaryakaraṇīyāya namas te sarvaśaktaye // UtSst_2.13 //",
    "GR13utsivsau:78": " taṭeṣv eva paribhrāntaiḥ labdhās tās tā vibhūtayaḥ &",
    "GR13utsivsau:79": " yasya tasmai namas tubhyam agādhaharasindhave // UtSst_2.14 //",
    "GR13utsivsau:80": " māyāmayajagatsāndrapaṅkamadhyādhivāsine &",
    "GR13utsivsau:81": " alepāya namaḥ śambhuśatapatrāya śobhine // UtSst_2.15 //",
    "GR13utsivsau:82": " maṅgalāya pavitrāya nidhaye bhūṣaṇātmane &",
    "GR13utsivsau:83": " priyāya paramārthāya sarvotkṛṣṭāya te namaḥ // UtSst_2.16 //",
    "GR13utsivsau:84": " namaḥ satatabaddhāya nityanirmuktibhāgine &",
    "GR13utsivsau:85": " bandhamokṣavihīnāya kasmai ci d api śambhave // UtSst_2.17 //",
    "GR13utsivsau:86": " upahāsaikasāre 'sminn etāvati jagattraye &",
    "GR13utsivsau:87": " tubhyam evādvitīyāya namo nityasukhāsine // UtSst_2.18 //",
    "GR13utsivsau:88": " dakṣiṇācārasārāya vāmācārābhilāṣiṇe &",
    "GR13utsivsau:89": " sarvācārāya śarvāya nirācārāya te namaḥ // UtSst_2.19 //",
    "GR13utsivsau:90": " yathā tathāpi yaḥ pūjyo yatra tatrāpi yo 'rcitaḥ &",
    "GR13utsivsau:91": " yo 'pi vā so 'pi vā yo 'sau devas tasmai namo 'stu te // UtSst_2.20 //",
    "GR13utsivsau:92": " mumukṣujanasevyāya sarvasantāpahāriṇe &",
    "GR13utsivsau:93": " namo vitatalāvaṇyavarāya varadāya te // UtSst_2.21 //",
    "GR13utsivsau:94": " sadā nirantarānandarasanirbharitākhila- &",
    "GR13utsivsau:95": " trilokāya namas tubhyaṃ svāmine nityaparvaṇe // UtSst_2.22 //",
    "GR13utsivsau:96": " sukhapradhānasaṃvedyasambhogair bhajate ca yat &",
    "GR13utsivsau:97": " tvām eva tasmai ghorāya śaktivṛndāya te namaḥ // UtSst_2.23 //",
    "GR13utsivsau:98": " munīnām apy avijñeyaṃ bhaktisambandhaceṣṭitāḥ &",
    "GR13utsivsau:99": " āliṅganty api yaṃ tasmai kasmai cid bhavate namaḥ // UtSst_2.24 //",
    "GR13utsivsau:100": " paramāmṛtakośāya paramāmṛtarāśaye &",
    "GR13utsivsau:101": " sarvapāramyapāramyaprāpyāya bhavate namaḥ // UtSst_2.25 //",
    "GR13utsivsau:102": " mahāmantramayaṃ naumi rūpaṃ te svacchaśītalam &",
    "GR13utsivsau:103": " apūrvamodasubhagaṃ parāmṛtarasolvaṇam // UtSst_2.26 //",
    "GR13utsivsau:104": " svātantryāmṛtapūrṇatvad aikyakhyātimahāpaṭe &",
    "GR13utsivsau:105": " citraṃ nāsty eva yatreśa tan naumi tava śāsanam // UtSst_2.27 //",
    "GR13utsivsau:106": " sarvāśaṅkāsaniṃ sarvālakṣmīkālānalaṃ tathā &",
    "GR13utsivsau:107": " sarvāmaṅgalyakalpāntaṃ mārgaṃ māheśvaraṃ numaḥ // UtSst_2.28 //",
    "GR13utsivsau:108": " jaya deva namo namo 'stu te sakalaṃ viśvam idaṃ tavāśritam &",
    "GR13utsivsau:109": " jagatāṃ parameśvaro bhavān paramekaḥ śaraṇāgato 'smi te // UtSst_2.29 //",
    "GR13utsivsau:110": " praṇayaprasādākhyaṃ tṛtīyaṃ stotram sadasattvena bhāvānāṃ yuktā yā dvitayī gatiḥ &",
    "GR13utsivsau:111": " tām ullaṅghya tṛtīyasmai namaś citrāya śambhave // UtSst_3.1 //",
    "GR13utsivsau:112": " āsurarṣijanād asminn asvatantre jagattraye &",
    "GR13utsivsau:113": " svatantrās te svatantrasya ye tavaivānujīvinaḥ // UtSst_3.2 //",
    "GR13utsivsau:114": " aśeṣaviśvakhacitabhavadvapur anusmṛtiḥ &",
    "GR13utsivsau:115": " yeṣām bhavarujām ekaṃ bheṣajaṃ te sukhāsinaḥ // UtSst_3.3 //",
    "GR13utsivsau:116": " sitātapatraṃ yasyenduḥ svaprabhāparipūritaḥ &",
    "GR13utsivsau:117": " cāmaraṃ svardhunīsrotaḥ sa ekaḥ parameśvaraḥ // UtSst_3.4 //",
    "GR13utsivsau:118": " prakāśāṃ śītalām ekāṃ śuddhāṃ śaśikalām iva &",
    "GR13utsivsau:119": " dṛśaṃ vitara me nātha kām apy amṛtavāhinīm // UtSst_3.5 //",
    "GR13utsivsau:120": " tvaccidānandajaladheś cyutāḥ saṃvittivipruṣaḥ &",
    "GR13utsivsau:121": " imāḥ kathaṃ me bhagavan nāmṛtāsvādasundarāḥ // UtSst_3.6 //",
    "GR13utsivsau:122": " tvayi rāgarase nātha na magnaṃ hṛdayaṃ prabho &",
    "GR13utsivsau:123": " yeṣām ahṛdayā eva te 'vajñaspadam īdṛśāḥ // UtSst_3.7 //",
    "GR13utsivsau:124": " prabhuṇā bhavatā yasya jātaṃ hṛdayamelanam &",
    "GR13utsivsau:125": " prābhavīṇāṃ vibhūtīnāṃ paramekaḥ sa bhājanam // UtSst_3.8 //",
    "GR13utsivsau:126": " harṣāṇām atha śokānāṃ sarveṣāṃ plāvakaḥ samam &",
    "GR13utsivsau:127": " bhavaddhyānāmṛtāpūro nimnāṇimnabhuvām iva // UtSst_3.9 //",
    "GR13utsivsau:128": " keva na syād dṛśā teṣāṃ sukhasambhāranirbharā &",
    "GR13utsivsau:129": " yeṣām ātmādhikeneśa na kvāpi virahas tvayā // UtSst_3.10 //",
    "GR13utsivsau:130": " garjāmi bata nṛtyāmi pūrṇā mama manorathāḥ &",
    "GR13utsivsau:131": " svāmī mamaiṣa ghaṭito yat tvam atyantarocanaḥ // UtSst_3.11 //",
    "GR13utsivsau:132": " nānyad vedyaṃ kriyā yatra nānyo yogo vidā ca yat &",
    "GR13utsivsau:133": " jñānaṃ syāt kiṃ tu viśvaikapūrṇā cittvaṃ vijṛmbhate // UtSst_3.12 //",
    "GR13utsivsau:134": " durjayānām anantānām duḥkhānāṃ sahasaiva te &",
    "GR13utsivsau:135": " hastāt palāyitā yeṣāṃ vāci śaśvacchivadhvaniḥ // UtSst_3.13 //",
    "GR13utsivsau:136": " uttamaḥ puruṣo 'nyo 'sti yuṣmaccheṣaviśeṣitaḥ &",
    "GR13utsivsau:137": " tvaṃ mahāpuruṣas tv eko niḥśeṣapuruṣāśrayaḥ // UtSst_3.14 //",
    "GR13utsivsau:138": " jayanti te jagadvandyā dāsās te jagatāṃ vibho &",
    "GR13utsivsau:139": " saṃsārārṇava evaiṣa yeṣāṃ krīḍāmahāsaraḥ // UtSst_3.15 //",
    "GR13utsivsau:140": " āsatāṃ tāvad anyāni dainyānīha bhavajjuṣām &",
    "GR13utsivsau:141": " tvam eva prakaṭībhūyā ity anenaiva lajjyate // UtSst_3.16 //",
    "GR13utsivsau:142": " matparaṃ nāsti tatrāpi jāpako 'smi tadaikyataḥ &",
    "GR13utsivsau:143": " tattvena japa ity akṣamālayā diśasi kvacit // UtSst_3.17 //",
    "GR13utsivsau:144": " sato 'vaśyaṃ paramasat sac ca tasmāt paraṃ prabho &",
    "GR13utsivsau:145": " tvaṃ cāsataḥ sataś cānyas tenāsi sadasanmayaḥ // UtSst_3.18 //",
    "GR13utsivsau:146": " sahasrasūryakiraṇādhikaśuddhaprakāśavān &",
    "GR13utsivsau:147": " api tvaṃ sarvabhuvanavyāpako 'pi na dṛśyase // UtSst_3.19 //",
    "GR13utsivsau:148": " jaḍe jagati cidrūpaḥ kila vedye 'pi vedakaḥ &",
    "GR13utsivsau:149": " vibhur mite ca yenāsi tena sarvottamo bhavān // UtSst_3.20 //",
    "GR13utsivsau:150": " alam ākranditair anyair iyad eva puraḥ prabhoḥ &",
    "GR13utsivsau:151": " tīvraṃ viraumi yan nātha muhyāmy evaṃ vidann api // UtSst_3.21 //",
    "GR13utsivsau:152": " surasodbalākhyāṃ caturthaṃ stotram capalam asi yad api mānasa tatrāpi ślāghyase yato bhajase",
    "GR13utsivsau:153": " śaraṇānām api śaraṇaṃ tribhuvanagurum ambikākāntam // UtSst_4.1 //",
    "GR13utsivsau:154": " ullaṅghya vividhadaivatasopānakramam upeya śivacaraṇān &",
    "GR13utsivsau:155": " āśrityāpy adharatarāṃ bhūmiṃ nādyāpi citram ujjhāmi // UtSst_4.2 //",
    "GR13utsivsau:156": " prakaṭaya nijam adhvānaṃ sthagayatarām akhilalokacaritāni &",
    "GR13utsivsau:157": " yāvad bhavāmi bhagavaṃs tava sapadi sadodito dāsaḥ // UtSst_4.3 //",
    "GR13utsivsau:158": " śiva śiva śambho śaṅkara śaraṇāgatavatsalāśu kuru karuṇām &",
    "GR13utsivsau:159": " tava caraṇakamalayugalasmaraṇaparasya hi sampado 'dūre // UtSst_4.4 //",
    "GR13utsivsau:160": " tāvakāṅghrikamalāsanalīnā ye yathāruci jagad racayanti &",
    "GR13utsivsau:161": " te viriñcim adhikāramalenāliptam asvavaśam īśa hasanti // UtSst_4.5 //",
    "GR13utsivsau:162": " tvatprakāśavapuṣo na vibhinnaṃ kiṃ cana prabhavati pratibhātum &",
    "GR13utsivsau:163": " tat sadaiva bhagavan parilabdho 'sīśvara prakṛtito 'pi vidūraḥ //",
    "GR13utsivsau:164": " pādapaṅkajarasaṃ tava ke cid bhedaparyuṣitavṛttim upetāḥ &",
    "GR13utsivsau:165": " ke canāpi rasayanti tu sadhyo bhātam akṣatavapur dvayaśūnyam // UtSst_4.7",
    "GR13utsivsau:166": " nātha vidyud iva bhāti vibhāte yā kadā cana mamāmṛtadigdhā &",
    "GR13utsivsau:167": " sā yadi sthirataraiva bhavet tat pūjito 'si vidhivat kim utānyat //",
    "GR13utsivsau:168": " sarvam asyaparam asti na kiṃ cid vastv avastu yadi veti mahatyā &",
    "GR13utsivsau:169": " prajñāya vyavasito 'tra yathaiva tvaṃ tathaiva bhava suprakaṭo me //",
    "GR13utsivsau:170": " svecchayaiva bhagavan nijamārge kāritaḥ padam ahaṃ prabhunaiva &",
    "GR13utsivsau:171": " tat kathaṃ janavad eva carāmi tvatpadocitam avaimi na kiṃ cit //",
    "GR13utsivsau:172": " ko 'pi deva hṛdi teṣu tāvako jṛmbhate subhagabhāva uttamaḥ &",
    "GR13utsivsau:173": " tvatkathāmbudaninādacātakā yena te 'pi subhagīkṛtāś ciram // UtSst_4.11 //",
    "GR13utsivsau:174": " tvajjuṣāṃ tvayi kayāpi līlayā rāga eṣa paripoṣam āgataḥ &",
    "GR13utsivsau:175": " yad viyogabhuvi saṅkathā tathā saṃsmṛtiḥ phalati saṃgamotsavam //",
    "GR13utsivsau:176": " yo vicitrarasasekavardhitaḥ śaṅkareti śataśo 'py udīritaḥ &",
    "GR13utsivsau:177": " śabda āviśati tiryagāśayeṣv apy ayaṃ navanavaprayojanaḥ // UtSst_4.13 //",
    "GR13utsivsau:178": " te jayanti mukhamaṇḍale bhraman asti yeṣu niyataṃ śivadhvaniḥ &",
    "GR13utsivsau:179": " yaḥ śāśīva prasṛto 'mṛtāśayāt svādu saṃsravati cāmṛtaṃ param // UtSst_4.14",
    "GR13utsivsau:180": " parisamāptam ivogram idaṃ jagad vigalito 'viralo manaso malaḥ &",
    "GR13utsivsau:181": " tad api nāsti bhavatpurārgalakavāṭavighaṭṭanam aṇva pi // UtSst_4.15 //",
    "GR13utsivsau:182": " satataphullabhavanmukhapaṅkajodaravilokanalālasacetasaḥ &",
    "GR13utsivsau:183": " kim api tat kuru nātha manāg iva sphurasi yena mamābhimukhasthitiḥ //",
    "GR13utsivsau:184": " tvadavibhedamater aparaṃ nu kiṃ sukham ihāsti vibhūtir athāparā &",
    "GR13utsivsau:185": " tad iha tāvakadāsajanasya kiṃ kupatham eti manaḥ parihṛtya tām //",
    "GR13utsivsau:186": " kṣaṇam apīha na tāvakadāsatāṃ prati bhaveyam ahaṃ kila bhājanam &",
    "GR13utsivsau:187": " bhavadabhedarasāsavam ādarād avirataṃ rasayeyam ahaṃ na cet // UtSst_4.18",
    "GR13utsivsau:188": " na kila paśyati satyam ayaṃ janas tava vapur dvayadṛṣṭimalīmasaḥ &",
    "GR13utsivsau:189": " tad api sarvavidāśritavatsalaḥ kim idam āraṭitaṃ na śṛṇoṣi me //",
    "GR13utsivsau:190": " smarasi nātha kadācid apīhitaṃ viṣayasaukhyam athāpi mayārthitam &",
    "GR13utsivsau:191": " satatam eva bhavadvapurīkṣaṇāmṛtamabhīṣṭamalaṃ mama dehi tat // UtSst_4.20",
    "GR13utsivsau:192": " kila yadaiva śivādhvani tāvake kṛtapado 'smi maheśa tavecchayā &",
    "GR13utsivsau:193": " śubhaśatānyuditāni tadaiva me kim aparaṃ mṛgaye bhavataḥ prabho //",
    "GR13utsivsau:194": " yatra so 'stam ayam eti vivasvāṃś candramaḥ prabhṛtibhiḥ saha sarvaiḥ &",
    "GR13utsivsau:195": " kāpi sā vijayate śivarātriḥ svaprabhāprasarabhāsvararūpā // UtSst_4.22 //",
    "GR13utsivsau:196": " apy upārjitam ahaṃ triṣu lokeṣv adhipatyam amareśvara manye &",
    "GR13utsivsau:197": " nīrasaṃ tad akhilaṃ bhavadaṅghrisparśanāmṛtarasena vihīnam // UtSst_4.23",
    "GR13utsivsau:198": " bata nātha dṛḍho 'yam ātmabandho bhavadakhyātimayas tvayaiva kḷptaḥ &",
    "GR13utsivsau:199": " yad ayaṃ prathamānam eva me tvām avadhīrya ślathate na leśato 'pi //",
    "GR13utsivsau:200": " mahatām amareśa pūjyamāno 'py aniśaṃ tiṣṭhasi pūjakaikarūpaḥ &",
    "GR13utsivsau:201": " bahirantarapīha dṛśyamānaḥ sphurasi draṣṭṛśarīra eva śaśvat // UtSst_4.25",
    "GR13utsivsau:202": " svabalanideśanākhyaṃ pañcamaṃ stotram tvatpādapadmasamparkamātrasambhogasaṅginam &",
    "GR13utsivsau:203": " galepādikayā nātha māṃ svaveśma praveśaya // UtSst_5.1 //",
    "GR13utsivsau:204": " bhavatpādāmbujarajorājirañjitamūrdhajaḥ &",
    "GR13utsivsau:205": " apārarabhasārabdhanartanaḥ syām ahaṃ kadā // UtSst_5.2 //",
    "GR13utsivsau:206": " tvad ekanātho bhagavann iyad evārthaye sadā &",
    "GR13utsivsau:207": " tvadantarvasatir mūko bhaveyaṃ mānyathā budhaḥ // UtSst_5.3 //",
    "GR13utsivsau:208": " aho sudhānidhe svāminn aho mṛṣṭa trilocana &",
    "GR13utsivsau:209": " aho svādo virūpakṣety eva nṛtyeyam āraṭan // UtSst_5.4 //",
    "GR13utsivsau:210": " tvatpādapadmasaṃsparśaparimīlitalocanaḥ &",
    "GR13utsivsau:211": " vijṛmbheyabhavadbhaktimadirāmadaghūrṇitaḥ // UtSst_5.5 //",
    "GR13utsivsau:212": " cittabhūbhṛd bhuvi vibho vaseyaṃ kvāpi yatra sā &",
    "GR13utsivsau:213": " nirantaratvatpralāpamayī vṛttir mahārasā // UtSst_5.6 //",
    "GR13utsivsau:214": " yatra devīsametas tvam āsaudhādā ca gopurāt &",
    "GR13utsivsau:215": " bahurūpaḥ sthitas tasmin vāstavyaḥ syām ahaṃ pure // UtSst_5.7 //",
    "GR13utsivsau:216": " samullasantu bhagavan bhavadbhānumarīcayaḥ &",
    "GR13utsivsau:217": " vikasatveṣa yāvan me hṛtpadmaḥ pūjanāya te // UtSst_5.8 //",
    "GR13utsivsau:218": " prasīda bhagavan yena tvatpade patitaṃ sadā &",
    "GR13utsivsau:219": " mano me tattadāsvādya kṣīved iva galed iva // UtSst_5.9 //",
    "GR13utsivsau:220": " praharṣād vātha śokād vā yadi kuṅyād dhaṭād api &",
    "GR13utsivsau:221": " bāhyād athāntarād bhāvāt prakaṭībhava me prabho // UtSst_5.10 //",
    "GR13utsivsau:222": " bahir apy antar api tat syandamānaṃ sadāstu me &",
    "GR13utsivsau:223": " bhavatpādāmbujasparśāmṛtam atyantaśītalam // UtSst_5.11 //",
    "GR13utsivsau:224": " tvatpādasaṃsparśasudhāsaraso 'ntarnimajjanam &",
    "GR13utsivsau:225": " ko 'py eṣa sarvasambhogalaṅghī bhogo 'stu me sadā // UtSst_5.12 //",
    "GR13utsivsau:226": " niveditam upādatsva rāgādi bhagavan mayā &",
    "GR13utsivsau:227": " ādāya cāmṛtīkṛtya bhuṅkṣva bhaktajanaiḥ samam // UtSst_5.13 //",
    "GR13utsivsau:228": " aśeṣabhuvanāhāranityatṛptaḥ sukhāsanam &",
    "GR13utsivsau:229": " svāmin gṛhāṇa dāseṣu prasādālokanakṣaṇam // UtSst_5.14 //",
    "GR13utsivsau:230": " antarbhakticamatkāracarvaṇāmīlitekṣaṇaḥ &",
    "GR13utsivsau:231": " namo mahyaṃ śivāyeti pūjayam syāṃ tṛṇāny api // UtSst_5.15 //",
    "GR13utsivsau:232": " api labdhabhavadbhāvaḥ svātmollāsamayaṃ jagat &",
    "GR13utsivsau:233": " paśyan bhaktirasābhogair bhaveyam aviyojitaḥ // UtSst_5.16 //",
    "GR13utsivsau:234": " ākāmkṣaṇīyam aparaṃ yena nātha na vidyate &",
    "GR13utsivsau:235": " tava tenādvitīyasya yuktaṃ yat paripūrṇatā // UtSst_5.17 //",
    "GR13utsivsau:236": " hasyate nṛtyate yatra rāgadveṣādi bhujyate &",
    "GR13utsivsau:237": " pīyate bhaktipīyūṣarasas tat prāpnuyāṃ padam // UtSst_5.18 //",
    "GR13utsivsau:238": " tat tad apūrvāmodatvaccintākusumavāsanā dṛḍhatām &",
    "GR13utsivsau:239": " etu mama manasi yāvann aśyatu durvāsanāgandhaḥ // UtSst_5.19 //",
    "GR13utsivsau:240": " kva nu rāgādiṣu rāgaḥ kva ca haracaraṇāmbujeṣu rāgitvam &",
    "GR13utsivsau:241": " itthaṃ virodharasikaṃ bodhaya hitam amara me hṛdayam // UtSst_5.20 //",
    "GR13utsivsau:242": " vicaran yogadaśāsv api viṣayavyāvṛttivartamāno 'pi &",
    "GR13utsivsau:243": " tvaccintāmadirāmadataralīkṛtahṛdaya eva syām // UtSst_5.21 //",
    "GR13utsivsau:244": " vāci manomatiṣu tathā śarīraceṣṭāsu karaṇaracitāsu &",
    "GR13utsivsau:245": " sarvatra sarvadā me puraḥsaro bhavatu bhaktirasaḥ // UtSst_5.22 //",
    "GR13utsivsau:246": " śivaśivaśiveti nāmani tava niravadhi nātha japyamāne 'smin &",
    "GR13utsivsau:247": " āsvādayan bhaveyaṃ kam api mahārasam apunaruktam // UtSst_5.23 //",
    "GR13utsivsau:248": " sphuradanantacidātmakaviṣṭape parinipītasamastajaḍādhvani &",
    "GR13utsivsau:249": " agaṇitāparacinmayagaṇḍike pravicareyam ahaṃ bhavato 'rcitā // UtSst_5.24",
    "GR13utsivsau:250": " svavapuṣi sphuṭabhāsini śāśvate sthitikṛte na kim apy upayujyate &",
    "GR13utsivsau:251": " iti matiḥ sudṛḍhā bhavatāt paraṃ mama bhavaccaraṇābjarajaḥ śuceḥ //",
    "GR13utsivsau:252": " kim api nātha kadācana cetasi sphurati tad bhavadaṃghritalaspṛśām &",
    "GR13utsivsau:253": " galati yatra samastamidaṃ sudhāsarasi viśvam idaṃ diśa me sadā //",
    "GR13utsivsau:254": " adhvavisphuraṇākhyaṃ sastham stotram kṣaṇamātram apīśāna viyuktasya tvayā mama &",
    "GR13utsivsau:255": " nibiḍaṃ tapyamānasya sadā bhūyā dṛśaḥ padam // UtSst_6.1 //",
    "GR13utsivsau:256": " viyogasāre saṃsāre priyeṇa prabhuṇā tvayā &",
    "GR13utsivsau:257": " aviyuktaḥ sadaiva syāṃ jagatāpi viyojitaḥ // UtSst_6.2 //",
    "GR13utsivsau:258": " kāyavāṅmanasair yatra yāmi sarvaṃ tvam eva tat &",
    "GR13utsivsau:259": " ity eṣa paramārtho 'pi paripūrṇo 'stu me sadā // UtSst_6.3 //",
    "GR13utsivsau:260": " nirvikalpo mahānandapūrṇo yadvad bhavāṃs tathā &",
    "GR13utsivsau:261": " bhavatstutikarī bhūyād anurūpaiva vāṅ mama // UtSst_6.4 //",
    "GR13utsivsau:262": " bhavadāveśataḥ paśyan bhāvaṃ bhāvaṃ bhavanmayam &",
    "GR13utsivsau:263": " vicareyaṃ nirākāṅkṣaḥ praharṣaparipūritaḥ // UtSst_6.5 //",
    "GR13utsivsau:264": " bhagavanbhavataḥ pūrṇam paśyeyam akhilaṃ jagat &",
    "GR13utsivsau:265": " tāvataivāsmi santuṣṭas tato na parikhidyase // UtSst_6.6 //",
    "GR13utsivsau:266": " vilīyamānās tvayy eva vyomni meghalavā iva &",
    "GR13utsivsau:267": " bhāvā vibhāntu me śaśvat kramanairmalyagāminaḥ // UtSst_6.7 //",
    "GR13utsivsau:268": " svaprabhāprasaradhvastāparyantadhvāntasantatiḥ &",
    "GR13utsivsau:269": " santataṃ bhātu me ko 'pi bhavamadhyād bhavanmaṇiḥ // UtSst_6.8 //",
    "GR13utsivsau:270": " kāṃ bhūmikāṃ nādhiśeṣe kiṃ tat syād yan na te vapuḥ &",
    "GR13utsivsau:271": " śrāntas tenāprayāsena sarvatas tvām avāpnuyām // UtSst_6.9 //",
    "GR13utsivsau:272": " bhavadaṅgapariṣvaṅgasambhogaḥ svecchayaiva me &",
    "GR13utsivsau:273": " ghaṭatām iyati prāpte kiṃ nātha na jitaṃ mayā // UtSst_6.10 //",
    "GR13utsivsau:274": " prakaṭībhava nānyābhiḥ prārthanābhiḥ kadarthanāḥ &",
    "GR13utsivsau:275": " kurmas te nātha tāmyantas tvām eva mṛgayāmahe // UtSst_6.11 //",
    "GR13utsivsau:276": " vidhuravijayanāmadheyaṃ saptamaṃ stotram tvayy ānandasarasvati samarasatām etya nātha mama cetaḥ &",
    "GR13utsivsau:277": " pariharatu sakṛd iyantaṃ bhedādhīnaṃ mahānartham // UtSst_7.1 //",
    "GR13utsivsau:278": " etan mama na tv idam iti rāgadveṣādinigaḍadṛḍhamūle &",
    "GR13utsivsau:279": " nātha bhavanmayataikyapratyayaparaśuḥ patatvantaḥ // UtSst_7.2 //",
    "GR13utsivsau:280": " galatu vikalpakalaṅkāvalī samullasatu hṛdi nirargalatā &",
    "GR13utsivsau:281": " bhagavann ānandarasaplutāstu me cinmayī mūrtiḥ // UtSst_7.3 //",
    "GR13utsivsau:282": " rāgādimayabhavāṇḍakaluṭhitaṃ tvadbhaktibhāvanāmbikā tais taiḥ &",
    "GR13utsivsau:283": " āpyāyayatu rasair māṃ pravṛddhapakṣo yathā bhavāmi khagaḥ // UtSst_7.4 //",
    "GR13utsivsau:284": " tvaccaraṇabhāvanāmṛtarasasārāsvādanaipuṇaṃ labhatām &",
    "GR13utsivsau:285": " cittam idaṃ niḥśeṣitaviṣayaviṣāsaṅgavāsanāvadhi me // UtSst_7.5 //",
    "GR13utsivsau:286": " tvadbhaktitapanadīdhitisaṃsparśavaśān mamaiṣa dūrataram &",
    "GR13utsivsau:287": " cetomaṇir vimūñcaturāgādikataptavahnikaṇān // UtSst_7.6 //",
    "GR13utsivsau:288": " tasmin pade bhavantaṃ satatam upaślokayeyam atyuccaiḥ &",
    "GR13utsivsau:289": " hariharyaśvaviriñcā api yatra bahiḥ pratīkṣante // UtSst_7.7 //",
    "GR13utsivsau:290": " bhaktimadajanitavibhramavaśena paśyeyam avikalaṃ karaṇaiḥ &",
    "GR13utsivsau:291": " śivamayam akhilaṃ lokaṃ kriyāś ca pūjāmayī sakalāḥ // UtSst_7.8 //",
    "GR13utsivsau:292": " māmakamanogṛhītatvadbhaktikulāṅganāṇimādisutān &",
    "GR13utsivsau:293": " sūtvā subaddhamūlā mameti buddhiṃ dṛḍhīkurutām // UtSst_7.9 //",
    "GR13utsivsau:294": " alaukikodbalanākhyam aṣṭamaṃ stotram yaḥ prasādalava īśvarasthito yā ca bhaktir iva mām upeyuṣī",
    "GR13utsivsau:295": " tau parasparasamanvitau kadā tādṛśe vapuṣi rūḍhim eṣyataḥ // UtSst_8.1 //",
    "GR13utsivsau:296": " tvatprabhutvaparicarvaṇajanmā ko 'py udetu paritoṣaraso 'ntaḥ &",
    "GR13utsivsau:297": " sarvakālam iha me param astu jñānayogamahimādi vidūre // UtSst_8.2 //",
    "GR13utsivsau:298": " lokavadbhavatu me viṣayeṣu sphīta eva bhagavanparitarṣaḥ &",
    "GR13utsivsau:299": " kevalaṃ tava śarīratayaitān+ lokayeyam aham astavikalpaḥ // UtSst_8.3 //",
    "GR13utsivsau:300": " dehabhūmiṣu tathā manasi tvaṃ prāṇavartmani ca bhedam upete &",
    "GR13utsivsau:301": " saṃvidaḥ pathiṣu teṣu ca tena svātmanā mama bhava sphuṭarūpaḥ // UtSst_8.4",
    "GR13utsivsau:302": " nijanijeṣu padeṣu patantv imāḥ karaṇavṛttaya ullasitā mama &",
    "GR13utsivsau:303": " kṣaṇamapīśa manāg api maiva bhūt tvadavibhedarasakṣatisāhasam // UtSst_8.5",
    "GR13utsivsau:304": " laghumasṛṇasitācchaśītalaṃ bhavadāveśavaśena bhāvayan &",
    "GR13utsivsau:305": " vapur akhilapadārthapaddhater vyavahārān ativartayeya tān // UtSst_8.6 //",
    "GR13utsivsau:306": " vikasatu svavapur bhavadātmakaṃ samupayāntu jaganti mamāṅgatām &",
    "GR13utsivsau:307": " vrajatu sarvam idaṃ dvayavalgitaṃ smṛtipathopagame 'py anupākhyatām //",
    "GR13utsivsau:308": " samudiyād api tādṛśatāvakānana viloka parāmṛtasamplavaḥ &",
    "GR13utsivsau:309": " mama ghaṭeta yathā bhavadadvayāprathanaghoradarīparipūraṇam // UtSst_8.8",
    "GR13utsivsau:310": " api kadācana tāvakasaṅgamāmṛtakaṇācchuraṇena tanīyasā &",
    "GR13utsivsau:311": " sakalalokasukheṣu parāṅmukho na bhavitāsmy ubhayacyuta eva kim //",
    "GR13utsivsau:312": " satatam eva bhavaccaraṇāmbujākaracarasya hi haṃsavarasya me &",
    "GR13utsivsau:313": " upari mūlatalād api cāntarād upanamatv aja bhaktimṛṇālikā // UtSst_8.10 //",
    "GR13utsivsau:314": " upayāntu vibho samastavastūny api cintāviṣayaṃ dṛśaḥ padaṃ ca &",
    "GR13utsivsau:315": " mama darśanacintanaprakāśāmṛtasārāṇi paraṃ parisphurantu // UtSst_8.11 //",
    "GR13utsivsau:316": " parameśvara teṣu teṣu kṛcchreṣv api nāmopanamatsv ahaṃ bhaveyam &",
    "GR13utsivsau:317": " na paraṃ gatabhīs tvadaṅgasaṅgādupajātādhikasammado 'pi yāvat //",
    "GR13utsivsau:318": " bhavadātmani viśvam umbhitaṃ yad bhavataivāpi bahiḥ prakāśyate tat &",
    "GR13utsivsau:319": " iti yad dṛḍhaniścayopajuṣṭaṃ tad idāniṃ sphuṭam eva bhāsatām // UtSst_8.13",
    "GR13utsivsau:320": " svātantryavijayākhyaṃ navamaṃ stotram kadā navarasārdrārdrasambhogāsvādanotsukam &",
    "GR13utsivsau:321": " pravarteta vihāyānyan mama tvatsparśane manaḥ // UtSst_9.1 //",
    "GR13utsivsau:322": " tvadekaraktas tvatpādapūjāmātramahādhanaḥ &",
    "GR13utsivsau:323": " kadā sākṣātkariṣyāmi bhavantam ayam utsukaḥ // UtSst_9.2 //",
    "GR13utsivsau:324": " gāḍhānurāgavaśato nirapekṣībhūtamānaso 'smi kadā &",
    "GR13utsivsau:325": " paṭapaṭiti vighaṭitākhilamahārgalas tvām upaiṣyāmi // UtSst_9.3 //",
    "GR13utsivsau:326": " svasaṃvitsārahṛdayādhiṣṭhānāḥ sarvadevatāḥ &",
    "GR13utsivsau:327": " kadā nātha vaśīkuryāṃ bhavadbhaktiprabhāvataḥ // UtSst_9.4 //",
    "GR13utsivsau:328": " kadā me syād vibho bhūri bhaktyānandarasotsavaḥ &",
    "GR13utsivsau:329": " yadālokasukhānandī pṛthaṅ nāmāpi lapsyate // UtSst_9.5 //",
    "GR13utsivsau:330": " īśvaram abhayam udāraṃ pūrṇam akāraṇam apahnutātmānaṃ &",
    "GR13utsivsau:331": " sahasābhijñāya kadā svāmijanaṃ lajjayiṣyāmi // UtSst_9.6 //",
    "GR13utsivsau:332": " kadā kām api tāṃ nātha tava vallabhatām iyām &",
    "GR13utsivsau:333": " yayā māṃ prati na kvāpi yuktaṃ te syāt palāyitum // UtSst_9.7 //",
    "GR13utsivsau:334": " tattvato 'śeṣajantūnāṃ bhavatpūjāmayātmanām &",
    "GR13utsivsau:335": " dṛṣṭyānumoditarasāplāvitaḥ syāṃ kadā vibho // UtSst_9.8 //",
    "GR13utsivsau:336": " jñānasya paramā bhūmir yogasya paramā daśā &",
    "GR13utsivsau:337": " tvadbhaktir yā vibho karhi pūrṇa me syāt tadarthitā // UtSst_9.9 //",
    "GR13utsivsau:338": " sahasaivasādya kadā gāḍham avaṣṭabhya harṣavivaśo 'ham &",
    "GR13utsivsau:339": " tvaccaraṇavaranidhānaṃ sarvasya prakaṭayiṣyāmi // UtSst_9.10 //",
    "GR13utsivsau:340": " paritaḥ prasaracchuddhatvadālokamayaḥ kadā &",
    "GR13utsivsau:341": " syāṃ yatheśa na kiñcin me māyācchāyābilaṃ bhavet // UtSst_9.11 //",
    "GR13utsivsau:342": " ātmasātkṛtaniḥśeṣamaṇḍalo nirvyapekṣakaḥ &",
    "GR13utsivsau:343": " kadā bhaveyaṃ bhagavaṃs tvadbhaktagaṇanāyakaḥ // UtSst_9.12 //",
    "GR13utsivsau:344": " nātha lokābhimānānām apūrvaṃ tvaṃ nibandhanam &",
    "GR13utsivsau:345": " mahābhimānaḥ karhi syāṃ tvadbhaktirasapūritaḥ // UtSst_9.13 //",
    "GR13utsivsau:346": " aśeṣaviṣayāśūnyaśrīsamāśleṣasusthitaḥ &",
    "GR13utsivsau:347": " śayīyam iva śītāṅghrikuśeśayayuge kadā // UtSst_9.14 //",
    "GR13utsivsau:348": " bhaktyāsavasamṛddhāyās tvatpūjābhogasampadaḥ &",
    "GR13utsivsau:349": " kadā pāraṃ gamiṣyāmi bhaviṣyāmi kadā kṛtī // UtSst_9.15 //",
    "GR13utsivsau:350": " ānandabāṣpapūraskhalitaparibhrāntagadgadākrandaḥ &",
    "GR13utsivsau:351": " hāsollāsitavadanas tvatsparśarasaṃ kadāpsyāmi // UtSst_9.16 //",
    "GR13utsivsau:352": " paśujanasamānavṛttām avadhūya daśām imāṃ kadā śambho &",
    "GR13utsivsau:353": " āsvādayeya tāvakabhaktocitam ātmano rūpam // UtSst_9.17 //",
    "GR13utsivsau:354": " labdhāṇimādisiddhir vigalitasakalopatāpasantrāsaḥ &",
    "GR13utsivsau:355": " tvadbhaktirasāyanapānakriḍhāniṣṭaḥ kadāsīya // UtSst_9.18 //",
    "GR13utsivsau:356": " nātha kadā sa tathāvidha ākrando me samuccared vāci &",
    "GR13utsivsau:357": " yat samanantaram eva sphurati puras tāvakī mūrtiḥ // UtSst_9.19 //",
    "GR13utsivsau:358": " gāḍhagāḍhabhavadaṅghrisarojāliṅganavyasanatatparacetāḥ &",
    "GR13utsivsau:359": " vastv avastv idam ayatnata eva tvāṃ kadā samavalokayitāsmi // UtSst_9.20",
    "GR13utsivsau:360": " avicchedabhaṅgākhyaṃ daśamaṃ stotram na soḍhavyam avaśyam te jagadekaprabhor idam &",
    "GR13utsivsau:361": " māheśvarāś ca lokānām itareṣāṃ samāś ca yat // UtSst_10.1 //",
    "GR13utsivsau:362": " ye sadaivānurāgeṇa bhavatpādānugāminaḥ &",
    "GR13utsivsau:363": " yatra tatra gatā bhogāṃs te kāṃś cid upabhuñjate // UtSst_10.2 //",
    "GR13utsivsau:364": " bhartā kālāntako yatra bhavāṃs tatra kuto rujaḥ &",
    "GR13utsivsau:365": " tatra cetarabhogāśā kā lakṣmīr yatra tāvakī // UtSst_10.3 //",
    "GR13utsivsau:366": " kṣanamātrasukhenāpi vibhur yenāsi labhyase &",
    "GR13utsivsau:367": " tadaiva sarvaḥ kālo 'sya tvadānandena pūryate // UtSst_10.4 //",
    "GR13utsivsau:368": " ānandarasabindus te candramā galito bhuvi &",
    "GR13utsivsau:369": " sūryas tathā te prasṛtaḥ saṃhārī tejasaḥ kaṇaḥ // UtSst_10.5 //",
    "GR13utsivsau:370": " baliṃ yāmas tṛtīyāya netrāyāsmai tava prabho &",
    "GR13utsivsau:371": " alaukikasya kasyāpi māhātmyasyaikalakṣmaṇe // UtSst_10.6 //",
    "GR13utsivsau:372": " tenaiva dṛṣṭo 'si bhavaddarśanādyo 'tihṛṣyati &",
    "GR13utsivsau:373": " kathañcid yasya vā harṣaḥ ko 'pi tena tvam īkṣitaḥ // UtSst_10.7 //",
    "GR13utsivsau:374": " yeṣām prasanno 'si vibho yair labdhaṃ hṛdayaṃ tava &",
    "GR13utsivsau:375": " ākṛṣya tvatpurāttais tu bāhyam ābhyantarīkṛtam // UtSst_10.8 //",
    "GR13utsivsau:376": " tvad ṛte nikhilaṃ viśvaṃ samadṛgyātam īkṣyatām &",
    "GR13utsivsau:377": " īśvaraḥ punar etasya tvam eko viṣamekṣaṇaḥ // UtSst_10.9 //",
    "GR13utsivsau:378": " āstāṃ bhavatprabhāveṇa vinā sattaiva nāsti yat &",
    "GR13utsivsau:379": " tvaddūṣaṇakathā yeṣām tvad ṛte nopapadyate // UtSst_10.10 //",
    "GR13utsivsau:380": " bāhyāntarāntarāyālīkevale cetasi sthitiḥ &",
    "GR13utsivsau:381": " tvayi cet syān mama vibho kim anyad upayujyate // UtSst_10.11 //",
    "GR13utsivsau:382": " anye bhramanti bhagavann ātmany evātiduḥsthitāḥ &",
    "GR13utsivsau:383": " anye bhramanti bhagavann ātmany evātisusthitāḥ // UtSst_10.12 //",
    "GR13utsivsau:384": " apītvāpi bhavadbhaktisudhām anavalokya ca &",
    "GR13utsivsau:385": " tvām īśa tvatsamācāramātrāt siddhyanti jantavaḥ // UtSst_10.13 //",
    "GR13utsivsau:386": " bhṛtyā vayaṃ tava vibho tena trijagatāṃ yathā &",
    "GR13utsivsau:387": " bibharṣy ātmānam evaṃ te bharttavyā vayam apy alam // UtSst_10.14 //",
    "GR13utsivsau:388": " parānandāmṛtamaye dṛṣṭo 'pi jagadātmani &",
    "GR13utsivsau:389": " tvayi sparśarase 'tyantatarasutkaṇṭhito(?) 'smi te // UtSst_10.15 //",
    "GR13utsivsau:390": " deva duḥkhāny aśeṣāṇi yāni saṃsāriṇām api &",
    "GR13utsivsau:391": " ghṛtyākhyabhavadīyātmayutāny āyānti sahyatām // UtSst_10.16 //",
    "GR13utsivsau:392": " sarvajñe sarvaśaktau ca tvayy eva sati cinmaye &",
    "GR13utsivsau:393": " sarvathāpy asato nātha yuktāsya jagataḥ prathā // UtSst_10.17 //",
    "GR13utsivsau:394": " tvatprāṇitāḥ sphurantīme guṇā loṣṭopamā api &",
    "GR13utsivsau:395": " nṛtyanti pavanoddhūtāḥ kārpāsāḥ picavo yathā // UtSst_10.18 //",
    "GR13utsivsau:396": " yadi nātha guṇeṣv ātmābhimāno na bhavet tataḥ &",
    "GR13utsivsau:397": " kena hīyeta jagatas tvadekātmatayā prathā // UtSst_10.19 //",
    "GR13utsivsau:398": " vandyās te 'pi mahīyāṃsaḥ pralayopagatā api &",
    "GR13utsivsau:399": " tvatkopapāvakasparśapūtā ye parameśvara // UtSst_10.20 //",
    "GR13utsivsau:400": " mahāprakāśavapuṣi vispaṣṭe bhavati sthite &",
    "GR13utsivsau:401": " sarvato 'pīśa tat kasmāt tamasi prasarāmy aham // UtSst_10.21 //",
    "GR13utsivsau:402": " avibhāgo bhavān eva svarūpam amṛtaṃ mama &",
    "GR13utsivsau:403": " tathāpi martyadharmāṇām aham evaikam āspadam // UtSst_10.22 //",
    "GR13utsivsau:404": " maheśvareti yasyāsti nāmakaṃ vāgvibhūṣaṇam &",
    "GR13utsivsau:405": " praṇāmāṅkaś ca śirasi sa evaikaḥ prabhāvitaḥ // UtSst_10.23 //",
    "GR13utsivsau:406": " sadasac ca bhavān eva yena tenāprayāsataḥ &",
    "GR13utsivsau:407": " svarasenaiva bhagavaṃs tathā siddhiḥ kathaṃ na me // UtSst_10.24 //",
    "GR13utsivsau:408": " śivadāsaḥ śivaikātmā kiṃ yan nāsādayet sukham &",
    "GR13utsivsau:409": " tarpyo 'smi devamukhyānām api yenāmṛtāsavaiḥ // UtSst_10.25 //",
    "GR13utsivsau:410": " hṛnnābhyor antarālasthaḥ prāṇināṃ pittavigrahaḥ &",
    "GR13utsivsau:411": " grasase tvaṃ mahāvahniḥ sarvaṃ sthāvarajaṅgamam // UtSst_10.26 //",
    "GR13utsivsau:412": " autsukyaviśvasitanāmaikādaśaṃ stotram jagad idam athavā suhṛdo bandhujano vā na bhavati mama kim api &",
    "GR13utsivsau:413": " tvaṃ punar etat sarvaṃ yadā tadā ko 'paro me 'stu // UtSst_11.1 //",
    "GR13utsivsau:414": " svāmin maheśvaras tvaṃ sākṣāt sarvaṃ jagat tvam eveti &",
    "GR13utsivsau:415": " vastv eva siddhim etv iti yācñā tatrāpi yācñaiva // UtSst_11.2 //",
    "GR13utsivsau:416": " tribhuvanādhipatitvam apīha yat tṛṇam iva pratibhāti bhavajjuṣaḥ &",
    "GR13utsivsau:417": " kim iva tasya phalaṃ śubhakarmaṇo bhavati nātha bhavatsmaraṇād ṛte //",
    "GR13utsivsau:418": " yena naiva bhavato 'sti vibhinnaṃ kiñcanāpi jagatāṃ prabhavaś ca &",
    "GR13utsivsau:419": " tvadvijṛmbhitam ato 'dbhutakarmasv apy udeti na tava stutibandhaḥ //",
    "GR13utsivsau:420": " tvanmayo 'smi bhavadarcananiṣṭhaḥ sarvadāham iti cāpy avirāmam &",
    "GR13utsivsau:421": " bhāvayann api vibho svarasena svapnago 'pi na tathā kim iva syām //",
    "GR13utsivsau:422": " ye manāg api bhavaccaraṇābjodbhūtasaurabhalavena vimṛṣṭaḥ &",
    "GR13utsivsau:423": " teṣu visram iva bhavati samastaṃ bhogajātam amarair api mṛgyam //",
    "GR13utsivsau:424": " hṛdi te na tu vidyate 'nyad anyad vacane karmaṇi cānyad eva śaṃbho &",
    "GR13utsivsau:425": " paramārthasato 'py anugraho vā yadi vā nigraha eka eva kāryaḥ //",
    "GR13utsivsau:426": " mūḍho 'smi duḥkhakalito 'smi jarādidoṣabhīto 'smi śaktirahito 'smi",
    "GR13utsivsau:427": " tavāśrito 'smi &",
    "GR13utsivsau:428": " śambho tathā kalaya śīghram upaimi yena sarvottamāṃ dhuram apojjhitaduḥkhamārgaḥ // UtSst_11.8",
    "GR13utsivsau:429": " tvatkarṇadeśama dhiśayya mahārghabhāvam ākranditāni mama tucchatarāṇi yānti &",
    "GR13utsivsau:430": " vaṃśāntarālapatitāni jalaikadeśakhaṇḍāni mauktikamaṇitvam ivodvahanti //",
    "GR13utsivsau:431": " kim iva ca labhyate bata na tair api nātha janaiḥ kṣaṇam api kaitavād api ca ye tava nāmni ratāḥ &",
    "GR13utsivsau:432": " śiśiramayūkhaśekhara tathā kuru yena mama kṣatamaraṇo 'ṇimādikam upaimi yathā vibhavam // śambho śarva śaśaṅkaśekhara śiva tryakṣākṣamālādhara śrīmann ugrakapālalāñchana lasadbhīmatriśūlāyudha",
    "GR13utsivsau:433": " kāruṇyāmbunidhe trilokaracanāśīlograśaktyātmaka śrīkaṇṭhāśu vināśayāśubhabharān ādhat svasiddhiṃ parām // UtSst_11.11 //",
    "GR13utsivsau:434": " tat kiṃ nātha bhaven na yatra bhagavān nirmātṛtām aśnute bhāvaḥ syāt kim u tasya cetanavato nāśāsti yaṃ śaṅkaraḥ &",
    "GR13utsivsau:435": " itthaṃ te parameśvarākṣatamahāśakteḥ sadā saṃśritaḥ saṃsāre 'tra",
    "GR13utsivsau:436": " nirantarādhividhuraḥ kliśyāmy ahaṃ kevalam // UtSst_11.12 //",
    "GR13utsivsau:437": " yady apy atra varapradoddhatatamāḥ pīḍājarāmṛtyava ete vā kṣaṇam āsatāṃ bahumataḥ śabdādir evāsthiraḥ &",
    "GR13utsivsau:438": " tatrāpi spṛhayāmi santatasukhākāṅkṣī ciraṃ sthāsnave bhogāsvādayutatvadaṅghrikamaladhyānāgrya jīvātave // UtSst_11.13 //",
    "GR13utsivsau:439": " he nātha praṇatārtināśanapaṭo śreyonidhe dhūrjaṭe duḥkhaikāyatanasya janmamaraṇatrastasya me sāmpratam &",
    "GR13utsivsau:440": " tac ceṣṭasva yathā manojñaviṣayāsvādapradā uttamā jīvann eva samaśnuve 'ham acalāḥ siddhīs tvadarcāparaḥ // UtSst_11.14 //",
    "GR13utsivsau:441": " namo mohamahādhvāntadhvaṃsanānanyakarmaṇe &",
    "GR13utsivsau:442": " sarvaprakāśātiśayaprakāśāyendulakṣmaṇe // UtSst_11.15 //",
    "GR13utsivsau:443": " rahasyanirdeśanāma dvādaśaṃ stotram sahakāri na kiñcid iṣyate bhavato na pratibandhakaṃ dṛṣi",
    "GR13utsivsau:444": " bhavataiva hi sarvam āplutaṃ katham adyāpi tathāpi nekṣase // UtSst_12.1",
    "GR13utsivsau:445": " api bhāvagaṇād apīndriyapracayād apy avabodhamadhyataḥ &",
    "GR13utsivsau:446": " prabhavantam api svataḥ sadā paripaśyeyam apoḍhaviśvakam // UtSst_12.2 //",
    "GR13utsivsau:447": " kathaṃ te jāyeran katham api ca te darśanapathaṃ vrajeyuḥ kenāpi prakṛtimahatāṅkena khacitaḥ",
    "GR13utsivsau:448": " tathotthāyotthāya sthalajalatṛṇāder akhilataḥ",
    "GR13utsivsau:449": " padārthadyānsṛṣṭisravadamṛtapūrair(?) vikirasi // UtSst_12.3 //",
    "GR13utsivsau:450": " sākṣatkṛta bhavadrūpaprasṛtāmṛtatarpitāḥ &",
    "GR13utsivsau:451": " unmūlitatṛṣo mattā vicaranti yathāruci // UtSst_12.4 //",
    "GR13utsivsau:452": " na tadā na sadā na caikadety api sā yatra na kāladhīr bhavet &",
    "GR13utsivsau:453": " tad idaṃ bhavadīyadarśanaṃ na ca nityaṃ na ca kathyate 'nyathā //",
    "GR13utsivsau:454": " tvadvilokanasamutkacetaso yogasiddhir iyatī sadāstu me &",
    "GR13utsivsau:455": " yad viśeyam abhisandhimātratas tvatsudhāsadanam arcanāya te // UtSst_12.6",
    "GR13utsivsau:456": " nirvikalpabhavadīyadarśanapraptiphullamanasāṃ mahātmanām &",
    "GR13utsivsau:457": " ullasanti vimalāni helayā ceṣṭitāni ca vacāṃsi ca sphuṭam // UtSst_12.7 //",
    "GR13utsivsau:458": " bhavanbhavadīyapādayor nivasann antara eva nirbhayaḥ &",
    "GR13utsivsau:459": " bhavabhūmiṣu tāsu tāsv ahaṃ prabhum arceyam anargalakriyaḥ // UtSst_12.8",
    "GR13utsivsau:460": " bhavadaṅghrisaroruhodare parilīno galitaparaiṣaṇaḥ &",
    "GR13utsivsau:461": " atimātramadhūpayogataḥ paritṛpto vicareyam icchayā // UtSst_12.9 //",
    "GR13utsivsau:462": " yasya dambhād iva bhavatpūjāsaṅkalpa utthitaḥ &",
    "GR13utsivsau:463": " tasyāpy avaśyam uditaṃ sannidhānaṃ tavocitam // UtSst_12.10 //",
    "GR13utsivsau:464": " bhagavann itarān apekṣiṇā nitarām ekarasena cetasā &",
    "GR13utsivsau:465": " sulabhaṃ sakalopaśāyinaṃ prabhum ātṛpti pibeyam asmi kim // UtSst_12.11 //",
    "GR13utsivsau:466": " tvayā nirākṛtam sarvaṃ heyam etat tad eva tu &",
    "GR13utsivsau:467": " tvanmayaṃ samupādeyam ity ayaṃ sārasaṃgrahaḥ // UtSst_12.12 //",
    "GR13utsivsau:468": " bhavato 'ntaracāri bhāvajātaṃ prabhuvanmukhyatayaiva pūjitaṃ tat &",
    "GR13utsivsau:469": " bhavato bahir apy abhāvamātrā katham īśān bhavet samarcyate vā //",
    "GR13utsivsau:470": " niḥśabdaṃ nirvikalpaṃ ca nirvyākṣepam athānisam &",
    "GR13utsivsau:471": " kṣobhe 'py adhyakṣamī kṣeyaṃ tryakṣa tvām eva sarvataḥ // UtSst_12.14 //",
    "GR13utsivsau:472": " prakaṭaya nijadhāma deva yasmiṃs tvam asi sadā parameśvarīsametaḥ &",
    "GR13utsivsau:473": " prabhucaraṇarajaḥsamānakakṣyāḥ kim aviśvāsapadaṃ bhānti bhṛtyāḥ //",
    "GR13utsivsau:474": " darśanapatham upayāto 'py apasarasi kuto mameśa bhṛtyasya &",
    "GR13utsivsau:475": " kṣaṇamātrakam iha na bhavasi kasya na jantor dṛśor viṣayaḥ // UtSst_12.16",
    "GR13utsivsau:476": " aikyasaṃvidamṛtācchadhārayā santataprasṛtayā kadā vibho &",
    "GR13utsivsau:477": " plāvanāt paramabhedamānayaṃs tvāṃ nijaṃ ca vapur āpnuyāṃ mudam //",
    "GR13utsivsau:478": " aham ity amuto 'varuddhalokād bhavadīyāt pratipattisārato me &",
    "GR13utsivsau:479": " aṇumātrakam eva viśvaniṣṭhaṃ ghaṭatāṃ yena bhaveyam arcitā te //",
    "GR13utsivsau:480": " aparimitarūpam ahaṃ taṃ taṃ bhāvaṃ pratikṣaṇaṃ paśyan &",
    "GR13utsivsau:481": " tvām eva viśvarūpaṃ nijanāthaṃ sādhu paśyeyam // UtSst_12.19 //",
    "GR13utsivsau:482": " bhavadaṅgagataṃ tam eva kasmān na manaḥ paryaṭatīṣṭam artham artham &",
    "GR13utsivsau:483": " prakṛtikṣatir asti no tathāsya mama cecchā paripūryate paraiva //",
    "GR13utsivsau:484": " śataśaḥ kila te tavānubhāvād bhagavan ke 'py amunaiva cakṣuṣā ye &",
    "GR13utsivsau:485": " api hālikaceṣṭayā carantaḥ paripaśyanti bhavadvapuḥ sadāgre // UtSst_12.21",
    "GR13utsivsau:486": " na sā matir udeti yā na bhavati tvadicchāmayī sadā śubham athetarad bhagavataivam ācaryate",
    "GR13utsivsau:487": " ato 'smi bhavadātmako bhuvi yathā tathā sañcaran sthi to 'niśam",
    "GR13utsivsau:488": " abādhitatvadamalaṅghripūjotsavaḥ // UtSst_12.22 //",
    "GR13utsivsau:489": " bhavadīyagabhīrabhāṣiteṣu pratibhā samyag udetu me puro 'taḥ &",
    "GR13utsivsau:490": " tadanuṣṭhitaśaktir apy atas tadbhavadarcāvyasanaṃ ca nirvirāmam //",
    "GR13utsivsau:491": " vyavahārapade 'pi sarvadā pratibhātv arthakalāpa eṣa mām &",
    "GR13utsivsau:492": " bhavato 'vayavo yathā na tu svata evādaraṇīyatāṃ gataḥ // UtSst_12.24 //",
    "GR13utsivsau:493": " manasi svarasena yatra tatra pracaraty apy aham asya gocareṣu &",
    "GR13utsivsau:494": " prasṛto 'py avilola eva yuṣmatparicaryācaturaḥ sadā bhaveyam //",
    "GR13utsivsau:495": " bhagavan bhavadicchayaiva dāsas tava jāto 'smi parasya nātra śaktiḥ &",
    "GR13utsivsau:496": " katham eṣa tathāpi vaktrabimbaṃ tava paśyāmi na jātu citram etat //",
    "GR13utsivsau:497": " samutsukās tvāṃ prati ye bhavantaṃ pratyartharūpād avalokayanti &",
    "GR13utsivsau:498": " teṣām aho kiṃ tadupasthitaṃ syāt kiṃ sādhanaṃ vā phalitaṃ bhavet tat //",
    "GR13utsivsau:499": " bhāvā bhāvatayā santu bhavadbhāvena me bhava &",
    "GR13utsivsau:500": " tathā na kiñcid apy astu na kiñcid bhavato 'nyathā // UtSst_12.28 //",
    "GR13utsivsau:501": " yan na kiñcid api tanna kiñcid apy astu kiñcid api kiñcid eva me &",
    "GR13utsivsau:502": " sarvathā bhavatu tāvatā bhavān sarvato bhavati labdhapūjitaḥ //",
    "GR13utsivsau:503": " saṃgrahastotranāma trayodaśaṃ stotram saṃgrahena sukhaduḥkhalakṣaṇaṃ māṃ prati sthitam idaṃ śṛṇu prabho &",
    "GR13utsivsau:504": " saukhyam eṣa bhavatā samāgamaḥ svāminā viraha eva duḥkhitā // UtSst_13.1",
    "GR13utsivsau:505": " antar apy atitarām aṇīyasī yā tvadaprathanakālikāsti me &",
    "GR13utsivsau:506": " tām apīśa parimṛjya sarvataḥ svaṃ svarūpam amalaṃ prakāśaya // UtSst_13.2",
    "GR13utsivsau:507": " tāvake vapuṣi viśvanirbhare citsudhārasamaye niratyaye &",
    "GR13utsivsau:508": " tiṣṭhataḥ satatam arcataḥ prabhuṃ jīvitaṃ mṛtam athānyad astu me //",
    "GR13utsivsau:509": " īśvaro 'ham aham eva rūpavān paṇḍito 'smi subhago 'smi ko 'paraḥ &",
    "GR13utsivsau:510": " matsamo 'sti jagatīti śobhate mānitā tvadanurāgiṇaḥ param // UtSst_13.4 //",
    "GR13utsivsau:511": " devadeva bhavadadvayāmṛtākhyātisaṃharaṇalabdhajanmanā &",
    "GR13utsivsau:512": " tad yathāsthitapadārthasaṃvidā māṃ kuruṣva caraṇārcanocitam // UtSst_13.5",
    "GR13utsivsau:513": " dhyāyate tad anu dṛśyate tataḥ spṛśyate ca parameśvaraḥ svayam &",
    "GR13utsivsau:514": " yatra pūjanamahotsavaḥ sa me sarvadāstu bhavato 'nubhāvataḥ // UtSst_13.6",
    "GR13utsivsau:515": " yady athāsthitapadārthadarśanaṃ yuṣmadarcanamahotsavaś ca yaḥ &",
    "GR13utsivsau:516": " yugmam etad itaretarāśrayaṃ bhaktiśāliṣu sadā vijṛmbhate // UtSst_13.7 //",
    "GR13utsivsau:517": " tattadindriyamukhena santataṃ yuṣmadarcanarasāyanāsavam &",
    "GR13utsivsau:518": " sarvabhāvacaṣakeṣu pūriteṣv āpibann api bhaveyam unmadaḥ // UtSst_13.8 //",
    "GR13utsivsau:519": " anyavedyam aṇumātram asti na svaprakāśam akhilaṃ vijṛmbhate &",
    "GR13utsivsau:520": " yatra nātha bhavataḥ pure sthitaṃ tatra me kuru sadā tavārcituḥ //",
    "GR13utsivsau:521": " dāsadhāmni viniyojito 'py ahaṃ svecchayaiva parameśvara tvayā &",
    "GR13utsivsau:522": " darśanena na kim asmi pātritaḥ pādasaṃvahanakarmaṇāpi vā // UtSst_13.10 //",
    "GR13utsivsau:523": " śaktipātasamaye vicāraṇaṃ prāptam īśa na karoṣi karhicit &",
    "GR13utsivsau:524": " adya māṃ prati kim āgataṃ yataḥ svaprakāśanavidhau vilambase //",
    "GR13utsivsau:525": " tatra tatra viṣaye bahirvibhāty antare ca parameśvarīyutam &",
    "GR13utsivsau:526": " tvāṃ jagattritayanirbharaṃ sadā lokayeya nijapāṇipūjitam // UtSst_13.12 //",
    "GR13utsivsau:527": " svāmisaudham abhisandhimātrato nirvibandham adhiruhya sarvadā &",
    "GR13utsivsau:528": " syāṃ prasāda paramāmṛtāsavāpānakeliparilabdhanirvṛtiḥ // UtSst_13.13 //",
    "GR13utsivsau:529": " yatsamastasubhagārthavastuṣu sparśamātravidhinā camatkṛtim &",
    "GR13utsivsau:530": " tāṃ samarpayati tena te vapuḥ pūjayanty acalabhaktiśālinaḥ // UtSst_13.14",
    "GR13utsivsau:531": " sphārayasy akhilam ātmanā sphuran viśvam āmṛśasi rūpam āmṛśan &",
    "GR13utsivsau:532": " yat svayaṃ nijarasena ghurṇase tat samullasati bhāvamaṇḍalam //",
    "GR13utsivsau:533": " yo 'vikalpam idam arthamaṇḍalaṃ paśyatīśa nikhilaṃ bhavadvapuḥ &",
    "GR13utsivsau:534": " svātmapakṣaparipūrite jagaty asya nityasukhinaḥ kuto bhayam // UtSst_13.16",
    "GR13utsivsau:535": " kaṇṭhakoṇaviniviṣṭam īśa te kālakūṭam api me mahāmṛtam &",
    "GR13utsivsau:536": " apy upāttam amṛtaṃ bhavadvapur bhedavṛtti yadi rocate na me // UtSst_13.17",
    "GR13utsivsau:537": " tvatpralāpamayaraktagītikāni tya yuktavadanopaśobhitaḥ &",
    "GR13utsivsau:538": " syām athāpi bhavadarcanakriyāpreyasīparigatāśayaḥ sadā // UtSst_13.18 //",
    "GR13utsivsau:539": " īhitaṃ na bata pārameśvaraṃ śakyate gaṇayituṃ tathā ca me &",
    "GR13utsivsau:540": " dattam apy amṛtanirbharaṃ vapuḥ svaṃ na pātum anumanyate tathā //",
    "GR13utsivsau:541": " tvām agādham avikalpam advayaṃ svaṃ svarūpam akhilārthaghasmaram &",
    "GR13utsivsau:542": " āviśann aham umeśa sarvadā pūjayeyam abhisaṃstuvīya ca // UtSst_13.20 //",
    "GR13utsivsau:543": " jayastotranāma caturdaśaṃ stotram jayalakṣmīnidhānasya nijasya svāminaḥ puraḥ &",
    "GR13utsivsau:544": " jayodghoṣaṇapīyūṣarasam āsvādaye kṣaṇam // UtSst_14.1 //",
    "GR13utsivsau:545": " jayaikarudraikaśiva mahādeva maheśvara &",
    "GR13utsivsau:546": " pārvatīpraṇayiñ śarva sarvagīrvāṇapūrvaja // UtSst_14.2 //",
    "GR13utsivsau:547": " jaya trailokyanāthaikalāñchanālikalocana &",
    "GR13utsivsau:548": " jaya pītartalokārtikālakūṭāṅkakandhara // UtSst_14.3 //",
    "GR13utsivsau:549": " jaya mūrtatriśaktyātmiśataśūlollasatkara &",
    "GR13utsivsau:550": " jayecchāmātrasiddārthapūjārhacaraṇāmbuja // UtSst_14.4 //",
    "GR13utsivsau:551": " jaya śobhaśatasyandilokottaravapurdhara &",
    "GR13utsivsau:552": " jayaikajaṭikākṣīṇagaṅgākṛtyāttabhasmaka // UtSst_14.5 //",
    "GR13utsivsau:553": " jaya kṣīrodaparyastajyotsnācchāyānulepana &",
    "GR13utsivsau:554": " jayeśvarāṅgasaṅgottharatnakāntāhimaṇḍana // UtSst_14.6 //",
    "GR13utsivsau:555": " jayākṣayaikaśītāṃśukalāsadṛśasaṃśraya &",
    "GR13utsivsau:556": " jaya gaṅgāsadārbdhaviśvaiśvaryābhiṣecana // UtSst_14.7 //",
    "GR13utsivsau:557": " jayādharāṅgasaṃsparśapāvanīkṛtagokula &",
    "GR13utsivsau:558": " jaya bhaktimadābaddhagoṣṭhīniyatasannidhe // UtSst_14.8 //",
    "GR13utsivsau:559": " jaya svecchātapodeśavipralambhitabāliśa &",
    "GR13utsivsau:560": " jaya gaurīpariṣvaṅgayogyasaubhāgyabhājana // UtSst_14.9 //",
    "GR13utsivsau:561": " jaya bhaktirasārdrārdrabhāvopāyanalampaṭa &",
    "GR13utsivsau:562": " jaya bhaktimadoddāmabhaktavāṅnṛttatoṣita // UtSst_14.10 //",
    "GR13utsivsau:563": " jaya brahmādideveśaprabhāvaprabhavavyaya &",
    "GR13utsivsau:564": " jayalokeśvaraśreṇiśirovidhṛtaśāsana // UtSst_14.11 //",
    "GR13utsivsau:565": " jayasarvajagannyastasvamudrāvyaktavaibhava &",
    "GR13utsivsau:566": " jayātmadānaparyantaviśveśvaramaheśvara // UtSst_14.12 //",
    "GR13utsivsau:567": " jaya trailokyasargecchāvasarāsaddvitīyaka &",
    "GR13utsivsau:568": " jayaiśvaryabharodvāhadevīmātrasahāyaka // UtSst_14.13 //",
    "GR13utsivsau:569": " jayākramasamākrāntasamastabhuvanatraya &",
    "GR13utsivsau:570": " jayāvigītam ābālagīyamāneśvaradhvane // UtSst_14.14 //",
    "GR13utsivsau:571": " jayānukampādiguṇānapekṣasahajonnate &",
    "GR13utsivsau:572": " jaya bhīṣmamahāmṛtyughaṭanāpūrvabhairava // UtSst_14.15 //",
    "GR13utsivsau:573": " jaya viśvakṣayoccaṇḍakriyāniṣparipanthika &",
    "GR13utsivsau:574": " jaya śreyaḥśataguṇānuganāmānukīrtana // UtSst_14.16 //",
    "GR13utsivsau:575": " jaya helāvitīrnaitadamṛtākarasāgara &",
    "GR13utsivsau:576": " jaya viśvakṣayakṣepikṣaṇakopāśuśukṣaṇe // UtSst_14.17 //",
    "GR13utsivsau:577": " jaya mohāndhakārāndhajīvalokaikadīpaka &",
    "GR13utsivsau:578": " jaya prasuptajagatījāgarūkādhipūruṣa // UtSst_14.18 //",
    "GR13utsivsau:579": " jaya dehādrikuñjāntarnikūjañjīvajīvaka &",
    "GR13utsivsau:580": " jaya sanmānasavyomavilāsivarasārasa // UtSst_14.19 //",
    "GR13utsivsau:581": " jaya jāmbūnadodagradhātūdbhavagirīśvara &",
    "GR13utsivsau:582": " jaya pāpiṣu nindolkāpātanotpātacandramaḥ // UtSst_14.20 //",
    "GR13utsivsau:583": " jaya kaṣṭatapaḥkliṣṭamunidevadurāsada &",
    "GR13utsivsau:584": " jaya sarvadaśārūḍhabhaktimallokalokita // UtSst_14.21 //",
    "GR13utsivsau:585": " jaya svasampatprasarapatrīkṛtanijāśrita &",
    "GR13utsivsau:586": " jaya prapannajanatālālanaikaprayojana // UtSst_14.22 //",
    "GR13utsivsau:587": " jaya sargasthitidhvaṃsakāraṇaikāvadānaka &",
    "GR13utsivsau:588": " jaya bhaktimadālolalīlotpalamagotsava // UtSst_14.23 //",
    "GR13utsivsau:589": " jaya jayabhājana jaya jitajanmajarāmaraṇa jaya jagajjyeṣṭha &",
    "GR13utsivsau:590": " jaya jaya jaya jaya jaya jaya jaya jaya jaya jaya jaya jaya jaya tryakṣa // UtSst_14.24",
    "GR13utsivsau:591": " bhaktistotranāma pañcadaśaṃ trimalakṣālino granthāḥ santi tatpāragāstathā &",
    "GR13utsivsau:592": " yoginaḥ paṇḍitāḥ svasthās tvadbhaktā eva tattvataḥ // UtSst_15.1 //",
    "GR13utsivsau:593": " māyīyakālaniyatirāgādyāhāratarpitāḥ &",
    "GR13utsivsau:594": " caranti sukhino nātha bhaktimanto jagattaṭe // UtSst_15.2 //",
    "GR13utsivsau:595": " rudanto vā hasanto vā tvām uccaiḥ pralapanty amī &",
    "GR13utsivsau:596": " bhaktāḥ stutipadoccāropacārāḥ pṛthag eva te // UtSst_15.3 //",
    "GR13utsivsau:597": " na virakto na cāpīśo mokṣākāṅkṣī tvadarcakaḥ &",
    "GR13utsivsau:598": " bhaveyam api tūdriktabhaktyāsavarasonmadaḥ // UtSst_15.4 //",
    "GR13utsivsau:599": " bāhyaṃ hṛdaya evāntar abhihṛtyaiva yo 'rcati &",
    "GR13utsivsau:600": " tvām īśa bhaktipīyūṣarasapūrair namāmi tam // UtSst_15.5 //",
    "GR13utsivsau:601": " dharmādharmātmanor antaḥ kriyayor jñānayos tathā &",
    "GR13utsivsau:602": " sukhaduḥkhātmanor bhaktāḥ kim apy āsvādayanty aho // UtSst_15.6 //",
    "GR13utsivsau:603": " carācarapitaḥ svāmin apy andhā api kuṣṭhinaḥ &",
    "GR13utsivsau:604": " śobhante param uddāmabhavadbhaktivibhūṣaṇāḥ // UtSst_15.7 //",
    "GR13utsivsau:605": " śiloñchapicchakaśipuvicchāyāṅgā api prabho &",
    "GR13utsivsau:606": " bhavadbhaktimahoṣmaṇo rājarājam apīśate // UtSst_15.8 //",
    "GR13utsivsau:607": " sudhārdrāyāṃ bhavadbhaktau luṭhatāpy ārurukṣuṇā &",
    "GR13utsivsau:608": " cetasaiva vibho 'rcanti kecit tvām abhitaḥ sthitāḥ // UtSst_15.9 //",
    "GR13utsivsau:609": " rakṣaṇīyaṃ vardhanīyaṃ bahumānyam idaṃ prabho &",
    "GR13utsivsau:610": " saṃsāradurgatiharaṃ bhavadbhaktimahādhanam // UtSst_15.10 //",
    "GR13utsivsau:611": " nātha te bhaktajanatā yady api tvayi rāgiṇī &",
    "GR13utsivsau:612": " tathāpīrṣyāṃ vihāyāsyās tuṣṭāstu svāminī sadā // UtSst_15.11 //",
    "GR13utsivsau:613": " bhavadbhāvaḥ puro bhāvī prāpte tvadbhaktisambhave &",
    "GR13utsivsau:614": " labdhe dugdhamahākumbhe hatā dadhani gṛdhnutā // UtSst_15.12 //",
    "GR13utsivsau:615": " kim iyaṃ na siddhir atulā kiṃ vā mukhyaṃ na saukhyam āsravati &",
    "GR13utsivsau:616": " bhaktir upacīyamānā yeyaṃ śambhoḥ sadātanī bhavati // UtSst_15.13 //",
    "GR13utsivsau:617": " manasi maline madīyemagnā tvadbhaktimaṇilatā kaṣṭam &",
    "GR13utsivsau:618": " na nijān api tanute tānapauruṣeyān svasampadullāsān // UtSst_15.14 //",
    "GR13utsivsau:619": " bhaktir bhagavati bhavati trilokanāthe nanūttamā siddhiḥ &",
    "GR13utsivsau:620": " kiṃ tv aṇimādikavirahāt saiva na pūrṇeti cintā me // UtSst_15.15 //",
    "GR13utsivsau:621": " bāhyato 'ntar api cotkaṭonmiṣattryambakastavakasaurabhāḥ śubhāḥ &",
    "GR13utsivsau:622": " vāsayanty api viruddhavāsanān yogino nikaṭavāsino 'khilān // UtSst_15.16",
    "GR13utsivsau:623": " jyotir asti kathayāpi na kiṃ cid viśvam apy atisuṣuptam aśeṣam &",
    "GR13utsivsau:624": " yatra nātha śivarātripade 'smin nityam arcayati bhaktajanas tvām //",
    "GR13utsivsau:625": " sattvaṃ satyaguṇe śive bhagavati sphārībhavatv arcane cūḍāyāṃ vilasantu śaṅkarapadaprodyadrajaḥsaṅcayāḥ",
    "GR13utsivsau:626": " rāgādismṛtivāsanām api samucchettuṃ tamo jṛmbhatāṃ śambho me bhavatāt tvadātmavilaye traiguṇyavargo 'thavā // UtSst_15.18 //",
    "GR13utsivsau:627": " saṃsārādhvā sudūraḥ kharataravividhavyādhidagdhāṅgayaṣṭiḥ bhogā naivopabhuktā yad api sukham abhūj jātu nanno cirāya &",
    "GR13utsivsau:628": " itthaṃ vyartho 'smi jātaḥ śaśidharacaraṇākrāntikāntottamāṅgas tvadbhaktaś",
    "GR13utsivsau:629": " ceti tan me kuru sapadi mahāsampado dīrghadīrghāḥ // UtSst_15.19 //",
    "GR13utsivsau:630": " pāśānudbhedanāma ṣoḍaśaṃ stotram na kiñcid eva lokānāṃ bhavadāvaraṇaṃ prati \\var{yat kiṃ cid",
    "GR13utsivsau:631": " bhūtānāṃ\\em \\cit \\Naresvaraparīksā} &",
    "GR13utsivsau:632": " na kiñcid eva bhaktānāṃ bhavadāvaraṇaṃ prati // UtSst_16.1 //",
    "GR13utsivsau:633": " apy upāyakramaprāpyaḥ saṅkulo 'pi viśeṣaṇaiḥ &",
    "GR13utsivsau:634": " bhaktibhājāṃ bhavān ātmā sakṛc chuddho 'vabhāsate // UtSst_16.2 //",
    "GR13utsivsau:635": " jayanto 'pi hasanty ete jitā api hasanti ca &",
    "GR13utsivsau:636": " bhavadbhaktisudhāpānamattāḥ ke 'py eva ye prabho // UtSst_16.3 //",
    "GR13utsivsau:637": " śuṣkakaṃ maiva siddheya maiva mucyeya vāpi tu &",
    "GR13utsivsau:638": " svādiṣṭhaparakāṣṭāptatvadbhaktirasanirbharaḥ // UtSst_16.4 //",
    "GR13utsivsau:639": " yathaivajñātapūrvo 'yaṃ bhavadbhaktiraso mama &",
    "GR13utsivsau:640": " ghaṭitas tadvad īśāna sa eva paripuṣyatu // UtSst_16.5 //",
    "GR13utsivsau:641": " satyena bhagavan nānyaḥ prārthanāprasaro 'sti me &",
    "GR13utsivsau:642": " kevalaṃ sa tathā ko 'pi bhaktyāveśo 'stu me sadā // UtSst_16.6 //",
    "GR13utsivsau:643": " bhaktikṣīvo 'pi kupyeyaṃ bhavāyānuśayīya ca &",
    "GR13utsivsau:644": " tathā haseyaṃ udyāṃ ca raṭeyaṃ ca śivety alam // UtSst_16.7 //",
    "GR13utsivsau:645": " viṣamastho 'pi svastho 'pi rudann api hasann api &",
    "GR13utsivsau:646": " gambhīro 'pi vicitto 'pi bhaveyaṃ bhaktitaḥ prabho // UtSst_16.8 //",
    "GR13utsivsau:647": " bhaktānāṃ nāsti saṃvedyaṃ tvadantar yadi vā bahiḥ &",
    "GR13utsivsau:648": " ciddharmā yatra na bhavān nirvikalpaḥ sthitaḥ svayam // UtSst_16.9 //",
    "GR13utsivsau:649": " bhaktā nindānukare 'pi tavāmṛtakaṇair iva &",
    "GR13utsivsau:650": " hṛṣyanty evāntarāviddhās tīkṣṇaromāñcasūcibhiḥ // UtSst_16.10 //",
    "GR13utsivsau:651": " duḥkhāpi vedanā bhaktimatāṃ bhogāya kalpate &",
    "GR13utsivsau:652": " yeṣāṃ sudhārdrā sarvaiva saṃvit tvaccandrikāmayī // UtSst_16.11 //",
    "GR13utsivsau:653": " yatra tatroparuddhānāṃ bhaktānāṃ bahirantare &",
    "GR13utsivsau:654": " nirvyājaṃ tvadvapuḥsparśarasāsvādasukhaṃ samam // UtSst_16.12 //",
    "GR13utsivsau:655": " taveśa bhakter arcāyāṃ dainyāṃśaṃ dvayasaṃśrayam &",
    "GR13utsivsau:656": " vilupyāsvādayanty eke vapur acchaṃ sudhāmayam // UtSst_16.13 //",
    "GR13utsivsau:657": " bhrāntās tīrthadṛśo bhinnā bhrānter eva hi bhinnatā &",
    "GR13utsivsau:658": " niṣpratidvandvi vastv ekaṃ bhaktānāṃ tvaṃ tu rājase // UtSst_16.14 //",
    "GR13utsivsau:659": " mānāvamānarāgādiniṣpākavimalaṃ manaḥ &",
    "GR13utsivsau:660": " yasyāsau bhaktimāṃl lokatulyaśīlaḥ kathaṃ bhavet // UtSst_16.15 //",
    "GR13utsivsau:661": " rāgadveṣandhakāro 'pi yeṣāṃ bhaktitviṣā jitaḥ &",
    "GR13utsivsau:662": " teṣāṃ mahīyasām agre katame jñānaśālinaḥ // UtSst_16.16 //",
    "GR13utsivsau:663": " yasya bhaktisudhāsnānapānādividhisādhanam &",
    "GR13utsivsau:664": " tasya prārabdhamadhyāntadaśāsūccaiḥ sukhāsikā // UtSst_16.17 //",
    "GR13utsivsau:665": " kīrtyaś cintāpadaṃ mṛgyaḥ pūjyo yena tvam eva tat &",
    "GR13utsivsau:666": " bhavadbhaktimatāṃ ślāghyā lokayātrā bhavanmayī // UtSst_16.18 //",
    "GR13utsivsau:667": " muktisaṃjñā vipakvāyā bhakter eva tvayi prabho &",
    "GR13utsivsau:668": " tasyām ādyadaśārūḍhā muktakalpā vayaṃ tataḥ // UtSst_16.19 //",
    "GR13utsivsau:669": " duḥkhāgamo 'pi bhūyān me tvadbhaktibharitātmanaḥ &",
    "GR13utsivsau:670": " tvatparācī vibho mā bhūd api saukhyaparamparā // UtSst_16.20 //",
    "GR13utsivsau:671": " tvaṃ bhaktyā prīyase bhaktiḥ prīte tvayi ca nātha yat &",
    "GR13utsivsau:672": " tadanyonyāśrayaṃ yuktaṃ yathā vettha tvam eva tat // UtSst_16.21 //",
    "GR13utsivsau:673": " sākāro vā nirākaro vāntar vā bahir eva vā &",
    "GR13utsivsau:674": " bhaktimattātmanāṃ nātha sarvathāsi sudhāmayaḥ // UtSst_16.22 //",
    "GR13utsivsau:675": " asminn eva jagaty antar bhavadbhaktimataḥ prati &",
    "GR13utsivsau:676": " harṣaprakāśanaphalam anyad eva jagatsthitam // UtSst_16.23 //",
    "GR13utsivsau:677": " guhye bhaktiḥ pare bhaktir bhaktir viśvamaheśvare &",
    "GR13utsivsau:678": " tvayi śambhau śive deva bhaktir nāma kim apy aho // UtSst_16.24 //",
    "GR13utsivsau:679": " bhaktir bhaktiḥ pare bhaktir bhaktir nāma samutkaṭā &",
    "GR13utsivsau:680": " tāraṃ viraumi yat tīvrā bhaktir me 'stu paraṃ tvayi // UtSst_16.25 //",
    "GR13utsivsau:681": " yato 'smi sarvaśobhānāṃ prasavāvanir īśa tat &",
    "GR13utsivsau:682": " tvayi lagnam anarghaṃ syād ratnam vā yadi vā tṛṇam // UtSst_16.26 //",
    "GR13utsivsau:683": " āvedakād ā ca vedyād yeṣāṃ saṃvedanādhvani &",
    "GR13utsivsau:684": " bhavatā na viyogo 'sti te jayanti bhavajjuṣaḥ // UtSst_16.27 //",
    "GR13utsivsau:685": " saṃsārasadaso bāhye kaiś cittvaṃ parirabhyase &",
    "GR13utsivsau:686": " svāmin parais tu tatraiva tāmyadbhis tyaktayantraṇaiḥ // UtSst_16.28 //",
    "GR13utsivsau:687": " pānāśanaprasādhanasambhuktasamastaviśvayā śivayā &",
    "GR13utsivsau:688": " pralayotsavasarabhasayā dṛḍham upagūḍhaṃ śivaṃ vande // UtSst_16.29 //",
    "GR13utsivsau:689": " parameśvaratā jayaty apūrvā tava viśveśa yadīśitavyaśūnyā &",
    "GR13utsivsau:690": " aparāpi tathaiva te yayedaṃ jagad ābhāti yathā tathā na bhāti //",
    "GR13utsivsau:691": " divyakrīḍābahumānanāma saptadasaṃ stotram aho ko 'pi jayaty eṣa svāduḥ pūjāmahotsavaḥ &",
    "GR13utsivsau:692": " yato 'mṛtarasāsvādam aśrūṇy api dadaty alam // UtSst_17.1 //",
    "GR13utsivsau:693": " vyāpārāḥ siddhidāḥ sarve ye tvatpūjāpuraḥsarāḥ &",
    "GR13utsivsau:694": " bhaktānāṃ tvanmayāḥ sarve svayaṃ siddhaya eva te // UtSst_17.2 //",
    "GR13utsivsau:695": " sarvadā sarvabhāveṣu yugapat sarvarūpiṇam &",
    "GR13utsivsau:696": " tvām arcayanty aviśrantaṃ ye mamaite 'dhidevatāḥ // UtSst_17.3 //",
    "GR13utsivsau:697": " dhyānāyasatiraskārasiddhas tvatsparśanotsavaḥ &",
    "GR13utsivsau:698": " pūjāvidhir iti khyāto bhaktānāṃ sa sadās tu me // UtSst_17.4 //",
    "GR13utsivsau:699": " bhaktānāṃ samatāsāraviṣuvatsamayaḥ sadā &",
    "GR13utsivsau:700": " tvadbhāvarasapīyūṣarasennaiṣāṃ sadārcanam // UtSst_17.5 //",
    "GR13utsivsau:701": " yasyānārambhaparyantau na ca kālakramaḥ prabho &",
    "GR13utsivsau:702": " pūjātmāsau kriyā tasyāḥ kartāras tvajjuṣaḥ param // UtSst_17.6 //",
    "GR13utsivsau:703": " brahmādīnām apīśāste te ca saubhāgyabhāginaḥ &",
    "GR13utsivsau:704": " yeṣāṃ svapne 'pi mohe 'pi sthitas tvatpūjanotsavaḥ // UtSst_17.7 //",
    "GR13utsivsau:705": " japatāṃ juhvatāṃ snātāṃ dhyāyatāṃ na ca kevalam &",
    "GR13utsivsau:706": " bhaktānāṃ bhavadabhyarcāmaho yāvad yadā tadā // UtSst_17.8 //",
    "GR13utsivsau:707": " bhavatpūjāsudhāsvādasambhogasukhinaḥ sadā &",
    "GR13utsivsau:708": " indrādīnām atha brahmamukhyānām asti kaḥ samaḥ // UtSst_17.9 //",
    "GR13utsivsau:709": " jagatkṣobhaikajanake bhavatpūjāmahotsave &",
    "GR13utsivsau:710": " yatprāpyaṃ prāpyate kiṃcid bhaktā eva vidanti tat // UtSst_17.10 //",
    "GR13utsivsau:711": " tvaddhāmni cinmaye sthitvā ṣaṭtriṃśattattvakarmabhiḥ &",
    "GR13utsivsau:712": " kāyavākcittaceṣṭādyair arcaye tvāṃ sadā vibho // UtSst_17.11 //",
    "GR13utsivsau:713": " bhavatpūjāmayāsaṅgasambhogasukhino mama &",
    "GR13utsivsau:714": " prayātu kālaḥ sakalo 'py ananto 'pīyadarthaye // UtSst_17.12 //",
    "GR13utsivsau:715": " bhavatpūjāmṛtarasābhogalampaṭata vibho &",
    "GR13utsivsau:716": " vivardhatām anudinaṃ sadā ca phalatāṃ mama // UtSst_17.13 //",
    "GR13utsivsau:717": " jagadvilayasañjātasudhaikarasanirbhare &",
    "GR13utsivsau:718": " tvadabdhau tvāṃ mahātmānam arcannāsīya sarvadā // UtSst_17.14 //",
    "GR13utsivsau:719": " aśeṣavāsanāgranthivicchedasaralaṃ sadā &",
    "GR13utsivsau:720": " mano nivedyate bhaktaiḥ svādu pūjāvidhau tava // UtSst_17.15 //",
    "GR13utsivsau:721": " adhiṣṭhāyaiva viṣayānimāḥ karaṇavṛttayaḥ &",
    "GR13utsivsau:722": " bhaktānāṃ preṣayanti svatpūjārtham amṛtāsavam // UtSst_17.16 //",
    "GR13utsivsau:723": " bhaktānāṃ bhaktisaṃvegamahoṣmavivaśātmanām &",
    "GR13utsivsau:724": " ko 'nyo nirvāṇahetuḥ syāt tvatpūjāmṛtamajjanāt // UtSst_17.17 //",
    "GR13utsivsau:725": " satataṃ tvatpadābhyarcāsudhāpānamahotsavaḥ &",
    "GR13utsivsau:726": " tvatprasādaikasamprāptihetur me nātha kalpatām // UtSst_17.18 //",
    "GR13utsivsau:727": " anubhūyāsamīśāna pratikarma kṣaṇāt kṣaṇam &",
    "GR13utsivsau:728": " bhavatpūjāmṛtāpānamadāsvādamahāmudam // UtSst_17.19 //",
    "GR13utsivsau:729": " dṛṣṭartha eva bhaktānāṃ bhavatpūjāmahodyamaḥ &",
    "GR13utsivsau:730": " tadaiva yad asambhāvyaṃ sukham āsvādayanti te // UtSst_17.20 //",
    "GR13utsivsau:731": " yāvan na labdhas tvatpūjāsudhāsvādamahotsavaḥ &",
    "GR13utsivsau:732": " tāvan nāsvādito manye lavo 'pi sukhasampadaḥ // UtSst_17.21 //",
    "GR13utsivsau:733": " bhaktānāṃ viṣayanveṣābhāsāyāsād vinaiva sā &",
    "GR13utsivsau:734": " ayatnasiddhaṃ tvaddhāmasthitiḥ pūjāsu jāyate // UtSst_17.22 //",
    "GR13utsivsau:735": " na prāpyam asti bhaktanāṃ nāpy eṣām asti durlabham &",
    "GR13utsivsau:736": " kevalaṃ vicaranty ete bhavatpūjāmadonmadāḥ // UtSst_17.23 //",
    "GR13utsivsau:737": " aho bhaktibharodāracetasāṃ varada tvayi &",
    "GR13utsivsau:738": " slāghyaḥ pūjāvidhiḥ ko 'pi yo na yācñākalaṃkitaḥ // UtSst_17.24 //",
    "GR13utsivsau:739": " kā na śobhā na ko hlādaḥ kā samṛddhir na vāparā &",
    "GR13utsivsau:740": " ko vā na mokṣaḥ ko 'py eṣa mahādevo yad arcyate // UtSst_17.25 //",
    "GR13utsivsau:741": " antarullasadacchācchabhaktipīyūṣapoṣitam &",
    "GR13utsivsau:742": " bhavatpūjopayogāya śarīram idam astu me // UtSst_17.26 //",
    "GR13utsivsau:743": " tvatpādapūjāsambhogaparatantraḥ sadā vibho &",
    "GR13utsivsau:744": " bhūyāsaṃ jagatām īśa ekaḥ svacchandaceṣṭitaḥ // UtSst_17.27 //",
    "GR13utsivsau:745": " tvaddhyānadarśanasparśatṛṣi keṣām api prabho &",
    "GR13utsivsau:746": " jāyate śītalasvādu bhavatpūjāmahāsaraḥ // UtSst_17.28 //",
    "GR13utsivsau:747": " yathā tvam eva jagataḥ pūjāsambhogabhājanam &",
    "GR13utsivsau:748": " tatheśa bhaktimān eva pūjāsambhogabhājanam // UtSst_17.29 //",
    "GR13utsivsau:749": " ko 'py asau jayati svāmin bhavatpūjāmahotsavaḥ &",
    "GR13utsivsau:750": " ṣaṭtriṃśato 'pi tattvānāṃ kṣobho yatrollasaty alam // UtSst_17.30 //",
    "GR13utsivsau:751": " namas tebhyo vibho yeṣāṃ bhaktipīyūṣavāriṇā &",
    "GR13utsivsau:752": " pūjyāny eva bhavanti tvatpūjopakaraṇāny api // UtSst_17.31 //",
    "GR13utsivsau:753": " pūjārambhe vibho dhyātvā mantrādheyāṃ tvadātmatām &",
    "GR13utsivsau:754": " svātmany eva pare bhaktā mānti harṣeṇa na kvacit // UtSst_17.32 //",
    "GR13utsivsau:755": " rājyalābhādivotphullaiḥ kaiś cit pūjāmahotsave &",
    "GR13utsivsau:756": " sudhāsavena sakalā jagatī saṃvibhajyate // UtSst_17.33 //",
    "GR13utsivsau:757": " pūjāmṛtāpānamayo yeṣāṃ bhogaḥ pratikṣaṇam &",
    "GR13utsivsau:758": " kiṃ devā uta muktās te kiṃ vā ke 'py eva te janāḥ // UtSst_17.34 //",
    "GR13utsivsau:759": " pūjopakaraṇībhūtaviśvaveśena gauravam &",
    "GR13utsivsau:760": " aho kim api bhaktānāṃ kim apy eva ca lāghavam // UtSst_17.35 //",
    "GR13utsivsau:761": " pūjāmayākṣavikṣepakṣobhādevāmṛtodgamaḥ &",
    "GR13utsivsau:762": " bhaktānāṃ kṣīrajaladhikṣobhād iva divaukasām // UtSst_17.36 //",
    "GR13utsivsau:763": " pūjāṃ ke cana manyante dhenuṃ kāmadughām iva &",
    "GR13utsivsau:764": " sudhādhārādhikarasāṃ dhayanty antarmukhāḥ pare // UtSst_17.37 //",
    "GR13utsivsau:765": " bhaktānām akṣavikṣepo 'py eṣa saṃsārasaṃmataḥ &",
    "GR13utsivsau:766": " upanīya kim apy antaḥ puṣṇāty arcāmahotsavam // UtSst_17.38 //",
    "GR13utsivsau:767": " bhaktikṣobhavaśād īśa svātmabhūte 'rcanaṃ tvayi &",
    "GR13utsivsau:768": " citraṃ dainyāya no yāvad dīnatāyāḥ paraṃ phalam // UtSst_17.39 //",
    "GR13utsivsau:769": " upacārapadaṃ pūjā keṣāṃ cit tvatpadāptaye &",
    "GR13utsivsau:770": " bhaktānāṃ bhavadaikātmyanirvṛttiprasaras tu saḥ // UtSst_17.40 //",
    "GR13utsivsau:771": " apy asambaddharūpārcābhaktyunmādanirargalaiḥ &",
    "GR13utsivsau:772": " vitanyamānā labhate pratiṣṭhāṃ tvayi kām api // UtSst_17.41 //",
    "GR13utsivsau:773": " svādubhaktirasāsvādastabdhībhūtamanaś cyutām &",
    "GR13utsivsau:774": " śambho tvam eva lalitaḥ pūjānāṃ kila bhājanam // UtSst_17.42 //",
    "GR13utsivsau:775": " paripūrṇāni śuddhāni bhaktimanti sthirāṇi ca &",
    "GR13utsivsau:776": " bhavatpūjāvidhau nātha sādhanāni bhavantu me // UtSst_17.43 //",
    "GR13utsivsau:777": " aśeṣapūjāsatkośe tvatpūjākarmaṇi prabho &",
    "GR13utsivsau:778": " aho karaṇavṛndasya kāpi lakṣmīr vijṛmbhate // UtSst_17.44 //",
    "GR13utsivsau:779": " eṣā peśalimā nātha tavaiva kila dṛśyate &",
    "GR13utsivsau:780": " viśveśvaro 'pi bhṛtyair yad arcyase yaś ca labhyase // UtSst_17.45 //",
    "GR13utsivsau:781": " sadāmurttād amūrttādvā bhāvād yad vāpy abhāvataḥ &",
    "GR13utsivsau:782": " uttheyān me praśastasya bhavatpūjāmahotsavaḥ // UtSst_17.46 //",
    "GR13utsivsau:783": " kāmakrodhābhimānais tvām upaharīkṛtaiḥ sadā &",
    "GR13utsivsau:784": " ye 'rcayanti namas tebhyas teṣāṃ tuṣṭo 'smi tattvataḥ // UtSst_17.47 //",
    "GR13utsivsau:785": " jayaty eṣa bhavadbhaktibhājāṃ pūjāvidhiḥ paraḥ &",
    "GR13utsivsau:786": " yas tṛṇaiḥ kriyamāno 'pi ratnair evopakalpate // UtSst_17.48 //",
    "GR13utsivsau:787": " āviṣkāranāma aṣṭādaśaṃ stotram jagato 'ntarato bhavantam āptvā punar etad bhavato 'ntarāl labhante &",
    "GR13utsivsau:788": " jagadīśa tavaiva bhaktibhājo na hi teṣām iha dūrato 'sti kiñcit //",
    "GR13utsivsau:789": " kvacid eva bhavān kvacid bhavānī sakalārthakramagarbhiṇī pradhānā &",
    "GR13utsivsau:790": " paramārthapade tu naiva devyā bhavato nāpi jatattrayasya bhedaḥ //",
    "GR13utsivsau:791": " no jānate subhagam apy avalepavanto lokāḥ prayatnasubhagā nikhila hi bhāvāḥ &",
    "GR13utsivsau:792": " cetaḥ punar yad idam udyatam apy avaiti naivātmarūpam iha hā tad aho hato",
    "GR13utsivsau:793": " 'smi // UtSst_18.3 //",
    "GR13utsivsau:794": " bhavanmayasvātmanivāsalabdhasampadbharābhyarcitayuṣmadaṅghriḥ &",
    "GR13utsivsau:795": " na bhojanācchādanam apy ajasram apekṣate yas tam ahaṃ nato 'smi //",
    "GR13utsivsau:796": " sadā bhavaddehanivāsasvastho 'py antaḥ paraṃ dahyata eṣa lokaḥ &",
    "GR13utsivsau:797": " tavecchayā tat kuru me yathātra tvadarcanānandamayo bhaveyam // UtSst_18.5",
    "GR13utsivsau:798": " svarasoditayuṣmadaṅghripadmadvayapūjāmṛtapānasaktacittaḥ &",
    "GR13utsivsau:799": " sakārthacayeṣv ahaṃ bhaveyam sukhasaṃsparśanamātralokayātraḥ // UtSst_18.6",
    "GR13utsivsau:800": " sakalavyavahāragocare sphuṭam antaḥ spurati tvayi prabho &",
    "GR13utsivsau:801": " upayānty apayānti cāniśam mama vastūni vibhāntu sarvadā // UtSst_18.7 //",
    "GR13utsivsau:802": " satatam eva tavaiva pure 'thavāpy arahito vicareyam ahaṃ tvayā &",
    "GR13utsivsau:803": " kṣaṇalavo 'py atha mā sma bhavet sa me na vijaye nanu yatra bhavanmayaḥ //",
    "GR13utsivsau:804": " bhavadaṅgaparisravatsuśītāmṛtapūrair bharite samantato 'pi &",
    "GR13utsivsau:805": " bhavadarcanasampadeha bhaktās tava saṃsārasaro 'ntare caranti //",
    "GR13utsivsau:806": " mahāmantratarucchāyāśītale tvanmahāvane &",
    "GR13utsivsau:807": " nijātmani sadā nātha vaseyaṃ tava pūjakaḥ // UtSst_18.10 //",
    "GR13utsivsau:808": " prativastu samastajīvataḥ pratibhāsi pratibhāmayo yathā &",
    "GR13utsivsau:809": " mama nātha tathā puraḥ prathāṃ vraja netratrayaśūlaśobhitaḥ // UtSst_18.11",
    "GR13utsivsau:810": " abhimānacarūpahārato mamatābhaktibhareṇa kalpitāt &",
    "GR13utsivsau:811": " paritoṣagataḥ kadā bhavān mama sarvatra bhaved dṛśaḥ padam // UtSst_18.12",
    "GR13utsivsau:812": " nivasanparamāmṛtābdhimadhye bhavadarcāvidhimātramagnacittaḥ &",
    "GR13utsivsau:813": " sakalaṃ janavṛttam ācareyaṃ rasayan sarvata eva kiñcanāpi // UtSst_18.13",
    "GR13utsivsau:814": " bhavadīyam ihāstu vastu tattvaṃ vivarītuṃ ka ivātra pātram arthe &",
    "GR13utsivsau:815": " idam eva hi nāmarūpaceṣṭādyasamaṃ te harate haro 'si yasmāt // UtSst_18.14",
    "GR13utsivsau:816": " śāntaye na sukhalipsutā manāg bhaktisambhṛtamadeṣu taiḥ prabhoḥ &",
    "GR13utsivsau:817": " mokṣamārgaṇaphalāpi nārthanā smaryate hṛdayahāriṇaḥ puraḥ // UtSst_18.15",
    "GR13utsivsau:818": " jāgaretaradaśāthavā parā yāpi kācana manāg avasthiteḥ &",
    "GR13utsivsau:819": " bhaktibhājanajanasya sākhilā tvatsanāthamanaso mahotsavaḥ // UtSst_18.16",
    "GR13utsivsau:820": " āmano 'kṣavalayasya vṛttayaḥ sarvataḥ śithilavṛttayo 'pi tāḥ &",
    "GR13utsivsau:821": " tvām avāpya dṛḍhadīrghasaṃvido nātha bhaktidhanasoṣmaṇāṃ katham //",
    "GR13utsivsau:822": " na ca vibhinnam asṛjyata kiñcid asty atha sukhetarad atra na nirmitam &",
    "GR13utsivsau:823": " atha ca duḥkhi ca bhedi ca sarvathāpy asamavismayadhāma namo 'stu te //",
    "GR13utsivsau:824": " kharaniṣedhakhadāmṛtapūraṇocchalitadhautavikalpamalasya me &",
    "GR13utsivsau:825": " dalitadurjayasaṃśayavairiṇas tvadavalokanam astu nirantaram // UtSst_18.19",
    "GR13utsivsau:826": " sphuṭam aviśa mām athāviśeyaṃ satataṃ nātha bhavantamasmi yasmāt &",
    "GR13utsivsau:827": " rabhasena vapus tavaiva sākṣāt paramāsattigataḥ samarcayeyam //",
    "GR13utsivsau:828": " tvayi na stutiśaktir asti kasyāpy athavāsty eva yato 'tisundaro 'si &",
    "GR13utsivsau:829": " satataṃ punar arthitaṃ mamaitad yad aviśrānti vilokayeyam īśam //",
    "GR13utsivsau:830": " udyotanābhidhānam ekonaviṃśaṃ stotram prārthanābhūmikātītavicitraphaladāyakaḥ &",
    "GR13utsivsau:831": " jayaty apūrvavṛttāntaḥ śivaḥ satkalpapādapaḥ // UtSst_19.1 //",
    "GR13utsivsau:832": " sarvavastuni ca yaikanidhānāt svātmanas tvad akhilaṃ kila labhyam &",
    "GR13utsivsau:833": " asya me punar asau nijā ātmā na tvam eva ghaṭase paramās tām // UtSst_19.2",
    "GR13utsivsau:834": " jñānakarmamayacidvapur ātmā sarvathaiṣa parameśvara eva &",
    "GR13utsivsau:835": " syād vapus tu nikhileṣu padārtheṣv eṣu nāma na bhavet kim utānyat //",
    "GR13utsivsau:836": " viṣamārtimuṣānena phalena tvaddṛgātmanā &",
    "GR13utsivsau:837": " abhilīya pathā nātha mamāstu tvanmayī gatiḥ // UtSst_19.4 //",
    "GR13utsivsau:838": " bhavadamalacaraṇacintāratnalatālaṅkṛtā kadā siddhiḥ &",
    "GR13utsivsau:839": " siddhajanamānasānāṃ vismayajananī ghaṭeta mama bhavataḥ // UtSst_19.5 //",
    "GR13utsivsau:840": " karhi nātha vimalaṃ mukhabimbaṃ tāvakaṃ samavalokayitāsmi &",
    "GR13utsivsau:841": " yatsravaty amṛtapūram apūrvaṃ yo nimajjayati viśvam aśeṣam // UtSst_19.6",
    "GR13utsivsau:842": " dhyātamātramuditaṃ tava rūpaṃ karhi nātha paramāmṛtapūraiḥ &",
    "GR13utsivsau:843": " pūrayet tvadavibhedavimokṣākhyātidūravivarāṇi sadā me // UtSst_19.7 //",
    "GR13utsivsau:844": " tvadīyānuttararasāsaṅgasaṃtyaktacāpalam &",
    "GR13utsivsau:845": " nādyāpi me mano nātha karhi syād astu śīghrataḥ // UtSst_19.8 //",
    "GR13utsivsau:846": " mā śuṣkakaṭukāny eva paraṃ sarvāṇi sarvadā &",
    "GR13utsivsau:847": " tavopahṛtya labdhāni dvandvāny apy āpatantu me // UtSst_19.9 //",
    "GR13utsivsau:848": " nātha sāṃmukhyam āyāntu viśuddhās tava raśmayaḥ &",
    "GR13utsivsau:849": " yāvat kāyamanastāpatamobhiḥ parilupyatām // UtSst_19.10 //",
    "GR13utsivsau:850": " deva prasīda yāvan me tvanmārgaparipanthikāḥ &",
    "GR13utsivsau:851": " paramārthamuṣo vaśyā bhūyāsur guṇataskarāḥ // UtSst_19.11 //",
    "GR13utsivsau:852": " tvad bhaktisudhāsārair mānasam āpūryatāṃ mamāśu vibho &",
    "GR13utsivsau:853": " yāvad imā uhyantāṃ niḥśeṣāsāravāsanāḥ plutvā // UtSst_19.12 //",
    "GR13utsivsau:854": " mokṣadaśāyāṃ bhaktis tvayi kuta iva martyadharmiṇo 'pi na sā &",
    "GR13utsivsau:855": " rājati tato 'nurūpām āropaya siddhibhūmikām aja mām // UtSst_19.13 //",
    "GR13utsivsau:856": " siddhilavalābhalubdhaṃ mām avalepena mā vibho saṃsthāḥ &",
    "GR13utsivsau:857": " kṣāmas tvadbhaktimukhe prollasadaṇimādipakṣato mokṣaḥ // UtSst_19.14 //",
    "GR13utsivsau:858": " dāsasya me prasīdatu bhagavān etāvad eva nanu yāce &",
    "GR13utsivsau:859": " dātā tribhuvananātho yasya na tanmādṛśāṃ dṛśo viṣayaḥ // UtSst_19.15 //",
    "GR13utsivsau:860": " tvadvapuḥsmṛtisudhārasapūrṇe mānase tava padāmbujayugmam &",
    "GR13utsivsau:861": " māmake vikasad astu sadaiva prasravanmadhu kim apy atilokam // UtSst_19.16",
    "GR13utsivsau:862": " asti me prabhur asau janako 'tha tryambako 'tha jananī ca bhavānī &",
    "GR13utsivsau:863": " na dvitīya iha ko 'pi mamāstīty eva nirvṛtatamo vicareyam // UtSst_19.17",
    "GR13utsivsau:864": " carvanābhidhānam vimśam stotram nathaṃ tribhuvananāthaṃ bhūtisitaṃ trinayanaṃ triśūladharam",
    "GR13utsivsau:865": " upavītīkṛtabhoginam indukalāśekharaṃ vande // UtSst_20.1 //",
    "GR13utsivsau:866": " naumi nijatanuvinismaradaṃśukapariveṣadhavalaparidhānam &",
    "GR13utsivsau:867": " vilasatkapālamālākalpitanṛttotsavākalpam // UtSst_20.2 //",
    "GR13utsivsau:868": " vande tān daivataṃ yeṣāṃ haraś ceṣṭā harocitāḥ &",
    "GR13utsivsau:869": " haraikapravaṇāḥ prāṇāḥ sadā saubhāgyasadmanām // UtSst_20.3 //",
    "GR13utsivsau:870": " krīḍitaṃ tava maheśvaratāyāḥ pṛṣṭhato 'nyad idam eva yathaitat &",
    "GR13utsivsau:871": " iṣṭamātraghaṭiteṣv avadāneṣv ātmanā param upāyam upaimi // UtSst_20.4 //",
    "GR13utsivsau:872": " tvaddhāmni viśvavandye 'sminn iyati krīḍane sati &",
    "GR13utsivsau:873": " tava nātha kiyān bhūyānn ānandarasasambhavaḥ // UtSst_20.5 //",
    "GR13utsivsau:874": " kathaṃ sa subhago mā bhūdyo gauryā vallabho haraḥ &",
    "GR13utsivsau:875": " haro 'pi mā bhūd atha kiṃ gauryāḥ paramavallabhaḥ // UtSst_20.6 //",
    "GR13utsivsau:876": " dhyānāmṛtamayaṃ yasya svātmamūlam anaśvaram &",
    "GR13utsivsau:877": " saṃvillatās tathārūpās tasya kasyāpi sattaroḥ // UtSst_20.7 //",
    "GR13utsivsau:878": " bhaktikaṇḍūsam ullāsāvasare parameśvara &",
    "GR13utsivsau:879": " mahānikaṣapāṣāṇasthūṇā pūjaiva jāyate // UtSst_20.8 //",
    "GR13utsivsau:880": " sadā srṣṭivinodāya sadā sthitisukhāsine &",
    "GR13utsivsau:881": " sadā tribhuvanāhāratṛptāya svāmine namaḥ // UtSst_20.9 //",
    "GR13utsivsau:882": " na kvāpi gatvā hitvāpi na kiṃcid idam eva ye &",
    "GR13utsivsau:883": " bhavyaṃ tvaddhāma paśyanti bhavyās tebhyo namo namaḥ // UtSst_20.10 //",
    "GR13utsivsau:884": " bhaktilakṣmīsamṛddhānāṃ kim anyad upayācitam &",
    "GR13utsivsau:885": " etayā vā daridraṇāṃ kim anyad upayācitam // UtSst_20.11 //",
    "GR13utsivsau:886": " duḥkhāny api sukhāyante viṣam apy amṛtāyate &",
    "GR13utsivsau:887": " mokṣāyate ca saṃsāro yatra mārgaḥ sa śaṅkaraḥ // UtSst_20.12 //",
    "GR13utsivsau:888": " mūle madhye 'vasāne ca nāsti duḥkhaṃ bhavajjuṣāṃ &",
    "GR13utsivsau:889": " tathāpi vayam īśāna sīdāmaḥ katham ucyatām // UtSst_20.13 //",
    "GR13utsivsau:890": " jñānayogādinānyeṣām apy apekṣitum arhati &",
    "GR13utsivsau:891": " prakāśaḥ svairiṇām iva bhavān bhaktimatāṃ prabho // UtSst_20.14 //",
    "GR13utsivsau:892": " bhaktānāṃ nārtayo nāpy asty ādhyānaṃ svātmanas tava &",
    "GR13utsivsau:893": " tathāpy asti śivety etat kim apy eṣāṃ bahirmukhe // UtSst_20.15 //",
    "GR13utsivsau:894": " sarvābhāsāvabhāso yo vimarśavalito 'khilam &",
    "GR13utsivsau:895": " aham etad iti staumi tāṃ kriyāśaktim īśa te // UtSst_20.16 //",
    "GR13utsivsau:896": " vartante jantavo 'śeṣā api brahmendraviṣṇavaḥ &",
    "GR13utsivsau:897": " grasamānās tato vande deva viśvaṃ bhavanmayam // UtSst_20.17 //",
    "GR13utsivsau:898": " sato vināśasambandhān matparaṃ nikhilaṃ mṛṣā &",
    "GR13utsivsau:899": " evamevodyate nātha tvayā saṃhāralīlayā // UtSst_20.18 //",
    "GR13utsivsau:900": " dhyātam ātmupatiṣṭhata eva tvadvapur varada bhaktidhanānām &",
    "GR13utsivsau:901": " apy acintyam akhilādbhutacintākartṛtāṃ prati ca te vijayante //",
    "GR13utsivsau:902": " tāvakabhaktirasāsavasekād iva sukhitamarmamaṇḍalasphuritaiḥ &",
    "GR13utsivsau:903": " nṛtyati vīrajano niśi vetālakulaiḥ kṛtotsāhaḥ // UtSst_20.20 //",
    "GR13utsivsau:904": " ārabdhā bhavadabhinutir amunā yenāṅgakena mama śambho &",
    "GR13utsivsau:905": " tenāparyantam imaṃ kālaṃ dṛḍham akhilam eva bhaviṣīṣṭa // UtSst_20.21 //"
}