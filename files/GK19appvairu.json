{
    "GK19appvairu:0": " śrīmadappayadīkṣitaviracitaṃ vairāgyaśatakam /",
    "GK19appvairu:1": " āste kaścana bhikṣuḥ saṃgṛhṇannavyayāni daśa /",
    "GK19appvairu:2": " na mametyavyayayugalaṃ yācāmastaṃ kimastyanyat // AppVs_1 //",
    "GK19appvairu:3": " dhīsacivaṃ dhairyabalaṃ saṃkalpavirodhi śāntidhanam /",
    "GK19appvairu:4": " viśvatrayaviṣayamidaṃ vairāgyaṃ nāma sāmrājyam // AppVs_2 //",
    "GK19appvairu:5": " rājño bibheti loko rājānaḥ punarito 'pi vairibhyaḥ /",
    "GK19appvairu:6": " ā brahmaṇaḥ kṛtāntādakutobhayamaspṛhārājyam // AppVs_3 //",
    "GK19appvairu:7": " bhikṣāpradā jananyaḥ pitaro guravaḥ kumārakāḥ śiṣyāḥ /",
    "GK19appvairu:8": " ekāntaramaṇahetuḥ śāntirdayitā viraktasya // AppVs_4 //",
    "GK19appvairu:9": " ye na kimapi ceṣṭante kāryapratikaryayorvirahāt /",
    "GK19appvairu:10": " santasta eva muktāḥ saṃdehe gautamaḥ sākṣī // AppVs_5 //",
    "GK19appvairu:11": " patatu nabhaḥ sphuṭatu mahī calantu girayo milantu vāridhayaḥ /",
    "GK19appvairu:12": " adharottaramastu jagatkā hānirvītarāgasya // AppVs_6 //",
    "GK19appvairu:13": " ke corāḥ ke piśunāha ke ripavaḥ ke 'pi dāyādāḥ /",
    "GK19appvairu:14": " jagadakhilaṃ tasya vaśe yasya vaśe syādidaṃ cetaḥ // AppVs_7 //",
    "GK19appvairu:15": " viṣayā upatiṣṭhantāṃ viṣayairvā samavayantu karaṇāni /",
    "GK19appvairu:16": " āntaramekaṃ karaṇaṃ śāntaṃ yadi kā tataścintā // AppVs_8 //",
    "GK19appvairu:17": " kiṃ viṣayānparihartuṃ vastavyaṃ merukaṃdareṣvabudhaiḥ /",
    "GK19appvairu:18": " nahyadbhiranāsektuṃ dhātuṣu rohanti padmāni // AppVs_9 //",
    "GK19appvairu:19": " ajñānamiha nidānaṃ prāgrūpaṃ jananameva bhavaroge /",
    "GK19appvairu:20": " paripākaḥ saṃsaraṇaṃ bhaiṣajyaṃ naiṣṭhikī śāntiḥ // AppVs_10 //",
    "GK19appvairu:21": " svenopabhuktamarthaṃ sūkarajātismaro manuṣya iva /",
    "GK19appvairu:22": " dūre jugupsamāno dhīro vairāgyamadriyate // AppVs_11 //",
    "GK19appvairu:23": " śaiśavamiva kaumāre tattaruṇimnīva sa iva vṛddhatve /",
    "GK19appvairu:24": " na svadate dhīrāṇāṃ kāmasya viceṣṭitaṃ śāntau // AppVs_12 //",
    "GK19appvairu:25": " śataśaḥ parīkṣya viṣayānsadyo jahati kvacitkvaciddhavyāḥ /",
    "GK19appvairu:26": " kākā iva vāntāśanamanye tāneva sevante // AppVs_13 //",
    "GK19appvairu:27": " caramau mātāpitarau caramā gṛhiṇī sutāścaramāḥ /",
    "GK19appvairu:28": " kartavye 'pi premaṇi kathamiha dhīrā virajyante // AppVs_14 //",
    "GK19appvairu:29": " tṛṇavadbhramanti capalāḥ strīnāmani caṇḍamārute calati /",
    "GK19appvairu:30": " dharaṇidharā iva santastatra na kiṃcitprakampante // AppVs_15 //",
    "GK19appvairu:31": " kāmijanaparamabhogye kāmasukhe dhārayanti bībhatsam /",
    "GK19appvairu:32": " santaḥ śamasukharasikāḥ sudhāśanāḥ sūkarānna iva // AppVs_16 //",
    "GK19appvairu:33": " vikṣepamātrabhājo vikāsakāṣṭāgatajñānāḥ /",
    "GK19appvairu:34": " svasyāpi ceṣṭitāni svayamīkṣante parasyeva // AppVs_17 //",
    "GK19appvairu:35": " asthāne 'bhiniviṣṭānmūrkhānasthāna eva saṃtuṣṭān /",
    "GK19appvairu:36": " anuvartante dhīrāḥ pitara iva krīḍato bālān // AppVs_18 //",
    "GK19appvairu:37": " puṣṇati puruṣe salilairmuṣṇati puṣpaṃ phalaṃ ca tarava iva /",
    "GK19appvairu:38": " vartante santaḥ samamupakartari cāpakartari ca // AppVs_19 //",
    "GK19appvairu:39": " nityānityavivekaḥ sarveṣāṃ ghaṭaghaṭatvayorāste /",
    "GK19appvairu:40": " sa viveko yaḥ śāntikṛdaviveko 'nyaḥ samasto 'pi // AppVs_20 //",
    "GK19appvairu:41": " anadhigate kāmasukhe kālena yathā pravartate taruṇaḥ /",
    "GK19appvairu:42": " evaṃ brahmasukhe 'pi pravartate ko 'pi bhāgyavaśāt // AppVs_21 //",
    "GK19appvairu:43": " putraguṇāḥ svātantrye dāraguṇāścādhivedanāvasare /",
    "GK19appvairu:44": " bhrātṛguṇā dāyavidhau draṣṭavyā mokṣyamāṇena // AppVs_22 //",
    "GK19appvairu:45": " kā me gatiriti pṛcchati caramaśvāse 'pi yaḥ svārtham /",
    "GK19appvairu:46": " tasya janasyāpi kṛte pāpāḥ pāpāni kurvanti // AppVs_23 //",
    "GK19appvairu:47": " pitṛbhiḥ kalahāyante putrānadhyāpayanti pitṛbhaktim /",
    "GK19appvairu:48": " paradārānupayantaḥ paṭhanti śāstrāṇi dāreṣu // AppVs_24 //",
    "GK19appvairu:49": " śāntiralabhyāduparatirapātrabhāvaḥ pratigrahanivṛttiḥ /",
    "GK19appvairu:50": " kṣāntirdurbalateti ca nivṛttidharmāḥ kalāvete // AppVs_25 //",
    "GK19appvairu:51": " nītijñā niyatijñā vedajñā api bhavanti śāstrajñāḥ /",
    "GK19appvairu:52": " brahmajñā api labhyāḥ svājñānajñānino viralāḥ // AppVs_26 //",
    "GK19appvairu:53": " kalikaluṣe manasi sve kathamiva jagadārjavaṃ labhate /",
    "GK19appvairu:54": " cakṣurdoṣe jāgrati candradvitvaṃ kuto yātu // AppVs_27 //",
    "GK19appvairu:55": " viṣayānanukūlayituṃ viṣayiṇi hṛdaye vidhīyatāṃ yatnaḥ /",
    "GK19appvairu:56": " dṛśi deyamauṣadhaṃ ko dṛśye dattvā sukhī bhavati // AppVs_28 //",
    "GK19appvairu:57": " dārāḥ putreṣu ratāḥ putrāḥ pitṛdhanaparigrahavyagrāḥ /",
    "GK19appvairu:58": " rodanaśaraṇā jananī paralokagatasya ko bandhuḥ // AppVs_29 //",
    "GK19appvairu:59": " paśyanti mriyamāṇānmariṣyato 'numimate smaranti mṛtān /",
    "GK19appvairu:60": " kathayante caivamasacceṣṭante nityavattu param // AppVs_30 //",
    "GK19appvairu:61": " kalahāyante mūḍhāḥ kaḥ pratibhūḥ śvaḥ prabhāta iti /",
    "GK19appvairu:62": " tasyāmeva rajanyāṃ kaḥ pratibhūḥ svasya sattāyām // AppVs_31 //",
    "GK19appvairu:63": " kulyāḥ kṛtā viśālāḥ kuḍyānyupalairnibaddhāni /",
    "GK19appvairu:64": " krītā balino mahipāḥ kṛtakṛtyāḥ sma iti manyante // AppVs_32 //",
    "GK19appvairu:65": " ā prapadamā śiraskaṃ cāntaḥ kalimalamalīmase vapuṣi /",
    "GK19appvairu:66": " viphalaṃ gaṅgājalamapi madyaghaṭe darbhamuṣṭiriva // AppVs_33 //",
    "GK19appvairu:67": " daṇḍyaṃ yatsukhahetoḥ puṣṇanti janāḥ kathaṃ tadeva vapuḥ /",
    "GK19appvairu:68": " nahi śarkarābhilāṣibhirikṣoḥ kāṇḍāni pūjyante // AppVs_34 //",
    "GK19appvairu:69": " prāyo muhyati cetaḥ prāṇabhṛtaḥ prāṇanirgamāvasare /",
    "GK19appvairu:70": " puṇyena yadi na muhyati putrāneva smaranmriyate // AppVs_35 //",
    "GK19appvairu:71": " śamayitumaudaramagniṃ saṃsārākhyāmbudhau nimajjanti /",
    "GK19appvairu:72": " tuhinavyathānivṛttyai nahi veśmani pāvako deyaḥ // AppVs_36 //",
    "GK19appvairu:73": " āhṛtya parityaktā janayantyarthāḥ sukhābhāsam /",
    "GK19appvairu:74": " atyantaparityaktāḥ paramānandāya kalpante // AppVs_37 //",
    "GK19appvairu:75": " arthānāmadhikānāṃ rājñā caureṇa vā nāśaḥ /",
    "GK19appvairu:76": " anne khalvatimukte vamanaṃ vā syādvireko vā // AppVs_38 //",
    "GK19appvairu:77": " praṇamati parisāntvayati[praṇi]patati sadā paribhramati /",
    "GK19appvairu:78": " āviṣṭa iva piśācyā puruṣastṛṣṇāvaśaṃ yātaḥ // AppVs_39 //",
    "GK19appvairu:79": " jananādṛṣṭātpitarau putrā jāmātaro 'pyayādṛṣṭāt /",
    "GK19appvairu:80": " kalahādṛṣṭājjñātaya iti nirṇīte kimeṣṭavyam // AppVs_40 //",
    "GK19appvairu:81": " svapituḥ paralokāya svayamanudivasaṃ yadācarati /",
    "GK19appvairu:82": " kriyatāmidamupamānaṃ kiṃ nālaṃ putravairāgye // AppVs_41 //",
    "GK19appvairu:83": " ananugate dāridrye kimanugataṃ lakṣaṇaṃ dṛṣṭam /",
    "GK19appvairu:84": " kāmasyāpūrtiryadi kṛpaṇaṃ jagadā caturvadanāt // AppVs_42 //",
    "GK19appvairu:85": " na khalu dhanatvaṃ jātiryasya yadiṣṭaṃ tadeva tasya dhanam /",
    "GK19appvairu:86": " tattadiva pāmarāṇāmākiṃcanyaṃ dhanaṃ viduṣām // AppVs_43 //",
    "GK19appvairu:87": " svīkriyate yadi tṛṣṇā svīkartavyaṃ jagatsamastamapi /",
    "GK19appvairu:88": " svīkriyate yadi śāntiḥ svātmāpi svasya bhavati na vā // AppVs_44 //",
    "GK19appvairu:89": " yaddātāraṃ vaśayati yatparijanamasya sāntvayati /",
    "GK19appvairu:90": " yadapatrapate nāntarbhāvālābhaḥ sa kasya samaḥ // AppVs_45 //",
    "GK19appvairu:91": " prādeśamātramudaraṃ paripūrayituṃ kiyānayaṃ yatnaḥ /",
    "GK19appvairu:92": " culakenāmbhaḥ pātuṃ svanitavyaḥ kiṃ taṭāko 'pi // AppVs_46 //",
    "GK19appvairu:93": " yāmārdhamasaṃskārādyāmadvayamanaśanācca suvyakte /",
    "GK19appvairu:94": " śārīre saundarye 'pyabhiniviśante kiyanmūḍhāḥ // AppVs_47 //",
    "GK19appvairu:95": " vandhyetyāhustaruṇīṃ jaratīti parityajanti bahuputrām /",
    "GK19appvairu:96": " abhinindantyalpasutāṃ kā gṛhiṇī kāmino hṛdyā // AppVs_48 //",
    "GK19appvairu:97": " yānti śucamakṛtadārā dve bhārye neti kṛtadārāḥ /",
    "GK19appvairu:98": " te paradārā neti strībhistṛptānna paśyāmaḥ // AppVs_49 //",
    "GK19appvairu:99": " madanasyājñākaraṇe manye jagadakhilamekarūpamidam /",
    "GK19appvairu:100": " tiryañca iti narā iti devā ityanyato bhedaḥ // AppVs_50 //",
    "GK19appvairu:101": " śukravimokasthānaṃ malamūtratyāgadeśavatkimapi /",
    "GK19appvairu:102": " striya iti vihitaṃ vidhinā kiyadatra janā nimajjanti // AppVs_51 //",
    "GK19appvairu:103": " vedānadhītya vidhivanmīmāṃsitvā tadarthaṃ ca /",
    "GK19appvairu:104": " dārāḥ kartavyā iti kenedaṃ prahasanaṃ kathitam // AppVs_52 //",
    "GK19appvairu:105": " duḥkhenopārjyante pālyante pratyahaṃ ca lālyante /",
    "GK19appvairu:106": " vāmāḥ striyo vimūḍhairupabhuñjānāḥ sukhaṃ viguṇam // AppVs_53 //",
    "GK19appvairu:107": " aśnīta pibata svādata jāgrata saṃviśata tiṣṭhata vā /",
    "GK19appvairu:108": " sakṛdapi cintayatāhnaḥ sāvadhiko dehabandha iti // AppVs_54 //",
    "GK19appvairu:109": " kiṃ vijitayā pṛthivyā kiṃ kāñcanabhūbhṛtā karasthena /",
    "GK19appvairu:110": " kiṃ divyābhiḥ strībhirmartavye brahmaṇā likhite // AppVs_55 //",
    "GK19appvairu:111": " jīvati katicinnimiṣānkaticitteṣu śrutīradhīta iva /",
    "GK19appvairu:112": " tāvatsaivākulayati tantrāṇi navāni cātanute // AppVs_56 //",
    "GK19appvairu:113": " svalpo jīvanakālaḥ svalpā dhīḥ paricayaḥ svalpaḥ /",
    "GK19appvairu:114": " tadapi tarema kathaṃcicchrutayo yadi nopajāyante // AppVs_57 //",
    "GK19appvairu:115": " kuta āgataṃ na jāne kva nu vā gantavyamidamapi na jāne /",
    "GK19appvairu:116": " saṃcarasi kvedānīṃ saṃsārapathe mahātamasi // AppVs_58 //",
    "GK19appvairu:117": " tamasāvṛttāścarantaḥ savidhe dūre ca nāvayantyarthān /",
    "GK19appvairu:118": " avayanti tu vispaṣṭaṃ taḍitābhihate śirasi mūḍhāḥ // AppVs_59 //",
    "GK19appvairu:119": " nimiṣantyatra taruṇyastatra taruṇyo na nimiṣanti /",
    "GK19appvairu:120": " īdṛkṣo hi viśeṣaḥ svargaḥ svarga iti kiṃ tatra // AppVs_60 //",
    "GK19appvairu:121": " kopo maitrāvaruṇeḥ śāpo vā tārkikasya muneḥ /",
    "GK19appvairu:122": " saṃsmaryate yadi sakṛcchatrorapi māstu śakrapadam // AppVs_61 //",
    "GK19appvairu:123": " gacchatyamarāvatyāṃ gacchatu caturānanasya vā nagare /",
    "GK19appvairu:124": " punarāgantavyaṃ yadi puṃsā kiṃ sādhitaṃ bhavati // AppVs_62 //",
    "GK19appvairu:125": " bhuktā bahavo dārā labdhāḥ putrāśca pautrāśca /",
    "GK19appvairu:126": " nītaṃ śatamapyāyuḥ satyaṃ vada martumasti manaḥ // AppVs_63 //",
    "GK19appvairu:127": " viśleṣaṇasvabhāvānpaśyanviṣayānkaroti ko mamatām /",
    "GK19appvairu:128": " naśyadavasthāpannaṃ kaḥ krīṇīte dhanairaśvam // AppVs_64 //",
    "GK19appvairu:129": " annābhāve mṛtyuḥ śālibhirannāni śālayo vṛṣṭyā /",
    "GK19appvairu:130": " vṛṣṭistapaseti vadannamṛtyave tattapaścaratu // AppVs_65 //",
    "GK19appvairu:131": " kiṃ na nigṛhṇanti manaḥ kiṃ na bhajante janāḥ śivaṃ śaraṇam /",
    "GK19appvairu:132": " abhisaṃdhibhedamātrānmokṣopāye na badhyante // AppVs_66 //",
    "GK19appvairu:133": " bhogāya pāmarāṇāṃ yogāya vivekināṃ śarīramidam /",
    "GK19appvairu:134": " bhogāya ca yogāya ca na kalpate durvidagdhānām // AppVs_67 //",
    "GK19appvairu:135": " brāhmaṇacaṇḍālā ityāha muniryanmahāpathikān /",
    "GK19appvairu:136": " bhavamārgamahāpathikānadhikṛtyaiva pravartitaṃ caitat // AppVs_68 //",
    "GK19appvairu:137": " ekadvāḥ kṣitipatiṣu dvitrā deveṣu pañcaṣā druhiṇe /",
    "GK19appvairu:138": " etāvanto jagati brahmānandārṇavasya kaṇāḥ // AppVs_69 //",
    "GK19appvairu:139": " ajñānenāpihite vijñāne karma kiṃ kurute /",
    "GK19appvairu:140": " vikale cakṣuṣi tamasā vyādāya mukhaṃ kimīkṣeta // AppVs_70 //",
    "GK19appvairu:141": " atikaluṣamāśunaśvaramāpātasphuraṇamanabhilāṣakaram /",
    "GK19appvairu:142": " api hṛṣyanti janāḥ kathamavalambya jñānakhadyotam // AppVs_71 //",
    "GK19appvairu:143": " ayutaṃ niyutaṃ vāpi pradiśantu prākṛtāya bhogāya /",
    "GK19appvairu:144": " krīṇanti na bilvadalaiḥ kaivalyaṃ pañcaṣairmūḍhāḥ // AppVs_72 //",
    "GK19appvairu:145": " yāvatkila ceṣṭante tāvatpāśe nibadhyate granthiḥ /",
    "GK19appvairu:146": " nibhṛtaṃ yadi vartante kālena sraṃsate pāśaḥ // AppVs_73 //",
    "GK19appvairu:147": " uparundhanti śvāsānmunayo nāśnanti na pibanti /",
    "GK19appvairu:148": " stūyante sujanaiḥ kiṃ kaṇṭhe kurvanti kanakapāśamime // AppVs_74 //",
    "GK19appvairu:149": " kāmaṃ janāḥ smayante kailāsavilāsavarṇanāvasare /",
    "GK19appvairu:150": " sādhanakathanāvasare sācīkurvanti vaktrāṇi // AppVs_75 //",
    "GK19appvairu:151": " vaṅgāḥ kathamaṅgāḥ kathamityanuyuṅkte vṛthā deśān /",
    "GK19appvairu:152": " kīdṛkkṛtāntapuramiti ko 'pi na jijñāsate lokaḥ // AppVs_76 //",
    "GK19appvairu:153": " tyaktavyo mamakārastyaktuṃ yadi śakyate nāsau /",
    "GK19appvairu:154": " kartavyo mamakāraḥ kiṃ tu sa sarvatra kartavyaḥ // AppVs_77 //",
    "GK19appvairu:155": " putrā iti dārā iti poṣyānmūrkho janānbrūte /",
    "GK19appvairu:156": " andhe tamasi nimajjannātmā poṣya iti nāvaiti // AppVs_78 //",
    "GK19appvairu:157": " yaccintitamadhigarbhaṃ yacca ciraṃ cintitaṃ narake /",
    "GK19appvairu:158": " viṣayānilasaṃsargānmamṛje tatsarvamekapade // AppVs_79 //",
    "GK19appvairu:159": " bāhyagatāgataśīlā prāṇasya śvāsalakṣaṇā vṛttiḥ /",
    "GK19appvairu:160": " karṣati manaso vṛttiṃ kulaṭeva kulastriyaṃ mugdhām // AppVs_80 //",
    "GK19appvairu:161": " atigambhīramanāvilamakṣobhyamadṛṣṭapāramavilaṅghyam /",
    "GK19appvairu:162": " aviralataraṅgasaṃkulamaikṣiṣi vijñānasāgaraṃ mahatām // AppVs_81 //",
    "GK19appvairu:163": " ghoraṃ bhavamapahātuṃ kecidaghoraṃ prapadyante /",
    "GK19appvairu:164": " saṃsaraṇakātarāṇāṃ saṃśaraṇaṃ śāṃbhavī śaktiḥ // AppVs_82 //",
    "GK19appvairu:165": " pāśo yadi moktavyaḥ paśupatirevopasartavyaḥ /",
    "GK19appvairu:166": " na khalu vyatimucyante paśavaḥ pāśena saṃbaddhāḥ // AppVs_83 //",
    "GK19appvairu:167": " alamalamanubhūtābhirmātṛbhiralamastu pitṛbhiśca /",
    "GK19appvairu:168": " bhavitavyaṃ yadi nityavadarthaṃ mātuḥ pituścāstu // AppVs_84 //",
    "GK19appvairu:169": " dhanyāste bahudevāḥ svāmini yeṣāṃ na durbhikṣam /",
    "GK19appvairu:170": " jātu na jānīmo vayamekaṃ taṃ svāminaṃ pūrṇam // AppVs_85 //",
    "GK19appvairu:171": " santu bṛhanto devāḥ kiṃ tu na tānnantumīhate cetaḥ /",
    "GK19appvairu:172": " āḍhyavadānyanyāyādantakajitameva cintayenmanasi // AppVs_86 //",
    "GK19appvairu:173": " nidhyāyasi viṣayasukhaṃ na dhyāyasi viṣamamasya paripākam /",
    "GK19appvairu:174": " bandhuṃ tameva cintaya baddhuṃ moktuṃ ca yaḥ kṣamate // AppVs_87 //",
    "GK19appvairu:175": " sadanaṃ gurūpasadanaṃ śaraṇaṃ pañcākṣarīpuraścaraṇam /",
    "GK19appvairu:176": " dhanamabhilāṣanirodhanamantyāśramavartināṃ puṃsām // AppVs_88 //",
    "GK19appvairu:177": " kau pitarau kaḥ putraḥ kaḥ svāmī yaḥ prapañcasya /",
    "GK19appvairu:178": " pratyastamite bhede kimidaṃ kimidamiti vipraśnaḥ // AppVs_89 //",
    "GK19appvairu:179": " sa vidhiryatte vidadhati sa pratiṣedho yato nivartante /",
    "GK19appvairu:180": " sopaniṣadyadbruvate śaivāśravamartino dhīrāḥ // AppVs_90 //",
    "GK19appvairu:181": " tyaja saṃsāramasāraṃ bhaja śaraṇaṃ pārvatīramaṇam /",
    "GK19appvairu:182": " viśvasihi śrutiśikharaṃ viśvamidaṃ tava nideśakaram // AppVs_91 //",
    "GK19appvairu:183": " bhavyamabhavyaṃ vā naḥ pralikhatu vedhāḥ sudurmedhāḥ /",
    "GK19appvairu:184": " savyamasavyaṃ vā naḥ śaraṇaṃ caraṇaṃ maheśasya // AppVs_92 //",
    "GK19appvairu:185": " vedhāḥ kathaṃ hariḥ kathamiti tu praśne vayaṃ mūkāḥ /",
    "GK19appvairu:186": " śivamekaṃ jānīmo na śivādanyaṃ vijānīmaḥ // AppVs_93 //",
    "GK19appvairu:187": " dāruṇamasipattravanaṃ dāruṇatamamandhatāmisram /",
    "GK19appvairu:188": " kā vā tataḥ kṣatirnaḥ śaivā vayamā caturvadanāt // AppVs_94 //",
    "GK19appvairu:189": " kṛtadīkṣo ghoramakhe kulakūṭastho bharadvājaḥ /",
    "GK19appvairu:190": " vidyeśvareṣu kaścana pitāmaho na iti visrambhaḥ // AppVs_95 //",
    "GK19appvairu:191": " kalahaḥ kadāpi māstviti kalitaśarīraikyayoḥ śivayoḥ /",
    "GK19appvairu:192": " ahamasmyahamasmīti prāptaḥ kalaho mama trāṇe // AppVs_96 //",
    "GK19appvairu:193": " narakāyāpi na bhogānnarādhamāyāpi nānyasurān /",
    "GK19appvairu:194": " manyante katicidamī māheśvaramāśritā yogam // AppVs_97 //",
    "GK19appvairu:195": " jñātuṃ hātuṃ viṣayaṃ śrotuṃ mantuṃ gṛhītumātmānam /",
    "GK19appvairu:196": " vatsā yadi na hi ghaṭate tatsādhayatāvimuktāya // AppVs_98 //",
    "GK19appvairu:197": " sāṃkhyaṃ yogaṃ nigamā bhaktiḥ karma pratītiriti /",
    "GK19appvairu:198": " ekatra sakalametatkevalamavimuktamekatra // AppVs_99 //",
    "GK19appvairu:199": " baddhaḥ kaste vakṣyati mukto muktiṃ vijānāti /",
    "GK19appvairu:200": " yāsyasi cedavimuktaṃ jñāsyasi viśveśvarasya mukhāt // AppVs_100 //",
    "GK19appvairu:201": " na gṛhītaṃ śrutihṛdayaṃ na ca na gṛhītaṃ pariplavaṃ hṛdayam /",
    "GK19appvairu:202": " icchāmi ca dhāma paraṃ gacchāmi tu viśvanāthapurīm // AppVs_101 //",
    "GK19appvairu:203": " iti śrīmadappayadīkṣitaviracitaṃ vairāgyaśatakaṃ saṃpūrṇam /"
}