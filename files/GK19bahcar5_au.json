{
    "GK19bahcar5_au:0": " Bāṇa: Harṣacarita, Ucchvāsa V",
    "GK19bahcar5_au:1": " niyatir vidhāya puṃsāṃ prathamaṃ sukham upari dāruṇaṃ duḥkham /",
    "GK19bahcar5_au:2": " kṛtvā lokaṃ taralā taḍid iva vajraṃ nipātayati // BaHcar_5.1 //",
    "GK19bahcar5_au:3": " pātayati mahā-puruṣān samam eva bahūn an-ādareṇâiva /",
    "GK19bahcar5_au:4": " parivartamāna ekaḥ kālaḥ śailān ivân-antaḥ // BaHcar_5.2 //",
    "GK19bahcar5_au:5": " atha kadā-cid rājā Rājya-vardhanaṃ kavaca-haram āhūya Hūṇān hantuṃ hariṇān iva harir hariṇêśa-kiśoram a-parimita-balânuyātaṃ ciraṃ-tanair amātyair anuraktaiś ca mahā-sāmantaiḥ kṛtvā sâbhisaram uttarā-pathaṃ prāhiṇot.",
    "GK19bahcar5_au:6": " prayāntaṃ ca taṃ devo Harṣaḥ kati-cit prayāṇakāni turaṅgamair anuvavrāja.",
    "GK19bahcar5_au:7": " praviṣṭe ca Kailāsa-prabhā-bhāsinīṃ kakubhaṃ bhrātari vartamāno nave vayasi vikrama-rasânurodhini",
    "GK19bahcar5_au:8": " tuṣāra-śailôpakaṇṭheṣûtkaṇṭhamāna-vana-devatā-kaṭâkṣâṃśu-śārita-śarīra-kāntiḥ",
    "GK19bahcar5_au:9": " krīḍan mṛgayāṃ mṛga-locanaḥ katipayāny ahāni bahir eva vyalambata.",
    "GK19bahcar5_au:10": " cakāra câkarṇântâkṛṣṭa-kārmuka-nirgata-bhāsura-bhalla-varṣī svalpīyobhir eva divasair niḥ-śvāpadāny",
    "GK19bahcar5_au:11": " ekadā tu vāsateyyās turīye yāme pratyuṣasyêva svapne",
    "GK19bahcar5_au:12": " caṭula-jvālā-puñja-piñjarī-kṛta-sakala-kukubhā dur-nivāreṇa",
    "GK19bahcar5_au:13": " dava-huta-bhujā dahyamānaṃ kesariṇam adrākṣīt.",
    "GK19bahcar5_au:14": " tasminn eva ca dāva-dahane samutsṛjya śāvakān utplutya câtmānaṃ pātayantīṃ siṃhīm apaśyat.",
    "GK19bahcar5_au:15": " āsīc câsya cetasi loke hi lohebhyaḥ kaṭhinatarāḥ khalu sneha-mayā",
    "GK19bahcar5_au:16": " bandhana-pāśā yad ākṛṣṭās tiryañco 'py evam ācāranti iti.",
    "GK19bahcar5_au:17": " prabuddhasya câsya muhur-muhur dakṣiṇêtaram akṣi paspande.",
    "GK19bahcar5_au:18": " gātreṣu câkasmād eva vepathur vipaprathe.",
    "GK19bahcar5_au:19": " nir-nimittam evântar-bandhana-sthānāc cacālêva hṛdayam.",
    "GK19bahcar5_au:20": " a-kāraṇād eva câjāyata garīyasī duḥkhâsikā.",
    "GK19bahcar5_au:21": " kim idam iti ca samutpanna-vividha-vikalpa-vimathita-matir apagata-dhṛtiś",
    "GK19bahcar5_au:22": " cintā-vana-mita-vadanaḥ stimita-tārakeṇa cakṣuṣā",
    "GK19bahcar5_au:23": " samudbhidyamāna-sthalakamalinī-vanām iva cakāra cakorêkṣaṇaḥ kṣanaṃ",
    "GK19bahcar5_au:24": " kṣoṇīm.",
    "GK19bahcar5_au:25": " ahni ca tasmiñ śūnyenaiva ca cetasā cikrīḍa mṛgayām.",
    "GK19bahcar5_au:26": " ārohati ca harita-haye madhyam ahno bhavanam āgatyôbhayato manda-mandaṃ",
    "GK19bahcar5_au:27": " saṃvāhyamāna-tanu-tāla-vṛntaḥ kṣiti-tala-vitatām",
    "GK19bahcar5_au:28": " ati-śiśira-malayaja-rasa-lava-lulita-vapuṣam indu-dhavalôpadhāna-dhāriṇīṃ",
    "GK19bahcar5_au:29": " vetra-paṭṭikām adhiśayānaḥ sâśaṅka eva tasthau.",
    "GK19bahcar5_au:30": " atha dūrād eva lekha-garbhayā nīlī-rāga-mecaka-rucā cīra-cīrikayā",
    "GK19bahcar5_au:31": " racita-muṇḍa-mālakaṃ śramâtapābhyām āropyamāṇa-kāya-kālimānam antar-gatena",
    "GK19bahcar5_au:32": " śoka-śikhinâṅgāratām iva nīyamānam ati-tvarā-gamana-drutatara-padôddhūyamāna-dhūli-rāji-vyājena",
    "GK19bahcar5_au:33": " rāja-vārtā-śravaṇa-kutūhalinyā medinyêvânugamyamānam",
    "GK19bahcar5_au:34": " abhimukha-pavana-preṅkhat-pravitatôttarīya-paṭa-prānta-vījyamānôbhaya-pārśvam",
    "GK19bahcar5_au:35": " atitvarayā kṛta-pakṣam ivâśu parāpatantaṃ preryamāṇam iva pṛṣṭhataḥ svāmy-ādeśenâkṛṣyamāṇam iva purastād āyataiḥ śrama-śvāsa-mokṣaiḥ",
    "GK19bahcar5_au:36": " svidyal-lalāṭa-taṭa-ghaṭamāna-pratibimbakena kārya-kautukād",
    "GK19bahcar5_au:37": " apahriyamāṇa-lekham iva bhāsvatā saṃbhrama-bhraṣṭair ivêndriyaiḥ",
    "GK19bahcar5_au:38": " śūnyī-kṛta-śarīraṃ lekhârpita-prayojana-gauravād iva same 'pi vartmani",
    "GK19bahcar5_au:39": " śūnya-hṛdayatayā skhalantaṃ kāla-megha-śakalam iva patiṣyato dur-vārtā-vajrasya dhūma-pallavam iva jvaliṣyataḥ śoka-jvalanasya bījam iva phaliṣyato duṣ-kṛta-śāler a-nimitta-bhūta-dīrghâdhvagaṃ",
    "GK19bahcar5_au:40": " Kuraṅgaka-nāmānam āyantam adrākṣīt.",
    "GK19bahcar5_au:41": " dṛṣṭvā ca pūrva-nimitta-paramparâvir-bhāvita-bhītir abhidyata hṛdayena.",
    "GK19bahcar5_au:42": " Kuraṅgakas tu kṛta-praṇāmaḥ samupasṛtya prathamam ānana-lagnaṃ viṣādam upaninye paścāl lekham.",
    "GK19bahcar5_au:43": " taṃ ca devo Harṣaḥ svayam evâdāyâvācayat.",
    "GK19bahcar5_au:44": " lekhârthenaiva ca samaṃ gṛhītvā hṛdayena saṃtāpam avagraha-rūpo 'bhyadhāt.",
    "GK19bahcar5_au:45": " Kuraṅgaka kiṃ māndyaṃ tātasya iti.",
    "GK19bahcar5_au:46": " sa cakṣuṣā bāṣpa-jala-bindubhir mukhena ca khañjâkṣaraiḥ kṣaradbhir yugapad ācacakṣe deva dāha-jvaro mahān iti.",
    "GK19bahcar5_au:47": " tac câkarṇya sahasā sahasradhêvâsya hṛdayaṃ paphāla.",
    "GK19bahcar5_au:48": " kṛtâcamanaś ca janayitur āyuṣ-kāmo 'parimita-maṇi-kanaka-rajata-jātam",
    "GK19bahcar5_au:49": " ātma-paribarham aśeṣaṃ brāhmaṇasād akarot.",
    "GK19bahcar5_au:50": " abhukta evôccacāla.",
    "GK19bahcar5_au:51": " dāpaya vājinaḥ paryāṇam iti ca puraḥ-sthitaṃ śiraḥ-kṛpāṇaṃ bibhrāṇaṃ babhāṇa yuvānam.",
    "GK19bahcar5_au:52": " vepamāna-hṛdayaś ca sa-saṃbhrama-pradhāvita-parivardhakôpanītam āruhya turaṅgam ekāky eva",
    "GK19bahcar5_au:53": " a-kāṇḍa-prayāṇa-saṃjñā-śaṅkha-kṣubhitaṃ tu saṃbhramāt sajjī-bhūtam",
    "GK19bahcar5_au:54": " udbhūta-mukhara-khura-rava-bharita-sakala-bhuvana-vivaram āgatyâgatya sarvābhyo digbhyo dhāvamānam aśvo 'yam aḍhaukata.",
    "GK19bahcar5_au:55": " prasthitasya câsya pradakṣiṇêtaraṃ prayānto vināśam upasthitaṃ",
    "GK19bahcar5_au:56": " rāja-siṃhasya hariṇāḥ prakaṭayāṃ-babhūvuḥ.",
    "GK19bahcar5_au:57": " a-śiśira-raśmi-maṇḍalâbhimukhaś ca hṛdayam avadārayann iva dāva-śuṣke",
    "GK19bahcar5_au:58": " dāruṇi dāruṇaṃ rarāṇa vāyasaḥ.",
    "GK19bahcar5_au:59": " kajjala-maya iva bahu-divasam upacita-bahala-mala-paṭala-malinita-tanur",
    "GK19bahcar5_au:60": " abhimukham ājagāma śikhi-picchālâñchano nagnâṭakaḥ.",
    "GK19bahcar5_au:61": " dur-nimittair an-abhinandyamāna-gamanaś ca nitarām aśaṅkata.",
    "GK19bahcar5_au:62": " hṛdayena pitṛ-snehâhita-mradimnā ca tat tad upekṣamāṇas",
    "GK19bahcar5_au:63": " turaṅgama-skandha-baddha-lakṣyaṃ cakṣur a-vicalaṃ dadhāno duḥkham avasita-hasita-saṃkathas tūṣṇīṃ-bhūtena bhūpāla-lokenânugamyamāno",
    "GK19bahcar5_au:64": " bahu-yojana-saṃpiṇḍitam adhvānam ekenaivâhnā samalaṅghayat.",
    "GK19bahcar5_au:65": " Upalabdha-narêndra-māndya-vārtā-viṣaṇṇa iva naṣṭa-tejasy adhomukhī-bhavati",
    "GK19bahcar5_au:66": " bhagavati bhānumati bhaṇḍi-pramukhena praṇayinā rāja-putra-lokena bahuśo vijñāpyamāno 'pi nâhāram akarot.",
    "GK19bahcar5_au:67": " puraḥ-pravṛtta-pratīhāra-gṛhyamāṇa-grāmīṇa-paramparā-prakaṭita-praguṇa-vartmā",
    "GK19bahcar5_au:68": " ca vahann eva ninye niśām.",
    "GK19bahcar5_au:69": " anyasminn ahani madhyaṃdine vigata-jaya-śabdam astam-ita-tūrya-nādam",
    "GK19bahcar5_au:70": " upasaṃhṛta-gītam utsāritôtsavam a-pragīta-cāraṇam a-prasāritâpaṇa-paṇyaṃ",
    "GK19bahcar5_au:71": " sthāna-sthāneṣu pavana-bala-kuṭilābhiḥ koṭi-homa-dhūma-lekhābhir",
    "GK19bahcar5_au:72": " ullasantībhir yama-mahiṣa-viṣāṇa-koṭibhir ivôllikhyamānaṃ",
    "GK19bahcar5_au:73": " kṛtânta-pāśa-vāgurābhir iva veṣṭyamānam upari",
    "GK19bahcar5_au:74": " kāla-mahiṣâlaṃkāra-kālāyasa-kiṅkiṇībhir iva kaṭu kvaṇantībhir divasaṃ",
    "GK19bahcar5_au:75": " vāyasa-maṇḍalībhir bhramantībhir āvedyamāna-pratyāsannâśubhaṃ kva-cit",
    "GK19bahcar5_au:76": " pratiśāyita-snigdha-bāndhavârādhyamānâhirbudhnaṃ kva-cid",
    "GK19bahcar5_au:77": " dīpikā-dahyamāna-kula-putraka-prasādyamāna-mātṛ-maṇḍalaṃ kva-cin",
    "GK19bahcar5_au:78": " muṇḍôpahāra-haraṇôdyata-draviḍa-prārthyamānâmardakaṃ kva-cid",
    "GK19bahcar5_au:79": " āndhrôddhriyamāna-bāhu-vaprôpayācyamāna-caṇḍikam anyatra",
    "GK19bahcar5_au:80": " śiro-vidhṛta-vilīyamāna-galad-guggulu-vikala-nava-sevakânunīyamāna-mahā-kālam",
    "GK19bahcar5_au:81": " aparatra niśita-śastrī-nikṛttâtma-māṃsa-homa-prasaktâpta-vargam aparatra",
    "GK19bahcar5_au:82": " prakāśa-nara-pati-kumāraka-kriyamāṇa-mahā-māṃsa-vikraya-prakramam upahatam iva śmaśāna-pāṃśubhir a-maṅgalair iva parigṛhītaṃ yātu-dhānair iva vidhvastaṃ kali-kālenêva kavalitaṃ pāpa-paṭalair iva saṃchāditam a-dharma-vikṣepair iva luṇṭhitam a-nityatâdhikārair ivâkrāntaṃ",
    "GK19bahcar5_au:83": " niyati-vilāsair ivâtmī-kṛtaṃ śūnyam iva suptam iva muṣitam iva vilakṣitam iva chalitam iva mūrcchitam iva skandhâvāraṃ samāsasāda.",
    "GK19bahcar5_au:84": " praviśann eva ca vipaṇi-vartmani kutūhalâkula-bahala-bālaka-parivṛtam",
    "GK19bahcar5_au:85": " ūrdhva-yaṣṭi-viṣkambha-vitate vāma-hasta-vartini",
    "GK19bahcar5_au:86": " bhīṣaṇa-mahiṣâdhirūḍha-preta-nātha-sanāthe citravati paṭe para-loka-vyatikaram itara-kara-kalitena śarakāṇḍena kathayantaṃ yama-paṭṭikaṃ dadarśa.",
    "GK19bahcar5_au:87": " tenaiva ca gīyamānaṃ ślokam aśṛṇot.",
    "GK19bahcar5_au:88": " mātāpitṛ-sahasrāṇi putra-dāra-śatāni ca /",
    "GK19bahcar5_au:89": " yuge yuge vyatītāni kasya te kasya vā bhavān // BaHcar_5.3 //",
    "GK19bahcar5_au:90": " iti.",
    "GK19bahcar5_au:91": " tena câdhikataram avadīryamāṇa-hṛdayaḥ krameṇa rāja-dvāraṃ",
    "GK19bahcar5_au:92": " pratiṣiddha-sakala-loka-praveśaṃ yayau.",
    "GK19bahcar5_au:93": " turagād avatīrṇaś câbhyantarān niṣkrāmantam a-prasanna-mukha-rāgam",
    "GK19bahcar5_au:94": " unmuktam ivêndriyaiḥ Suṣeṇa-nāmānaṃ vaidya-kumārakam adrākṣīt.",
    "GK19bahcar5_au:95": " kṛta-namaskāraṃ ca tam aprākṣīt.",
    "GK19bahcar5_au:96": " Suṣeṇa asti tātasya viśeṣo na vā iti.",
    "GK19bahcar5_au:97": " so 'bravīt: nâstîdānīṃ yadi bhavet kumāraṃ dṛṣṭvā iti.",
    "GK19bahcar5_au:98": " mandaṃ mandaṃ dvāra-pālaiḥ praṇamyamānaś ca dīyamāna-sarvasvaṃ",
    "GK19bahcar5_au:99": " pūjyamāna-kula-devataṃ prārabdhâmṛta-caru-pacana-kriyaṃ",
    "GK19bahcar5_au:100": " kriyamāṇa-ṣaḍ-āhuti-homaṃ",
    "GK19bahcar5_au:101": " hūyamāna-pṛṣadājya-lava-lipta-pracala-dūrvā-pallavaṃ",
    "GK19bahcar5_au:102": " paṭhyamāna-mahā-māyūrī-pravartyamāna-gṛha-śānti-nirvartyamāna-bhūta-rakṣā-bali-vidhānaṃ",
    "GK19bahcar5_au:103": " prayata-vipra-prastuta-saṃhitā-japaṃ",
    "GK19bahcar5_au:104": " japyamāna-rudraikādaśī-śabdāyamāna-śiva-gṛham",
    "GK19bahcar5_au:105": " ati-śuci-śaiva-saṃpādyamāna-vi-rūpâkṣa-kṣīra-kalaśa-sahasra-snapanam",
    "GK19bahcar5_au:106": " a-jirôpaviṣṭaiś cânāsādita-svāmi-darśana-dūyamāna-mānasair",
    "GK19bahcar5_au:107": " abhyantara-niṣpatita-nikaṭa-varti-parijana-nivedyamāna-vārtair",
    "GK19bahcar5_au:108": " vārtī-bhūta-snāna-bhojana-śayanair ujjhitâtma-saṃskāra-malina-veśair",
    "GK19bahcar5_au:109": " likhitair iva niś-calair nara-patibhir nīyamāna-naktaṃ-divaṃ",
    "GK19bahcar5_au:110": " duḥkha-dīna-vadanena ca praghaṇeṣu baddha-maṇḍalenôpāṃśu-vyāhṛtaiḥ",
    "GK19bahcar5_au:111": " kena-cic cikitsaka-doṣān udbhāvayatā kena-cid",
    "GK19bahcar5_au:112": " a-sādhya-vyādhi-lakṣaṇa-padāni paṭhatā kena-cid duḥ-svapnān āvedayatā",
    "GK19bahcar5_au:113": " kena-cit paśāca-vārtāṃ vivṛṇvatā kena-cit kārtāntikâdeśān prakāśayatā kena-cid upaliṅgāni gāyatā anyenânityatāṃ bhāvayatā saṃsāraṃ câpavadatā",
    "GK19bahcar5_au:114": " kali-kāla-vilasitāni ca nindatā daivaṃ côpālabhamānenâpareṇa dharmāya kupyatā rāja-kula-devatāś câdhikṣipatā apareṇa kliṣṭa-kula-putraka-bhāgyāni garhayatā bāhya-parijanena",
    "GK19bahcar5_au:115": " kathyamāna-kaṣṭa-pārthivâvasthaṃ rāja-kulaṃ viveśa.",
    "GK19bahcar5_au:116": " a-virala-bāṣpa-payaḥ-paripluta-locanena pitṛ-parijanena vīkṣyamāṇo",
    "GK19bahcar5_au:117": " vividhauṣadhi-dravya-drava-gandha-garbham utkvathatāṃ kvāthānāṃ sarpiṣāṃ",
    "GK19bahcar5_au:118": " tailānāṃ ca prapacyamānānāṃ gandham ājighrann avāpa tṛtīyaṃ kakṣyântaram.",
    "GK19bahcar5_au:119": " tatra câti-niḥ-śabde gṛhâvagrahaṇī-grāhi-bahu-vetriṇi",
    "GK19bahcar5_au:120": " tri-guṇa-tiras-kariṇī-tiro-hita-suvīthī-pathe pihita-pakṣa-dvārake",
    "GK19bahcar5_au:121": " parihṛta-kavāṭa-raṭite ghaṭita-gavâkṣa-rakṣita-maruti dūyamāna-paricārake",
    "GK19bahcar5_au:122": " caraṇa-tāḍana-svanat-sopāna-prakupita-pratīhāre",
    "GK19bahcar5_au:123": " nibhṛta-saṃjñā-nirdiśyamāna-sakala-karmaṇi nâti-nikaṭôpaviṣṭa-kaṅkaṭini",
    "GK19bahcar5_au:124": " koṇa-sthitâhvāna-cakitâcamanaka-vāhini caṃdra-śāli-kālīna-mūka-maula-loke",
    "GK19bahcar5_au:125": " mahâdhi-vi-dhura-bāndhavâṅganā-varga-gṛhīta-pracchanna-pragrīvake",
    "GK19bahcar5_au:126": " saṃja-vana-puñjitôdvigna-parijane praviṣṭa-katipaya-praṇayini",
    "GK19bahcar5_au:127": " gambhīra-jvarârambha-bhīta-bhiṣaji durmanāyamāna-manttriṇi",
    "GK19bahcar5_au:128": " mandâyamāna-purodhasi sīdat-suhṛdi vidrāṇa-vipaściti saṃtaptâpta-sāmante",
    "GK19bahcar5_au:129": " vicitta-cāmara-grāhiṇi duḥkha-kṣāma-śiro-rakṣiṇi",
    "GK19bahcar5_au:130": " kṣīyamāṇa-prasāda-vittaka-manoratha-saṃpadi",
    "GK19bahcar5_au:131": " svāmi-bhakti-parityaktâhāra-hīyamāna-bala-vikala-vallabha-bhūbhṛti",
    "GK19bahcar5_au:132": " kṣiti-tala-patita-sakala-rajanī-jāgarūka-rāja-putra-kumārake",
    "GK19bahcar5_au:133": " kula-kramâgata-kula-putra-nivahôhyamāna-śuci śoka-saṃkucita-kañcukini",
    "GK19bahcar5_au:134": " nir-ānanda-nandini niḥśvasan-nir-āśâsanna-sevake",
    "GK19bahcar5_au:135": " niḥsṛta-tāmbūla-dhūsarâdhara-vāra-yoṣiti",
    "GK19bahcar5_au:136": " vilakṣa-vaidyôpadiśyamāna-pathyâharaṇâvahita-paurogave",
    "GK19bahcar5_au:137": " 'nujīvi-pīyamānôcca-caṣaka-dhārā-vāri-vinodyamānâsya-śoṣa-ruji",
    "GK19bahcar5_au:138": " rājâbhilāṣa-bhojyamāna-bahu-bhuji",
    "GK19bahcar5_au:139": " bheṣaja-sāmagrī-saṃpādana-vyagra-samagra-vyavahāriṇi",
    "GK19bahcar5_au:140": " muhur-muhur-āhūyamāna-toya-karmântikânumita-ghorâtura-tṛṣi",
    "GK19bahcar5_au:141": " tuṣāra-parikarita-karaka-śiśirī-kriyamāṇôdaśviti",
    "GK19bahcar5_au:142": " śvetârdra-karpaṭârpita-karpūra-parāga-śītalī-kṛta-śalāke",
    "GK19bahcar5_au:143": " nâśyāna-paṅki-lipyamāna-nava-bhāṇḍa-gata-gaṇḍūṣa-grahaṇa-mastuni",
    "GK19bahcar5_au:144": " timyat-komala-kamalinī-palāśa-prāvṛta-mṛdu-mṛṇālake",
    "GK19bahcar5_au:145": " sanāla-nīlôtpala-pūlī-sanātha-salila-pāna-bhājana-bhuvi",
    "GK19bahcar5_au:146": " dhārā-nipāta-nirvārpyamāṇa-kvathitâmbhasi paṭu-pāṭala-śarkarā-moda-muci",
    "GK19bahcar5_au:147": " mañcakâśrita-sikatila-karkarī-viśrāntântara-cakṣuṣi",
    "GK19bahcar5_au:148": " sarala-śevāla-valayita-galad-gola-yantrake",
    "GK19bahcar5_au:149": " galvarka-śālâjirôllāsita-lāja-saktu-nipīta-masāra-pārī-parigṛhīta-karka-śarkare",
    "GK19bahcar5_au:150": " śiśirauṣadha-rasa-cūrṇâvakīrṇa-sphaṭika-śukti-śaṅkha-saṃcaye",
    "GK19bahcar5_au:151": " saṃcita-pracura-prācīnâmalaka-mātuluṅga-drākṣā-dāḍimâdi-phale",
    "GK19bahcar5_au:152": " pratigrāhita-vipra-viprakīryamāṇa-śānty-udaka-vipruṣi",
    "GK19bahcar5_au:153": " preṣyâpreṣyamāṇa-lalāṭa-lepôpadigdha-dṛṣadi dhavala-gṛhe sthitaṃ",
    "GK19bahcar5_au:154": " para-loka-vijayāya nīrājyamāṇam iva jvara-jvalanenânavarata-parivartanais-taraṅgiṇi śayanīye śeṣam iva",
    "GK19bahcar5_au:155": " viṣôṣmaṇā kṣīrôdanvati viceṣṭamānaṃ muktāphala-vālukā-dhūli-dhavalitaṃ",
    "GK19bahcar5_au:156": " jaladhim iva kṣaya-kāle śuṣyantaṃ kālena Kailāsam iva",
    "GK19bahcar5_au:157": " daśânanenôddhriyamāṇam a-virata-candana-carcā-parāṇāṃ paricārikāṇām",
    "GK19bahcar5_au:158": " aty-uṣṇâvayava-sparśa-bhasmī-bhūtôdarair iva dhavalaiḥ karaiḥ spṛśyamānaṃ",
    "GK19bahcar5_au:159": " lokântara-prasthitaṃ sthāsnunā sva-yaśasêva",
    "GK19bahcar5_au:160": " candanânulepana-cchalenâpṛcchyamānam",
    "GK19bahcar5_au:161": " a-vicchinna-dīyamāna-kamala-kumudêndīvara-dalaṃ",
    "GK19bahcar5_au:162": " kāla-kaṭâkṣa-patana-śabalam iva śarīram udvahantaṃ",
    "GK19bahcar5_au:163": " nibiḍa-dukūla-paṭṭa-nipīḍita-keśânta-kathyamāna-kaṣṭa-vedanânubandhaṃ",
    "GK19bahcar5_au:164": " mūrdhānaṃ dhārayantaṃ durdhara-vedanônnaman-nīla-śirā-jālaka-karālena ca",
    "GK19bahcar5_au:165": " kālâṅguli-likhyamāna-lekhâkhyāta-maraṇâvadhi-divasa-saṃkhyānenêva",
    "GK19bahcar5_au:166": " lalāṭa-phalakena bhayam upajanayantam āsanna-yama-darśanôdvegād iva ca kiṃ-cid-antaḥ-praviṣṭa-tārakaṃ cakṣur dadhānaṃ śuṣyad-daśana-paṅkti-prasṛta-dhūsara-dīdhiti-taraṅgiṇīṃ mṛga-tṛṣṇikām",
    "GK19bahcar5_au:167": " ivôṣṇāṃ niḥśvāsa-paramparām udvahantam aty-uṣṇa-niḥśvāsa-dagdhayêva",
    "GK19bahcar5_au:168": " śyāmāyamānayā rasanayā nivedyamāna-dāruṇa-saṃnipātârambham",
    "GK19bahcar5_au:169": " uraḥ-sthala-sthāpita-maṇi-mauktika-hāra-candana-candra-kāntaṃ",
    "GK19bahcar5_au:170": " kṛtânta-dūta-darśana-yogyam ivâtmānaṃ kurvāṇam aṅga-bhaṅga-valanôtkṣipta-bhuja-yugalaṃ",
    "GK19bahcar5_au:171": " dhārā-gṛham iva tāpa-śāntaye racayantaṃ",
    "GK19bahcar5_au:172": " nediṣṭha-salila-maṇi-kuṭṭimâdarśôdareṣu nipatadbhiḥ pratibimbair api",
    "GK19bahcar5_au:173": " saṃtāpâtiśayam iva kathayantaṃ spṛṣantīṃ praṇayinīm iva viśvāsa-bhūmiṃ",
    "GK19bahcar5_au:174": " mūrcchām api bahu manyamānam antakâhvānâkṣarair iva",
    "GK19bahcar5_au:175": " sa-bhaya-bhiṣag-dṛṣṭair ariṣṭair āviṣṭaṃ mahā-prasthāna-kāle",
    "GK19bahcar5_au:176": " sva-saṃtāpa-saṃtānam āpta-hṛdayeṣu saṃcārayantam arati-parigṛhītam",
    "GK19bahcar5_au:177": " īrṣyayêva chāyayā vimucyamānam udyogam ivôpadravāṇaṃ sarvâstra-mokṣam iva kṣāmatāyā hastī-kṛtaṃ vihastatayā viṣayī-kṛtaṃ vaiṣamyeṇa kṣetrī-kṛtaṃ",
    "GK19bahcar5_au:178": " kṣayeṇa gocarī-kṛtaṃ glānyā daṣṭaṃ duḥkhâsikayā ātmī-kṛtam a-svāsthyena",
    "GK19bahcar5_au:179": " vidheyī-kṛtaṃ vyādhinā kroḍī-kṛtaṃ kālena lakṣyī-kṛtaṃ dakṣiṇâśayā pītam iva pīḍābhir jagdham iva jāgareṇa nigīrṇam iva vaivarṇyena grāsī-kṛtam iva",
    "GK19bahcar5_au:180": " gātra-bhaṅgena hriyamāṇam iva vipadbhir vaṇṭyamānam iva vedanābhir",
    "GK19bahcar5_au:181": " luṇṭhyamānam iva duḥkhair āditsitaṃ daivena nirūpitaṃ niyatyā samāghrātam a-nityatvena abhibhūyamānam a-bhāvena parikalitaṃ parāsutayā dattâvakāśaṃ",
    "GK19bahcar5_au:182": " kleśasya nivāsaṃ vaimanasyasya samīpe kālasya antike 'ntyôcchvāsasya mukhe",
    "GK19bahcar5_au:183": " mahā-pravāsasya dvāri dīrgha-nidrāyāḥ jihvâgre jīvitêśasya vartamānaṃ",
    "GK19bahcar5_au:184": " viralaṃ vāci calitaṃ cetasi vihvalaṃ vapuṣi kṣīṇam āyuṣi pracuraṃ pralāpe saṃtataṃ śvasite jitaṃ jṛmbhikābhiḥ parādhīnam ādhibhir anubaddham anubandhikābhiḥ pārśvâpaviṣṭayā cânavarata-rodanôcchūna-nayanayā",
    "GK19bahcar5_au:185": " gṛhīta-cāmarikayâpi niḥśvasitair eva vījayantyā",
    "GK19bahcar5_au:186": " vividhauṣadhi-dhūli-dhūsarita-śarīrayā muhur muhur ārya-putra svapiṣi iti vyāharantyā devyā Yaśomatyā śirasi vakṣasi ca spṛśyamānaṃ pitaram adrākṣīt.",
    "GK19bahcar5_au:187": " dṛṣṭvā ca prathama-duḥkha-saṃpāta-mathyamāna-matir āśaṅkita iva bhāga-dheyebhyaḥ samabhavat.",
    "GK19bahcar5_au:188": " antaka-pura-vartinam eva ca pitaram amanyata.",
    "GK19bahcar5_au:189": " nirākṛta iva cântaḥkaraṇena kṣaṇam āsīt.",
    "GK19bahcar5_au:190": " avadhūtaś ca dhairyeṇa kṣetrī-kṛtaḥ kṣobheṇa riktī-kṛto ratyā viṣayī-kṛto",
    "GK19bahcar5_au:191": " viṣādena pāvaka-mayam iva hṛdayam udvahan viṣama-vidūṣitānîva",
    "GK19bahcar5_au:192": " muhyantîndriyāṇi bibhrāṇas tamasā rasā-talam api viśeṣayan śūnyatvenâkāśam",
    "GK19bahcar5_au:193": " apy atiśayāno nâvindata kartavyam.",
    "GK19bahcar5_au:194": " pasparśa ca hṛdayena bhiyam uttamâṅgena ca gām.",
    "GK19bahcar5_au:195": " avani-patis tu dūrād eva dṛṣṭvâtidayitaṃ tanayaṃ tad-avastho 'pi",
    "GK19bahcar5_au:196": " nirbhara-snehâvarjitaḥ pradhāvamāno manasā prasārya bhujau ehy ehi ity āhvayan śarīrârdhena śayanād udagāt.",
    "GK19bahcar5_au:197": " sa-saṃbhramam upasṛtaṃ cainaṃ vinayâvanamram unnamayya balād urasi niveśya viśann iva premṇā niśā-kara-maṇḍala-madhyaṃ majjann ivâmṛta-maye",
    "GK19bahcar5_au:198": " mahā-sarasi snāpayann iva mahati hari-candana-rasa-prasravaṇe",
    "GK19bahcar5_au:199": " 'bhiṣicyamāna iva tuṣārâdri-draveṇa pīḍayann aṅgair aṅgāni kapolena kapolam avaghaṭṭayan nimīlayan",
    "GK19bahcar5_au:200": " vilocane vismṛta-jvara-saṃjvaraḥ su-ciram āliliṅga.",
    "GK19bahcar5_au:201": " kathaṃ katham-api cirād vimuktam apasṛtya kṛta-namaskāraṃ",
    "GK19bahcar5_au:202": " praṇata-jananīkam upāgatam āsīnaṃ ca śayanântike pibann iva",
    "GK19bahcar5_au:203": " vigata-nimeṣa-niścalena cakṣuṣā vyalokayat.",
    "GK19bahcar5_au:204": " pasparśa ca punaḥ punar vepathumatā pāṇi-talena kṣaya-kṣāma-kaṇṭhaś ca kṛcchrād ivâvadīt: vatsa kṛśo 'si iti.",
    "GK19bahcar5_au:205": " bhaṇḍis tv akathayat: deva tṛtīyam ahaḥ kṛtâhārasyâsyâdya iti.",
    "GK19bahcar5_au:206": " tac chrutvā bāṣpa-vega-gṛhyamāṇâkṣaraṃ kathaṃ katham apy āyataṃ",
    "GK19bahcar5_au:207": " niḥśvasyôvāca vatsa jānāmi tvāṃ pitṛ-priyam ati-mṛdu-hṛdayam.",
    "GK19bahcar5_au:208": " īdṛśeṣu vidhurayati dhīmato 'pi dhiyam.",
    "GK19bahcar5_au:209": " ati-durdharo bāndhava-snehaḥ sarva-pramāthī.",
    "GK19bahcar5_au:210": " yato nârhasy ātmānaṃ śuce dātum.",
    "GK19bahcar5_au:211": " uddāma-mahā-dāha-jvara-dagdho 'pi dahye khalv aham adhikataram",
    "GK19bahcar5_au:212": " anenâyuṣmad-ādhinā.",
    "GK19bahcar5_au:213": " niśitam iva śastraṃ takṣṇoti māṃ tvadīyas tanimā.",
    "GK19bahcar5_au:214": " sukhaṃ ca rājyaṃ ca vaṃśaś ca prāṇāś ca paralokaś ca tvayi me sthitāḥ.",
    "GK19bahcar5_au:215": " yathā mama tathā sarvāsāṃ prajānām.",
    "GK19bahcar5_au:216": " tvad-vidhānāṃ pīḍāḥ pīḍayanti sakalam eva bhuvana-talam.",
    "GK19bahcar5_au:217": " na ny alpa-puṇya-bhājāṃ vaṃśam alaṃ-kurvanti bhavādṛśāḥ phalam asyâneka-janmântarôpārjitasyâkaluṣasya",
    "GK19bahcar5_au:218": " kara-tala-gatam iva kathayanti caturṇām apy arṇavānām ādhipatyaṃ te",
    "GK19bahcar5_au:219": " lakṣaṇāni.",
    "GK19bahcar5_au:220": " tvaj-janmanaiva kṛtârtho 'smi.",
    "GK19bahcar5_au:221": " nir-abhilāṣo 'smi jīvitavye.",
    "GK19bahcar5_au:222": " bhiṣag-anurodhaḥ pāyayati mām auṣadham.",
    "GK19bahcar5_au:223": " api ca vatsa sarva-prajā-puṇyaiḥ sakala-bhuvana-tala-paripālanârtham",
    "GK19bahcar5_au:224": " utpatsyamānānāṃ bhavādṛśāṃ janma-grahaṇôpāyaḥ pitarau.",
    "GK19bahcar5_au:225": " prajābhis tu bandhumanto rājāno na jñātibhiḥ.",
    "GK19bahcar5_au:226": " tad uttiṣṭha.",
    "GK19bahcar5_au:227": " kuru punar eva sarvāḥ kriyāḥ.",
    "GK19bahcar5_au:228": " kṛtâhāre ca tvayy aham api svayam upayokṣye pathyam ity evam abhihitasya câsya dhakṣyann iva hṛdayam atitarāṃ śokânalaḥ saṃdudhukṣe.",
    "GK19bahcar5_au:229": " kṣaṇa-mātraṃ ca sthitvā pitrā punar āhārârtham ādiśyamāno dhavala-gṛhād",
    "GK19bahcar5_au:230": " avatatāra.",
    "GK19bahcar5_au:231": " cakāra ca cetasi akāṇḍe khalv ayaṃ samupasthito mahā-pralayo vyabhra iva vajra-pātaḥ.",
    "GK19bahcar5_au:232": " sāmānyo 'pi tāvac chokaḥ sôcchvāsaṃ maraṇam anupadiṣṭauṣadho mahā-vyādhir",
    "GK19bahcar5_au:233": " a-bhasmī-karaṇo 'gni-praveśo 'nuparatasyaiva naraka-vāso",
    "GK19bahcar5_au:234": " nir-jyotir-aṅgāra-varṣam a-śakalī-karaṇaṃ krakaca-dāraṇam a-vraṇo",
    "GK19bahcar5_au:235": " vajra-sūcī-pātaḥ.",
    "GK19bahcar5_au:236": " kim uta viśeṣa-śritaḥ.",
    "GK19bahcar5_au:237": " kim atra karavāṇi iti.",
    "GK19bahcar5_au:238": " rāja-puruṣeṇâdhiṣṭhitaś ca gatvā sva-dhāma dhūma-mayān iva kṛtâśru-pātān",
    "GK19bahcar5_au:239": " agni-mayān iva janita-hṛdaya-dāhān viṣa-mayān iva datta-mūrcchā-vegān.",
    "GK19bahcar5_au:240": " mahā-pātaka-mayān ivôtpādita-ghṛṇān kṣāra-mayān ivânīta-vedanān kati-cit",
    "GK19bahcar5_au:241": " kavalān agṛhṇāt.",
    "GK19bahcar5_au:242": " ācāmaṃś ca cāmara-grāhiṇam ādideśa.",
    "GK19bahcar5_au:243": " vijñāyâgaccha katham āste tāta iti.",
    "GK19bahcar5_au:244": " gatvā ca pratinivṛttya ca deva tathaiva iti vijñāpitas tenâgṛhīta-tāmbūla",
    "GK19bahcar5_au:245": " evôttāmyatā manasâstâbhilāṣiṇi savitari sarvān āhūyôpahvare vaidyān kim asminn evaṃvidhe vidheyam adhunā iti viṣaṇṇa-hṛdayaḥ papraccha.",
    "GK19bahcar5_au:246": " te tu vyajñāpayan deva dhairyam avalambasva.",
    "GK19bahcar5_au:247": " katipayair eva vāsaraiḥ punaḥ svāṃ prakṛtim āpannaṃ svasthaṃ śroṣyasi pitaram iti.",
    "GK19bahcar5_au:248": " teṣāṃ tu bhiṣajāṃ madhye paunarvasavo yuvâṣṭādaśa-varṣa-deśīyas tasminn eva rāja-kule kula-kramâgato gataḥ paramparām aṣṭâṅgasyâyur-vedasya",
    "GK19bahcar5_au:249": " bhūbhujā suta-nir-viśeṣaṃ lālitaḥ prakṛtyaivâti-paṭīyasyā prajñayā",
    "GK19bahcar5_au:250": " yathāvad-vijñātā vyādhi-svarūpāṇāṃ Rasāyano nāma vaidya-kumārakaḥ sâsras tuṣṇīm adho-mukho",
    "GK19bahcar5_au:251": " pṛṣṭaś ca rāja-sūnunā sakhe Rasāyana kathaya tathyaṃ yad a-sādhv iva paśyasi iti.",
    "GK19bahcar5_au:252": " so 'bravīt: deva śvaḥ prabhāte yathâvasthitam āvedayitâsmi iti.",
    "GK19bahcar5_au:253": " atraiva cântare bhavana-kamalinī-pālaḥ kokam āśvāsayann apara-vaktram",
    "GK19bahcar5_au:254": " uccair apaṭhat.",
    "GK19bahcar5_au:255": " vihaga kuru dṛḍhaṃ manaḥ svayaṃ tyaja śucam āssva viveka-vartmani /",
    "GK19bahcar5_au:256": " saha kamala-sarojinī-śriyā śrayati sumeru-śiro virocanaḥ //",
    "GK19bahcar5_au:257": " tac câkarṇya vāṇ-nimitta-jñaḥ pitari sutarāṃ jīvitâśāṃ śithilī-cakāra.",
    "GK19bahcar5_au:258": " gateṣu ca bhiṣakṣu kṣata-dhṛtiḥ kṣapâmukhe kṣiti-pāla-samīpam eva punar āruroha.",
    "GK19bahcar5_au:259": " tatra ca dāho mahān.",
    "GK19bahcar5_au:260": " āhara hārān Hariṇi.",
    "GK19bahcar5_au:261": " maṇi-darpaṇān me dehe dehi Vaidehi.",
    "GK19bahcar5_au:262": " hima-lavair limpa lalāṭaṃ Līlāvati.",
    "GK19bahcar5_au:263": " ghana-sāra-kṣoda-dhūlīr nidhehi Dhavalâkṣi.",
    "GK19bahcar5_au:264": " nikṣipa cakṣuṣi candra-kāntaṃ Kāntimati.",
    "GK19bahcar5_au:265": " kapole kalaya kuvalayaṃ Kalāvati.",
    "GK19bahcar5_au:266": " candana-carcāṃ racaya Cārumati.",
    "GK19bahcar5_au:267": " pāṭaya paṭa-mārutaṃ Pāṭalike.",
    "GK19bahcar5_au:268": " mandaya dāham Indumati aravindair janaya jalârdrayā mudaṃ Madirāvati samupanaya mṛṇālāni Mālati taralaya tāla-vṛntam Āvantike mūrdhānaṃ dhāvamānaṃ badhāna Bandhumati kandharāṃ dhāraya Dhāraṇike urasi sa-śīkaraṃ",
    "GK19bahcar5_au:269": " karaṃ kuru Kuraṅgavati saṃvāhaya bāhū Balāhike pīḍaya pādau Padmāvati gṛhāṇa gāḍham aṅgam Anaṅgasene kā velā vartate Vilāsavati naiti nidrā kathā kathaya Kumudvati ity evaṃ prāyān pitur ālāpān anavaratam ākarṇayan dūyamāna-hṛdayo duḥkha-dīrghāṃ jāgrad eva niśām anaiṣīt.",
    "GK19bahcar5_au:270": " uṣasi câvatīrya rāja-dvāra-deśôpasarpiṇā parivardhakenôpasthāpite 'pi",
    "GK19bahcar5_au:271": " turaṅge caraṇābhyām evâjagāma sva-mandiram.",
    "GK19bahcar5_au:272": " tatra ca tvaramāṇo bhrātur āgamanârtham upary upari kṣipra-pātino",
    "GK19bahcar5_au:273": " dīrghâdhva-gān ati-javinaś côṣṭra-pālān prāhiṇot.",
    "GK19bahcar5_au:274": " prakṣālita-vadanaś ca parijanenôpanitam api prati-karma nâgrahīt.",
    "GK19bahcar5_au:275": " agrataḥ sthitānāṃ rāja-putra-yūnāṃ vi-manasāṃ Rasâyano Rasâyana iti",
    "GK19bahcar5_au:276": " jalpitam avyaktam aśrauṣīt.",
    "GK19bahcar5_au:277": " paryapṛcchac ca tān bhadrāḥ kiṃ Rasâyana iti.",
    "GK19bahcar5_au:278": " pṛṣṭāś ca te sarve samam eva tūṣṇīṃ-babhūvuḥ.",
    "GK19bahcar5_au:279": " bhūyo bhūyaś cânubadhyamānā duḥkhena kathaṃ katham apy ācacakṣire deva pāvakaṃ praviṣṭa iti.",
    "GK19bahcar5_au:280": " tac ca śrutvā pluṣṭa ivântas-tāpena sadyo vivarṇatām agāt.",
    "GK19bahcar5_au:281": " utpāṭyamānam iva ca na śaśāka śokândhaṃ dhārayituṃ hṛdayam.",
    "GK19bahcar5_au:282": " āsīc câsya cetasi kāmaṃ svayaṃ na bhavati na tu śrāvayaty a-priyaṃ vacanam",
    "GK19bahcar5_au:283": " a-rati-karam itara ivâbhijāto janaḥ.",
    "GK19bahcar5_au:284": " kṛcchre ca yathânenânuṣṭhitam ujjvalī-kṛtam adhikataraṃ jvalana-praveśena",
    "GK19bahcar5_au:285": " kalyāṇa-prakṛti kārtasvaram iva kaula-putram asyêti.",
    "GK19bahcar5_au:286": " punaś câcintayat samucitam evâthavā snehasyêdam.",
    "GK19bahcar5_au:287": " kim asya tāto na tātaḥ kiṃ vâmbā na jananī vayaṃ na bhrātaraḥ.",
    "GK19bahcar5_au:288": " anyasminn api tāvat svāmini durlabhī-bhavati bhavanty asavo dhriyamāṇā",
    "GK19bahcar5_au:289": " hrī-hetavo loke kim utâmṛta-maye 'nujīvināṃ nirvyāja-bāndhave",
    "GK19bahcar5_au:290": " 'vandhya-prasāde su-gṛhīta-nāmni tāte.",
    "GK19bahcar5_au:291": " saṃprati sāṃpratam ācaritam anenâtmānaṃ dahatā.",
    "GK19bahcar5_au:292": " kiṃ vâsyâkalpam avasthitasya stheyaso yaśo-mayasya dahyate.",
    "GK19bahcar5_au:293": " patitaḥ sa kevalaṃ dahane.",
    "GK19bahcar5_au:294": " dagdhās tu vayam.",
    "GK19bahcar5_au:295": " dhanyaḥ khalv asāv agraṇīḥ puṇya-bhājām.",
    "GK19bahcar5_au:296": " a-puṇya-bhāk tv idam eva rāja-kulaṃ kula-putreṇa yat tādṛśā viyuktam.",
    "GK19bahcar5_au:297": " api ca mamâpi kaḥ khalv eteṣāṃ prāṇānāṃ kāryâtibhāraḥ kṛtya-śeṣo vā kā vā",
    "GK19bahcar5_au:298": " vyāpṛtatā yena nâdyâpi niṣṭhurāḥ prāṇāḥ pratiṣṭhante.",
    "GK19bahcar5_au:299": " ko vântarāyo hṛdayasya yena sahasradhā na dalatîti.",
    "GK19bahcar5_au:300": " duḥkhârtaś ca na jagāma rāja-sadma.",
    "GK19bahcar5_au:301": " samutsasarja ca sarva-kāryāṇi.",
    "GK19bahcar5_au:302": " śayanīye nipatyôttarīya-vāsasā sôttamâṅgam ātmān avaguṇṭhyâtiṣṭhat.",
    "GK19bahcar5_au:303": " itthaṃ-bhūte ca deve harṣe rājani ca tad-avasthe sarvasyaiva lokasya kapoleṣu kīlitā iva karā locaneṣu lepya-mayya ivâśru-srutayo nāsâgreṣu grathitā iva dṛṣṭayaḥ karṇeṣûtkīrṇā iva rudita-dhvanayo jihvāsu",
    "GK19bahcar5_au:304": " saha-jānîva hā kaṣṭāni lapaneṣu pallavitānîva śvasitāni adhareṣu likhitānîva paridevita-padāni hṛdayeṣu nidhānī-kṛtānîva duḥkhāny abhavan.",
    "GK19bahcar5_au:305": " uṣṇâśru-dāha-bhītêva nâbhajata netrôdarāṇi nidrā.",
    "GK19bahcar5_au:306": " niḥśvāsa-vāta-vidhūtā iva vyalīyanta hāsāḥ.",
    "GK19bahcar5_au:307": " nir-avaśeṣa-dagdhêva ca saṃtāpena na pravartata vāṇī.",
    "GK19bahcar5_au:308": " kathāsv api nâśrūyanta parihāsāḥ.",
    "GK19bahcar5_au:309": " kvâpy agamann iti nâjñāyanta gīta-goṣṭhyaḥ.",
    "GK19bahcar5_au:310": " janmântarâtītānîva nâsmaryanta lāsyāni.",
    "GK19bahcar5_au:311": " svapne 'pi nâgṛhyanta prasādhanāni.",
    "GK19bahcar5_au:312": " vārtâpi nâlabhyatôpabhogānām.",
    "GK19bahcar5_au:313": " nāmâpi nâkīrtyatâhārasya.",
    "GK19bahcar5_au:314": " kha-puṣpa-pratimāny āsann āpāna-maṇḍalāni.",
    "GK19bahcar5_au:315": " lokântaram ivânīyanta bandi-vācaḥ.",
    "GK19bahcar5_au:316": " yugântara ivâvartanta nivṛttayaḥ.",
    "GK19bahcar5_au:317": " punar ivâdahyata śokâgninā Makara-ketuḥ.",
    "GK19bahcar5_au:318": " divāpi nâmucyanta śayanāni.",
    "GK19bahcar5_au:319": " śanaiḥ śanaiś ca mahā-puruṣa-vinipāta-piśunāḥ samaṃ samantāt samudabhavan",
    "GK19bahcar5_au:320": " bhuvane bhūyāṃso bhū-pater abhāvāya bhayam utpādayanto bhūtānāṃ",
    "GK19bahcar5_au:321": " mahôtpātāḥ.",
    "GK19bahcar5_au:322": " tathā hi dolāyamāna-sakala-kulâcala-cakravālā patyā sārdhaṃ gantu-kāmêva",
    "GK19bahcar5_au:323": " prathamam acalad dharitrī.",
    "GK19bahcar5_au:324": " dhānvantarer ivântare tasmin smarantaḥ parasparâsphālana-vācāla-vīcayo",
    "GK19bahcar5_au:325": " vijughūrṇire 'rṇavāḥ.",
    "GK19bahcar5_au:326": " bhūbhṛd-abhāva-bhītānāṃ vitata-śikhi-kalāpa-vikaṭa-kuṭilāḥ keśa-pāśā",
    "GK19bahcar5_au:327": " ivôrdhvī-babhūvur dhūma-ketavaḥ kakubhām.",
    "GK19bahcar5_au:328": " dhūma-ketu-karālita-diṅ-mukhaṃ dik-pālârabdhâyuṣ-kāma-homa-dhūma-dhūmram",
    "GK19bahcar5_au:329": " ivâbhavad bhuvanam.",
    "GK19bahcar5_au:330": " bhraṣṭa-bhāsi tapta-kālāyasa-kumbha-babhruṇi bhānu-maṇḍale",
    "GK19bahcar5_au:331": " bhayaṃkara-kabandha-kāya-vyājena ko 'pi pārthiva-prāṇitârthī puruṣôpahāram",
    "GK19bahcar5_au:332": " ivôpajahāra.",
    "GK19bahcar5_au:333": " jvalita-pariveṣa-maṇḍalâbhoga-bhāsvaro",
    "GK19bahcar5_au:334": " jighṛkṣā-jṛmbhamāṇa-svar-bhānu-bhayād uparacitâgni-prākāra iva pratyadṛśyata śveta-bhānuḥ.",
    "GK19bahcar5_au:335": " avani-pati-pratāpa-prasādhitāḥ prathamatara-kṛta-pāvaka-praveśā",
    "GK19bahcar5_au:336": " ivâdahyantânuraktā diśaḥ.",
    "GK19bahcar5_au:337": " sruta-śoṇita-śīkarâsārâruṇita-tanur anumaraṇāya",
    "GK19bahcar5_au:338": " prāvṛta-pāṭalâṃśu-kapaṭêvâdṛśyata vasudhā-vadhūḥ.",
    "GK19bahcar5_au:339": " narâdhipa-vināśa-saṃbhrama-bhītair loka-pālair iva kālāyasa-kavāṭa-puṭair",
    "GK19bahcar5_au:340": " akāla-kāla-megha-paṭalair arudhyanta dig-dvārāṇi.",
    "GK19bahcar5_au:341": " preta-pati-prayāṇa-prahatāḥ paṭavaḥ paṭahā ivâraṭanto hṛdaya-sphoṭanāḥ",
    "GK19bahcar5_au:342": " pasphāyire nipatatāṃ nirghātānāṃ ghorā ghana-nir-ghoṣāḥ.",
    "GK19bahcar5_au:343": " nikaṭī-bhavad-yama-mahiṣa-khura-puṭôdbhūtā iva dyumaṇi-dhāma",
    "GK19bahcar5_au:344": " dhūsarī-cakruḥ kramelaka-kaca-kapilāḥ pāṃśu-vṛṣṭayaḥ.",
    "GK19bahcar5_au:345": " vi-rasa-virāviṇīnām unmukhīnāṃ śikhino jvālāḥ pratīcchantya iva patantīr",
    "GK19bahcar5_au:346": " ulkā nabhaso vavāśire śivānāṃ rājayaḥ.",
    "GK19bahcar5_au:347": " rāja-dhāmani dhūmāyamāna-kabarī-vibhāga-vibhāvita-vikārāḥ",
    "GK19bahcar5_au:348": " prakīrṇa-keśa-pāśa-prakāśita-śokā iva prākāśanta pratimāḥ kula-devatānām.",
    "GK19bahcar5_au:349": " upasiṃhâsanam ākulaṃ kāla-rātri-vidhūyamāna-vṛjina-veṇī-bandha-vibhramaṃ",
    "GK19bahcar5_au:350": " bibhrāṇaṃ babhrāma bhrāmaraṃ paṭalam.",
    "GK19bahcar5_au:351": " aṭatām antaḥpurasyôpari kṣaṇam api na śaśāma vyākrośī vāyasānām.",
    "GK19bahcar5_au:352": " śvetâtapatra-maṇḍala-madhyāj jīvitam iva rājyasya",
    "GK19bahcar5_au:353": " sarasa-piśita-piṇḍa-lohitaṃ cañcac-cañcur uccair uccakhāna khaṇḍaṃ",
    "GK19bahcar5_au:354": " māṇikyasya kūjaj-jarad-gṛdhro mahôtpāta-dūyamānaś ca katham api nināya",
    "GK19bahcar5_au:355": " niśām.",
    "GK19bahcar5_au:356": " anyasminn ahani samīpam asya rāja-kulād",
    "GK19bahcar5_au:357": " druta-gati-viśa-viśīryamāṇâlaṃkāra-jhāṃkāriṇī vijaya-ghoṣeṇêva",
    "GK19bahcar5_au:358": " viṣādasyâkula-caraṇa-calat-tulā-koṭi-kvaṇita-vācâlitābhir udgrīvābhiḥ kiṃ kim etad iti pṛcchyamānêva dūrād eva bhavana-haṃsībhiḥ",
    "GK19bahcar5_au:359": " skhalita-viśāla-śroṇi-śiñjāna-raśanânurāviṇībhiś ca bāṣpândhā samupadiśyamāna-mārgêva gṛha-sārasībhir",
    "GK19bahcar5_au:360": " a-dṛṣṭa-kavāṭa-paṭṭa-saṃghaṭṭa-sphuṭita-lalāṭa-paṭṭa-rudhira-paṭalena",
    "GK19bahcar5_au:361": " paṭântenêva raktâṃśukasya mukham ācchādya prarudatī saṃtāpa-bala-vilīna-kanaka-valaya-rasa-dhārām iva vetra-latām utsṛjantī",
    "GK19bahcar5_au:362": " mukha-marut-taraṅgitām uttarīyâṃśuka-paṭīṃ sphurantī phaṇinîva",
    "GK19bahcar5_au:363": " nirmoka-mañjarīm ākarṣantī namrâṃsa-sraṃsinânila-vilolena nīlatamena",
    "GK19bahcar5_au:364": " tamāla-pallava-cīra-cīvareṇêva śokôcitena dhammilla-racanā-rahitena",
    "GK19bahcar5_au:365": " śiro-ruha-saṃcayena cañcatā prāvṛta-kucā kuca-tāḍana-pīḍayā",
    "GK19bahcar5_au:366": " samucchūnâtāmra-śyāma-talaṃ muhur muhur aty-uṣṇâśru-pramārjana-pradagdham",
    "GK19bahcar5_au:367": " iva kara-kisalayaṃ dhunānā cakṣur-nirjhare śīryati snapayantîva",
    "GK19bahcar5_au:368": " śokâgni-praveśāya sva-kapola-tala-pratibimbitam āsanna-lokaṃ",
    "GK19bahcar5_au:369": " lola-locana-pravṛttais taralais tārakâṃśubhiḥ śyāmāyamānam ātma-duḥkhena",
    "GK19bahcar5_au:370": " divasam api dahantîva kva kumāraḥ kva kumāra iti prati-puruṣaṃ pṛcchantī Velêti nāmnā Yaśomatyāḥ",
    "GK19bahcar5_au:371": " viṣaṇṇa-loka-locana-pratyudgatā côpasṛtya kuṭṭima-nyasta-hasta-yugalā",
    "GK19bahcar5_au:372": " galantībhiḥ siñcantîva śuṣyantaṃ daśana-dīdhiti-dhārābhir ādhūsaram adharam adho-mukhī vijñāpitavatī deva paritrāyasva paritrāyasva.",
    "GK19bahcar5_au:373": " jīvaty eva bhartari kim apy adhyavasitaṃ devyā iti.",
    "GK19bahcar5_au:374": " tatas tad aparam ākarṇya cyuta iva sattvena druta iva duḥkhena ācānta iva cintayā tulita iva tāpena aṅgī-kṛta ivâṅgenâpratipattir āsīt.",
    "GK19bahcar5_au:375": " āsīc câsya cetasi pratipanna-saṃjñasya bahuśo 'pi hṛdaye duḥkhâbhiṣaṅgo nipatann aśmanîva loha-prahāraḥ kaṭhine huta-bhujam utthāpayati na tu",
    "GK19bahcar5_au:376": " bhasmasāt-karoti me nir-anukrośasya kāyam iti.",
    "GK19bahcar5_au:377": " utthāya ca tvaramāṇo 'ntaḥpuram agāt.",
    "GK19bahcar5_au:378": " tatra ca martum udyatānāṃ rāja-mahiṣīṇām aśṛṇod durād eva tāta cūta cintayâtmānaṃ pravasati te jananī.",
    "GK19bahcar5_au:379": " vatsa jātī-guccha gacchāmy āpṛcchasva mām.",
    "GK19bahcar5_au:380": " mayā vinâdyânāthā bhavasi bhagini bhavana-dāḍima-late.",
    "GK19bahcar5_au:381": " raktâśoka marṣaṇīyāḥ pāda-prahārāḥ karṇa-pūra-pallava-bhaṅgâparādhāś ca.",
    "GK19bahcar5_au:382": " putraka antaḥpura-bāla-bakulaka vāruṇī-gaṇḍūṣa-grahaṇa-dur-lalita dṛṣṭo",
    "GK19bahcar5_au:383": " 'si.",
    "GK19bahcar5_au:384": " vatse priyaṅgu-latike gāḍham āliṅga māṃ durlabhā bhavāmi te.",
    "GK19bahcar5_au:385": " bhadra bhavana-dvāra-sahakāraka dātavyo nivāpa-toyâñjalir apatyam asi.",
    "GK19bahcar5_au:386": " bhrātaḥ pañjara-śuka yathā na vismarasi māṃ kiṃ vyāharasi dūrī-bhūtâsmi te śārike svapne naḥ samāgamaḥ punar bhūyāt.",
    "GK19bahcar5_au:387": " mātar mārga-lagnaṃ kasya samarpayāmi gṛha-mayūrakam amba sutaval lālanīyam",
    "GK19bahcar5_au:388": " idaṃ haṃsa-mithunaṃ manda-puṇyayā mayā na saṃbhāvito 'sya",
    "GK19bahcar5_au:389": " cakravāka-yugalasya vibāhôtsavaḥ.",
    "GK19bahcar5_au:390": " mātṛ-vatsale nivartasva.",
    "GK19bahcar5_au:391": " gṛha-hariṇike samupanaya sauvidalla-vallabha-vallakīṃ pariṣvaje tāvad enām.",
    "GK19bahcar5_au:392": " Candrasene sudṛṣṭaḥ kriyatām ayaṃ janaḥ.",
    "GK19bahcar5_au:393": " Bindumati iyaṃ te 'ntyā vandanā.",
    "GK19bahcar5_au:394": " ceṭi muñca caraṇau.",
    "GK19bahcar5_au:395": " ārye kātyāyanike kiṃ rodiṣi nītâsmi daivena.",
    "GK19bahcar5_au:396": " tāta kañcukin kiṃ mām a-lakṣaṇāṃ pradakṣiṇī-karoṣi.",
    "GK19bahcar5_au:397": " dhātreyi dhārayâtmānaṃ kiṃ pādayoḥ patasi.",
    "GK19bahcar5_au:398": " bhagini gṛhāṇa mām a-paścimāṃ kaṇṭhe kaṣṭaṃ na dṛṣṭā priya-sakhī",
    "GK19bahcar5_au:399": " Malayavatī.",
    "GK19bahcar5_au:400": " Kuraṅgavati ayam āmantraṇâñjaliḥ.",
    "GK19bahcar5_au:401": " Sānumati ayam antyaḥ praṇāmaḥ.",
    "GK19bahcar5_au:402": " Kuvalayavati eṣa te 'vasāna-pariṣvaṅgaḥ.",
    "GK19bahcar5_au:403": " sakhyaḥ kṣantavyāḥ praṇaya-kalahā ity evaṃ-prāyān ālāpān.",
    "GK19bahcar5_au:404": " dahyamāna-śravaṇaś ca taiḥ praviśann eva niryāntīṃ datta-sarva-svāpateyāṃ",
    "GK19bahcar5_au:405": " gṛhīta-maraṇa-prasādhanāṃ jānakīm iva jāta-vedasaṃ patyuḥ puraḥ pravekṣyantīṃ pratyagra-snānârdra-dehatayā śriyam iva bhagavatīṃ sadyaḥ samudrād utthitāṃ kusumbha-babhruṇī vāsasī divam iva tejasī sāṃdhye dadhānāṃ tāmbūla-digdha-rāgândhakārâdhara-prabhā-paṭa-pāṭalaṃ paṭṭâṃśukam iva vidhavā-maraṇa-cihnam aṅga-lagnam udvahantīṃ rakta-kaṇṭha-sūtreṇa",
    "GK19bahcar5_au:406": " kucântarâvalambinā sphuṭita-hṛdaya-vigalita-rudhira-dhārâśaṅkāṃ kurvantīṃ",
    "GK19bahcar5_au:407": " tiryak-kuṭila-kuṇḍala-koṭi-kaṇṭakâkṛṣṭa-tantunā hāreṇa valitena sitâṃśuka-pāśenêva kaṇṭham utpīḍayantīṃ sarasa-kuṅkumâṅga-rāgatayā",
    "GK19bahcar5_au:408": " kavalitām iva didhakṣatā citârciṣmatā citânalârcana-kusumair iva",
    "GK19bahcar5_au:409": " dhavala-dhavalair aśru-bindubhir aṃśukôtsaṅgam āpūrayantīṃ",
    "GK19bahcar5_au:410": " gṛha-devatâmantraṇa-balim iva valayair vigaladbhiḥ pade pade vikirantīm",
    "GK19bahcar5_au:411": " āprapadīnāṃ kaṇṭhe guṇa-kusuma-mālāṃ yama-dolām ivârūḍhām",
    "GK19bahcar5_au:412": " antar-guñjan-madhukara-mukhareṇâmantryamāṇa-locanôtpalām iva karṇôtpalena",
    "GK19bahcar5_au:413": " pradakṣiṇī-kriyamāṇam iva maṇi-nūpura-bandhubhir baddha-maṇḍalaṃ",
    "GK19bahcar5_au:414": " bhramadbhir bhavana-haṃsaiḥ saṃnihita-prāṇa-samaṃ maraṇāya cittam iva",
    "GK19bahcar5_au:415": " citra-phalakam a-vicalaṃ dhārayantīm",
    "GK19bahcar5_au:416": " arcâbaddhôddhūyamāna-dhavala-puṣpa-dāmakāṃ pati-vratā-patākām iva",
    "GK19bahcar5_au:417": " pati-prāsa-yaṣṭim iṣṭām upagūhamānāṃ bandhor iva nija-cāritrasya",
    "GK19bahcar5_au:418": " dhavalasya nṛ-pāta-patrasya puro netrôdakam utsṛjantīṃ patyuḥ pāda-patana-samudvamad-abhyadhika-bāṣpâmbhaḥ-pravāha-pratiruddha-dṛśaḥ",
    "GK19bahcar5_au:419": " katham api pratipannâdeśān sacivān saṃdiśantīm anunaya-nivartita-vidhura-vṛddha-bandhu-varga-vardhamāna-dhvanibhir",
    "GK19bahcar5_au:420": " gṛhâkrandair ākṛṣyamāṇa-śravaṇāṃ bhartṛ-bhāṣita-nibhaiḥ",
    "GK19bahcar5_au:421": " pañjara-siṃha-bṛṃhitair hriyamāṇa-hṛdayāṃ dhātryā bhartṛ-bhaktyā ca nijayā prasādhitāṃ mūrcchayā jaratyā ca saṃstutayā dhāryamāṇāṃ sakhyā pīḍayā ca",
    "GK19bahcar5_au:422": " vyasana-saṃgatayā samāliṅgitāṃ parijanena saṃtāpena ca",
    "GK19bahcar5_au:423": " gṛhīta-sarvâvayavena parītāṃ kula-putrôcchvasitaiś ca mahattarair adhiṣṭhitāṃ kañcukibhir duḥkhaiś câtivṛddhair anugatāṃ bhū-pāla-vallabhān",
    "GK19bahcar5_au:424": " kauleyakān api sāsram ālokayantīṃ sa-patnīnām api pādayoḥ patantīṃ",
    "GK19bahcar5_au:425": " citra-putrikām apy āmantrayamāṇāṃ gṛha-patatriṇām apy añjaliṃ purastād",
    "GK19bahcar5_au:426": " uparacayantīṃ paśūn apy āpṛcchyamānāṃ bhavana-pādapān api pariṣvajyamānāṃ mātaraṃ dadarśa.",
    "GK19bahcar5_au:427": " dūrād eva ca bāṣpāyamāṇa-dṛṣṭir abhyadhāt: amba tvam api māṃ manda-puṇyaṃ",
    "GK19bahcar5_au:428": " tyajasi prasīda nivartasva ity abhidadhāna eva ca sa-sneham iva",
    "GK19bahcar5_au:429": " nūpura-maṇi-marīcibhiś cumbyamāna-cūḍaś caraṇayor nyapatat.",
    "GK19bahcar5_au:430": " devī tu Yaśomatī tathā tiṣṭhati pāpa-nihita-śirasi vi-manasi kanīyasi preyasi tanaye guruṇā giriṇêvôdvegâvegenâvaṣṭabhyamānā mūrcchândha-tamasaṃ",
    "GK19bahcar5_au:431": " rasā-talam iva praviśantī bāṣpa-pravāheṇêva cira-nirodha-saṃpiṇḍitena",
    "GK19bahcar5_au:432": " sneha-saṃbhāreṇa nirbharâvir-bhūtenâbhibhūyamānā kṛta-prayatnâpi",
    "GK19bahcar5_au:433": " nivārayituṃ na śaśāka bāṣpôtpatanam.",
    "GK19bahcar5_au:434": " utkaṭa-kucôtkampa-prakaṭitâsahya-śokâkūtā ca",
    "GK19bahcar5_au:435": " gadgadikā-gṛhyamāṇa-gala-vikalā",
    "GK19bahcar5_au:436": " niḥ-sāmānya-manyu-taralī-kriyamāṇâdharôddeśā",
    "GK19bahcar5_au:437": " punar-ukta-sphuraṇa-nibiḍita-nāsā-puṭā nimīlya nayane nayanâmbhaḥ-seka-plavena plāvayantī vimalau kapolau saṃcchādya",
    "GK19bahcar5_au:438": " kara-nakha-mayūkha-mālā-khacita-tanunā",
    "GK19bahcar5_au:439": " tanv-antara-nirgacchad-acchâsra-srota-sevâṃśuka-paṭântena kiṃ-cid",
    "GK19bahcar5_au:440": " uttānitaṃ vadanênduṃ dūyamāna-mānasā smarantī prasnuta-stanī",
    "GK19bahcar5_au:441": " prasava-divasād ārabhya sakalam aṅka-śāyinaḥ śaiśavam asya jñāti-gṛha-gata-hṛdayā amba tāta na paśyataṃ pāpāṃ para-loka-prasthitāṃ",
    "GK19bahcar5_au:442": " mām evam ati-duḥkhitām iti muhur muhur ākrandatī pitarau hā vatsa",
    "GK19bahcar5_au:443": " viśrānta-bhāga-dheyayā na dṛṣṭo 'si iti preṣṭhaṃ jyeṣṭhaṃ tanayam",
    "GK19bahcar5_au:444": " a-saṃnihitaṃ krośantī a-nāthā jātā iti śvaśura-kula-vartinīṃ duhitaram anuśocantī niṣ-karuṇa kim aparāddhaṃ tavâmunā janena iti daivam",
    "GK19bahcar5_au:445": " upālabhamānā nâsti mat-samā sīmantinī duḥkha-bhāginī iti nindantī bahu-vidham ātmānaṃ muṣitâsmi kṛtânta nṛ-śaṃsa tvayā ity akāṇḍe kṛtântaṃ garhamāṇā mukta-kaṇṭham ati-ciraṃ prākṛta-pramadêva prārodīt.",
    "GK19bahcar5_au:446": " praśānte ca manyu-vege sa-sneham utthāpayām āsa sutam.",
    "GK19bahcar5_au:447": " hastena câsya praruditasya pakṣma-pālī-puñjyamānâśru-kaṇa-nivahāṃ drutām ivâdhikataraṃ kṣarantīṃ dṛṣṭim unmamārja.",
    "GK19bahcar5_au:448": " svayam api kaṭhora-rāga-paripīyamānena dhavalimnā mucyamānôdare",
    "GK19bahcar5_au:449": " kvathad-aśru-sravat-paryante śukla-śīkara-tāra-tārakita-pakṣmaṇī",
    "GK19bahcar5_au:450": " sūkṣmatarâśru-bindu-paripāṭī-patanânubandha-vidhure locane punaḥ punar",
    "GK19bahcar5_au:451": " āpūryamāṇe pramṛjya bāṣpârdra-gaṇḍa-gṛhītāṃ ca śravaṇa-śikharam āropya",
    "GK19bahcar5_au:452": " śoka-lambām alaka-latām adhaḥ-srasta-vilola-bālikā-vyākulitāṃ ca samutsārya tiraścīṃ cikura-saṭām aśru-pravāha-pūritam ārdraṃ ca kiṃ-cic",
    "GK19bahcar5_au:453": " cyutam utkṣipya hastena stanôttarīyaṃ taraṅgitam iva nakhâṃśu-paṭalena",
    "GK19bahcar5_au:454": " magnâṃśuka-paṭânta-tanu-tāmra-lekhā-lāñchita-lāvaṇya-kuñjikā-varjita-rājata-rāja-haṃsâsya-samudgīrṇena",
    "GK19bahcar5_au:455": " payasā prakṣālya mukha-kamalaṃ kala-mūka-loka-vidhṛte vāsaḥ-śakale śucini samunmṛjjya pāṇī suta-vadana-vinihita-nibhṛta-nayana-yugalā ciraṃ sthitvā punaḥ punar āyataṃ niḥśvasyâvādīt: vatsa nâsti na priyo nir-guṇo vā parityāgârho vā.",
    "GK19bahcar5_au:456": " stanyenaiva saha tvayā pītaṃ me hṛdayam.",
    "GK19bahcar5_au:457": " asmiṃś ca samaye prabhūta-prabhu-prasādântaritā tvāṃ na paśyati dṛṣṭiḥ.",
    "GK19bahcar5_au:458": " api ca putraka puruṣântara-viloka-navya-saninī rājyôpakaraṇam a-karuṇā vā nâsmi lakṣmīḥ kṣamā",
    "GK19bahcar5_au:459": " kula-kalatram asmi cāritra-mātra-dhanā dharma-dhavale kule jātā.",
    "GK19bahcar5_au:460": " kiṃ vismṛto 'si māṃ samara-śata-śauṇḍasya puruṣa-prakāṇḍasya kesariṇa iva kesariṇīṃ gṛhiṇīm.",
    "GK19bahcar5_au:461": " vīra-jā vīra-jāyā vīra-jananī ca mā-dṛśī parākrama-kraya-krītā katham anyathā kuryāt.",
    "GK19bahcar5_au:462": " evaṃ-vidhena pitrā te Bharata-Bhagīratha-Nābhāga-nibhena",
    "GK19bahcar5_au:463": " narêndra-vṛndārakeṇa gṛhītaḥ pāṇiḥ.",
    "GK19bahcar5_au:464": " āsevitaḥ",
    "GK19bahcar5_au:465": " sevā-saṃbhrāntânanta-sāmanta-sīmantinī-samāvarjita-jāmbū-nada-ghaṭâbhiṣekaḥ",
    "GK19bahcar5_au:466": " śirasā.",
    "GK19bahcar5_au:467": " labdho manoratha-durlabho mahā-devī-paṭṭa-bandha-satkāra-lābho lalāṭena.",
    "GK19bahcar5_au:468": " āpītau yuṣmad-vidhaiḥ putrair",
    "GK19bahcar5_au:469": " a-mitra-kalatra-bandi-vṛnda-vidhūyamāna-cāmara-maruc-cala-cīnâṃśuka-dharau",
    "GK19bahcar5_au:470": " payodharau.",
    "GK19bahcar5_au:471": " sa-patnīnāṃ śiraḥsu nihitaṃ naman-nikhila-kaṭaka-kuṭumbinī-kirīṭa-māṇikya-mālârcitaṃ caraṇa-yugalakam.",
    "GK19bahcar5_au:472": " evaṃ kṛtârtha-sarvâvayavā kim aparam apekṣe kṣīṇa-puṇyā martum",
    "GK19bahcar5_au:473": " a-vidhavaiva vāñchāmi.",
    "GK19bahcar5_au:474": " na ca śaknomi dagdhasya sva-bhartur ārya-putra-virahitā Ratir iva nir-arthakān pralāpān",
    "GK19bahcar5_au:475": " pituś ca te pāda-dhūlir iva prathamaṃ gagana-gamanam āvedayantī bahu-matā",
    "GK19bahcar5_au:476": " bhaviṣyāmi śūrânurāgiṇīnāṃ surâṅganānām.",
    "GK19bahcar5_au:477": " pratyagra-dṛṣṭa-dāruṇa-duḥkha-dagdhāyāś ca me kiṃ dhakṣyati dhūma-dhvajaḥ.",
    "GK19bahcar5_au:478": " maraṇāc ca me jīvitam evâsmin samaye sāhasam.",
    "GK19bahcar5_au:479": " ati-śīlaḥ pati-śokânalād a-kṣaya-snehêndhanād asmād analaḥ.",
    "GK19bahcar5_au:480": " Kailāsa-kalpe pravasati jīvêśvare jarat-tṛṇa-kaṇikā-laghīyasi jīvite lobha iti kva ghaṭate 'pi ca jīvantīm api māṃ",
    "GK19bahcar5_au:481": " nara-pati-maraṇâvadhīraṇa-mahā-pātakinīṃ na sprakṣyanti putra",
    "GK19bahcar5_au:482": " putra-rājya-sukhāni.",
    "GK19bahcar5_au:483": " duḥkha-dagdhānāṃ ca bhūtir a-maṅgalā câ-praśastā ca nir-upayogā ca",
    "GK19bahcar5_au:484": " bhavati.",
    "GK19bahcar5_au:485": " vatsa viśvastānāṃ yaśasā sthātum icchāmi loke na vapuṣā.",
    "GK19bahcar5_au:486": " tad aham eva tvāṃ tāvat tāta prasādayāmi na punar manoratha-prātikūlyena",
    "GK19bahcar5_au:487": " kad-arthanīyâsmi.",
    "GK19bahcar5_au:488": " ity uktvā pādayor apatat.",
    "GK19bahcar5_au:489": " sa tu sa-saṃbhramam apanīya caraṇa-yugalam avanamita-tanur",
    "GK19bahcar5_au:490": " ubhaya-kara-vidhṛta-vapuṣam avani-tala-gata-śirasam udanamayan mātaram.",
    "GK19bahcar5_au:491": " dur-nivāratāṃ ca śucaḥ samavadhārya kula-yoṣid-ucitāṃ ca tām eva śreyasīṃ manyamānaḥ kriyāṃ kṛta-niścayāṃ ca tāṃ jñātvā tūṣṇīm adho-mukho 'bhavat.",
    "GK19bahcar5_au:492": " abhinandanti hi sneha-kātarâpi kulīnatā deśa-kālânurūpam.",
    "GK19bahcar5_au:493": " devy api Yaśomatī pariṣvajya samāghrāya ca śirasi nirgatya caraṇābhyām eva cântaḥpurāt paurâkranda-pratiśabda-nirbharābhir uparudhyamānêva digbhiḥ Sarasvatī-tīraṃ yayau.",
    "GK19bahcar5_au:494": " tatra ca strī-sva-bhāva-kātarair dṛṣṭi-pātaiḥ",
    "GK19bahcar5_au:495": " pravikasita-rakta-paṅkaja-puñjair ivârcayitvā bhagavantaṃ bhānumantam iva mūrtir aindavī citra-bhānuṃ",
    "GK19bahcar5_au:496": " itaro 'pi mātṛ-maraṇa-vihvalo bandhu-varga-parivṛtaḥ pituḥ pārśvaṃ prāyāt.",
    "GK19bahcar5_au:497": " apaśyac ca svalpâvaśeṣa-prāṇa-vṛttiṃ parivartyamāna-tārakaṃ tāraka-rājam",
    "GK19bahcar5_au:498": " ivâstam abhilaṣantaṃ janayitāram.",
    "GK19bahcar5_au:499": " a-sahya-śokôdrekâbhidrutaś ca tyājitaḥ snehena dhairyam.",
    "GK19bahcar5_au:500": " āśliṣyâsya sakala-durmada-mahī-pāla-mauli-mālā-lālitau pāda-padmāv",
    "GK19bahcar5_au:501": " antas-tāpān mukha-candram iva dravī-bhavantaṃ daśana-jyotsnā-jālam iva jalatām āpadyamānaṃ locana-lāvaṇyam iva vilīyamānaṃ mukha-sudhā-rasam iva syandamānam acchâccham aśru-srotasāṃ saṃtānaṃ mahā-megha-maya-vilocana iva varṣan nitaravad-vimuktârāvaś ciraṃ ruroda.",
    "GK19bahcar5_au:502": " rājā tu tam uparudhyamāna-dṛṣṭir a-virata-rudita-śabdâśrita-śravaṇaḥ",
    "GK19bahcar5_au:503": " pratyabhijñāya śanaiḥ śanair avādīt.",
    "GK19bahcar5_au:504": " putra nârhasy evaṃ bhavitum.",
    "GK19bahcar5_au:505": " bhavad-vidhā na hy a-mahā-sattvāḥ.",
    "GK19bahcar5_au:506": " mahā-sattvatā hi prathamam avalambanaṃ lokasya paścād rāja-vījitā.",
    "GK19bahcar5_au:507": " sattvavatāṃ câgraṇīḥ sarvâtiśayâśritaḥ kva bhavān kva vaiklavyaṃ",
    "GK19bahcar5_au:508": " kula-pradīpo 'si iti divasa-kara-sadṛśa-tejasas te laghū-karaṇam iva.",
    "GK19bahcar5_au:509": " puruṣa-siṃho 'si iti śaurya-paṭu-prajñôpabṛṃhita-parākramasya nindêva.",
    "GK19bahcar5_au:510": " kṣitir iyaṃ tava iti lakṣaṇâkhyāta-cakravarti-padasya punar-uktam iva.",
    "GK19bahcar5_au:511": " gṛhyatāṃ śrīr iti svayam eva śriyā parigṛhītasya viparītam iva.",
    "GK19bahcar5_au:512": " adhyāsyatām ayaṃ loka ity ubhaya-loka-vijigīṣor a-puṣkalam iva.",
    "GK19bahcar5_au:513": " svī-kriyatāṃ kośa iti śaśi-kara-nikara-nir-mala-yaśaḥ-saṃcayaikâbhiniveśino nir-upayogam",
    "GK19bahcar5_au:514": " ātmī-kriyatāṃ rājakam iti guṇa-gaṇâtmī-kṛta-jagato gatârtham iva.",
    "GK19bahcar5_au:515": " uhyatāṃ rājya-bhāra iti bhuvana-traya-bhāra-vahanôcitasyânucita-viyoga",
    "GK19bahcar5_au:516": " iva.",
    "GK19bahcar5_au:517": " prajāḥ parirakṣyantām iti dīrgha-dor-daṇḍârgalita-diṅ-mukhasyânuvāda iva.",
    "GK19bahcar5_au:518": " parijanaḥ paripālyatām iti loka-pālôpamasyânuṣaṅgikam iva.",
    "GK19bahcar5_au:519": " sātatyena śastrâbhyāsaḥ kārya iti",
    "GK19bahcar5_au:520": " dhanur-guṇa-kiṇa-kalaṅka-kālī-kṛta-prakoṣṭhasya kim ādiśyate.",
    "GK19bahcar5_au:521": " nigrāhyatāṃ cāpala-jātam iti nūtanatara-vayasi nigṛhītêndriyasya",
    "GK19bahcar5_au:522": " nir-avakāśêva me vāṇī.",
    "GK19bahcar5_au:523": " nir-avaśeṣatāṃ śatravo neyā iti sahajasya tejasa evêyaṃ cintā.",
    "GK19bahcar5_au:524": " ity evaṃ vadann evâ-punar-unmīlanāya nimimīla rāja-siṃho locane pratyapadyata ca pūṣâtmajaḥ.",
    "GK19bahcar5_au:525": " asminn evântare pūṣâpy āyuṣêva tejasā vyayujyata tataś ca lajjamāna iva",
    "GK19bahcar5_au:526": " nara-pati-jīvitâpaharaṇa-janitād ātmajâparādhād adho-mukhaḥ samabhavat.",
    "GK19bahcar5_au:527": " bhū-pālâbhāva-śoka-śikhinêvântas-tāpyamānas tāmratāṃ prapede.",
    "GK19bahcar5_au:528": " mandaṃ mandam a-priya-praśnârtham iva laukikīṃ sthitim anuvartamāno",
    "GK19bahcar5_au:529": " 'vātarad divaḥ.",
    "GK19bahcar5_au:530": " ditsur iva janêśāya jalâñjalim apara-jala-nidhi-samīpam upasasarpa.",
    "GK19bahcar5_au:531": " sadyo-datta-jalâñjalir duḥkha-dahana-dagdham iva kara-sahasram ālohitam",
    "GK19bahcar5_au:532": " ādhatta.",
    "GK19bahcar5_au:533": " evaṃ ca mahā-narâdhipa-nidhana-nidhīyamāna-vipula-vairagya iva",
    "GK19bahcar5_au:534": " śānta-vapuṣi viśati giri-guhā-gahvaraṃ gabhasti-mālini",
    "GK19bahcar5_au:535": " samupôhyamāna-mahā-janâśru-durdinârdrī-kṛta iva nirvārtyâtape rodana-tāmra-sakala-loka-locana-rucêva lohitāyati jagati uṣṇāyamānâneka-nara-niḥśvāsa-saṃtāpa-pluṣṭa iva ca nīlāyamāne divase",
    "GK19bahcar5_au:536": " nṛpânugamana-pracalitayêva lakṣmyā mucyamānāsu kamalinīṣu pati-śucêva",
    "GK19bahcar5_au:537": " parivṛta-cchāyāyāṃ śyāmāyamānāyāṃ bhuvi kula-patreṣv iva",
    "GK19bahcar5_au:538": " parityakta-kalatreṣu kṛta-karuṇa-pralāpeṣu vanântān āśrayatsu duḥkhiteṣu",
    "GK19bahcar5_au:539": " cakravākeṣu chatra-bhaṅga-bhīteṣv iva nigūḍha-kośeṣu kuśeśayeṣu",
    "GK19bahcar5_au:540": " sphuṭita-dig-vadhū-hṛdaya-rudhira-paṭala-plava iva galite raktâtape",
    "GK19bahcar5_au:541": " krameṇa ca lokântaram upagatavaty anurāga-śeṣe jāte tejasām adhīśe.",
    "GK19bahcar5_au:542": " gagana-tala-vitanyamāna-bahala-rāga-pāṭalāyāṃ preta-patākāyām iva pravṛttāyāṃ saṃdhyāyāṃ śava-śibikâlaṃkāra-kṛṣṇa-cāmara-mālāsv iva sphurantīṣu darśana-pratikūlāsu timira-lekhāsu asitâguru-kāla-kāṣṭhāyāṃ",
    "GK19bahcar5_au:543": " kenâpi citāyām iva racitāyāṃ rajanyāṃ dantâmala-patra-prasādhita-karṇikāsu",
    "GK19bahcar5_au:544": " kesara-mālā-kalpita-muṇḍa-mālikāsu anumartum ivôdyatāsu prahasita-mukhīṣu",
    "GK19bahcar5_au:545": " kumuda-lakṣmīṣu avatarat-tridaśa-vimāna-kiṅkiṇī-kvaṇita iva śrūyamāṇe śākhi-śikhara-kulāya-līyamāna-śakuni-kula-kūjite",
    "GK19bahcar5_au:546": " nāka-patha-prasthita-pārthiva-pratyudgata-puru-hūtâtapatra iva pūrvasyāṃ diśi dṛśyamāne candramasi narêndraḥ svayaṃ samarpita-skandhair gṛhītvā",
    "GK19bahcar5_au:547": " śava-śibikāṃ Śibi-samaḥ sāmantaiḥ pauraiś ca purohita-puraḥsaraiḥ saritaṃ Sarasvatīṃ nītvā nara-pati-samucitāyāṃ citāyāṃ hutâśa-satkriyayā",
    "GK19bahcar5_au:548": " yaśaḥ-śeṣatām anīyata.",
    "GK19bahcar5_au:549": " devo 'pi Harṣaḥ puñjī-bhūtena sakalenêva jīva-lokena lokena",
    "GK19bahcar5_au:550": " rāja-kula-saṃbaddhenâ-śeṣeṇa śoka-mūkena parivṛto 'ntar-vartinâpi",
    "GK19bahcar5_au:551": " śokânala-taptena sneha-draveṇa bahir iva sicyamāno nirvyavadhānāyāṃ dharaṇyām upaviṣṭa eva tāṃ niśīthinīṃ Bhīmarathī-bhīmām akhilāṃ sa-rājako",
    "GK19bahcar5_au:552": " jajāgāra.",
    "GK19bahcar5_au:553": " ajani câsya cetasi tāte dūrī-bhūte saṃpraty etāvān khalu jīva-loko lokasya bhagnāḥ panthāno manorathānāṃ khilī-bhūtāni bhūti-sthānāni sthagitāny ānandasya dvārāṇi suptā satya-vāditā luptā loka-yātrā vilīnā bāhu-śālitā",
    "GK19bahcar5_au:554": " pralīnā priyâlāpitā proṣitāḥ puruṣa-kāra-vihāra-vikārāḥ samāptā",
    "GK19bahcar5_au:555": " samara-śauṇḍatā dhvastā para-guṇa-prītir viśrāntā viśvāsa-bhūmayo 'padāny",
    "GK19bahcar5_au:556": " apadānāni nir-upayogāni śāstrāṇi nir-avalambanā vikramaika-rasatā",
    "GK19bahcar5_au:557": " kathâvaśeṣā viśeṣa-jñatā dadātu jano jalâñjalim aurjityāya pratipadyatāṃ pravrajyāṃ prajā-pālatā badhnātu vaidhavya-veṇīṃ vara-manuṣyatā",
    "GK19bahcar5_au:558": " samāśrayatu rāja-śrīr āśrama-padaṃ paridhattāṃ dhavale vāsasī vasumatī vahatu valkale vilāsitā tapasyatu tapo-vaneṣu tejasvitā prāvṛṇotu cīvare",
    "GK19bahcar5_au:559": " vīratā kva gamyatāṃ punas tasya kṛte kṛta-jñatayā kva punaḥ prāpsyati",
    "GK19bahcar5_au:560": " tādṛśān mahā-puruṣa-nirmāṇa-paramâṇūn paramêṣṭhī śūnyāḥ saṃvṛttā daśa diśo guṇānāṃ jagaj jātam andhakāraṃ dharmasya niṣ-phalam adhunā janma śastrôpajīvinām.",
    "GK19bahcar5_au:561": " tātena vinā kutas tyās tādṛśyo divasam",
    "GK19bahcar5_au:562": " asama-samara-rasa-samārabdha-kalaha-kathā-kaṇṭakita-subhaṭa-kapola-bhittayo",
    "GK19bahcar5_au:563": " vīra-goṣṭhyaḥ.",
    "GK19bahcar5_au:564": " api nāma svapne 'pi dṛśyeta dīrgha-rakta-nayanaṃ punas tan-mukha-sarojaṃ",
    "GK19bahcar5_au:565": " janmântare 'pi punaḥ pariṣvajyeta tal-loha-stambhâbhyadhika-garima-garbhaṃ",
    "GK19bahcar5_au:566": " bhuja-yugalam.",
    "GK19bahcar5_au:567": " lokântare 'pi putrêty ālapataḥ punaḥ punaḥ śrūyeta sā sudhā-rasam",
    "GK19bahcar5_au:568": " udgirantī mathyamāna-kṣīra-sāgarôdgāra-gambhīrā bhāratîti.",
    "GK19bahcar5_au:569": " etāni cânyāni ca cintayata evâsya katham api sā kṣayam iyāya yāminī.",
    "GK19bahcar5_au:570": " tataḥ śucêva mukta-kaṇṭham āraṭatsu kṛkavāka-kuleṣu",
    "GK19bahcar5_au:571": " gṛha-giri-taru-śikharebhyaḥ pātayatsv ātmānaṃ mandira-mayūreṣu",
    "GK19bahcar5_au:572": " parityakta-nija-nivāseṣu ca vanāya prasthiteṣu patra-ratheṣu",
    "GK19bahcar5_au:573": " sadyas-tanū-bhūte tāmyati tamasi mandī-bhūtâtma-sneheṣv a-bhāvam",
    "GK19bahcar5_au:574": " abhilaṣatsu pradīpeṣu sphurad-aruṇa-kiraṇa-valkala-prāvṛta-vapuṣi",
    "GK19bahcar5_au:575": " pravrajyām iva pratipanne nabhasi prabhāta-samayena samuttīryamāṇāsu",
    "GK19bahcar5_au:576": " pārthivâsthi-śakala-kalāsv iva kalaviṅka-kaṃdharā-dhūsarāsu tārakāsu",
    "GK19bahcar5_au:577": " bhū-bhṛd-dhātu-garbha-kumbha-dhāriṣu vividha-saraḥ-sarit-tīrthâbhimukheṣu",
    "GK19bahcar5_au:578": " prasthiteṣu vana-kari-kuleṣu śāva-śuci-siktha-paṭala-pāṇḍure piṇḍa",
    "GK19bahcar5_au:579": " ivâpara-payo-nidhi-pulina-parisare pātyamāne śaśini krameṇa ca",
    "GK19bahcar5_au:580": " nṛpa-citânala-dhūma-visara-dhūsarī-kṛta-tejasîva",
    "GK19bahcar5_au:581": " nara-pati-śoka-pāvaka-dāha-kiraṇa-kalaṅka-kālī-kṛta-cetasîva",
    "GK19bahcar5_au:582": " proṣita-samastântaḥpura-puraṃdhri-mukha-candra-vṛndôdvega-vidrāṇa-vapuṣîva",
    "GK19bahcar5_au:583": " prathamâstam-ita-rohiṇī-raṇaraṇaka-vimanasîva câstam-upagate rāja-nikare",
    "GK19bahcar5_au:584": " rājatîva deve divam ārūḍhe savitari parivṛtte rājya iva rajanī-prabandhe",
    "GK19bahcar5_au:585": " prabuddha-rāja-haṃsa-maṇḍala-prabodhyamānaḥ paṅkajâkara iva cacāla snānāya devo Harṣaḥ.",
    "GK19bahcar5_au:586": " tataś ca nūpura-rava-virāma-mūka-manda-mandira-haṃseṣu",
    "GK19bahcar5_au:587": " śokâkula-katipaya-kañcuki-mātrâvaśeṣeṣu śuddhânteṣu patita-yūthapa iva",
    "GK19bahcar5_au:588": " vana-gaja-yūthe kakṣyântara-vartini pitṛ-parijane viṣādiny",
    "GK19bahcar5_au:589": " upari-rudan-niṣādini ca stambha-niṣaṇṇe niṣpanda-mande rāja-kuñjare",
    "GK19bahcar5_au:590": " mandurā-pālakâkranda-kathite câjira-bhāji rāja-vājini",
    "GK19bahcar5_au:591": " viśrānta-jaya-śabda-kalakale ca śūnye ca mahā-sthāna-maṇḍape",
    "GK19bahcar5_au:592": " dahyamāna-dṛṣṭir nirjagāma rāja-kulāt.",
    "GK19bahcar5_au:593": " agāc ca Sarasvatī-tīram.",
    "GK19bahcar5_au:594": " tasyāṃ snātvā pitre dadāv udakam.",
    "GK19bahcar5_au:595": " apasnātaś câ-niṣpīḍita-maulir eva paridhāyôdgamanīya-dukūla-vāsasī",
    "GK19bahcar5_au:596": " niḥśvāsa-paro nir-ātapatro nir-utsāraṇaḥ samupanīte 'pi saptau caraṇābhyām eva nāsâgrâsaktena rakta-tāmarasa-tāmreṇa cakṣuṣā hṛdayâvaśeṣasyâpi pitur",
    "GK19bahcar5_au:597": " dāha-śaṅkayā śokâgnim iva udgirann a-tāmbūlasyâpi sucira-prakṣālitasya",
    "GK19bahcar5_au:598": " kalpa-taru-kisalaya-komalasyêva",
    "GK19bahcar5_au:599": " sva-bhāva-pāṭalasyâdharasyâdhara-pallavasya prabhayā māṃsa-rudhira-kavalān",
    "GK19bahcar5_au:600": " iva hṛdayâbhighātād udvamann uṣṇa-niḥśvāsa-mokṣair bhavanam ājagāma.",
    "GK19bahcar5_au:601": " rāja-vallabhās tu bhṛtyāḥ suhṛdaḥ sacivāś ca tasminn evâhani nirgatya priyaṃ putra-dāram utsṛjyôdbāṣpair bandhubhir vāryamāṇā api",
    "GK19bahcar5_au:602": " bahu-nṛpa-guṇa-gaṇa-hṛta-hṛdayāḥ ke-cid ātmānaṃ bhṛguṣu babandhuḥ ke-cit",
    "GK19bahcar5_au:603": " tatraiva tīrtheṣu tasthuḥ ke-cid anaśanair āstīrṇa-tṛṇa-kuśā",
    "GK19bahcar5_au:604": " vyathamāna-mānasāḥ śucam asamām aśamayan ke-cic chalabhā iva vaiśvānaraṃ",
    "GK19bahcar5_au:605": " śokâvega-vivaśā viviśuḥ ke-cid dāruṇa-duḥkha-dahana-dahyamāna-hṛdayā",
    "GK19bahcar5_au:606": " gṛhīta-vācas tuṣāra-śikhariṇaṃ śaraṇam upāyayuḥ ke-cid vindhyôpatyakāsu",
    "GK19bahcar5_au:607": " vana-kari-kula-kara-śīkarâsāra-sicyamāna-tanavaḥ pallava-śayana-śāyinaḥ",
    "GK19bahcar5_au:608": " saṃtāpam aśamayan ke-cit saṃnihitān api viṣayān utsṛjya sevā-vimukhāḥ",
    "GK19bahcar5_au:609": " paricchinnaiḥ piṇḍakair aṭavī-bhuvaḥ śūnyā jagṛhuḥ ke-cit pavanâśanā",
    "GK19bahcar5_au:610": " dharma-dhanā dhamad-dhamanayo munayo babhūvuḥ ke-cid gṛhīta-kāṣāyāḥ",
    "GK19bahcar5_au:611": " kāpilaṃ matam adhijagire giriṣu ke-cid ācoṭita-cūḍā-maṇiṣu śiraḥsu",
    "GK19bahcar5_au:612": " śaraṇī-kṛta-Dhūrjaṭayo jaṭā jaghaṭire.",
    "GK19bahcar5_au:613": " apare pari-pāṭala-pralamba-cīvarâmbara-saṃvītāḥ svāmy-anurāgam ujjvalaṃ",
    "GK19bahcar5_au:614": " cakruḥ.",
    "GK19bahcar5_au:615": " anye tapo-vana-hariṇa-jihvâñcalôllihyamāna-mūrtayo jarāṃ yayuḥ.",
    "GK19bahcar5_au:616": " apare punaḥ pāṇi-pallava-pramṛṣṭair ātāmra-rāgair nayana-puṭaiḥ",
    "GK19bahcar5_au:617": " kamaṇḍalubhiś ca vāri vahanto gṛhīta-vratā muṇḍā viceruḥ.",
    "GK19bahcar5_au:618": " devam api Harṣaṃ tad-avasthaṃ pitṛ-śoka-vihvalī-kṛtaṃ śriyaṃ śāpa iti",
    "GK19bahcar5_au:619": " mahīṃ mahā-pātakam iti rājyaṃ roga iti bhogān bhuj-aṅgā iti nilayaṃ niraya",
    "GK19bahcar5_au:620": " iti bandhuṃ bandhanam iti jīvitam a-yaśa iti dehaṃ droha iti kalyatāṃ kalaṅka iti āyur a-puṇya-phalam iti āhāraṃ viṣam iti viṣam a-mṛtam iti candanaṃ dahana iti kāmaṃ krakaca iti hṛdaya-sphoṭanam abhyudaya iti ca",
    "GK19bahcar5_au:621": " manyamānaṃ sarvāsu kriyāsu vimukhaṃ pitṛ-pitāmaha-parigrahâgatāś",
    "GK19bahcar5_au:622": " ciraṃ-tanāḥ kula-putrāḥ vaṃśa-kramâhita-gauravāś ca grāhya-giro guravaḥ",
    "GK19bahcar5_au:623": " śruti-smṛtîtihāsa-viśāradāś ca jarad-dvijātayaḥ śrutâbhijana-śīla-śālino",
    "GK19bahcar5_au:624": " mūrdhâbhiṣiktāś câmātyā rājāno yathāvad-adhigatâtma-tattvāś ca saṃstutā maskariṇaḥ sama-duḥkha-sukhāś ca munayaḥ saṃsārâsāratva-kathana-kuśalā",
    "GK19bahcar5_au:625": " brahma-vādinaḥ śokâpanayana-nipuṇāś ca paurāṇikāḥ paryavārayan.",
    "GK19bahcar5_au:626": " a-svatantrī-kṛtaś ca tair manasâpi nâlabhata śokânupravaṇam ācaritum.",
    "GK19bahcar5_au:627": " pracura-mitrânunīyamānaś ca sanābhibhiḥ kathaṃ katham apy āhārâdikāsu",
    "GK19bahcar5_au:628": " kriyāsv ābhimukhyam abhajata.",
    "GK19bahcar5_au:629": " bhrātṛ-gata-hṛdayaś câcintayat: api nāma tātasya maraṇaṃ",
    "GK19bahcar5_au:630": " mahā-pralaya-sadṛśam idam upaśrutya āryo bāṣpa-jala-snāto na gṛhṇīyād valkale.",
    "GK19bahcar5_au:631": " nâśrayed vā rāja-rṣir āśrama-padam.",
    "GK19bahcar5_au:632": " na viśed vā puruṣa-siṃho giri-guhām.",
    "GK19bahcar5_au:633": " aśru-salila-nirbhara-bharita-nayana-nalina-yugalo vā paśyed a-nāthāṃ",
    "GK19bahcar5_au:634": " pṛthivīm.",
    "GK19bahcar5_au:635": " prathama-vyasana-viṣama-vihvalaḥ smared ātmānaṃ vā puruṣôttamaḥ.",
    "GK19bahcar5_au:636": " a-nityatayā janita-vairāgyo vā na nirākuryād upasarpantīṃ rājya-lakṣmīm.",
    "GK19bahcar5_au:637": " dāruṇa-duḥkha-dahana-prajvalita-deho vā pratipadyetâbhiṣekam.",
    "GK19bahcar5_au:638": " ihâgato vā rājabhir abhidhīyamāno na parācīnatām ācared iti.",
    "GK19bahcar5_au:639": " ati-pitṛ-pakṣa-pātī khalv āryaḥ.",
    "GK19bahcar5_au:640": " sarvadā tāta-ślāghayā mām abhidhatte tāta Harṣa kasya-cid abhūd bhaviṣyati vā punaḥ kāñcana-tāla-taru-prāṃśu kāya-pramāṇam idam īdṛk ca",
    "GK19bahcar5_au:641": " divasa-kara-prītyā divasam-unmukha-vikasitaṃ mukha-mahā-kamalam.",
    "GK19bahcar5_au:642": " etau ca vajra-stambha-bhāsvarau bhuja-kāṇḍau.",
    "GK19bahcar5_au:643": " ete ca hasita-madâlasa-Haladhara-vibhramā vilāsāḥ ko 'nyo mānī vikrānto vadānyo vā iti.",
    "GK19bahcar5_au:644": " etāni cânyāni ca cintayan darśanôtsuka-hṛdayo bhrātur āgamanam udīkṣamāṇaḥ",
    "GK19bahcar5_au:645": " kathaṃ katham apy atiṣṭhad iti.",
    "GK19bahcar5_au:646": " iti mahā-kavi-Śrī-Bāṇa-Bhaṭṭa-kṛtau Harṣa-carite mahā-rāja-maraṇa-varṇanaṃ",
    "GK19bahcar5_au:647": " nāma pañcama ucchvāsaḥ."
}