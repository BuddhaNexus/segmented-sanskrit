{
    "T06sthtvbhu:0": " namo buddhāya ||",
    "T06sthtvbhu:1": " pudgaladharmanairātmyayor apratipannavipratipannānām aviparītapudgaladharmanairātmyapratipādanārthaṃ triṃśikāvijñaptiprakaraṇārambhaḥ |",
    "T06sthtvbhu:2": " pudgaladharmanairātmyapratipādanaṃ punaḥ kleśajñeyāvaraṇaprahāṇārtham |",
    "T06sthtvbhu:3": " tathā hy ātmadṛṣṭiprabhavā rāgādayaḥ kleśāḥ pudgalanairātmyāvabodhaś ca satkāyadṛṣṭeḥ pratipakṣatvāt tatprahāṇāya pravartamānaḥ sarvakleśān prajahāti |",
    "T06sthtvbhu:4": " dharmanairātmyajñānād api jñeyāvaraṇapratipakṣatvāt jñeyāvaraṇaṃ prahīyate |",
    "T06sthtvbhu:5": " kleśajñeyāvaraṇaprahāṇam api mokṣasarvajñatvādhigamārtham |",
    "T06sthtvbhu:6": " kleśā hi mokṣaprāpter āvaraṇam iti atas teṣu prahīṇeṣu mokṣo 'dhigamyate |",
    "T06sthtvbhu:7": " jñeyāvaraṇam api sarvasmin jñeye jñānapravṛttipratibandhabhūtam akliṣṭam ajñānam |",
    "T06sthtvbhu:8": " tasmin prahīṇe sarvākāre jñeye 'saktam apratihatañ ca jñānaṃ pravartata ity ataḥ sarvajñatvam adhigamyate |",
    "T06sthtvbhu:9": " atha vā dharmapudgalābhiniviṣṭāś cittamātraṃ yathābhūtaṃ na jānantīty ato dharmapudgalanairātmyapradarśanena saphale vijñaptimātre 'nupūrveṇa",
    "T06sthtvbhu:10": " praveśārthaṃ prakaraṇārambhaḥ |",
    "T06sthtvbhu:11": " atha vā vijñānavad vijñeyam api dravyata eveti kecin manyante |",
    "T06sthtvbhu:12": " vijñeyavad vijñānam api saṃvṛtita eva na paramārthata ity asya dviprakārasyāpy ekāntavādasya pratiṣedhārthaḥ prakaraṇārambhaḥ ||",
    "T06sthtvbhu:13": " ātmadharmopacāro hi vividho yaḥ pravartate |",
    "T06sthtvbhu:14": " 1ab",
    "T06sthtvbhu:15": " lokaśāstrayor iti vākyaśeṣaḥ |",
    "T06sthtvbhu:16": " vijñānapariṇāme 'sau |",
    "T06sthtvbhu:17": " 1c",
    "T06sthtvbhu:18": " ātmadharmopacāra iti saṃbadhyate |",
    "T06sthtvbhu:19": " ātmā dharmāś copacaryanta ity ātmadharmopacāraḥ |",
    "T06sthtvbhu:20": " sa punar ātmaprajñaptir dharmaprajñaptiś ca |",
    "T06sthtvbhu:21": " vividha ity anekaprakāraḥ |",
    "T06sthtvbhu:22": " ātmā jīvo jantur manujo māṇava ity evamādika ātmopacāraḥ skandhā dhātava āyatanāni rūpaṃ vedanā saṃjñā saṃskārā vijñānam ity evamādiko dharmopacāraḥ |",
    "T06sthtvbhu:23": " ayaṃ dviprakāro 'py upacāro vijñānapariṇāma eva na mukhye ātmani dharmeṣu ceti |",
    "T06sthtvbhu:24": " kuta etat |",
    "T06sthtvbhu:25": " dharmāṇām ātmanaś ca vijñānapariṇāmād bahir abhāvāt |",
    "T06sthtvbhu:26": " ko 'yaṃ pariṇāmo nāma |",
    "T06sthtvbhu:27": " anyathātvam |",
    "T06sthtvbhu:28": " kāraṇakṣaṇanirodhasamakālaḥ kāraṇakṣaṇavilakṣaṇaḥ kāryasyātmalābhaḥ pariṇāmaḥ |",
    "T06sthtvbhu:29": " tatrātmādivikalpavāsanāparipoṣād rūpādivikalpavāsanāparipoṣāc cālayavijñānād ātmādinirbhāso vikalpo rūpādinirbhāsaś cotpadyate |",
    "T06sthtvbhu:30": " (Tvbh_42) tam ātmādinirbhāsaṃ rūpādinirbhāsañ ca tasmād vikalpād",
    "T06sthtvbhu:31": " bahirbhūtam ivopādāyātmādyupacāro rūpādidharmopacāraś cānādikālikaḥ pravartate vināpi bāhyenātmanā dharmaiś ca |",
    "T06sthtvbhu:32": " tad yathā taimirikasya keśoṇḍukādyupacāra iti |",
    "T06sthtvbhu:33": " yac ca yatra nāsti tat tatropacaryate |",
    "T06sthtvbhu:34": " tad yathā bāhīke gauḥ |",
    "T06sthtvbhu:35": " evaṃ vijñānasvarūpe bahiś cātmadharmābhāvāt parikalpita evātmā dharmāś ca na tu paramārthataḥ santīti vijñānavad vijñeyam api dravyata evety ayam ekāntavādo nābhyupeyaḥ |",
    "T06sthtvbhu:36": " upacārasya ca nirādhārasyāsaṃbhavād avaśyaṃ vijñānapariṇāmo vastuto 'stīty",
    "T06sthtvbhu:37": " upagantavyo yatrātmadharmopacāraḥ pravartate |",
    "T06sthtvbhu:38": " ataś cāyam abhyupagamo na yuktikṣamo vijñānam api vijñeyavat saṃvṛtita eva na paramārthata iti |",
    "T06sthtvbhu:39": " saṃvṛtito 'py abhāvaprasaṅgān na hi saṃvṛtir nirupādānā yujyate |",
    "T06sthtvbhu:40": " tasmād ayam ekāntavādo dviprakāro 'pi niryuktikatvāt tyājya ity",
    "T06sthtvbhu:41": " ācāryavacanam |",
    "T06sthtvbhu:42": " evañ ca sarvaṃ vijñeyaṃ parikalpitasvabhāvatvād vastuto na vidyate vijñānaṃ punaḥ pratītyasamutpannatvād dravyato 'stīty abhyupeyam |",
    "T06sthtvbhu:43": " pratītyasamutpannatvaṃ punar vijñānasya pariṇāmaśabdena jñāpitam |",
    "T06sthtvbhu:44": " katham etad gamyate vinā bāhyenārthena vijñānam evārthākāram utpadyata iti",
    "T06sthtvbhu:45": " | bāhyo hy arthaḥ svābhāsavijñānajanakatvena vijñānasyālambanapratyaya iṣyate na kāraṇatvamātreṇa samanantarādipratyayād viśeṣāprasaṅgāt |",
    "T06sthtvbhu:46": " sañcitālambanāś ca pañcavijñānakāyās tadākāratvāt |",
    "T06sthtvbhu:47": " na ca sañcitam avayavasaṃhatimātrād anyad vidyate |",
    "T06sthtvbhu:48": " tadavayavān apohya sañcitākāravijñānābhāvāt |",
    "T06sthtvbhu:49": " tasmād vinaiva bāhyenārthena vijñānaṃ sañcitākāram utpadyate |",
    "T06sthtvbhu:50": " na ca paramāṇava eva saṃcitās tasyālambanaṃ paramāṇūnām atadākāratvāt |",
    "T06sthtvbhu:51": " na hy asañcitāvasthātaḥ sañcitāvasthāyāṃ paramāṇūnāṃ kaścid ātmātiśayaḥ |",
    "T06sthtvbhu:52": " tasmād asañcitavat sañcitā api paramāṇavo naivālambanam |",
    "T06sthtvbhu:53": " anyas tu manyate |",
    "T06sthtvbhu:54": " ekaika paramāṇur anyanirapekṣyo 'tīndriyo bahavas tu parasparāpekṣā indriyagrāhyāḥ |",
    "T06sthtvbhu:55": " teṣām api sāpekṣanirapekṣāvasthayor ātmātiśayābhāvād ekāntenendriyagrāhyatvam atīndriyatvaṃ vā |",
    "T06sthtvbhu:56": " yadi ca paramāṇava eva parasparāpekṣā vijñānasya viṣayībhavanti |",
    "T06sthtvbhu:57": " evaṃ sati yo 'yaṃ ghaṭakuḍyādyākārabhedo vijñāne sa na syāt praramāṇūnām",
    "T06sthtvbhu:58": " atadākāratvāt |",
    "T06sthtvbhu:59": " na cānyanirbhāsasya vijñānasyānyākāro viṣayo yujyate 'tiprasaṅgāt |",
    "T06sthtvbhu:60": " na ca paramāṇavaḥ stambhādivat paramārthataḥ santy|",
    "T06sthtvbhu:61": " arvāṅmadhyaparabhāgasadbhāvāt |",
    "T06sthtvbhu:62": " tadanabhyupagame vā pūrvadakṣiṇāparottarādidigbhedo yaḥ sa paramāṇor na syāt |",
    "T06sthtvbhu:63": " tataś ca vijñānavat paramāṇor apy amūrtatvam adeśasthatvañ ca prasajyate |",
    "T06sthtvbhu:64": " evaṃ bāhyārthābhāvād vijñānam evārthākāram utpadyate svapnavijñānavad ity abhyupeyam |",
    "T06sthtvbhu:65": " vedanādayo 'pi nātītānāgatās tadākāravijñānajanakā niruddhājātatvāt |",
    "T06sthtvbhu:66": " na ca vartamānā vartamānajanakā utpadyamānāvasthāyām asattvāt |",
    "T06sthtvbhu:67": " (Tvbh_46) utpannāvasthāyāṃ vijñānasyāpi tadākāreṇotpannatvān na kiñcit kartavyam astīti manovijñānam apy anālambanam evotpadyate |",
    "T06sthtvbhu:68": " anyas tv āha |",
    "T06sthtvbhu:69": " asaty ātmani mukhye dharmeṣu copacāro na yujyate |",
    "T06sthtvbhu:70": " upacāro hi triṣu satsu bhavati nānyatamābhāve mukhyapadārthe tatsadṛśe 'nyasmin",
    "T06sthtvbhu:71": " viṣaye tayoś ca sādṛśye |",
    "T06sthtvbhu:72": " tad yathā mukhye 'gnau tatsadṛśe ca māṇavake",
    "T06sthtvbhu:73": " tayoś ca sādhāraṇe dharme kapilatve tīkṣṇatve vā saty agnir māṇavaka ity upacāraḥ kriyate",
    "T06sthtvbhu:74": " atra hy agnir māṇavaka iti jātir dravyaṃ vopacaryate |",
    "T06sthtvbhu:75": " ubhayathāpy upacārābhāvaḥ |",
    "T06sthtvbhu:76": " tatra tāvan na jāteḥ sādhāraṇaṃ kapilatvaṃ tīkṣṇatvaṃ vā |",
    "T06sthtvbhu:77": " na ca sādhāraṇadharmābhāve māṇavake jāter upacāro yujyate 'tiprasaṅgāt |",
    "T06sthtvbhu:78": " ataddharmatve 'pi jātes tīkṣṇatvakapilatvayor jātyavinābhāvitvān māṇavake jātyupacāro bhaviṣyati",
    "T06sthtvbhu:79": " jātyabhāve 'pi",
    "T06sthtvbhu:80": " tīkṣṇatvakapilatvayor māṇavake darśanād avinābhāvitvam ayuktam |",
    "T06sthtvbhu:81": " avinābhāvitve copacārābhāvo 'gnāv iva māṇavake 'pi jātisadbhāvāt |",
    "T06sthtvbhu:82": " tasmān na māṇavake jātyupacāraḥ saṃbhavati |",
    "T06sthtvbhu:83": " nāpi dravyopacāraḥ sāmānyadharmābhāvāt |",
    "T06sthtvbhu:84": " na hi yo 'gnes tīkṣṇo guṇaḥ kapilo vā sa eva māṇavake |",
    "T06sthtvbhu:85": " kiṃ tarhi tato 'nyaḥ |",
    "T06sthtvbhu:86": " viśeṣasya svāśrayapratibaddhatvān na vināgniguṇenāgner māṇavake upacāro yuktaḥ |",
    "T06sthtvbhu:87": " agniguṇasādṛśyād yukta iti cet |",
    "T06sthtvbhu:88": " evam apy agniguṇasyaiva tīkṣṇasya kapilasya vā māṇavakaguṇe tīkṣṇe kapile vā sādṛśyād upacāro yukto na tu māṇavake 'gner guṇasādṛśyenāsaṃbandhāt |",
    "T06sthtvbhu:89": " tasmād dravyopacāro 'pi naiva yujyate |",
    "T06sthtvbhu:90": " mukhyo 'pi padārtho naivāsti tatsvarūpasya",
    "T06sthtvbhu:91": " sarvajñānābhidhānaviṣayātikrāntatvāt |",
    "T06sthtvbhu:92": " pradhāne hi guṇarūpeṇaiva jñānābhidhāne pravartete tatsvarūpāsaṃsparśāt |",
    "T06sthtvbhu:93": " anyathā ca guṇavaiyarthyaprasaṅgaḥ |",
    "T06sthtvbhu:94": " na hi jñānābhidhānavyatirikto 'nyaḥ",
    "T06sthtvbhu:95": " padārthasvarūpaparicchittyupāyo 'stīty ataḥ pradhānasvarūpaviṣayajñānābhidhānābhāvān naiva mukhyaḥ padārtho 'stīty",
    "T06sthtvbhu:96": " avagantavyam |",
    "T06sthtvbhu:97": " evaṃ yāvac chabde saṃbandhābhāvāj jñānābhidhānābhāva evañ cābhidhānābhidheyābhāvān naiva mukhyaḥ padārtho 'sti |",
    "T06sthtvbhu:98": " api ca sarva evāyaṃ gauṇa eva na mukhyo 'sti |",
    "T06sthtvbhu:99": " gauṇo hi nāma yo yatrāvidyamānena rūpeṇa pravartate |",
    "T06sthtvbhu:100": " sarvaś ca śabdaḥ pradhāne 'vidyamānenaiva guṇarūpeṇa pravartate ato mukhyo nāsty eva |",
    "T06sthtvbhu:101": " tatra yad uktaṃ asaty ātmani mukhye dharmeṣu copacāro na yukta iti tad ayuktam |",
    "T06sthtvbhu:102": " vijñānapariṇāmaḥ kati prabheda iti na jñāyate |",
    "T06sthtvbhu:103": " atas tatprabhedopadarśanārtham āha |",
    "T06sthtvbhu:104": " pariṇāmaḥ sa ca tridhā || 1d",
    "T06sthtvbhu:105": " yatrātmādyupacāro dharmopacāraś ca sa punar hetubhāvena phalabhāvena ca bhidyate |",
    "T06sthtvbhu:106": " tatra hetupariṇāmo yālayavijñāne vipākaniṣyandavāsanāparipuṣṭiḥ",
    "T06sthtvbhu:107": " | phalapariṇāmaḥ punar vipākavāsanāvṛttilābhād ālayavijñānasya pūrvakarmākṣepaparisamāptau yā nikāyasabhāgāntareṣv abhinirvṛttiḥ |",
    "T06sthtvbhu:108": " niṣyandavāsanāvṛttilābhāc ca yā pravṛttivijñānānāṃ kliṣṭasya ca manasa ālayavijñānād abhinirvṛttiḥ",
    "T06sthtvbhu:109": " tatra pravṛttivijñānaṃ kuśalākuśalam ālayavijñāne vipākavāsanāṃ niṣyandavāsanāñ cādhatte |",
    "T06sthtvbhu:110": " avyākṛtaṃ kliṣṭañ ca mano niṣyandavāsanām eva |",
    "T06sthtvbhu:111": " yo 'sau trividhaḥ pariṇāma ukto 'sāv api na jñāyate |",
    "T06sthtvbhu:112": " atas tadbhedapradarśanārtham āha |",
    "T06sthtvbhu:113": " vipāko mananākhyaś ca vijñaptir viṣayasya ca |",
    "T06sthtvbhu:115": " iti |",
    "T06sthtvbhu:116": " sa eṣa trividhaḥ pariṇāmo vipākākhyo mananākhyo viṣayavijñaptyākhyaś ca |",
    "T06sthtvbhu:117": " tatra kuśalākuśalakarmavāsanāparipākavaśād yathākṣepaṃ phalābhinirvṛttir vipākaḥ |",
    "T06sthtvbhu:118": " kliṣṭaṃ mano nityaṃ mananātmakatvān mananākhyam |",
    "T06sthtvbhu:119": " rūpādiviṣayapratyavabhāsatvāc cakṣurādivijñānaṃ ṣaṭprakāram api viṣayavijñaptiḥ |",
    "T06sthtvbhu:120": " tatsvarūpanirdeśam antareṇa na tat pratīyate ity ato yasya yat svarūpaṃ tad yathākramaṃ pradarśayann āha |",
    "T06sthtvbhu:121": " tatrālayākhyaṃ vijñānaṃ vipākaḥ sarvabījakam 2cd",
    "T06sthtvbhu:122": " iti |",
    "T06sthtvbhu:123": " tatreti yo 'yam anantaroktas trividhaḥ pariṇāmaḥ |",
    "T06sthtvbhu:124": " ālayākhyam ity ālayavijñānasaṃjñakaṃ yad vijñānaṃ sa vipākapariṇāmaḥ |",
    "T06sthtvbhu:125": " tac ca sarvasāṃkleśikadharmabījasthānatvād ālayaḥ |",
    "T06sthtvbhu:126": " ālayaḥ sthānam iti paryāyau |",
    "T06sthtvbhu:127": " atha vālīyante upanibadhyante 'smin sarvadharmāḥ kāryabhāvena tad vālīyate upanibadhyate kāraṇabhāvena sarvadharmeṣv ity ālayaḥ |",
    "T06sthtvbhu:128": " vijānātīti vijñānam |",
    "T06sthtvbhu:129": " sarvadhātugatiyonijātiṣu kuśalākuśalakarmavipākatvād vipākaḥ |",
    "T06sthtvbhu:130": " sarvadharmabījāśrayatvāt sarvabījakam |",
    "T06sthtvbhu:131": " yadi pravṛttivijñānavyatiriktam ālayavijñānam asti tato 'syālambanam ākāro vā vaktavyaḥ |",
    "T06sthtvbhu:132": " na hi nirālambanaṃ nirākāraṃ vā vijñānaṃ yujyate |",
    "T06sthtvbhu:133": " naiva tan nirālambanaṃ nirākāraṃ veṣyate |",
    "T06sthtvbhu:134": " kiṃ tarhy (Tvbh_52) aparicchinnālambanākāram |",
    "T06sthtvbhu:135": " kiṃ kāraṇam |",
    "T06sthtvbhu:136": " yasmād ālayavijñānaṃ dvidhā pravartate |",
    "T06sthtvbhu:137": " adhyātmam upādānavijñaptito bahirdhāparicchinnākārabhājanavijñaptitaś ca |",
    "T06sthtvbhu:138": " tatrādhyātmam upādānaṃ parikalpitasvabhāvābhiniveśavāsanā sādhiṣṭhānam indriyarūpaṃ nāma ca",
    "T06sthtvbhu:139": " asyālambanasyātisūkṣmatvād asaṃviditakopādisthānavijñaptikañ ca tat |",
    "T06sthtvbhu:140": " 3ab",
    "T06sthtvbhu:141": " asaṃviditaka upādir yasmin asaṃviditakā ca sthānavijñaptir yasmin tad ālayavijñānam asaṃviditakopādisthānavijñaptikam",
    "T06sthtvbhu:142": " upādānam upādiḥ |",
    "T06sthtvbhu:143": " sa punar ātmādivikalpavāsanā rūpādidharmavikalpavāsanā ca |",
    "T06sthtvbhu:144": " tatsadbhāvād ālayavijñānenātmādivikalpo rūpādivikalpaś ca kāryatvenopātta iti tad vāsanātmādivikalpānāṃ rūpādivikalpānāñ copādir ity ucyate |",
    "T06sthtvbhu:145": " so 'sminn idaṃ tad iti pratisaṃvedanākāreṇāsaṃvidita ity atas tad asaṃviditakopādir ity ucyate",
    "T06sthtvbhu:146": " āśrayopādānañ copādiḥ |",
    "T06sthtvbhu:147": " āśraya ātmabhāvaḥ sādhiṣṭhānam indriyarūpaṃ nāma ca |",
    "T06sthtvbhu:148": " tasya punar yad upādānam upagamanam ekayogakṣematvena tad upādiḥ |",
    "T06sthtvbhu:149": " tatra kāmarūpadhātvor dvayor nāmarūpayor upādānam |",
    "T06sthtvbhu:150": " ārūpyadhātau tu rūpavītarāgatvād rūpavipākānabhinirvṛtter nāmopādānam eva |",
    "T06sthtvbhu:151": " kin tu vāsanāvastham eva tatra rūpaṃ na vipākāvastham |",
    "T06sthtvbhu:152": " tat punar upādānam idantayā pratisaṃvedayitum aśakyam ity ato 'saṃvidita ity ucyate |",
    "T06sthtvbhu:153": " sthānavijñaptir bhājanalokasaṃniveśavijñaptiḥ |",
    "T06sthtvbhu:154": " sāpy aparicchinnālambanākārapravṛttatvād asaṃviditety ucyate |",
    "T06sthtvbhu:155": " kathaṃ vijñānam aparicchinnālambanākāraṃ bhaviṣyatīti |",
    "T06sthtvbhu:156": " anyavijñānavādinām api nirodhasamāpattyādyavasthāsu tulyam etat |",
    "T06sthtvbhu:157": " na ca nirodhasamāpattyādyavasthāsu vijñānaṃ naivāstīti śakyate pratipattum |",
    "T06sthtvbhu:158": " yuktivirodhāt sūtravirodhāc ceti |",
    "T06sthtvbhu:159": " tatrālayākhyaṃ vijñānam (2c)",
    "T06sthtvbhu:160": " ity uktaṃ vijñānañ cāvaśyaṃ caittaiḥ saṃprayuktam ity ato vaktavyaṃ katamaiḥ katibhiś ca tebhyaḥ saṃprayujyate |",
    "T06sthtvbhu:161": " tathā kiṃ taiḥ sarvadā saṃprayujyate |",
    "T06sthtvbhu:162": " uta nety ata āha |",
    "T06sthtvbhu:163": " sadā sparśamanaskāravitsaṃjñācetanānvitam 3cd",
    "T06sthtvbhu:164": " iti |",
    "T06sthtvbhu:165": " sadeti yāvad ālayavijñānaṃ tāvad ebhiḥ sparśamanaskāravedanāsaṃjñācetanākhyaiḥ pañcabhiḥ sarvatragair dharmair anvitam |",
    "T06sthtvbhu:166": " vedanā vit |",
    "T06sthtvbhu:167": " tatra sparśas trikasaṃnipāte indriyavikāraparicchedaḥ |",
    "T06sthtvbhu:168": " vedanāsaṃniśrayadānakarmakaḥ |",
    "T06sthtvbhu:169": " indriyaviṣayavijñānāni trīṇy eva trikam |",
    "T06sthtvbhu:170": " tasya kāryakāraṇabhāvena samavasthānaṃ trikasaṃnipātaḥ |",
    "T06sthtvbhu:171": " tasmin sati tatsamakālam evendriyasya sukhādivedanānukūlo yo vikāras tena (Tvbh_56)",
    "T06sthtvbhu:172": " sadṛśo viṣayasya sukhādivedanīyākāraparicchedo yaḥ sa sparśaḥ |",
    "T06sthtvbhu:173": " indriyaṃ punar yena viśeṣeṇa sukhaduḥkhādihetutvaṃ pratipadyate sa tasya vikāraḥ |",
    "T06sthtvbhu:174": " sparśaḥ punar indriyavikārasādṛśyenendriyaṃ spṛśatīndriyeṇa vā spṛśyata iti sparśa ucyate",
    "T06sthtvbhu:175": " ata eva viṣayavikāraparicchedātmako",
    "T06sthtvbhu:176": " 'pīndriyavikārapariccheda uktaḥ |",
    "T06sthtvbhu:177": " vedanāsaṃniśrayatvam asya karma |",
    "T06sthtvbhu:178": " evaṃ hy uktaṃ sūtre sukhavedanīyaṃ sparśaṃ pratītyotpadyate sukhaṃ veditam iti vistaraḥ |",
    "T06sthtvbhu:179": " manaskāraś cetasa ābhogaḥ |",
    "T06sthtvbhu:180": " ābhujanam ābhogaḥ |",
    "T06sthtvbhu:181": " ālambane yena cittam abhimukhīkriyate |",
    "T06sthtvbhu:182": " sa punar ālambane cittadhāraṇakarmakaḥ |",
    "T06sthtvbhu:183": " cittadhāraṇaṃ punas tatraivālambane punaḥ punaś cittasyāvarjanam |",
    "T06sthtvbhu:184": " etac ca karma cittasantater ālambananiyamena viśiṣṭaṃ manaskāram adhikṛtyoktaṃ na tu yaḥ praticittakṣaṇaṃ tasya hi pratikṣaṇam eva vyāpāro na kṣaṇāntare |",
    "T06sthtvbhu:185": " vedanā anubhavasvabhāvā |",
    "T06sthtvbhu:186": " sā punar viṣayasyāhlādakaparitāpakatadubhayākāraviviktasvarūpasākṣātkaraṇabhedāt tridhā bhavati",
    "T06sthtvbhu:187": " sukhā |",
    "T06sthtvbhu:188": " duḥkhā |",
    "T06sthtvbhu:189": " aduḥkhāsukhā ca |",
    "T06sthtvbhu:190": " evaṃ tv anye manyante |",
    "T06sthtvbhu:191": " śubhāśubhānāṃ karmaṇāṃ phalavipākaṃ pratyanubhavanty anenety anubhavaḥ |",
    "T06sthtvbhu:192": " tatra śubhānāṃ karmaṇāṃ sukho",
    "T06sthtvbhu:193": " 'nubhavaḥ phalavipākaḥ |",
    "T06sthtvbhu:194": " aśubhānāṃ duḥkhaḥ |",
    "T06sthtvbhu:195": " ubhayeṣām aduḥkhāsukhaḥ |",
    "T06sthtvbhu:196": " atra cālayavijñānam eva śubhāśubhakarmavipākaḥ |",
    "T06sthtvbhu:197": " tatsaṃprayuktaivopekṣā paramārthataḥ śubhāśubhānāṃ karmaṇāṃ phalavipākaḥ |",
    "T06sthtvbhu:198": " sukhaduḥkhayos tu kuśalākuśalakarmavipākajatvād vipākopacāraḥ |",
    "T06sthtvbhu:199": " tatra sukho 'nubhavo yasminn utpanne viyogecchā niruddhe ca punaḥ",
    "T06sthtvbhu:200": " saṃyogecchā jāyate |",
    "T06sthtvbhu:201": " duḥkho 'nubhavo yasminn utpanne viyogecchā niruddhe ca punar asaṃyogecchā |",
    "T06sthtvbhu:202": " aduḥkhāsukho yasminn utpanne niruddhe cobhyaṃ na jāyate |",
    "T06sthtvbhu:203": " saṃjñā viṣayanimittodgrahaṇam |",
    "T06sthtvbhu:204": " viṣaya ālambanam |",
    "T06sthtvbhu:205": " nimittaṃ tadviśeṣo nīlapītādyālambanavyavasthākāraṇam |",
    "T06sthtvbhu:206": " tasyodgrahaṇaṃ nirūpaṇaṃ nīlam etan na pītam iti |",
    "T06sthtvbhu:207": " cetanā cittābhisaṃskāro manasaś ceṣṭā yasyāṃ satyām ālambanaṃ prati cetasaḥ praspanda iva bhavaty ayaskāntavaśād ayaḥpraspandavat |",
    "T06sthtvbhu:208": " vedanā trividhā sukhā duḥkhā aduḥkhāsukhā ca |",
    "T06sthtvbhu:209": " dharmāś catuḥ prakārāḥ kuśalā akuśalā anivṛtāvyākṛtā nivṛtāvyākṛtāś ca |",
    "T06sthtvbhu:210": " tatrālayavijñāne vid iti sāmānyopadeśena na vijñāyate tisṝṇāṃ vedanānāṃ katamā vedanā |",
    "T06sthtvbhu:211": " tathā tad api kiṃ kuśalam akuśalam anivṛtāvyākṛtaṃ nivṛtāvyākṛtam iti na vijñāyata ity ata āha |",
    "T06sthtvbhu:212": " upekṣā vedanā tatrānivṛtāvyākṛtañ ca tat |",
    "T06sthtvbhu:213": " 4ab",
    "T06sthtvbhu:214": " tatrety ālayavijñānam eva prakṛtatvāt saṃbadhyate |",
    "T06sthtvbhu:215": " upekṣaivālayavijñāne vedanā na sukhā na duḥkhā tayoḥ paricchinnālambanākāratvād rāgadveṣānuśayitatvāc ca |",
    "T06sthtvbhu:216": " anivṛtāvyākṛtañ ca tat |",
    "T06sthtvbhu:217": " ālayavijñānam iti prakṛtam |",
    "T06sthtvbhu:218": " tatrānivṛtagrahaṇaṃ nivṛtavyavacchedārtham |",
    "T06sthtvbhu:219": " avyākṛtagrahaṇaṃ kuśalākuśalavyavacchedārtham |",
    "T06sthtvbhu:220": " manobhūmikair āgantukair upakleśair anāvṛtatvād anivṛtam |",
    "T06sthtvbhu:221": " vipākatvād vipākaṃ prati kuśalākuśalatvenāvyākaraṇād avyākṛtam |",
    "T06sthtvbhu:222": " tathā sparśādayaḥ |",
    "T06sthtvbhu:223": " 4c",
    "T06sthtvbhu:224": " yathālayavijñānam ekāntena vipāko 'paricchinnālambanākāraṃ sadā sparśādibhir anvitaṃ tatra copekṣaiva vedanānivṛtāvyākṛtañ ca tathā sparśādayo 'py ekāntena vipākā evāparicchinnālambanākārāś ca |",
    "T06sthtvbhu:225": " ātmānaṃ hitvetaraiś caturbhir ālayavijñānena ca nityam anugatās teṣu copekṣaiva vedanānivṛtāvyākṛtāś cālayavijñānavat |",
    "T06sthtvbhu:226": " na hi vipākena saṃprayuktānām avipākatvam aparicchinnālambanākāreṇa ca paricchinnālambanākāratvaṃ saṃbhavati |",
    "T06sthtvbhu:227": " evam anyatrāpi vācyam ||",
    "T06sthtvbhu:228": " kiṃ punas tad ālayavijñānam ekam abhinnam āsaṃsāram anuvartate |",
    "T06sthtvbhu:229": " uta saṃtānena |",
    "T06sthtvbhu:230": " na hi tad ekam abhinnam anuvartate kṣaṇikatvāt |",
    "T06sthtvbhu:231": " kiṃ tarhi |",
    "T06sthtvbhu:232": " tac ca vartate srotasaughavat || 4d",
    "T06sthtvbhu:233": " tac cety ālayavijñānam eva saṃbadhyate |",
    "T06sthtvbhu:234": " tatra sroto hetuphalayor nairantaryaprabandhena pravṛttiḥ |",
    "T06sthtvbhu:235": " udakasamūhasya pūrvāparabhāgāvicchedena pravāha ogha ity ucyate |",
    "T06sthtvbhu:236": " yathā hy oghas tṛṇakāṣṭhagomayādīn ākarṣayaṅ gacchaty evam ālayavijñānam api puṇyāpuṇyāneñjyakarmavāsanānugataṃ sparśamanaskārādīn ākarṣan srotasāsaṃsāram avyuparataṃ pravartata iti |",
    "T06sthtvbhu:237": " tasyaivaṃ śrotasā pravṛttasya kasyām avasthāyāṃ vyāvṛttir ity āha |",
    "T06sthtvbhu:238": " tasya vyāvṛttir arhattve |",
    "T06sthtvbhu:239": " 5a",
    "T06sthtvbhu:240": " kiṃ punar arhattvam |",
    "T06sthtvbhu:241": " yadyogād arhann ity ucyate |",
    "T06sthtvbhu:242": " kasya punar yogād arhann ity ucyate |",
    "T06sthtvbhu:243": " kṣayajñānānutpādajñānalābhāt |",
    "T06sthtvbhu:244": " tasyāṃ hy avasthāyām ālayavijñānāśritadauṣṭhulyaniravaśeṣaprahāṇād ālayavijñānaṃ vyāvṛttaṃ bhavati |",
    "T06sthtvbhu:245": " saiva cārhadavasthā |",
    "T06sthtvbhu:246": " uktaḥ savibhaṅgo vipākapariṇāmaḥ |",
    "T06sthtvbhu:247": " idānīṃ mananākhyāṃ dvitīyaṃ pariṇāmam āha |",
    "T06sthtvbhu:248": " tad āśritya pravartata iti vistaraḥ |",
    "T06sthtvbhu:249": " tatra yathā cakṣurādivijñānānāṃ cakṣurādaya āśrayatvena rūpādayaś cālambanatvena prasiddhā naiva kliṣṭasya manasa āśraya ālambanaṃ vā prasiddham |",
    "T06sthtvbhu:250": " na ca vijñānam āśrayālambananirapekṣaṃ yujyata ity ataḥ kliṣṭasya manasa āśrayālambanapratipādanārthaṃ niruktipratipādanārthañ cāha |",
    "T06sthtvbhu:251": " tad āśritya pravartate |",
    "T06sthtvbhu:252": " tadālambaṃ manonāma vijñānaṃ mananātmakam || 5bcd",
    "T06sthtvbhu:253": " tad āśritya pravartata iti tacchabdenālayavijñānam abhisaṃbadhyate |",
    "T06sthtvbhu:254": " tadvāsanāśrayo hy ālayavijñānam atas tad āśritya pravartate santānenotpadyata ity arthaḥ |",
    "T06sthtvbhu:255": " atha vā yasmin dhātau bhūmau vālayavijñānaṃ vipākas tad api kliṣṭaṃ manas taddhātukaṃ tadbhūmikaṃ ceti tatpratibaddhavṛttitvāt tad āśritya pravartate |",
    "T06sthtvbhu:256": " tadālambam ity ālayavijñānālambanam eva satkāyadṛṣṭyādibhiḥ saṃprayogād ahaṃ mamety ālayavijñānālambanatvāt",
    "T06sthtvbhu:257": " kathaṃ punar yata eva cittād utpadyate tad eva tadālambanaṃ bhavati |",
    "T06sthtvbhu:258": " yathā tad anicchatāṃ keṣāṃcit kasyāñcid avasthāyāṃ yata eva cittān manovijñānam utpadyate tadālambanam eva tad utpadyate |",
    "T06sthtvbhu:259": " manonāma vijñānam iti mana iti nāma ākhyā yasya vijñānasya tad ālayavijñānam āśritya pravarte tadālambanaṃ ca manonāmety anenālayavijñānāt pravṛttivijñānāc ca vyavacchinatti |",
    "T06sthtvbhu:260": " tat punaḥ kiṃ svabhāvam ity āha |",
    "T06sthtvbhu:261": " mananātmakam iti |",
    "T06sthtvbhu:262": " evaṃ mananātmakatvān mana ity ucyate nairūktena vidhinā |",
    "T06sthtvbhu:263": " vijñānasvarūpatvād avaśyaṃ tac caittaiḥ saṃprayujyate |",
    "T06sthtvbhu:264": " idaṃ tu na jñāyate katamais tac caittaiḥ kiyadbhiḥ kiyantaṃ kālaṃ vā saṃprayujyata ity ata āha |",
    "T06sthtvbhu:265": " kleśaiś caturbhiḥ sahitaṃ nivṛtāvyākṛtaiḥ sadā |",
    "T06sthtvbhu:266": " 6ab",
    "T06sthtvbhu:267": " caittā hi dviprakārāḥ kleśās tad anye ca |",
    "T06sthtvbhu:268": " tadanyebhyo vyavacchedārtham āha kleśair iti |",
    "T06sthtvbhu:269": " kleśā api ṣaṭ |",
    "T06sthtvbhu:270": " na ca taiḥ saṃprayujyate 'taś caturbhir ity āha |",
    "T06sthtvbhu:271": " sahitam iti saṃprayuktam |",
    "T06sthtvbhu:272": " kleśā api dvividhāḥ |",
    "T06sthtvbhu:273": " akuśalā nivṛtāvyākṛtāś ca |",
    "T06sthtvbhu:274": " akuśalebhyo viśeṣārtham āha nivṛtāvyākṛtair iti |",
    "T06sthtvbhu:275": " na hi nivṛtena vijñānenākuśalānāṃ saṃprayogaḥ saṃbhavati |",
    "T06sthtvbhu:276": " nivṛtāḥ kliṣṭatvāt |",
    "T06sthtvbhu:277": " avyākṛtāḥ kuśalākuśalatvenāvyākaraṇāt |",
    "T06sthtvbhu:278": " sadeti sarvakālam |",
    "T06sthtvbhu:279": " yāvat tad asti tāvat taiḥ saṃprayuktam |",
    "T06sthtvbhu:280": " sāmānyanirdeśād viśeṣato na jñāyanta iti viśeṣato nirdiśati |",
    "T06sthtvbhu:281": " ātmadṛṣṭyātmamohātmamānātmasnehasaṃjñitaiḥ || 6cd",
    "T06sthtvbhu:282": " upādānaskandheṣv ātmeti darśanam ātmadṛṣṭiḥ satkāyadṛṣṭir ity arthaḥ |",
    "T06sthtvbhu:283": " moho 'jñānam |",
    "T06sthtvbhu:284": " ātmany ajñānam ātmamohaḥ |",
    "T06sthtvbhu:285": " ātmaviṣaye māna ātmamāno",
    "T06sthtvbhu:286": " 'smimāna ity arthaḥ |",
    "T06sthtvbhu:287": " ātmani sneha ātmasneha ātmapremety arthaḥ |",
    "T06sthtvbhu:288": " tatrālayavijñānasvarūpe saṃmūḍhaḥ sann ālayavijñāne ātmadṛṣṭim utpādayati",
    "T06sthtvbhu:289": " | ātmadarśanād yā cittasyonnatiḥ so 'smimānaḥ |",
    "T06sthtvbhu:290": " etasmiṃs traye saty ātmābhimate vastuni yo 'bhiṣvaṅgaḥ sa ātmasnehaḥ |",
    "T06sthtvbhu:291": " āha ca |",
    "T06sthtvbhu:292": " avidyayā cātmadṛṣṭyā cāsmimānena tṛṣṇayā |",
    "T06sthtvbhu:293": " ebhiś caturbhiḥ saṃkliṣṭaṃ mananālakṣaṇaṃ manaḥ ||",
    "T06sthtvbhu:294": " viparyāsanimittaṃ tu manaḥ kliṣṭaṃ sadaiva tat |",
    "T06sthtvbhu:295": " kuśalāvyākṛte citte sadāhaṅkārakāraṇam ||",
    "T06sthtvbhu:296": " ete hy ātmamohādayaḥ kleśā manovan navabhūmikāḥ |",
    "T06sthtvbhu:297": " iha ca sāmānyenābhidhānān na jñāyate kiṃ svabhūmikair eva saṃprayujyate |",
    "T06sthtvbhu:298": " utānyabhūmikair apīty ata āha |",
    "T06sthtvbhu:299": " yatrajas tanmayair 7a",
    "T06sthtvbhu:300": " iti |",
    "T06sthtvbhu:301": " yatra jāto yatrajaḥ |",
    "T06sthtvbhu:302": " tanmayair iti yatra dhātau bhūmau vā jātas taddhātukais tadbhūmikair eva ca saṃprayujyate",
    "T06sthtvbhu:303": " nānyadhātukair anyabhūmikair vā |",
    "T06sthtvbhu:304": " kiṃ punaś caturbhir eva kleśaiḥ saṃprayujyate |",
    "T06sthtvbhu:305": " nety āha |",
    "T06sthtvbhu:306": " anyaiḥ sparśādyaiś ca |",
    "T06sthtvbhu:307": " 7b",
    "T06sthtvbhu:308": " saṃprayujyata iti saṃbadhyate |",
    "T06sthtvbhu:309": " caśabdaḥ samuccayārthaḥ |",
    "T06sthtvbhu:310": " sparśādyair iti sparśamanaskāravedanāsaṃjñācetanābhiḥ |",
    "T06sthtvbhu:311": " ete hi pañca dharmāḥ sarvatragatvāt sarvavijñānaiḥ saṃprayujyante |",
    "T06sthtvbhu:312": " etair api yatra jātas tanmayair eva saṃprayujyate nānyadhātubhūmikaiḥ |",
    "T06sthtvbhu:313": " atha vānyair iti mūlavijñānasaṃprayuktebhyo vyavacchedārtham |",
    "T06sthtvbhu:314": " mūlavijñāne hy anivṛtāvyākṛtāḥ sparśādayaḥ |",
    "T06sthtvbhu:315": " kliṣṭe tu manasi manovan nivṛtāvyākṛtāḥ |",
    "T06sthtvbhu:316": " yadi tat kliṣṭaṃ manaḥ kuśalakliṣṭāvyākṛtāvasthāsv aviśeṣeṇa pravartate na tasya tarhi nivṛttir asti |",
    "T06sthtvbhu:317": " anivṛtte ca tasmin kuto mokṣa iti kathaṃ na mokṣābhāvaḥ prasajyate |",
    "T06sthtvbhu:318": " na prasajyate yasmād arhato na tat |",
    "T06sthtvbhu:319": " na nirodhasamāpattau mārge lokottare na ca || 7bcd",
    "T06sthtvbhu:320": " arhatas tāvad aśeṣakleśaprahāṇāt kliṣṭaṃ mano naivāsti |",
    "T06sthtvbhu:321": " tad dhi bhāvāgrikabhāvanāprahātavyakleśavad arhattvaprāptyānantaryamārgeṇaiva prahīyate",
    "T06sthtvbhu:322": " tad anyakleśavad arhattvāvasthāyān naiva vidyate |",
    "T06sthtvbhu:323": " ākiñcanyāyatanavītarāgasyāpy anāgāmino nirodhasamāpattilābhino mārgabalena nirodhasamāpatter labhyatvāṃ mārgavan nirodhasamāpattyavasthāyām api nirudhyate |",
    "T06sthtvbhu:324": " nirodhāc ca vyutthitasya punar ālayavijñānād eva pravartate |",
    "T06sthtvbhu:325": " mārge lokottare na ceti (7d)",
    "T06sthtvbhu:326": " lokottaragrahaṇaṃ laukikavyavacchedārtham |",
    "T06sthtvbhu:327": " laukike tu mārge kliṣṭaṃ manaḥ pravartata eva |",
    "T06sthtvbhu:328": " nairātmyadarśanasyātmadarśanapratipakṣatvān na lokottaramārge pravartitum utsaheta |",
    "T06sthtvbhu:329": " vipakṣapratipakṣayor ayaugapadyāl lokottaramārge tan nirudhyate |",
    "T06sthtvbhu:330": " tasmād api vyutthitasya punar ālayavijñānād evotpadyate |",
    "T06sthtvbhu:331": " dvitīyaḥ pariṇāmo 'yam 8a",
    "T06sthtvbhu:332": " uddiṣṭo nidiṣṭaś ceti nigamayati |",
    "T06sthtvbhu:333": " dvitīyapariṇāmāntaraṃ tṛtīyaḥ pariṇāmo vaktavya ity ata āha |",
    "T06sthtvbhu:334": " tṛtīyaḥ ṣaḍvidhasya yā |",
    "T06sthtvbhu:335": " viṣayasyopalabdhiḥ sā 8bc",
    "T06sthtvbhu:336": " tṛtīyo vijñānapariṇāma iti vākyaśeṣaḥ |",
    "T06sthtvbhu:337": " ṣaḍvidhasyeti ṣaṭprakārasya rūpaśabdagandharasaspraṣṭavya dharmātmakasya viṣayasya yā upalabdhir grahaṇaṃ pratipattir ity arthaḥ |",
    "T06sthtvbhu:338": " sā punaḥ kiṃ kuśalākuśalāvyākṛtety ata āha |",
    "T06sthtvbhu:339": " kuśalākuśalādvayā || 8d",
    "T06sthtvbhu:340": " kuśalākuśalādvayety avyākṛtāpi |",
    "T06sthtvbhu:341": " alobhādveṣāmohaiḥ saṃprayuktā kuśalā |",
    "T06sthtvbhu:342": " lobhadveṣamohaiḥ saṃprayuktākuśalā |",
    "T06sthtvbhu:343": " kuśalākuśalair asaṃprayuktādvayā na kuśalā nākuśalety arthaḥ |",
    "T06sthtvbhu:344": " sā punaḥ kīdṛśaiś caitasikaiḥ saṃprayujyate |",
    "T06sthtvbhu:345": " kiyanto vā tatsaṃprayogiṇaś caitasikā ity ata āha |",
    "T06sthtvbhu:346": " sarvatragair viniyataiḥ kuśalaiś caitasair asau |",
    "T06sthtvbhu:347": " saṃprayuktā tathā kleśair upakleśais trivedanā || 9",
    "T06sthtvbhu:348": " ya ete sarvatragādaya uddiṣṭās te na vijñāyanta ity atas tatpradarśanārtham āha |",
    "T06sthtvbhu:349": " adyāḥ sparśādayaḥ |",
    "T06sthtvbhu:350": " ādau nirdiṣṭatvād ādyāḥ sarvatragā ity arthaḥ |",
    "T06sthtvbhu:351": " tathā hi |",
    "T06sthtvbhu:352": " sadāsparśamanaskāravitsaṃjñācetanānvitam (3cd)",
    "T06sthtvbhu:353": " iti prathamato nirdiṣṭāḥ |",
    "T06sthtvbhu:354": " sparśa eṣām ādir iti sparśādayaḥ |",
    "T06sthtvbhu:355": " te punaḥ sparśamanaskārādayaḥ pañca dharmāḥ sarvacittam anugacchantīti sarvatragāḥ",
    "T06sthtvbhu:356": " | tathā hy eta ālayavijñāne kliṣṭe manasi pravṛttivijñāneṣu cāviśeṣeṇa pravartante |",
    "T06sthtvbhu:357": " viniyatān adhikṛtyāha |",
    "T06sthtvbhu:358": " chandādhimokṣasmṛtayaḥ saha |",
    "T06sthtvbhu:359": " samādhidhībhyāṃ niyatāḥ |",
    "T06sthtvbhu:360": " viśeṣe niyatatvād viniyatāḥ |",
    "T06sthtvbhu:361": " eṣāṃ hi viśeṣa eva viṣayo na sarvaḥ |",
    "T06sthtvbhu:362": " tatra chando 'bhiprete vastuny abhilāṣaḥ |",
    "T06sthtvbhu:363": " abhiprete vastuny abhilāṣa iti pratiniyataviṣayatvaṃ jñāpitaṃ bhavaty anabhiprete chandābhāvāt",
    "T06sthtvbhu:364": " darśanaśravaṇādikriyāviṣayatvena yad abhimataṃ vastu tad abhipretam |",
    "T06sthtvbhu:365": " tatra darśanaśravaṇādiprārthanā chandaḥ |",
    "T06sthtvbhu:366": " sa ca vīryārambhasaṃniśrayadānakarmakaḥ |",
    "T06sthtvbhu:367": " adhimokṣo niścite vastuni tathaivāvadhāraṇam |",
    "T06sthtvbhu:368": " niścitagrahaṇam aniścitapratiṣedhārtham |",
    "T06sthtvbhu:369": " yuktita āptopadeśato vā yad vastu asaṃdigdhaṃ tan niścitam |",
    "T06sthtvbhu:370": " yenaivākāreṇa tan niścitam anityaduḥkhādyākāreṇa tenaivākāreṇa tasya vastunaś cetasy abhiniveśanam",
    "T06sthtvbhu:371": " evam etan nānyathety avadhāraṇam adhimokṣaḥ |",
    "T06sthtvbhu:372": " sa cāsaṃhāryatākarmakaḥ |",
    "T06sthtvbhu:373": " adhimuktipradhāno hi svasiddhāntāt parapravādibhir apahartuṃ na śakyate |",
    "T06sthtvbhu:374": " smṛtiḥ saṃstute vastuny asaṃpramoṣaś cetaso 'bhilapanatā |",
    "T06sthtvbhu:375": " saṃstutaṃ vastu pūrvānubhūtam |",
    "T06sthtvbhu:376": " ālambanagrahaṇāvipraṇāśakāraṇatvād asaṃpramoṣaḥ |",
    "T06sthtvbhu:377": " pūrvagṛhītasya vastunaḥ punaḥ punar ālambanākārasmaraṇam abhilapanatā |",
    "T06sthtvbhu:378": " abhilapanam evābhilapanatā |",
    "T06sthtvbhu:379": " sā punar avikṣepakarmikā |",
    "T06sthtvbhu:380": " ālambanābhilapane sati cittasyālambanāntara ākārāntare vā vikṣepābhāvād avikṣepakarmikā |",
    "T06sthtvbhu:381": " samādhir upaparīkṣye vastuni cittasyaikāgratā |",
    "T06sthtvbhu:382": " upaparīkṣyaṃ vastu guṇato doṣato vā |",
    "T06sthtvbhu:383": " ekāgratā ekālambanatā |",
    "T06sthtvbhu:384": " jñānasaṃniśrayadānakarmakaḥ |",
    "T06sthtvbhu:385": " samāhite citte yathābhūtaparijñānāt |",
    "T06sthtvbhu:386": " dhīḥ prajñā |",
    "T06sthtvbhu:387": " sāpy upaparīkṣya eva vastuni pravicayo yogāyogavihito",
    "T06sthtvbhu:388": " 'nyathā veti |",
    "T06sthtvbhu:389": " pravicinotīti pravicayaḥ |",
    "T06sthtvbhu:390": " yaḥ samyaṅ mithyā vā saṃkīrṇasvasāmānyalakṣaṇeṣv iva dharmeṣu vivekāvabodhaḥ |",
    "T06sthtvbhu:391": " yuktir yogaḥ |",
    "T06sthtvbhu:392": " sa punar āptopadeśo 'numānaṃ pratyakṣañ ca |",
    "T06sthtvbhu:393": " tena triprakāreṇa yogena yo janitaḥ sa yogavihitaḥ |",
    "T06sthtvbhu:394": " sa punaḥ śrutamayaś cintāmayo bhāvanāmayaś ca |",
    "T06sthtvbhu:395": " tatrāptavacanaprāmāṇyād yo 'vabodhaḥ sa śrutamayaḥ |",
    "T06sthtvbhu:396": " yuktinidhyānajaś cintāmayaḥ |",
    "T06sthtvbhu:397": " samādhijo bhāvanāmayaḥ |",
    "T06sthtvbhu:398": " ayogo 'nāptopadeśo 'numānābhāso mithyā praṇihitaś ca samādhiḥ |",
    "T06sthtvbhu:399": " tenāyogena janito 'yogavihitaḥ |",
    "T06sthtvbhu:400": " upapattipratilambhiko laukikavyavahārāvabodhaś ca na yogavihito nāyogavihitaḥ |",
    "T06sthtvbhu:401": " eṣā ca saṃśayavyāvartanakarmikā |",
    "T06sthtvbhu:402": " saṃśayavyāvartanaṃ prajñayā dharmān pravicinvato niścayalābhād iti |",
    "T06sthtvbhu:403": " ete hi pañca dharmāḥ parasparaṃ vyatiricyāpi pravartante |",
    "T06sthtvbhu:404": " evañ ca yatrādhimokṣas tatra nāvaśyam itarair api bhavitavyam |",
    "T06sthtvbhu:405": " evaṃ sarvatra vācyam |",
    "T06sthtvbhu:406": " uktā viniyatāḥ ||",
    "T06sthtvbhu:407": " tadanantaroddiṣṭās tv idānīṃ kuśalā vaktavyā ity ata āha |",
    "T06sthtvbhu:408": " śraddhātha hrīr apatrapā || 10d",
    "T06sthtvbhu:409": " alobhāditrayaṃ vīryaṃ praśrabdhiḥ sāpramādikā |",
    "T06sthtvbhu:410": " āhiṃsā kuśalāḥ |",
    "T06sthtvbhu:411": " eta ekādaśa dharmā iti vākyaśeṣaḥ |",
    "T06sthtvbhu:412": " tatra śraddhā astitvaguṇavattvaśakyatveṣu karmaphalasatyaratneṣv abhisaṃpratyayaḥ prasādaś cetaso 'bhilāṣaḥ |",
    "T06sthtvbhu:413": " śraddhā hi tridhā pravartate",
    "T06sthtvbhu:414": " | sati vastuni guṇavaty aguṇavati vā saṃpratyayākārā |",
    "T06sthtvbhu:415": " sati guṇavati ca prasādākārā |",
    "T06sthtvbhu:416": " sati guṇavati ca prāptum utpādayituṃ vā śakye 'bhilāṣākārā |",
    "T06sthtvbhu:417": " cetasaḥ prasāda iti |",
    "T06sthtvbhu:418": " śraddhā hi cittakāluṣyavairodhikīty atas tatsaṃprayoge kleśopakleśamalakāluṣyavigamāc cittaṃ śraddhām āgamya prasīdatīti cetasaḥ prasāda ucyate |",
    "T06sthtvbhu:419": " sā punaś chandasaṃniśrayadānakarmikā",
    "T06sthtvbhu:420": " hrīr ātmānaṃ dharmaṃ vādhipatiṃ kṛtvāvadyena lajjā |",
    "T06sthtvbhu:421": " sadbhir garhitatvād aniṣṭavipākatvāc ca pāpam evāvadyam |",
    "T06sthtvbhu:422": " tenāvadyena kṛtenākṛtena vā yā cittasyāvalīnatā lajjā sā hrīḥ |",
    "T06sthtvbhu:423": " iyaṃ ca duścaritasaṃyamasaṃniśrayadānakarmikā |",
    "T06sthtvbhu:424": " apatrāpyaṃ lokam adhipatiṃ kṛtvāvadyena lajjā |",
    "T06sthtvbhu:425": " loke hy etad garhitaṃ māṃ caivaṃ karmāṇaṃ viditvā garhiṣyatīty aślokādibhayād avadyena lajjate",
    "T06sthtvbhu:426": " idam api duścaritasaṃyamasaṃniśriyadānakarmakam |",
    "T06sthtvbhu:427": " alobho lobhapratipakṣaḥ |",
    "T06sthtvbhu:428": " lobho nāma bhave bhavopakaraṇeṣu ca yāsaktiḥ prārthanā ca |",
    "T06sthtvbhu:429": " tatpratipakṣo 'lobho bhave bhavopakaraṇeṣu vānāsaktiḥ",
    "T06sthtvbhu:430": " vaimukhyañ ca |",
    "T06sthtvbhu:431": " ayañ ca duścaritāpravṛttisaṃniśrayadānakarmakaḥ |",
    "T06sthtvbhu:432": " adveṣo dveṣapratipakṣo maitrī |",
    "T06sthtvbhu:433": " dveṣo hi sattveṣu duḥkhe duḥkhasthānīyeṣu ca dharmeṣv āghātaḥ |",
    "T06sthtvbhu:434": " adveṣo dveṣapratipakṣatvāt sattveṣu duḥkhe duḥkhasthānīyeṣu ca dharmeṣv anāghātaḥ |",
    "T06sthtvbhu:435": " ayam api duścaritāpravṛttisaṃniśrayadānakarmakaḥ |",
    "T06sthtvbhu:436": " amoho mohapratipakṣo yathābhūtasaṃpratipattiḥ |",
    "T06sthtvbhu:437": " mohaḥ karmaphalasatyaratneṣv ajñānam |",
    "T06sthtvbhu:438": " mohapratipakṣatvād amohas teṣv eva karmaphalasatyaratneṣu saṃpratipattiḥ |",
    "T06sthtvbhu:439": " ayam api duścaritāpravṛttisaṃniśrayadānakarmakaḥ |",
    "T06sthtvbhu:440": " vīryaṃ kausīdyapratipakṣaḥ kuśale cetaso 'bhyutsāhaḥ |",
    "T06sthtvbhu:441": " na tu kliṣṭe |",
    "T06sthtvbhu:442": " kliṣṭe tūtsāhaḥ kutsitatvāt kausīdyam eva |",
    "T06sthtvbhu:443": " etac ca kuśalapakṣaparipūraṇapariniṣpādanakarmakam |",
    "T06sthtvbhu:444": " praśrabdhir dauṣṭhulyapratipakṣaḥ kāyacittakarmaṇyatā |",
    "T06sthtvbhu:445": " dauṣṭhulyaṃ kāyacittayor akarmaṇyatā sāṃkleśikadharmabījāni ca |",
    "T06sthtvbhu:446": " tadapagame praśrabdhisadbhāvāt |",
    "T06sthtvbhu:447": " tatra kāyakarmaṇyatā kāyasya svakāryeṣu (Tvbh_80)",
    "T06sthtvbhu:448": " laghusamutthānatā yato bhavati |",
    "T06sthtvbhu:449": " cittakarmaṇyatā samyaṅmanasikārasaṃprayuktasya cittasyāhlādalāghavanimittaṃ yac caitasikaṃ dharmāntaraṃ yadyogāc cittam avyāhatam ālambane pravartate 'tas tac cittakarmaṇyatety ucyate kāyasya punaḥ spraṣṭavyaviśeṣa eva prītyāhṛtaḥ kāyapraśrabdhir veditavyā |",
    "T06sthtvbhu:450": " prītamanasaḥ kāyaḥ praśrabhyata iti sūtre vacanāt |",
    "T06sthtvbhu:451": " iyaṃ tadvaśenāśrayaparāvṛttito 'śeṣakleśāvaraṇaniṣkarṣaṇakarmikā",
    "T06sthtvbhu:452": " sāpramādikā |",
    "T06sthtvbhu:453": " sahāpramādena pravartata iti sāpramādikā |",
    "T06sthtvbhu:454": " kā punar asau |",
    "T06sthtvbhu:455": " upekṣā |",
    "T06sthtvbhu:456": " kuta etat |",
    "T06sthtvbhu:457": " ekāntakuśalatvāt sarvakuśalānāṃ ceha nirdeśādhikārāc chraddhādivat sākṣād anirdeśāt tadvyatiriktānyakuśalābhāvāc copekṣaiva vijñāyate |",
    "T06sthtvbhu:458": " tatrāpramādaḥ pramādapratipakṣaḥ |",
    "T06sthtvbhu:459": " alobhād yāvad vīryam apramādaḥ |",
    "T06sthtvbhu:460": " yān alobhādīn niśrityākuśalān dharmān prajahāti tatpratipakṣāṃś ca kuśalān dharmān bhāvayati te 'lobhādayo 'pramādaḥ |",
    "T06sthtvbhu:461": " ata eva pramādapratipakṣaḥ pramādasyāto viparītatvāt |",
    "T06sthtvbhu:462": " sa punar laukikalokottarasaṃpattiparipūraṇakarmakaḥ |",
    "T06sthtvbhu:463": " upekṣā cittasamatā cittapraśaṭhatā cittānābhogatā |",
    "T06sthtvbhu:464": " ebhis tribhiḥ (Tvbh_82) padair upekṣāyā ādimadhyāvasānāvasthā dyotitā |",
    "T06sthtvbhu:465": " tatra layauddhatyaṃ vā cetaso vaiṣamyam |",
    "T06sthtvbhu:466": " tasyābhāvād ādau cittasamatā |",
    "T06sthtvbhu:467": " tato",
    "T06sthtvbhu:468": " 'nabhisaṃskāreṇāprayatvena samāhitasya cetaso yathāyogaṃ samasyaiva yā pravṛttiḥ sā cittapraśaṭhatā",
    "T06sthtvbhu:469": " sā punar avasthā layauddhatyaśaṅkānugatācirabhāvitatvāt |",
    "T06sthtvbhu:470": " tato bhāvanāprakarṣagamanāt tadvipakṣadūrībhāvāt tacchaṅkābhāve layauddhatyapratipakṣanimitteṣv ābhogam akurvato 'nābhogāvasthā cittasyānābhogatā |",
    "T06sthtvbhu:471": " iyañ ca sarvakleśopakleśānavakāśasaṃniśrayadānakarmikā |",
    "T06sthtvbhu:472": " avihiṃsā vihiṃsāpratipakṣaḥ |",
    "T06sthtvbhu:473": " vadhabandhanādibhiḥ sattvānām aviheṭhanam avihiṃsā sattveṣu karuṇā |",
    "T06sthtvbhu:474": " kaṃ ruṇaddhīti karuṇā |",
    "T06sthtvbhu:475": " kam iti sukhasyākhyā sukhaṃ ruṇaddhīty arthaḥ |",
    "T06sthtvbhu:476": " kāruṇiko hi paraduḥkhaduḥkhī bhavatīti |",
    "T06sthtvbhu:477": " iyaṃ cāviheṭhanakarmikā |",
    "T06sthtvbhu:478": " uktā ekādaśa kuśalāḥ |",
    "T06sthtvbhu:479": " tadanantaroddiṣṭās tu kleśā ity atas tān adhikṛtyāha |",
    "T06sthtvbhu:480": " kleśā rāgapratighamūḍhayaḥ || 11d",
    "T06sthtvbhu:481": " mānadṛgvicikitsāś ca 12a",
    "T06sthtvbhu:482": " iti |",
    "T06sthtvbhu:483": " rāgaś ca pratighaś ca mūḍhiś ca rāgapratighamūḍhayaḥ |",
    "T06sthtvbhu:484": " tatra rāgo bhavabhogayor adhyavasānaṃ prārthanā ca |",
    "T06sthtvbhu:485": " sa punar duḥkhasaṃjananakarmakaḥ |",
    "T06sthtvbhu:486": " duḥkham atropādānaskandhās teṣāṃ kāmarūpārūpyatṛṣṇāvaśād abhinirvṛtteḥ |",
    "T06sthtvbhu:487": " ato rāgasya duḥkhasaṃjananaṃ karma nirdiśyate |",
    "T06sthtvbhu:488": " pratighaḥ sattveṣv āghātaḥ sattveṣu rūkṣacittatā yenāviṣṭaḥ sattvānāṃ vadhabandhanādikam anarthañ cintayati |",
    "T06sthtvbhu:489": " sa punar asparśavihāraduścaritasaṃniśriyadānakarmakaḥ |",
    "T06sthtvbhu:490": " sparśaḥ sukham |",
    "T06sthtvbhu:491": " tena sahito vihāraḥ sparśavihāraḥ |",
    "T06sthtvbhu:492": " na sparśavihāro 'sparśavihāraḥ |",
    "T06sthtvbhu:493": " duḥkhasahita ity arthaḥ |",
    "T06sthtvbhu:494": " āghātacittasyāvaśyaṃ daurmanasyasamudācārāc cittaṃ tapyate |",
    "T06sthtvbhu:495": " cittānuvidhānāc ca kāyo 'pi tapyata eveti sarveryāpatheṣu",
    "T06sthtvbhu:496": " saduḥkhasavighāto 'sparśavihāro bhavati |",
    "T06sthtvbhu:497": " pratihatacittasya ca na kiñcid duścaritaṃ vidūra iti pratigho 'sparśavihāraduścaritasaṃniśrayadānakarmaka",
    "T06sthtvbhu:498": " uktaḥ |",
    "T06sthtvbhu:499": " moho 'pāyeṣu sugatau nirvāṇe tatpratiṣṭhāpākeṣu hetuṣu teṣāṃ cāviparīte",
    "T06sthtvbhu:500": " hetuphalasaṃbandhe yad ajñānam |",
    "T06sthtvbhu:501": " ayañ ca saṃkleśotpattisaṃniśriyadānakarmakaḥ |",
    "T06sthtvbhu:502": " tatra kleśakarmajanmātmakas trividhaḥ saṃkleśaḥ |",
    "T06sthtvbhu:503": " tasyotpattiḥ pūrvapūrvasaṃkleśanimittād uttarottarasya saṃkleśasyātmalābhaḥ |",
    "T06sthtvbhu:504": " tasyotpatteḥ saṃniśrayadānakarma |",
    "T06sthtvbhu:505": " (Tvbh_86) mūḍhasyaiva hi mithyājñānasaṃśayarāgādikleśapaunarbhavikakarmajanmanāṃ pravṛtter nāmūḍhasyeti |",
    "T06sthtvbhu:506": " mānaḥ |",
    "T06sthtvbhu:507": " māno hi nāma sarva eva satkāyadṛṣṭisamāśrayeṇa pravartate |",
    "T06sthtvbhu:508": " sa punaś cittasyonnatilakṣaṇaḥ |",
    "T06sthtvbhu:509": " tathā hy ātmātmīyabhāvaṃ skandheṣv adhyāropyāyam aham idaṃ mamety ātmānaṃ tena tena viśeṣeṇonnamayati",
    "T06sthtvbhu:510": " anyebhyo 'dhikaṃ manyate |",
    "T06sthtvbhu:511": " sa cāgauravaduḥkhotpattisaṃniśrayadānakarmakaḥ |",
    "T06sthtvbhu:512": " agauravaṃ guruṣu guṇavatsu ca pudgaleṣu stabdhatā kāyavācor apraśrititā duḥkhotpattiḥ punar atra punarbhavotpattiḥ |",
    "T06sthtvbhu:513": " sa ca punaś cittonnatisvarūpābhede 'pi cittonnatinimittabhedāt saptadhā bhidyate |",
    "T06sthtvbhu:514": " māno 'timāna ity evamādi |",
    "T06sthtvbhu:515": " hīnāt kulavijñānavittādibhiḥ śreyān asmi kulavijñānavittādibhir iti yā cittasyonnatiḥ sadṛśena vā kulādibhir eva sadṛśo 'smīti yā cittasyonnatiḥ sa mānaḥ |",
    "T06sthtvbhu:516": " atimānaḥ |",
    "T06sthtvbhu:517": " kulavijñānavittādibhiḥ sadṛśāt tyāgaśīlapauruṣādibhiḥ śreyān asmi śreyasā vā kulavidyādibhiḥ sadṛśo 'smi vijñānavittādibhir ity ayam",
    "T06sthtvbhu:518": " atimānaḥ |",
    "T06sthtvbhu:519": " śreyasaḥ kulavijñānavittair aham eva śreyān asmi kulavijñānavittair iti yā cittasyonnatir ayaṃ mānātimānaḥ |",
    "T06sthtvbhu:520": " asmimānaḥ |",
    "T06sthtvbhu:521": " pañcasūpādānaskandheṣv ātmātmīyarahiteṣv ātmātmīyābhiniveśād yā cittasyonnatiḥ so 'smimānaḥ",
    "T06sthtvbhu:522": " abhimānaḥ |",
    "T06sthtvbhu:523": " aprāpta uttare viśeṣādhigame prāpto mayeti yā cittasyonnatiḥ so 'bhimānaḥ |",
    "T06sthtvbhu:524": " ūnamānaḥ |",
    "T06sthtvbhu:525": " bahvantaraviśiṣṭāt kulavidyādibhir alpāntarahīno 'smi",
    "T06sthtvbhu:526": " kulavidyādibhir iti yā cittasyonnatir ayam ūnamānaḥ |",
    "T06sthtvbhu:527": " mithyāmānaḥ |",
    "T06sthtvbhu:528": " aguṇavato guṇavān asmīti yā cittasyonnatiḥ sa mithyāmānaḥ |",
    "T06sthtvbhu:529": " aguṇā hi dauḥśīlyādayas te yasya vidyante so 'guṇavān |",
    "T06sthtvbhu:530": " tasmād guṇavān asmīty anena hi dānaśīlādyabhāve 'pi guṇavattvam abhyupagataṃ bhavatīty",
    "T06sthtvbhu:531": " ato nirvastukatvān mithyāmāna ity ucyate |",
    "T06sthtvbhu:532": " dṛg iti sāmānyanirdeśe 'pi kleśādhikārāt pañcaiva kleśātmikāḥ",
    "T06sthtvbhu:533": " satkāyadṛṣṭyādikā dṛṣṭayaḥ saṃbadhyante |",
    "T06sthtvbhu:534": " na laukikī samyagdṛṣṭir anāsravā vā |",
    "T06sthtvbhu:535": " āsāṃ tu kliṣṭanitīraṇākāratvād aviśeṣe 'py ālambanākārabhedāt parasparato bhedaḥ |",
    "T06sthtvbhu:536": " tatra satkāyadṛṣṭir yat pañcasūpādānaskandheṣv ātmātmīyadarśanam |",
    "T06sthtvbhu:537": " antagrāhadṛṣṭis teṣv eva pañcasūpādānaskandheṣv ātmātmīyatvena gṛhīteṣu yad ucchedataḥ śāśvatato vā darśanam |",
    "T06sthtvbhu:538": " mithyādṛṣṭiḥ |",
    "T06sthtvbhu:539": " yayā mithyādṛṣṭyā hetuṃ vāpavadati phalaṃ kriyāṃ vā sad vā vastu nāśayati sā sarvadarśanapāpatvān mithyādṛṣṭir ity ucyate |",
    "T06sthtvbhu:540": " dṛṣṭaparāmarśaḥ pañcasūpādānaskandheṣv agrato viśiṣṭataḥ śreṣṭhataḥ paramataś ca yad darśanam",
    "T06sthtvbhu:541": " śilavrataparāmarśaḥ pañcasūpādānaskandheṣu śuddhito muktito nairyāṇikataś ca yad darśanam",
    "T06sthtvbhu:542": " vicikitsā |",
    "T06sthtvbhu:543": " karmaphalasatyaratneṣu vimatiḥ |",
    "T06sthtvbhu:544": " vividhā matir vimatiḥ syān na syād iti |",
    "T06sthtvbhu:545": " prajñātaś ceyaṃ jātyantaram evoktā |",
    "T06sthtvbhu:546": " uktāḥ ṣaṭkleśās tadanantaroddiṣṭās tv idānīm upakleśā vaktavyā ity ata āha",
    "T06sthtvbhu:547": " krodhopanāhane punaḥ |",
    "T06sthtvbhu:548": " mrakṣaḥ pradāśa īrṣyātha mātsaryaṃ saha māyayā || 12bcd",
    "T06sthtvbhu:549": " śāṭhyaṃ mado 'vihiṃsāhrīr atrapā styānam uddhataḥ |",
    "T06sthtvbhu:550": " āśraddhyam atha kausīdyaṃ pramādo muṣitā smṛtiḥ || 13",
    "T06sthtvbhu:551": " vikṣepo 'saṃprajanyañ ca kaukṛtyaṃ middham eva ca |",
    "T06sthtvbhu:552": " vitarkaś ca vicāraś cety upakleśā dvaye dvidhā || 14",
    "T06sthtvbhu:553": " tatra krodho vartamānam apakāram āgamya yaś cetasa āghātaḥ |",
    "T06sthtvbhu:554": " ayaṃ cāghātasvarūpatvāt pratighān na bhidyate |",
    "T06sthtvbhu:555": " kiṃ tv asya pratighasyāvasthāviśeṣe prajñaptatvāt pratighāṃśikaḥ |",
    "T06sthtvbhu:556": " vartamānam apakāram āgamya yaś cetasa āghātaḥ sattvāsattvaviṣayo daṇḍadānādisaṃniśrayadānakarmakaś ca sa krodha iti prajñapyate |",
    "T06sthtvbhu:557": " upanāho vairānubandhaḥ |",
    "T06sthtvbhu:558": " krodhād ūrdhvaṃ mamānenedam apakṛtam ity asya vairātmakasyānuśayasyānutsargaḥ prabandhena pravartanam upanāhaḥ |",
    "T06sthtvbhu:559": " ayañ cākṣāntisaṃniśrayadānakarmakaḥ |",
    "T06sthtvbhu:560": " akṣāntir apakārāmarṣaṇaṃ pratyapakāracikīrṣā ca |",
    "T06sthtvbhu:561": " ayam api krodhavat pradveṣāvasthāviśeṣe prajñapyate |",
    "T06sthtvbhu:562": " ataḥ prajñaptisann eva veditavyaḥ |",
    "T06sthtvbhu:563": " mrakṣa ātmano 'vadyapracchādanā |",
    "T06sthtvbhu:564": " chandadveṣabhayādīn nirākṛtya kāle taddhitaiṣiṇā codakena tat tvam evaṃkārīty anuyuktasya mohāṃśiky avadyapracchādanā mrakṣaḥ |",
    "T06sthtvbhu:565": " mohāṃśikatvaṃ tu mrakṣasya pracchādanākāratvāt",
    "T06sthtvbhu:566": " | ayañ ca kaukṛtyāsparśasaṃniśrayadānakarmakaḥ |",
    "T06sthtvbhu:567": " (Tvbh_92) dharmataiṣā yad avadyaṃ pracchādayataḥ kaukṛtyam utpadyate kaukṛtyāc cāvaśyaṃ",
    "T06sthtvbhu:568": " daurmanasyena saṃprayogād asparśavihāra iti |",
    "T06sthtvbhu:569": " pradāśaś caṇḍavacodāśitā |",
    "T06sthtvbhu:570": " caṇḍaṃ vacaḥ pragāḍhaṃ pāruṣyaṃ marmaghaṭṭanayogena |",
    "T06sthtvbhu:571": " daśanaśīlo dāśī |",
    "T06sthtvbhu:572": " tadbhāvo dāśitā |",
    "T06sthtvbhu:573": " ayañ ca bhāvapratyayaḥ svārthikaḥ |",
    "T06sthtvbhu:574": " caṇḍena vacasā pradaśatīti caṇḍavacodāśitā |",
    "T06sthtvbhu:575": " ayañ ca krodhopanāhapūrvakaś cetasa āghātasvabhāva iti pratighāṃśika eva na dravyato vidyate",
    "T06sthtvbhu:576": " ayañ ca vāgduścaritaprasavakarmakaḥ |",
    "T06sthtvbhu:577": " asparśavihārakarmakaś ca tadvataḥ pudgalasya duḥkhasaṃvāsatvāt |",
    "T06sthtvbhu:578": " īrṣyā parasaṃpattau cetaso vyāroṣaḥ |",
    "T06sthtvbhu:579": " lābhasatkārādhyavasitasya lābhasatkārakulaśīlaśrutādīn guṇaviśeṣān parasyopalabhya dveṣāṃśiko 'marṣakṛtaś cetaso vyāroṣa īrṣyā |",
    "T06sthtvbhu:580": " svam āśrayaṃ vyāpya roṣo vyāroṣaḥ |",
    "T06sthtvbhu:581": " daurmanasyasaṃprayogāt tatpūrvakaś cāsparśavihāra iti daurmanasyāsparśavihārakarmikocyate",
    "T06sthtvbhu:582": " mātsaryaṃ dānavirodhī cetasa āgrahaḥ |",
    "T06sthtvbhu:583": " upāttaṃ vastu dharmāmiṣakauśalātmakaṃ yena pūjānugrahakāmyayārthine 'narthine vā dīyate tad dānam |",
    "T06sthtvbhu:584": " tasmin sati dānābhāvāt tadvirodhīty ucyate |",
    "T06sthtvbhu:585": " lābhasatkārādhyavasitasya jīvitopakaraṇeṣu rāgāṃśikaś cetasa āgraho 'parityāgecchā mātsaryam",
    "T06sthtvbhu:586": " idaṃ cāsaṃlekhasaṃniśrayadānakarmakam |",
    "T06sthtvbhu:587": " asaṃlekhaḥ punar mātsaryeṇānupayujyamānānām apy upakaraṇānāṃ saṃnicayād veditavyaḥ |",
    "T06sthtvbhu:588": " māyā paravañcanāyābhūtārthasaṃdarśanatā |",
    "T06sthtvbhu:589": " lābhasatkāradhyavasitasya paravañcanābhiprāyeṇānyathāvasthitasya śīlāder arthasyānyathā prakāśanā",
    "T06sthtvbhu:590": " iyañ ca sahitābhyāṃ rāgamohābhyām abhūtān guṇān prakāśayatas tayoḥ samuditayoḥ prajñapyata iti krodhādivat prajñaptita eva na dravyata iti mithyājīvasaṃniśrayadānakarmikā |",
    "T06sthtvbhu:591": " śāṭhyaṃ svadoṣapracchādanopāyasaṃgṛhītañ cetasaḥ kauṭilyam |",
    "T06sthtvbhu:592": " svadoṣapracchādanopāyaḥ paravyāmohanam |",
    "T06sthtvbhu:593": " tat punar anyenānyat pratisaran vikṣipaty aparisphuṭaṃ vā pratipadyate |",
    "T06sthtvbhu:594": " ata eva śāṭhyaṃ mrakṣād bhidyate |",
    "T06sthtvbhu:595": " sa hi sphuṭam eva pracchādayati na kākvā |",
    "T06sthtvbhu:596": " idam api lābhasatkārādhyavasitopāyābhyāṃ rāgamohābhyāṃ svadoṣapracchādanārthaṃ paravyāmohanāya pravartate |",
    "T06sthtvbhu:597": " tayor eva sahitayoḥ prajñapyate |",
    "T06sthtvbhu:598": " idañ ca samyagavavādalābhaparipanthakarmakam |",
    "T06sthtvbhu:599": " samyagavavādasya yo lābho yoniśo manasikāras tasyāntarāyaṃ karoti |",
    "T06sthtvbhu:600": " madaḥ svasaṃpattau raktasyoddharṣaś cetasaḥ paryādānam |",
    "T06sthtvbhu:601": " kulārogyayauvanabalarūpaiśvaryabuddhimedhāprakarṣaḥ svasaṃpattiḥ |",
    "T06sthtvbhu:602": " uddharṣo harṣaviśeṣaḥ |",
    "T06sthtvbhu:603": " yena harṣaviśeṣeṇa cittam asvatantrīkriyate tena tadātmatantrīkaraṇāt paryāttaṃ bhavatīty etad uktañ cetasaḥ paryādānam iti |",
    "T06sthtvbhu:604": " ayañ ca sarvakleśopakleśasaṃniśrayadānakarmakaḥ |",
    "T06sthtvbhu:605": " vihiṃsā sattvaviheṭhanā |",
    "T06sthtvbhu:606": " vividhair vadhabandhanatāḍanatarjanādibhiḥ sattvānāṃ hiṃsā vihiṃsā |",
    "T06sthtvbhu:607": " viheṭhyante 'nayā sattvā vadhabandhanādibhir duḥkhadaurmanasyotpādanād iti sattvaviheṭhanā",
    "T06sthtvbhu:608": " sā punaḥ pratighāṃśikī nirghṛṇatā sattveṣu cittarūkṣatā sattvaviheṭhanakarmikā vihiṃsety ucyate",
    "T06sthtvbhu:609": " āhrīkyaṃ svayam avadyenālajjā |",
    "T06sthtvbhu:610": " tasmin karmaṇyātmānam ayogyaṃ manyamānasyāpi yāvadyenālajjā sāhrīkyaṃ hrīvipakṣabhūtam |",
    "T06sthtvbhu:611": " anapatrāpyaṃ parato 'vadyenālajjā |",
    "T06sthtvbhu:612": " lokaśāstraviruddham etan mayā kriyata ity evam avagacchato 'pi yā tayā pāpakriyayālajjā sāpatrāpyavipakṣabhūtam anapatrāpyam |",
    "T06sthtvbhu:613": " etac ca dvayam api sarvakleśopakleśasāhāyyakarmakam |",
    "T06sthtvbhu:614": " rāgadveṣamohaprakāreṣu sarvāsatkāryaprabhavahetuṣu rāgadveṣayor ayaugapadyād yathāsaṃbhavaṃ prajñapyate na tu svatantram asti |",
    "T06sthtvbhu:615": " styānañ cittasyākarmaṇyatā staimityam |",
    "T06sthtvbhu:616": " stimitasya bhāvaḥ staimityaṃ yadyogāc cittaṃ jaḍībhavati stimitaṃ bhavati nālambanaṃ pratipattuṃ samutsahate |",
    "T06sthtvbhu:617": " etac ca sarvakleśopakleśasahāyyadānakarmakam |",
    "T06sthtvbhu:618": " mohāṃśe prajñaptatvāc ca mohāṃśikam eva na pṛthag vidyate |",
    "T06sthtvbhu:619": " auddhatyaṃ cittasyāvyupaśamaḥ |",
    "T06sthtvbhu:620": " vyupaśamo hi śamathas tadviruddho",
    "T06sthtvbhu:621": " 'vyupaśamaḥ |",
    "T06sthtvbhu:622": " sa punar eṣa rāgānukūlaṃ pūrvahasitarasitakrīḍitādyanusmarataś cetaso 'vyupaśamahetuḥ",
    "T06sthtvbhu:623": " śamathaparipanthakarmakaḥ |",
    "T06sthtvbhu:624": " āśraddhyāṃ karmaphalasatyaratneṣv anabhisaṃpratyayaḥ śraddhāvipakṣaḥ |",
    "T06sthtvbhu:625": " śraddhā hy astitvaguṇavattvaśakyatveṣv abhisaṃpratyayaḥ prasādo 'bhilāṣaś",
    "T06sthtvbhu:626": " ca yathākramam |",
    "T06sthtvbhu:627": " aśraddhā tadviparyeṇāstitvaguṇavattvaśakyatveṣv anabhisaṃpratyayo 'prasādo 'nabhilāṣaś ca",
    "T06sthtvbhu:628": " kausīdyasaṃniśrayadānakarmakam",
    "T06sthtvbhu:629": " | aśraddadhānasya prayogacchandābhāvāt kausīdyasaṃniśrayadānakarmakatvam |",
    "T06sthtvbhu:630": " kausīdyaṃ kuśale cetaso 'nabhyutsāho vīryavipakṣaḥ |",
    "T06sthtvbhu:631": " kuśale kāyavāṅmanaḥkarmaṇi nidrāpārśvaśayanasukham āgamya yo mohāṃśikaś cetaso",
    "T06sthtvbhu:632": " 'nabhyutsāhaḥ |",
    "T06sthtvbhu:633": " etac ca kuśalapakṣaprayogaparipanthakarmakam |",
    "T06sthtvbhu:634": " pramādo yair lobhadveṣamohakausīdyaiḥ kleśād rāgadveṣamohādikāc cittaṃ na rakṣati kaśalaṃ ca tatpratipakṣabhūtaṃ na bhāvayati |",
    "T06sthtvbhu:635": " teṣu lobhadveṣamohakausīdyeṣu pramādaḥ prajñapyate |",
    "T06sthtvbhu:636": " ayañ cākuśalavṛddhikuśalaparihāṇisaṃniśrayadānakarmakaḥ |",
    "T06sthtvbhu:637": " muṣitā smṛtiḥ kliṣṭā smṛtiḥ |",
    "T06sthtvbhu:638": " kliṣṭeti kleśasaṃprayuktā |",
    "T06sthtvbhu:639": " iyañ ca vikṣepasaṃniśrayadānakarmikā |",
    "T06sthtvbhu:640": " vikṣepo rāgadveṣamohāṃśikaś cetaso visāraḥ |",
    "T06sthtvbhu:641": " vividhaṃ kṣipyate 'nena",
    "T06sthtvbhu:642": " cittam iti vikṣepaḥ |",
    "T06sthtvbhu:643": " yai rāgadveṣamohaiś cittaṃ samādhyālambanād bahiḥ kṣipyate teṣu yathāsaṃbhavaṃ vikṣepaḥ prajñapyate",
    "T06sthtvbhu:644": " eṣa ca vairāgyaparipanthakarmaḥ |",
    "T06sthtvbhu:645": " asaṃprajanyaṃ kleśasaṃprayuktā prajñā yayāsaṃviditā kāyavākcittacaryā abhikramapratikramādiṣu vartate karaṇīyākaraṇīyājñānāt |",
    "T06sthtvbhu:646": " etac cāpattisaṃniśrayadānakarmakam |",
    "T06sthtvbhu:647": " kaukṛtyaṃ cetaso vipratisāraḥ |",
    "T06sthtvbhu:648": " kutsitaṃ kṛtam iti kukṛtam |",
    "T06sthtvbhu:649": " tadbhāvaḥ kaukṛtyam |",
    "T06sthtvbhu:650": " iha tu kukṛtaviṣayaś cetaso vilekhaḥ kaukṛtyaṃ caitasikādhikārāt |",
    "T06sthtvbhu:651": " etac ca cittasthitiparipanthakarmakam |",
    "T06sthtvbhu:652": " middham asvatantravṛtticetaso 'bhisaṃkṣepaḥ |",
    "T06sthtvbhu:653": " vṛttir ālambane pravṛttiḥ |",
    "T06sthtvbhu:654": " sāsvatantrā cetaso yato bhavati tan middham |",
    "T06sthtvbhu:655": " kāyasandhāraṇāsamarthā vā vṛttiś cetaso 'svatantrā sā yato bhavati tan middham |",
    "T06sthtvbhu:656": " abhisaṃkṣepaś cetasaś cakṣurādīndriyadvāreṇāpravṛttiḥ |",
    "T06sthtvbhu:657": " etac ca mohāṃśe prajñapanān mohāṃśikaṃ kṛtyātipattisaṃniśrayadānakarmakañ ca |",
    "T06sthtvbhu:658": " vitarkaḥ paryeṣako manojalpaḥ prajñācetanāviśeṣaḥ |",
    "T06sthtvbhu:659": " paryeṣakaḥ kim etad iti nirūpaṇākārapravṛttaḥ |",
    "T06sthtvbhu:660": " manaso jalpo manojalpaḥ |",
    "T06sthtvbhu:661": " jalpa iva jalpaḥ |",
    "T06sthtvbhu:662": " jalpo 'rthakathanam |",
    "T06sthtvbhu:663": " cetanāprajñāviśeṣa iti cetanāyāś cittaparispandātmakatvāt prajñāyāś ca guṇadoṣavivekākāratvāt",
    "T06sthtvbhu:664": " tadvaśena cittapravṛtteḥ kadācic cittacetanayor vitarkaḥ prajñaptiḥ kadācit prajñācetasor yathākramam anabhyūhābhyuhāvasthayoḥ |",
    "T06sthtvbhu:665": " atha vā cetanāprajñayor eva vitarkaḥ prajñaptis tadvaśena cittasya tathāpravṛttatvāt |",
    "T06sthtvbhu:666": " sa eva cittasyaudārikatā |",
    "T06sthtvbhu:667": " audārikateti sthūlatā vastumātraparyeṣaṇākāratvāt |",
    "T06sthtvbhu:668": " eṣa ca nayo vicāre 'pi draṣṭavyaḥ |",
    "T06sthtvbhu:669": " vicāro 'pi hi cetanāprajñāviśeṣātmakaḥ |",
    "T06sthtvbhu:670": " pratyavekṣako manojalpa eva |",
    "T06sthtvbhu:671": " idaṃ tad iti pūrvādhigatanirūpaṇāt |",
    "T06sthtvbhu:672": " ata eva ca cittasūkṣmatety ucyate |",
    "T06sthtvbhu:673": " etau ca sparśāsparśavihārasaṃniśrayadānakarmakau |",
    "T06sthtvbhu:674": " anayoś caudārikasūkṣmatayā vyavasthāpanāt pṛthakkaraṇam |",
    "T06sthtvbhu:675": " dvaye dvidheti |",
    "T06sthtvbhu:676": " dvayañ ca dvayañ ca dvaye |",
    "T06sthtvbhu:677": " te punaḥ kaukṛtyamiddhe vitarkavicārau ca |",
    "T06sthtvbhu:678": " ete ca catvāro dharmā dvidhā kliṣṭā akliṣṭāś ca |",
    "T06sthtvbhu:679": " tatrākuśalam akṛtvā kuśalañ ca kṛtvā yaś cetaso vilekhas tat saṃkliṣṭaṃ kaukṛtyam |",
    "T06sthtvbhu:680": " yat kuśalam akṛtvākuśalañ ca kṛtvā tat kaukṛtyam akliṣṭam |",
    "T06sthtvbhu:681": " middham api kliṣṭacittāviddhaṃ kliṣṭacittasaṃprayuktaṃ ca kliṣṭam |",
    "T06sthtvbhu:682": " akliṣṭacittāviddham akliṣṭacittasaṃprayuktañ cākliṣṭam |",
    "T06sthtvbhu:683": " kāmavyāpādavihiṃsādivitarkāḥ kliṣṭāḥ |",
    "T06sthtvbhu:684": " naiśkramyādivitarkā akliṣṭāḥ |",
    "T06sthtvbhu:685": " evaṃ paropaghātopāyavicāraḥ kliṣṭaḥ |",
    "T06sthtvbhu:686": " parānugrahopāyavicāro 'kliṣṭaḥ |",
    "T06sthtvbhu:687": " tatra ye kaukṛtyamiddhavitarkavicārāḥ kliṣṭās ta evopakleśā netare |",
    "T06sthtvbhu:688": " tatra yathā rūpaśabdādyupalabdhiḥ ṣaṭprakārā yathāsaṃbhavaṃ sarvaiś caitasikaiḥ saṃprayujyate sarvatragair viniyataiḥ kuśalaiḥ kleśair upakleśaiś ca evaṃ trivedanā tisṛbhiś ca vedanābhiḥ saṃprayujyate sukhayā duḥkhayā aduḥkhāsukhayā ca |",
    "T06sthtvbhu:689": " saumanasyadaurmanasyopekṣāsthānīyeṣu rūpādiṣu tadutpatteḥ kuśalā akuśalā avyākṛtā ca |",
    "T06sthtvbhu:690": " ālayavijñānan tu sarvatragaiḥ pañcabhir eva saṃprayujyate nānyaiḥ |",
    "T06sthtvbhu:691": " tatra copekṣaiva vedanā anivṛtāvyakṛtañ ca |",
    "T06sthtvbhu:692": " kliṣṭaṃ manaḥ sarvatragaiḥ pañcabhiś caturbhiś ca kleśair ātmamohādibhiḥ sadā saṃprayujyate",
    "T06sthtvbhu:693": " tatropekṣaiva vedanā nivṛtāvyākṛtañ ceti |",
    "T06sthtvbhu:694": " idam idānīñ cintyate |",
    "T06sthtvbhu:695": " kiṃ pañcānāñ cakṣurvijñānādīnāṃ yugapad ālambanapratyayasānnidhye 'py ālayavijñānād ekasyaivotpattir bhavati na dvayor na bahūnāṃ vā |",
    "T06sthtvbhu:696": " yathaike manyante |",
    "T06sthtvbhu:697": " na dvayor na bahūnāṃ vā yugapat samanantarapratyayābhāvād ekasyaiva vijñānasyotpattir bhavati",
    "T06sthtvbhu:698": " na caikaṃ vijñānaṃ bahūnāṃ samantarapratyayatvaṃ pratipattum utsahate |",
    "T06sthtvbhu:699": " utāniyamena",
    "T06sthtvbhu:700": " yady ekasyaiva pratyayasāṃnidhyam ekam evotpadyate |",
    "T06sthtvbhu:701": " evaṃ dvayor bahūnāñ ca pratyayasāṃnidhye utpattir bhavatīty ata āha |",
    "T06sthtvbhu:702": " pañcānāṃ mūlavijñāne yathāpratyayam udbhavaḥ |",
    "T06sthtvbhu:703": " vijñānānāṃ saha na vā taraṅgāṇāṃ yathā jale || 15",
    "T06sthtvbhu:704": " pañcānām iti cakṣurādivijñānānāṃ tadanucaramanovijñānasahitḥnḥm |",
    "T06sthtvbhu:705": " pañcānāṃ cakṣurādivijñānānāṃ bījāśrayatvāt tadutpatter gatiṣu janmopādānāc cālayavijñānaṃ mūlavijñānam ity ucyate |",
    "T06sthtvbhu:706": " yathāpratyayam udbhava iti yasya yasya yaḥ pratyayaḥ saṃnihitas tasya tasya niyamenodbhava ātmalābhaḥ |",
    "T06sthtvbhu:707": " saha na veti yugapat krameṇa vā |",
    "T06sthtvbhu:708": " taraṅgāṇāṃ yathā jala ity ālayavijñānāt pravṛttivijñānānāṃ yugapad ayugapac cotpattau dṛṣṭāntaḥ",
    "T06sthtvbhu:709": " yathoktam |",
    "T06sthtvbhu:710": " tadyathā viśālamate mahata udakaughasya vahataḥ saced ekasya taraṅgasyotpattipratyayaḥ pratyupasthito bhavaty ekam eva taraṅgaṃ pravartate |",
    "T06sthtvbhu:711": " saced dvayos trayāṇāṃ saṃbahulānāṃ taraṅgāṇām utpattipratyayaḥ pratyupasthito bhavati yāvat saṃbahulāni taraṅgāṇi pravartante |",
    "T06sthtvbhu:712": " na ca tasyodakaughasya srotasā vahataḥ samucchittir bhavati |",
    "T06sthtvbhu:713": " na paryupayogaḥ prajñāyate |",
    "T06sthtvbhu:714": " evam eva viśālamate tadoghasthānīyam ālayavijñānaṃ saṃniśritya pratiṣṭhāya saced ekasya cakṣurvijñānasyotpattipratyayaḥ pratyupasthito bhavaty ekam eva cakṣurvijñānaṃ pravartate |",
    "T06sthtvbhu:715": " saced dvayos trayāṇāṃ sacet pañcānāṃ vijñānānām utpattipratyayaḥ pratyupasthito bhavati sakṛd yāvat pañcānāṃ pravṛttir bhavati |",
    "T06sthtvbhu:716": " atra gāthā |",
    "T06sthtvbhu:717": " ādānavijñāna gabhīrasūkṣmo ogho yathā vartati sarvabījo |",
    "T06sthtvbhu:718": " bālāna eṣo mayi na prakāśi mā haiva ātmā parikalpayeyur iti |",
    "T06sthtvbhu:719": " na hi vijñānapratiniyamenālambanapratyayavat samanantarapratyaya iṣyate |",
    "T06sthtvbhu:720": " sarvavijñānotpattau sarvasya vijñānasya tatsamanantarapratyayatvābhyupagamāt |",
    "T06sthtvbhu:721": " ata ekasmād api samanantarapratyayād ālambanapratyayasānnidhye dvayor bahūnāṃ vā vijñānānām utpattir na virūdhyate |",
    "T06sthtvbhu:722": " kiñ cātra kāraṇaṃ yat samanantarapratyayapratiniyamābhāve pañcānāñ ca yugapad ālambanapratyayasānnidhya ekenaivotpattavyaṃ na pañcabhir apīti |",
    "T06sthtvbhu:723": " tasmād alambanasadbhāve pañcānām api cotpattir ity abhyupeyam |",
    "T06sthtvbhu:724": " idam īdānīṃ vaktavyam |",
    "T06sthtvbhu:725": " kiṃ manovijñānaṃ cakṣurādivijñānaiḥ saha pravartate vinā ca |",
    "T06sthtvbhu:726": " uta naivety ata āha |",
    "T06sthtvbhu:727": " manovijñānasaṃbhūtiḥ sarvadāsaṃjñikād ṛte |",
    "T06sthtvbhu:728": " samāpattidvayān middhān mūrcchanād apy acittakāt || 16",
    "T06sthtvbhu:729": " iti |",
    "T06sthtvbhu:730": " sarvadeti sarvakālaṃ cakṣurādivijñānaiḥ saha vinā cety arthaḥ |",
    "T06sthtvbhu:731": " asyotsargasyemam apavādam ārabhate |",
    "T06sthtvbhu:732": " āsaṃjñikād ṛte samāpattidvayān middhān mūrcchanād apy acittakād iti |",
    "T06sthtvbhu:733": " tatrāsaṃjñikam asaṃjñisattveṣu deveṣūpapannasya yaś cittacaitasikānāṃ dharmāṇāṃ nirodhaḥ |",
    "T06sthtvbhu:734": " samāpattidvayam asaṃjñisamāpattir nirodhasamāpattiś ca |",
    "T06sthtvbhu:735": " tatrāsaṃjñisamāpattiḥ |",
    "T06sthtvbhu:736": " tṛtīyād dhyānād vītarāgasyordhvam avītarāgasya niḥsaraṇasaṃjñāpūrvakeṇa manasikāreṇa manovijñānasya tatsaṃprayuktānāñ ca caittānāṃ yo nirodhaḥ so 'trāsaṃjñisamāpattir ity ucyate |",
    "T06sthtvbhu:737": " nirudhyate",
    "T06sthtvbhu:738": " 'neneti nirodhaḥ",
    "T06sthtvbhu:739": " | sa punaḥ sasaṃprayogasya manovijñānasya samudācāranirodhaḥ |",
    "T06sthtvbhu:740": " āśrayasyāvasthāviśeṣaḥ |",
    "T06sthtvbhu:741": " sa ca samāpatticittād anantarañ cittāntarotpattiviruddha āśrayaḥ prāpyata iti samāpattir ity ucyate |",
    "T06sthtvbhu:742": " nirodhasamāpattir ākiñcanyāyatanavītarāgasya śāntavihārasaṃjñāpūrvakeṇa manasikāreṇa sasaṃprayogasya manovijñānasya kliṣṭasya ca manaso yo nirodhaḥ |",
    "T06sthtvbhu:743": " iyam apy asaṃjñisamāpattivad āśrayasyāvasthāviśeṣe prajñapyate |",
    "T06sthtvbhu:744": " acittakaṃ middhaṃ gāḍhamiddhopahatatvād āśrayasya tāvatkālaṃ manovijñānāpravṛtter acittakam ity ucyate |",
    "T06sthtvbhu:745": " acittikā mūrcchā |",
    "T06sthtvbhu:746": " āgantukenābhighātena vātapittaśleṣmavaiṣamyeṇa vā yad āśrayavaiṣamyaṃ manovijñānapravṛttiviruddhaṃ tatrācittikā mūrcchopacaryate |",
    "T06sthtvbhu:747": " etāḥ pañcāvasthā varjayitvā tadanyāsu sarvāsv avasthāsu manovijñānapravṛttir veditavyā |",
    "T06sthtvbhu:748": " evam āsaṃjñikādiṣu manovijñāne niruddhe tadapagame punaḥ kuta utpadyate yatas tasya kālakriyā na bhavati |",
    "T06sthtvbhu:749": " tat punar ālayavijñānād evotpadyate |",
    "T06sthtvbhu:750": " tad dhi sarvavijñānabījakam iti |",
    "T06sthtvbhu:751": " yatra vijñānapariṇāme ātmadharmopacāraḥ sa punas tridhety uddiśya vistareṇa trividho 'pi nirdiṣṭaḥ",
    "T06sthtvbhu:752": " idānīm ātmadharmopacāro yaḥ pravartate sa vijñānapariṇāma eva na vijñānapariṇāmāc ca pṛthag asty ātmā dharmā ceti yat pratijñātaṃ tatprasādhanārtham āha |",
    "T06sthtvbhu:753": " vijñānapariṇāmo 'yaṃ vikalpo yad vikalpyate |",
    "T06sthtvbhu:754": " tena tan nāsti tenedaṃ sarvaṃ vijñāptimātrakam || 17",
    "T06sthtvbhu:755": " iti |",
    "T06sthtvbhu:756": " yo 'yaṃ vijñānapariṇāmas trividho 'nantaram abhihitaḥ so 'yaṃ",
    "T06sthtvbhu:757": " vikalpaḥ |",
    "T06sthtvbhu:758": " adhyāropitārthākārās traidhātukāś cittacaittā vikalpa ucyate |",
    "T06sthtvbhu:759": " yathoktam |",
    "T06sthtvbhu:760": " abhūtaparikalpas tu cittacaittās tridhātukā iti |",
    "T06sthtvbhu:761": " tena trividhena vikalpenālayavijñānakliṣṭamanaḥpravṛttivijñānasvabhāvena sasaṃprayogeṇa yad vikalpyate bhājanam ātmāskandhadhātvāyatanarūpaśabdādikaṃ vastu tan nāstīty ataḥ sa vijñānapariṇāmo vikalpa ucyate |",
    "T06sthtvbhu:762": " asadālambanatvāt |",
    "T06sthtvbhu:763": " kathaṃ punar etad vijñāyate tadālambanam asad iti |",
    "T06sthtvbhu:764": " yad dhi yasya kāraṇaṃ tasmin samagre cāviruddhe ca tad utpadyate nānyathā |",
    "T06sthtvbhu:765": " vijñānañ ca māyāgandharvanagarasvapnatimirādāv asaty apyālambane jāyate |",
    "T06sthtvbhu:766": " yadi ca vijñānasyālambanapratibaddha utpādaḥ syād evaṃ sati māyādiṣv arthābhāvān na vijñānam utpadyate |",
    "T06sthtvbhu:767": " tasmāt pūrvakān niruddhāt tajjātīyavijñānād vijñānam utpadyate |",
    "T06sthtvbhu:768": " na bāhyād arthāt tasminn asaty api bhāvāt |",
    "T06sthtvbhu:769": " dṛṣṭā cābhinne 'py arthe pratipattṝṇāṃ parasparaviruddhā pratipattiḥ |",
    "T06sthtvbhu:770": " na caikasya parasparaviruddhānekātmakatvaṃ yujyate |",
    "T06sthtvbhu:771": " tasmād adhyāropitarūpatvād vikalpasyālambanam asad iti pratipattavyam |",
    "T06sthtvbhu:772": " anena tāvat samāropāntaṃ parihṛtyāpavādāntaparijihīrṣayā āha |",
    "T06sthtvbhu:773": " tenedaṃ sarvaṃ vijñāptimātrakam (17cd)",
    "T06sthtvbhu:774": " iti |",
    "T06sthtvbhu:775": " teneti tasmāt |",
    "T06sthtvbhu:776": " yasmāt pariṇāmātmakena vikalpena yad vikalpyate tena tan nāsti tasmād viṣayābhāvāt sarvaṃ vijñaptimātrakam |",
    "T06sthtvbhu:777": " sarvam iti traidhātukam asaṃskṛtañ ca |",
    "T06sthtvbhu:778": " mātraśabdas tadadhikaviṣayavyavacchedārthaḥ |",
    "T06sthtvbhu:779": " kakāraḥ pādapūraṇārthaḥ |",
    "T06sthtvbhu:780": " yadi sarvaṃ vijñaptimātrakam eva na tato 'nyaḥ kartā karaṇaṃ vāsti kathaṃ mūlavijñānād anadhiṣṭhitād asati karaṇe vikalpāḥ pravartanta ity āha |",
    "T06sthtvbhu:781": " sarvabījaṃ hi vijñānaṃ pariṇāmas tathā tathā |",
    "T06sthtvbhu:782": " yāty anyonyavaśād yena vikalpaḥ sa sa jāyate || 18",
    "T06sthtvbhu:783": " tatra sarvadharmotpādanaśaktyanugamāt sarvabījaṃ vijñānam ity ālayavijñānam |",
    "T06sthtvbhu:784": " vijñānaṃ hy asarvabījam apy astīty ataḥ sarvabījam ity āha",
    "T06sthtvbhu:785": " | vijñānād anyad api kaiścit pradhānādi sarvabījaṃ kalpyata iti vijñānam",
    "T06sthtvbhu:786": " ity āha |",
    "T06sthtvbhu:787": " atha vā |",
    "T06sthtvbhu:788": " ekapadavyabhicāre 'pi viśeṣaṇaviśeṣyatvadarśanān nāyaṃ doṣaḥ |",
    "T06sthtvbhu:789": " pariṇāmas tathā tathā yāty anyonyavaśād iti |",
    "T06sthtvbhu:790": " pūrvāvasthāto 'nyathābhāvaḥ pariṇāmaḥ |",
    "T06sthtvbhu:791": " tathā tatheti tasya tasya vikalpasyānantarotpādanasamarthāvasthāṃ prāpnotīty arthaḥ |",
    "T06sthtvbhu:792": " anyonyavaśād iti |",
    "T06sthtvbhu:793": " tathā hi cakṣurādivijñānaṃ svaśaktiparipoṣe vartamāne śaktiviśiṣṭasyālayavijñānapariṇāmasya nimittaṃ so 'pi",
    "T06sthtvbhu:794": " ālayavijñānapariṇāmaś cakṣurādivijñānasya nimittaṃ bhavati |",
    "T06sthtvbhu:795": " evam anyonyavaśād yasmād ubhayaṃ pravartate tasmād ālayavijñānād anyenānadhiṣṭhitād anekaprakāro vikalpaḥ sa sa jāyate |",
    "T06sthtvbhu:796": " tatra ca vartamāne janmani yathālayavijñānāt pravṛttivijñānasyotpattir bhavati tathākhyātam",
    "T06sthtvbhu:797": " idānīṃ vijñaptimātre anāgataṃ janma vartamānajanmanirodhe sati yathā pratisaṃdhīyate tat pradarśayann āha |",
    "T06sthtvbhu:798": " karmaṇo vāsanā grāhadvayavāsanayā saha |",
    "T06sthtvbhu:799": " kṣīṇe pūrvavipāke 'nyaṃ vipākaṃ janayanti tat || 19",
    "T06sthtvbhu:800": " iti |",
    "T06sthtvbhu:801": " puṇyāpuṇyāneñjyacetanā karma |",
    "T06sthtvbhu:802": " tena karmaṇā yad anāgatātmabhāvābhinirvṛttaye ālayavijñāne sāmarthyam āhitaṃ sā karmavāsanā",
    "T06sthtvbhu:803": " | grāhadvayaṃ grāhyagraho grāhakagrāhaś ca |",
    "T06sthtvbhu:804": " tatra vijñānāt pṛthag eva svasantānādhyāsitaṃ grāhyam astīty adhyavasāyo grāhyagrāhaḥ |",
    "T06sthtvbhu:805": " tac ca vijñānena pratīyate vijñāyate gṛhyata iti yo 'yaṃ niścayaḥ sa grahakagrāhaḥ |",
    "T06sthtvbhu:806": " pūrvotpannagrāhyagrāhakagrāhākṣiptam anāgatatajjātīyagrāhyagrāhakagrāhotpattibījaṃ grāhadvayavāsanā",
    "T06sthtvbhu:807": " tatra karmavāsanābhedād gatibhedenātmabhāvabhedo bījabhedād aṅkurabhedavat |",
    "T06sthtvbhu:808": " grāhadvayavāsanā tu sarvakarmavāsanānāṃ yathāsvam ākṣiptātmabhāvotpādane pravṛttānāṃ sahakāritvaṃ pratipadyate |",
    "T06sthtvbhu:809": " tadyathā abādayo bījasyāṅkurotpattāv iti |",
    "T06sthtvbhu:810": " evañ ca na kevalāḥ karmavāsanā grāhadvayavāsanānanugṛhītā vipākañ janayantīty uktaṃ bhavati",
    "T06sthtvbhu:811": " ata evāha |",
    "T06sthtvbhu:812": " grahādvayavāsanayā saheti |",
    "T06sthtvbhu:813": " kṣīṇe pūrvavipāke 'nyaṃ vipākaṃ janayanti tad iti |",
    "T06sthtvbhu:814": " pūrvajanmopacitena karmaṇā ya iti vipāko 'bhinirvṛttas tasmin kṣīṇa ity",
    "T06sthtvbhu:815": " ākṣepakāle paryantāvasthite yathābalaṃ karmavāsanā grāhadvayavāsanāsahitā upabhūktād vipākād anyaṃ vipākaṃ tad evālayavijñānaṃ janayanti |",
    "T06sthtvbhu:816": " ālayavijñānavyatirekeṇānyasya vipākasyābhāvāt |",
    "T06sthtvbhu:817": " kṣīṇe pūrvavipāka ity anena śāśvatāntaṃ pariharati |",
    "T06sthtvbhu:818": " anyaṃ vipākaṃ janayantīty ucchedāntam |",
    "T06sthtvbhu:819": " cakṣurādivijñānavyatiriktam ālayavijñānam asti |",
    "T06sthtvbhu:820": " tad eva ca sarvabījakaṃ na cakṣurādivijñānam iti kuta etat |",
    "T06sthtvbhu:821": " āgamād yuktitaś ca |",
    "T06sthtvbhu:822": " uktaṃ hi bhagavatābhidharmasūtre |",
    "T06sthtvbhu:823": " anādikāliko dhātuḥ sarvadharmasamāśrayaḥ |",
    "T06sthtvbhu:824": " tasmin sati gatiḥ sarvā nirvāṇādhigamo 'pi ca ||",
    "T06sthtvbhu:825": " na cālayavijñānam antareṇa saṃsārapravṛttir nivṛttir vā yujyate |",
    "T06sthtvbhu:826": " tatra saṃsārapravṛttir nikāyasabhāgāntareṣu pratisandhibandhaḥ |",
    "T06sthtvbhu:827": " nivṛttiḥ sopadhiśeṣo nirupadhiśeṣaś ca nirvāṇadhātuḥ |",
    "T06sthtvbhu:828": " tatrālayavijñānād anyat saṃskārapratyayaṃ vijñānaṃ na yujyate |",
    "T06sthtvbhu:829": " saṃskārapratyayavijñānābhāve pravṛtter apy abhāvaḥ |",
    "T06sthtvbhu:830": " saṃsārasyālayavijñānānabhyupagame pratisandhivijñānaṃ vā saṃskārapratyayaṃ parikalpyeta saṃskāraparibhāvitā vā ṣaḍ vijñānakāyāḥ |",
    "T06sthtvbhu:831": " tatra ye saṃskārāḥ prātisaṃdhikavijñānapratyayatveneṣyante teṣāñ ciraniruddhatvān niruddhasya cāsatvād asataś ca pratyayatvābhāvān na saṃskārapratyayaṃ pratisandhivijñānaṃ yujyate |",
    "T06sthtvbhu:832": " pratisandhau ca nāmarūpam apy asti na kevalaṃ vijñānam |",
    "T06sthtvbhu:833": " tatra vijñānam eva saṃskārapratyayaṃ na nāmarūpam iti kā tatra yuktiḥ |",
    "T06sthtvbhu:834": " tasmāt saṃskārapratyayaṃ nāmarūpam iti vāktavyam |",
    "T06sthtvbhu:835": " na tu vijñānam iti |",
    "T06sthtvbhu:836": " (Tvbh_118) katamad anyad vijñānapratyayaṃ nāmarūpam |",
    "T06sthtvbhu:837": " yad uttarakālam iti cet tasya prātisandhikanāmarūpāt ka ātmātiśayo yatas tad eva vijñānapratyayaṃ na pūrvam |",
    "T06sthtvbhu:838": " pūrvañ ca saṃskārapratyayaṃ nottaram iti |",
    "T06sthtvbhu:839": " ataś ca saṃskārapratyayaṃ nāmarūpam evāstu kiṃ pratisandhivijñānenāṅgāntareṇa parikalpitena",
    "T06sthtvbhu:840": " tasmān na pratisandhivijñānaṃ saṃskārapratyatyayaṃ yujyate |",
    "T06sthtvbhu:841": " saṃskāraparibhāvitā vā ṣaḍvijñānakāyā api na saṃskārapratyayaṃ vijñānaṃ yujyate |",
    "T06sthtvbhu:842": " kiṃ kāraṇam |",
    "T06sthtvbhu:843": " na hi vijñānaṃ vipākavāsanāṃ niṣyandavāsanāṃ vā svātmany ādhātuṃ samarthaṃ svātmani kāritravirodhāt",
    "T06sthtvbhu:844": " nāpy anāgate tasya tadānutpannatvāt |",
    "T06sthtvbhu:845": " anutpannasya cāsattvāt |",
    "T06sthtvbhu:846": " nāpy utpanne pūrvasya tadā niruddhatvāt |",
    "T06sthtvbhu:847": " acittikāsu ca nirodhasamāpattyādyavasthāsu punaḥ saṃskāraparibhāvitacittotpattyasaṃbhavād vijñānapratyayaṃ nāmarūpaṃ na syāt |",
    "T06sthtvbhu:848": " tadabhāvāṭ ṣaḍāyatanaṃ na syāt |",
    "T06sthtvbhu:849": " evaṃ yāvaj jātipratyayaṃ jarāmaraṇaṃ na syāt |",
    "T06sthtvbhu:850": " tataś ca saṃsārapravṛttir eva na syāt |",
    "T06sthtvbhu:851": " tasmād avidyāpratyayāḥ saṃskārās tadadhivāsitañ cālayavijñānaṃ saṃskārapratyayaṃ vijñānam",
    "T06sthtvbhu:852": " tatpratyayaṃ pratisandhau nāmarūpam ity eṣaiva nītir anavadyā |",
    "T06sthtvbhu:853": " saṃsāranivṛttir api ālayavijñāne asati na yujyate |",
    "T06sthtvbhu:854": " saṃsārasya hi karmakleśāś ca kāraṇaṃ tayoś ca kleśāḥ pradhānam |",
    "T06sthtvbhu:855": " tathā hi kleśādhipatyāt karma punarbhavākṣepasamarthaṃ bhavati nānyathā |",
    "T06sthtvbhu:856": " tathākṣiptapunarbhavo",
    "T06sthtvbhu:857": " 'pi karma kleśādhipatyād eva punarbhavo bhavati nānyathā |",
    "T06sthtvbhu:858": " evañ ca kleśā eva saṃsārapravṛtteḥ pradhānatvān mūlam |",
    "T06sthtvbhu:859": " atas teṣu prahīṇeṣu saṃsāro vinivartate nānyathā |",
    "T06sthtvbhu:860": " na cālayavijñānam antareṇa tatprahāṇaṃ yujyate |",
    "T06sthtvbhu:861": " kathaṃ punar na yujyate |",
    "T06sthtvbhu:862": " saṃmukhībhūto vā kleśaḥ prahīyate bījāvastho vā",
    "T06sthtvbhu:863": " | tatra saṃmukhībhūtaḥ prahīyata ity aniṣṭir eveyam |",
    "T06sthtvbhu:864": " tatprahāṇamārgasthānād bījāvastho 'pi naiva prahīyate |",
    "T06sthtvbhu:865": " na hi pratipakṣāt tadānīṃ kiñcid anyad abhyupagamyate yatra kleśabījaṃ vyavasthitaṃ tatpratipakṣeṇa prahīyeta |",
    "T06sthtvbhu:866": " atha pratipakṣacittam eva kleśabījānuṣaktam iṣyate |",
    "T06sthtvbhu:867": " na hi tat kleśabījānuṣaktam eva tatpratipakṣo bhavitum arhati |",
    "T06sthtvbhu:868": " na cāprahīṇakleśabījānāṃ saṃsāranivṛttiḥ saṃbhavati |",
    "T06sthtvbhu:869": " tasmād avaśyam ālayavijñānaṃ tadanyavijñānasahabhūbhiḥ kleśopakleśair bhāvyate svabījapuṣṭyādhānata ity abhyupeyam |",
    "T06sthtvbhu:870": " ye punaś cittata eva saṃtatipariṇāmaviśeṣād yathābalaṃ vāsanāvṛttilābhe sati kleśopakleśāḥ pravartante teṣāñ cālayavijñānavyavasthitaṃ bījaṃ tatsahabhuvā kleśapratipakṣamārgeṇāpanīyate tasmiṃś cāpanīte na punas tenāśrayeṇa kleśānām utpattir iti sopadhiśeṣo nirvāṇadhātuḥ prāpyate",
    "T06sthtvbhu:871": " pūrvakarmākṣiptajanmanirodhe ca tato 'nyajanmāpratisaṃdhānān nirupadhiśeṣo nirvāṇadhātuḥ |",
    "T06sthtvbhu:872": " na hi karma vidyamānam api kleśeṣu prahīṇeṣu sahakārikāraṇabhāvāt punarbhavam abhinirvartayituṃ samartham |",
    "T06sthtvbhu:873": " evam ālayavijñāne sati saṃsārapravṛttir nivṛttiś ca nānyathety avaśyaṃ cakṣurādivijñānavyatiriktam ālayavijñānaṃ tad eva ca sarvadharmabījānugataṃ na cakṣurādivijñānam ity abhyupagantavyam vistaravicāras tu pañcaskandhakopanibandhād veditavyaḥ ||",
    "T06sthtvbhu:874": " yadi vijñaptimātram evedaṃ kathaṃ na sūtravirodhaḥ |",
    "T06sthtvbhu:875": " sūtreṣu hi trayaḥ svabhāvā uktāḥ parikalpitaḥ paratantraḥ pariniṣpannaś ca |",
    "T06sthtvbhu:876": " nāsti virodhaḥ |",
    "T06sthtvbhu:877": " vijñaptimātra eva sati svabhāvatrayavyavasthānāt |",
    "T06sthtvbhu:878": " katham ity ata āha |",
    "T06sthtvbhu:879": " yena yena vikalpena yad yad vastu vikalpyate |",
    "T06sthtvbhu:880": " parikalpita evāsau svabhāvo na sa vidyate || 20",
    "T06sthtvbhu:881": " ādhyātmikabāhyavikalpyavastubhedena vikalpānām ānantyaṃ pradarśayann āha |",
    "T06sthtvbhu:882": " yena yena vikalpeneti |",
    "T06sthtvbhu:883": " yad yad vastu prakalpyate |",
    "T06sthtvbhu:884": " ādhyātmikaṃ bāhyaṃ vāntaśo yāvad buddhadharmā api |",
    "T06sthtvbhu:885": " parikalpita evāsau svabhāva iti |",
    "T06sthtvbhu:886": " atra kāraṇam āha |",
    "T06sthtvbhu:887": " na sa vidyata iti |",
    "T06sthtvbhu:888": " yad vastu vikalpyaviṣayas tad yasmāt sattābhāvān na vidyate |",
    "T06sthtvbhu:889": " tasmāt tad vastu parikalpitasvabhāvam eva |",
    "T06sthtvbhu:890": " na hetupratyayapratibaddhasvabhāvam |",
    "T06sthtvbhu:891": " tathā hy ekasmin vastuni tadabhāve ca parasparaviruddhānekavikalpapravṛttir dṛṣṭā |",
    "T06sthtvbhu:892": " na ca tad ekaṃ vastu tadabhāvo vā parasparaviruddhānekasvabhāvo yujyate |",
    "T06sthtvbhu:893": " tasmāt sarvam idaṃ vikalpamātram eva tadarthasya parikalpitarūpatvāt |",
    "T06sthtvbhu:894": " uktaṃ ca sūtre |",
    "T06sthtvbhu:895": " na khalu punaḥ subhūte dharmās tathā vidyante yathā bālapṛthagjanā abhiniviṣṭā iti |",
    "T06sthtvbhu:896": " parikalpitānantaraṃ paratantrasvabhāvo vaktavya iti |",
    "T06sthtvbhu:897": " ata āha |",
    "T06sthtvbhu:898": " paratantrasvabhāvas tu vikalpaḥ pratyayodbhavaḥ |",
    "T06sthtvbhu:899": " atra ca vikalpa iti paratantrasvarūpam āha |",
    "T06sthtvbhu:900": " pratyayodbhava ity anenāpi paratantrābhidhānapravṛttinimittam āha |",
    "T06sthtvbhu:901": " tatra parikalpaḥ kuśalākuśalāvyākṛtabhedabhinnās traidhātukāś cittacaittāḥ |",
    "T06sthtvbhu:902": " yathoktam |",
    "T06sthtvbhu:903": " abhūtaparikalpas tu cittacaittās tridhātukā iti |",
    "T06sthtvbhu:904": " parair hetupratyayais tantryata iti paratantra utpādyata ity arthaḥ |",
    "T06sthtvbhu:905": " svato 'nyahetupratyayapratibaddhātmalābha iti yāvaduktaṃ bhavati |",
    "T06sthtvbhu:906": " uktaḥ paratantraḥ |",
    "T06sthtvbhu:907": " pariniṣpannaḥ katham ity ata āha |",
    "T06sthtvbhu:908": " niṣpannas tasya pūrveṇa sadā rahitatā tu yā || 21cd",
    "T06sthtvbhu:909": " avikārapariniṣpattyā sa pariniṣpannaḥ |",
    "T06sthtvbhu:910": " tasyeti paratantrasya pūrveṇeti parikalpitena tasmin vikalpe grāhyagrāhakabhāvaḥ parikalpitaḥ",
    "T06sthtvbhu:911": " tathā hi tasmin vikalpe grāhyagrāhakatvam avidyamānam eva parikalpyata iti parikalpitam ucyate",
    "T06sthtvbhu:912": " tena grāhyagrāhakeṇa paratantrasya sadā sarvakālam atyantarahitatā yā sa pariniṣpannasvabhāvaḥ",
    "T06sthtvbhu:913": " ata eva sa naivānyo nānanyaḥ paratantrataḥ |",
    "T06sthtvbhu:914": " ata eva sa naiveti parikalpitena svabhāvena paratantrasya sadā rahitatā pariniṣpannaḥ |",
    "T06sthtvbhu:915": " rahitatā ca dharmatā |",
    "T06sthtvbhu:916": " sā ca dharmatā dharmān nānyā nānanyā yujyate |",
    "T06sthtvbhu:917": " pariniṣpannaś ca paratantradharmatety ataḥ paratantrāt pariniṣpanno nānyo nānanya iti boddhavyaḥ",
    "T06sthtvbhu:918": " yadi hi pariniṣpannaḥ paratantrād anyaḥ syād evaṃ na parikalpitena paratantraḥ śūnyaḥ syāt",
    "T06sthtvbhu:919": " athānanya evam api pariniṣpanno na viśuddhālambanaḥ syāt paratantravat saṃkleśātmakatvāt |",
    "T06sthtvbhu:920": " evaṃ paratantraś ca na kleśātmakaḥ syāt |",
    "T06sthtvbhu:921": " pariniṣpannād ananyatvāt pariniṣpannavat |",
    "T06sthtvbhu:922": " anityatādivad vācyo 22c",
    "T06sthtvbhu:923": " nānyo nānanya iti vākyaśeṣaḥ |",
    "T06sthtvbhu:924": " yathā hy anityatā duḥkhatānātmatā ca |",
    "T06sthtvbhu:925": " saṃskārādibhyo nānyā nānanyā |",
    "T06sthtvbhu:926": " yadi saṃskārebhyo 'nityatā anyā |",
    "T06sthtvbhu:927": " evaṃ tarhi saṃskārā nityāḥ syuḥ |",
    "T06sthtvbhu:928": " athānanyā evam api saṃskārāḥ pradhvaṃsābhāvarūpāḥ syur anityatāvat |",
    "T06sthtvbhu:929": " evaṃ duḥkhatādiṣv api vācyam |",
    "T06sthtvbhu:930": " yadi grāhyagrāhakabhāvarahitaḥ paratantraḥ katham asau gṛhyate agṛhyamāṇo vā katham astīti vijñāyate |",
    "T06sthtvbhu:931": " ata āha |",
    "T06sthtvbhu:932": " nādṛṣṭe 'smin sa dṛśyate || 22d",
    "T06sthtvbhu:933": " nādṛṣṭe 'sminn iti pariniṣpannasvabhāve sa dṛśyata iti paratantraḥ",
    "T06sthtvbhu:934": " svabhāvaḥ |",
    "T06sthtvbhu:935": " nirvikalpalokottarajñānadṛśye pariniṣpanne svabhāve adṛṣṭe apratividdhe asākṣātkṛte tatpṛṣṭhalabdhaśuddhalaukikajñānagamyatvāt paratantro 'nyena jñānena na gṛhyate |",
    "T06sthtvbhu:936": " ataḥ pariniṣpanne 'dṛṣṭe paratantro na dṛśyate |",
    "T06sthtvbhu:937": " na punar lokottarajñānapṛṣṭhalabdhenāpi jñānena na dṛśyate |",
    "T06sthtvbhu:938": " tathā nirvikalpapraveśāyāṃ dhāraṇyām uktam |",
    "T06sthtvbhu:939": " tat pṛṣṭhalabdhena jñānena māyāmarīcisvapnapratiśrutkodakacandranirmitasamān sarvadharmān",
    "T06sthtvbhu:940": " atra ca dharmāḥ paratantrasaṃgṛhītā abhipretāḥ |",
    "T06sthtvbhu:941": " pariniṣpannaś cākāśavad ekarasaḥ |",
    "T06sthtvbhu:942": " jñānañ ca yathoktaṃ nirvikalpena jñānenākāśasamatayā tān sarvadharmān paśyatīti paratantradharmāṇāṃ tathatāmātradarśanāt ||",
    "T06sthtvbhu:943": " yadi dravyam eva paratantraḥ kathaṃ sūtre sarvadharmā niḥsvabhāvā anutpannā aniruddhā iti nirdiśyante |",
    "T06sthtvbhu:944": " nāsti virodhaḥ yasmāt |",
    "T06sthtvbhu:945": " trividhasya svabhāvasya trividhāṃ niḥsvabhāvatām |",
    "T06sthtvbhu:946": " sandhāya sarvadharmāṇāṃ deśitā niḥsvabhāvatā || 23",
    "T06sthtvbhu:947": " traya eva svabhāvā na caturtho 'stīti jñāpanārthaṃ saṃkhyānirdeśaḥ |",
    "T06sthtvbhu:948": " svena svena lakṣaṇena vidyamānavad bhavatīti svbhāvaḥ |",
    "T06sthtvbhu:949": " trividhā niḥsvabhāvatā lakṣaṇaniḥsvabhāvatā utpattiniḥsvabhāvatā paramārthaniḥsvabhāvatā ca",
    "T06sthtvbhu:950": " sarvadharmāḥ parikalpitaparatantrapariniṣpannātmakāḥ |",
    "T06sthtvbhu:951": " idānīṃ trividhasya svabhāvasya yā yasya niḥsvabhāvatā tāṃ tasya pradarśayann āha |",
    "T06sthtvbhu:952": " prathamo lakṣaṇenaiva niḥsvabhāvo 'paraḥ punaḥ |",
    "T06sthtvbhu:953": " na svayaṃbhāva etasyety aparā niḥsvabhāvatā || 24",
    "T06sthtvbhu:954": " dharmāṇāṃ paramārthaś ca sa yatas tathatāpi saḥ |",
    "T06sthtvbhu:955": " prathamaḥ parikalpitaḥ svabhāvo 'yaṃ ca lakṣaṇenaiva niḥsvabhāvas",
    "T06sthtvbhu:956": " tallakṣaṇasyotprekṣitatvāt |",
    "T06sthtvbhu:957": " rūpalakṣaṇaṃ rūpam |",
    "T06sthtvbhu:958": " anubhavalakṣaṇā vedanetyādi |",
    "T06sthtvbhu:959": " ataś ca svarūpābhāvāt khapuṣpavat svarūpeṇaiva niḥsvabhāvaḥ",
    "T06sthtvbhu:960": " aparaḥ punar iti paratantrasvabhāvaḥ |",
    "T06sthtvbhu:961": " na svayaṃbhāva etasya māyāvat parapratyayenotpatteḥ |",
    "T06sthtvbhu:962": " ataś ca yathā prakhyāti tathāsyotpattir nāstīty ato 'syotpattiniḥsvabhāvatety ucyate |",
    "T06sthtvbhu:963": " dharmāṇāṃ paramārthaś ca sa yatas tathāpi sa iti |",
    "T06sthtvbhu:964": " paramaṃ hi lokottarajñānaṃ niruttaratvāt tasyārthaḥ paramārthaḥ |",
    "T06sthtvbhu:965": " atha vākāśavat sarvatraikarasārthena vaimalyāvikārārthena ca pariniṣpannaḥ svabhāvaḥ paramārtha ucyate |",
    "T06sthtvbhu:966": " sa yasmāt pariniṣpannaḥ svabhāvaḥ sarvadharmāṇāṃ paratantrātmakānāṃ paramārthaḥ |",
    "T06sthtvbhu:967": " taddharmateti kṛtvā tasmāt pariniṣpanna eva svabhāvaḥ paramārthaniḥsvabhāvātā pariniṣpannasyābhāvasvabhāvatvāt",
    "T06sthtvbhu:968": " kiṃ punaḥ paramārthābhidhānenaiva pariniṣpanno 'bhidhātavyaḥ |",
    "T06sthtvbhu:969": " nety āha |",
    "T06sthtvbhu:970": " kiṃ tarhi tathatāpi saḥ |",
    "T06sthtvbhu:971": " apiśabdān na kevalaṃ tathatāśabdenaivābhidhātavyaḥ |",
    "T06sthtvbhu:972": " kiṃ tarhi yāvanto dharmadhātuparyāyāḥ sarvais tair apy abhidhātavya iti ||",
    "T06sthtvbhu:973": " sarvakālaṃ tathābhāvāt 25c",
    "T06sthtvbhu:974": " tathatā |",
    "T06sthtvbhu:975": " tathā hi pṛthagjanaśaikṣāśaikṣāvasthāsu sarvakālaṃ tathaiva bhavati |",
    "T06sthtvbhu:976": " nānyatheti tathatety ucyate |",
    "T06sthtvbhu:977": " kiṃ punas tathatāvat pariniṣpanna eva vijñaptimātratā |",
    "T06sthtvbhu:978": " utānyā vijñaptimātratā |",
    "T06sthtvbhu:979": " ata āha |",
    "T06sthtvbhu:980": " saiva vijñaptimātratā || 25d",
    "T06sthtvbhu:981": " suviśuddhalakṣaṇāvabodhād yathoktam |",
    "T06sthtvbhu:982": " nāmni tiṣṭhati tac cittaṃ tadā tanmātradarśanāt |",
    "T06sthtvbhu:983": " nāmni sthānāc ca vijñaptāv upalambhaḥ prahīyate ||",
    "T06sthtvbhu:984": " nopalambhaṃ tadā dhātuṃ spṛśate bhāvanānvayāt |",
    "T06sthtvbhu:985": " sarvāvaraṇavimokṣaṃ vibhutvaṃ labhate tadā ||",
    "T06sthtvbhu:986": " iti |",
    "T06sthtvbhu:987": " saiva vijñaptimātratety anena vacanenābhisamaya uktaḥ |",
    "T06sthtvbhu:988": " yadi vijñaptimātram evedaṃ kasmāc cakṣuḥśrotraghrāṇarasanasparśanaiḥ rūpaśabdagandharasasparśān gṛhṇātīty asya bhavatīty ata āha |",
    "T06sthtvbhu:989": " yāvad vijñaptimātratve vijñānaṃ nāvatiṣṭhate |",
    "T06sthtvbhu:990": " grāhadvayasyānuśayas tāvan na vinivartate || 26",
    "T06sthtvbhu:991": " atha vā yās tāḥ karmavāsanā grāhadvayavāsanāsahitāḥ kṣīṇe pūrvavipāke 'nyaṃ vipākaṃ janayantīty",
    "T06sthtvbhu:992": " uktaṃ tasmāt kathaṃ prahāṇam aprahāṇaṃ cety ata āha |",
    "T06sthtvbhu:993": " yāvad vijñaptimātratve vijñānaṃ nāvatiṣṭḥata (26ab)",
    "T06sthtvbhu:994": " iti vistaraḥ |",
    "T06sthtvbhu:995": " yāvac cittadharmatāyāṃ vijñaptimātrasaṃśabditāyāṃ vijñānaṃ nāvatiṣṭhate kiṃ tarhi grāhyagrāhakopalambhe carati |",
    "T06sthtvbhu:996": " grāhadvayaṃ grāhyagrāho grāhakagrāhaś ca |",
    "T06sthtvbhu:997": " tasyānuśayas tadāhitam anāgatagrāhadvayotpattaye bījam ālayavijñāne |",
    "T06sthtvbhu:998": " yāvad advayalakṣaṇe vijñaptimātratve yoginaś cittaṃ na pratiṣṭhitaṃ bhavati tāvad grāhyagrāhakānuśayo na vinivartate na prahīyata ity arthaḥ |",
    "T06sthtvbhu:999": " atra ca bahir upalambhāprahāṇenādhyātmikopalambhāprahāṇaṃ darśitam iti |",
    "T06sthtvbhu:1000": " ato 'syaivam",
    "T06sthtvbhu:1001": " bhavaty ahaṃ cakṣurādibhiḥ rūpādīn gṛhṇāmīti |",
    "T06sthtvbhu:1002": " idam idānīṃ vaktavyaṃ kim artharahitacittamātropalambhāc cittadharmatāvasthānam |",
    "T06sthtvbhu:1004": " kiṃ tarhi |",
    "T06sthtvbhu:1005": " vijñaptimātram evedam ity api hy upalambhataḥ |",
    "T06sthtvbhu:1006": " sthāpayann agrataḥ kiñcit tanmātre nāvatiṣṭhate || 27",
    "T06sthtvbhu:1007": " iti atha vā yaḥ punar ābhimānikaḥ śrutamātrakeṇa jānīyad ahaṃ vijñaptimātratāyāṃ śuddhāyāṃ sthita iti tadgrahavyudāsārtham āha |",
    "T06sthtvbhu:1008": " vijñaptimātram evedam ity api hy upalambhata ity (27ab)",
    "T06sthtvbhu:1009": " ādi |",
    "T06sthtvbhu:1010": " vijñaptimātram evedaṃ artharahitaṃ na bāhyo 'rtho 'stīty evam upalambhato grahaṇataḥ citrīkaraṇata ity artho 'grata ity abhimukhaṃ (Tvbh_136) sthāpayann iti yathāśrutaṃ manasā bahuprakāratvād yogācārālambanānāṃ kiṃcid ity āhāsthisaṃkalikaṃ vā vinīlakaṃ vā vipūyakaṃ vā vipaḍumakaṃ vā vyādhmātakādikaṃ vā tanmātre nāvatiṣṭhate vijñānopalambhāprahāṇāt |",
    "T06sthtvbhu:1011": " kadā punar vijñānagrāhasya prahāṇaṃ cittadharmātāyāñ ca pratiṣṭhito bhavatīty ata āha |",
    "T06sthtvbhu:1012": " yadā tv ālambanaṃ jñānaṃ naivopalabhate tadā |",
    "T06sthtvbhu:1013": " sthitaṃ vijñaptimātratve grāhyābhābhāve tadagrahāt || 28",
    "T06sthtvbhu:1014": " yasmin kāle deśanālambanaṃ avavādālambanaṃ prākṛtaṃ vā rūpaśabdādyālambanaṃ jñānaṃ bahiś cittān nopalabhate na paśyati na gṛhṇāti nābhiniviśate yathābhūtārthadarśanān na tu jātyandhavat tasmin kāle vijñānagrāhasya prahāṇaṃ svacittadharmatāyāṃ ca pratiṣṭhito bhavati |",
    "T06sthtvbhu:1015": " atraiva kāraṇam āha |",
    "T06sthtvbhu:1016": " grāhyābhāve tadagrahād iti |",
    "T06sthtvbhu:1017": " grāhye sati grāhako bhavati na tu grāhyābhāva iti |",
    "T06sthtvbhu:1018": " grāhyābhāve grāhakābhāvam api pratipadyate |",
    "T06sthtvbhu:1019": " na kevalaṃ grāhyābhāvam |",
    "T06sthtvbhu:1020": " evaṃ hi (Tvbh_138) samasamālambyālambakaṃ nirvikalpaṃ lokottaraṃ jñānam utpadyate |",
    "T06sthtvbhu:1021": " grāhyagrāhakābhiniveśānuśayāḥ prahīyante svacittadharmatāyāṃ ca cittam avasthitaṃ bhavati",
    "T06sthtvbhu:1022": " yadaivaṃ vijñaptimātratāyāṃ cittam avasthitaṃ bhavati tadā kathaṃ vyapadiśyata ity āha |",
    "T06sthtvbhu:1023": " acitto 'nupalambo 'sau jñānaṃ lokottarañ ca tat |",
    "T06sthtvbhu:1024": " āśrayasya parāvṛttir dvidhādauṣṭhulyahānitaḥ || 29",
    "T06sthtvbhu:1025": " sa evānāsravo dhātur acintyaḥ kuśalo dhruvaḥ |",
    "T06sthtvbhu:1026": " sukho vimuktikāyo 'sau dharmākhyo 'yaṃ mahāmuneḥ || 30",
    "T06sthtvbhu:1027": " iti |",
    "T06sthtvbhu:1028": " tad anena ślokadvayena darśanamārgam ārabhyottaraviśeṣagatyā phalasaṃpattir udbhāvitā vijñaptimātratāpraviṣṭayoginaḥ",
    "T06sthtvbhu:1029": " tatra grāhakacittābhāvād grāhyārthānupalambhāc cācitto 'nupalambho 'sau |",
    "T06sthtvbhu:1030": " anucitatvāl loke samudācārābhāvān nirvikalpatvāc ca lokād uttīrṇam iti jñānaṃ lokottarañ ca tad iti |",
    "T06sthtvbhu:1031": " tasya jñānasyānantaraṃ āśrayasya parāvṛttir bhavatīti jñāpanārtham āha |",
    "T06sthtvbhu:1032": " āśrayasya parāvṛttir iti |",
    "T06sthtvbhu:1033": " āśrayo 'tra sarvabījakam ālayavijñānam |",
    "T06sthtvbhu:1034": " tasya parāvṛttir yā dauṣṭhulyavipākadvayavāsanābhāvena nivṛttau satyāṃ karmaṇyatādharmakāyādvayajñānabhāvena parāvṛttiḥ |",
    "T06sthtvbhu:1035": " sā punar āśrayaparāvṛttiḥ kasya prahāṇāt prāpyate |",
    "T06sthtvbhu:1036": " ata āha |",
    "T06sthtvbhu:1037": " dvidhādauṣṭhulyahānitaḥ |",
    "T06sthtvbhu:1038": " dvidheti kleśāvaraṇadauṣṭhulyaṃ jñeyāvaraṇadauṣṭhulyañ ca |",
    "T06sthtvbhu:1039": " dauṣṭhulyam āśrayasyākarmaṇyatā |",
    "T06sthtvbhu:1040": " tat punaḥ kleśajñeyāvaraṇayor bījam |",
    "T06sthtvbhu:1041": " sā punar āśrayaparāvṛttiḥ śrāvakādigatadauṣṭhulyahānitaś ca prāpyate yad āha vimuktikāya iti",
    "T06sthtvbhu:1042": " bodhisattvagatadauṣṭhulyahānitaś ca prāpyate yad āha dharmākhyo 'yaṃ mahāmuner iti |",
    "T06sthtvbhu:1043": " dvidhā āvaraṇabhedena sottarā niruttarā cāśrayaparāvṛttir uktā |",
    "T06sthtvbhu:1044": " atra gāthā |",
    "T06sthtvbhu:1045": " jñeyam ādānavijñānaṃ dvayāvaraṇalakṣaṇam |",
    "T06sthtvbhu:1046": " sarvabījaṃ kleśabījaṃ bandhas tatra dvayor dvayoḥ ||",
    "T06sthtvbhu:1047": " iti |",
    "T06sthtvbhu:1048": " dvayor iti śrāvakabodhisattvayoḥ |",
    "T06sthtvbhu:1049": " ādyasya kleśabījaṃ itarasya dvayāvaraṇabījaṃ tadudghātāt sarvajñatāvāptir bhavatīti |",
    "T06sthtvbhu:1050": " sa evānāsravo dhātur iti (30a)",
    "T06sthtvbhu:1051": " sa evāśrayaparāvṛttirūpaḥ |",
    "T06sthtvbhu:1052": " anāsravo dhātur ity ucyate nirdauṣṭhulyatvāt |",
    "T06sthtvbhu:1053": " sarvāsravavigata ity anāsravaḥ |",
    "T06sthtvbhu:1054": " āryadharmahetutvād dhātuḥ |",
    "T06sthtvbhu:1055": " hetvartho hy atra dhātuśabdaḥ |",
    "T06sthtvbhu:1056": " acintyas tarkāgocaratvāt pratyātmavedyatvād dṛṣṭāntābhāvāc ca |",
    "T06sthtvbhu:1057": " kuśalo viśuddhālambanatvāt kṣematvād anāsravadharmamayatvāc ca |",
    "T06sthtvbhu:1058": " dhruvo nityatvād akṣayatayā |",
    "T06sthtvbhu:1059": " sukho nityatvād eva yad anityaṃ tad duḥkhaṃ ayaṃ ca nitya iti tasmāt sukhaḥ |",
    "T06sthtvbhu:1060": " kleśāvaraṇaprahāṇāc chrāvakāṇāṃ vimuktikāyaḥ |",
    "T06sthtvbhu:1061": " sa evāśrayaparāvṛttilakṣaṇo dharmākhyo 'py ucyate mahāmuner bhūmipāramitābhāvanayā kleśajñeyāvaraṇaprahāṇāt",
    "T06sthtvbhu:1062": " āśrayaparāvṛttisamudāgamān mahāmuner dharmakāya ity ucyate |",
    "T06sthtvbhu:1063": " saṃsārāparityāgāt tadanupasaṃkleśatvād bodhisattvānāṃ sarvadharmavibhutvalābhataś ca dharmakāya ity ucyate |",
    "T06sthtvbhu:1064": " mahāmuner iti paramauneyayogād buddho bhagavān mahāmunir iti ||",
    "T06sthtvbhu:1065": " triṃśikāvijñaptibhāṣyaṃ samāptam || kṛtir ācāryastiramateḥ ||"
}