{
    "T09kbavk93u:0": " ślāghyā jayanti jinabhaktiviśeṣabhājāṃ śraddhāsudhāprasaranirjharaśīkarās te /",
    "T09kbavk93u:1": " niścetano 'py ucitacetanatām ivaiti yaḥ pūjyapūjanavidhau kusumādivargaḥ // KAvk_93.1 //",
    "T09kbavk93u:2": " śrāvastyāṃ vijanāsīnaṃ jinaṃ jetavane purā /",
    "T09kbavk93u:3": " anāthapiṇḍado 'bhyetya bhagavantam abhāṣata // KAvk_93.2 //",
    "T09kbavk93u:4": " tvadbhaktir iva sarvatra mahārhaguṇaviśrutā /",
    "T09kbavk93u:5": " bhagavan prauḍhim āyātā kanyā mama sumāgadhā // KAvk_93.3 //",
    "T09kbavk93u:6": " śrīmataḥ sārthanāthasya nagare puṇḍravardhane /",
    "T09kbavk93u:7": " sūnur vṛṣabhadattākhyas tatpāṇigraham iṣyate // KAvk_93.4 //",
    "T09kbavk93u:8": " kanyāṃ dadāmi tāṃ tasmai bhagavan yadi manyase /",
    "T09kbavk93u:9": " tvadadhīnadhanaprāṇas tvadājñāśaraṇo hy aham // KAvk_93.5 //",
    "T09kbavk93u:10": " ity ukte tena bhagavān vātsalyavimalāśayaḥ /",
    "T09kbavk93u:11": " ko doṣas tanayā tasmai dīyatām ity abhāṣata // KAvk_93.6 //",
    "T09kbavk93u:12": " śāstuḥ śāsanam ādāya sādaraṃ pranipatya tam /",
    "T09kbavk93u:13": " anāthapiṇḍadaḥ śrīmān prayayau nijamandiram // KAvk_93.7 //",
    "T09kbavk93u:14": " tataḥ sumāgadhāṃ kanyāṃ vibhavena mahīyasā /",
    "T09kbavk93u:15": " arhāyaṃ sa dadau tasmai bhūriratnāmbarapradaḥ // KAvk_93.8 //",
    "T09kbavk93u:16": " dattā dūrataraṃ deśam atha yāntī sumāgadhā /",
    "T09kbavk93u:17": " bhagavaccaraṇasmṛtyā sabāṣpanayanābhavat // KAvk_93.9 //",
    "T09kbavk93u:18": " cireṇa sā samāsādya nagaraṃ puṇḍravardhanam /",
    "T09kbavk93u:19": " śuśrūṣābhiratā patyuḥ sadā bhartṛgṛhe 'vasat // KAvk_93.10 //",
    "T09kbavk93u:20": " kadācid atha tāṃ śvaśrūr bhojyasaṃbhārakāriṇī /",
    "T09kbavk93u:21": " uvāca dhanavatyākhyā saṃkhyātītavyayodyatā // KAvk_93.ll //",
    "T09kbavk93u:22": " pūjyopakaraṇaṃ sajjaṃ kuru sarvaṃ sumāgadhe /",
    "T09kbavk93u:23": " gṛhān naḥ prātar āgantā jagatpūjyaguṇo jinaḥ // KAvk_93.12 //",
    "T09kbavk93u:24": " guravo gauravapadaṃ pūjyāḥ sarvajanasya te /",
    "T09kbavk93u:25": " sameṣyanti kṣapaṇakāḥ saṃmohakṣapaṇodyatāḥ // KAvk_93.l3 //",
    "T09kbavk93u:26": " ity uktā sā tayā tatra babhūvārambhatatparā /",
    "T09kbavk93u:27": " jñātvā bhikṣugaṇāyeva tāṃ pūjāṃ parikalpitām // KAvk_93.14 //",
    "T09kbavk93u:28": " athāpare 'hni viviśur nagnāḥ kṣapaṇakā gṛham /",
    "T09kbavk93u:29": " ulluñcitakacaśmaśrusaṃkleśaniśitavratāḥ // KAvk_93.15 //",
    "T09kbavk93u:30": " tān alajjān avasanān avalokya sumāgadhā /",
    "T09kbavk93u:31": " māṣaśaṣpāśanābhyāsapīvarān mahiṣān iva // KAvk_93.16 //",
    "T09kbavk93u:32": " lajjitā vāsasācchādya vadanaṃ gurusaṃnidhau /",
    "T09kbavk93u:33": " khedanirvedavinatā śvaśrūjanam abhāṣata // KAvk_93.17 //",
    "T09kbavk93u:34": " aho vatāyam ācāraḥ sucirād avalokitaḥ /",
    "T09kbavk93u:35": " digambarāṇām apy agre yad ihāste vadhūjanaḥ // KAvk_93.18 //",
    "T09kbavk93u:36": " ete bhavadgṛhe 'dāntā bhuñjante śṛṅgavarjitāḥ /",
    "T09kbavk93u:37": " amānuṣatvān naiteṣāṃ lajjante nūnam aṅganāḥ // KAvk_93.19 //",
    "T09kbavk93u:38": " asthāne bhavatāṃ bhaktiḥ ko 'yam ucchṛṅkhalaḥ kramaḥ /",
    "T09kbavk93u:39": " na tyaktam aśanaṃ yena sa kathaṃ vastram ujjhati // KAvk_93.20 //",
    "T09kbavk93u:40": " keśonmūlanakarmaṇaiva niśitaṃ nairghṛṇyam āveditaṃ kaupīnāṃśukavarjanena sujane śīlasya vārtaiva kā /",
    "T09kbavk93u:41": " dambhārambhabhayaṃkare ca vadane krodhaḥ svayaṃ lakṣyate nagnānām aśanaiṣiṇāṃ niyaminām eṣāṃ paśūnām iva // KAvk_93.21 //",
    "T09kbavk93u:42": " yatraite paśavaḥ pūjyās tatrotsāryā bhavanti ke /",
    "T09kbavk93u:43": " athavā deśadoṣo 'yaṃ gatānugatikā sthitiḥ // KAvk_93.22 //",
    "T09kbavk93u:44": " iti bruvāṇāṃ tāṃ śvaśrūr viṣaṇṇā pratyabhāṣata /",
    "T09kbavk93u:45": " pitus te bhavane bhadre pūjyate vada kīdṛśaḥ // KAvk_93.23 //",
    "T09kbavk93u:46": " sāvadan matpitur gehe pūjyate bhagavān jinaḥ /",
    "T09kbavk93u:47": " kāruṇyāt sarvajagatāṃ kuśalātiśayodyataḥ // KAvk_93.24 //",
    "T09kbavk93u:48": " dhyānādhīnaḥ stimitanayanaḥ pūrṇalāvaṇasindhur nāsāvaṃśaṃ vipulasaralaṃ setubhūtaṃ dadhānaḥ",
    "T09kbavk93u:49": " bhūṣāśūnyaprasṛtarucimatkarṇapāśābhirāmaḥ kāntyaivāsau kim api viduṣāṃ śāntim antas tanoti śirasi sahajaprājyālokaprasekamayaṃ maṇiṃ karipatikarākārau bāhūkavat kanakadyutiḥ /",
    "T09kbavk93u:50": " karatalagatām lekhāṃ śaṅkhadhvajāmbujamālikāṃ śamamayamahāsāṃrājyārhaṃ bibharti sa lakṣaṇam tasyābhilāṣajanakasya mahāmunīnāṃ sarvābhilāṣakalanārahitaḥ svabhāvaḥ /",
    "T09kbavk93u:51": " niḥśeṣitasmṛtibhuvaḥ pramadāśrayasya rāgojjhitasya sutarām adharaḥ sarāgaḥ",
    "T09kbavk93u:52": " mūrtir nirbharasaṃgamapraṇayinī maitrī manaḥśāyinī kṣāntis tanmayakāriṇī hṛdi dayā gāḍhaṃ samāśleṣiṇī /",
    "T09kbavk93u:53": " sarvāśābharaṇasya bhūridayitāsaktasya saṃlakṣyate tasyāpūrvamaṇer ananyamahimā vairāgyagarbhaḥ śamaḥ // KAvk_93.28 //",
    "T09kbavk93u:54": " pūjyaḥ sa bhavane 'smākaṃ yasya pravrajyayā satām /",
    "T09kbavk93u:55": " dhatte śīladukūlānām nirāvaraṇatāṃ manaḥ // KAvk_93.29 //",
    "T09kbavk93u:56": " viśvarakṣāmaṇer yasya smṛtyāpi bhavabhoginā /",
    "T09kbavk93u:57": " rāgadveṣogradaṃṣṭreṇa bādhyate na punar janaḥ // KAvk_93.30 //",
    "T09kbavk93u:58": " iti tasyā vacaḥ śvaśrūḥ śrutvā śrotrarasāyanam /",
    "T09kbavk93u:59": " sadyaḥ prasādaviśadā tāṃ jagāda pramodinī // KAvk_93.31 //",
    "T09kbavk93u:60": " api taddarśanopāyaḥ kaścid asti varānane /",
    "T09kbavk93u:61": " api tvatpuṇyasaṃbandhād vayam apy amṛtāspadam // KAvk_93.32 //",
    "T09kbavk93u:62": " iti sānunayaṃ śvaśrvā sā sādaradhiyārthitā /",
    "T09kbavk93u:63": " taṃ vaḥ saṃdarśayāmīti babhāṣe bhaktimāninī // KAvk_93.33 //",
    "T09kbavk93u:64": " mahāpratijñāsaṃbhārabharanirvahaṇaiṣiṇī /",
    "T09kbavk93u:65": " sā saṃśayatulāruḍhā kṣaṇaṃ dhyānaparābhavat // KAvk_93.34 //",
    "T09kbavk93u:66": " tataḥ prāsādam āruhya bhagavatsevitāṃ diśam /",
    "T09kbavk93u:67": " praṇipatyāsṛjat pūjyapūjārhakusumāñjalim // KAvk_93.35 //",
    "T09kbavk93u:68": " puṣpadhūpodakair arcāṃ sā kṛtvā tatpadonmukhī /",
    "T09kbavk93u:69": " ānandabāṣpasaṃruddhavistīrṇanayanāvadat // KAvk_93.36 //",
    "T09kbavk93u:70": " anukampyaiva bhagavan ratnatrayavivarjitā /",
    "T09kbavk93u:71": " tavāśramamṛgīvāhaṃ dūraṃ deśam imam gatā // KAvk_93.37 //",
    "T09kbavk93u:72": " tvatpādapadmayugalaṃ śaraṇam prapannāṃ dūrasthitām api dṛśā spṛśa māṃ dayālo /",
    "T09kbavk93u:73": " vātsalyapeśaladhiyāṃ mahatāṃ pravāsadurīkṛteṣu karuṇā na tanutvam eti //",
    "T09kbavk93u:74": " bhagavan dāsasutayā tvaṃ mayādya nimantritaḥ /",
    "T09kbavk93u:75": " prātar āgamanenaiva mānaṃ vitara me vibho // KAvk_93.39 //",
    "T09kbavk93u:76": " ity udīrya tayotsrṣṭā vicitrakusumāvalī /",
    "T09kbavk93u:77": " sajīviteva prayayau nabhasā bhaktidūtikā // KAvk_93.40 //",
    "T09kbavk93u:78": " sā śvetaraktaharitāsitapuṣpapālī khe dhūpadhūmaśabalā śanakaiḥ prayāntī /",
    "T09kbavk93u:79": " bālāmbudapraṇayinī suciraṃ cakāśe saṃcālicāpalatikeva śacīdhavasya //",
    "T09kbavk93u:80": " atha jetavanaṃ prāpya kṣaṇena kusumāvalī /",
    "T09kbavk93u:81": " sā bhaktiśālinī śāstuḥ papāta caraṇābjayoḥ // KAvk_93.42 //",
    "T09kbavk93u:82": " bhagavān api sarvajñaḥ sarvaṃ jñātvā samīhitam /",
    "T09kbavk93u:83": " sumāgadhāyāḥ kāruṇyād ānandam avadat puraḥ // KAvk_93.43 //",
    "T09kbavk93u:84": " prātar gantavyam asmābhir nagaraṃ puṇḍravardhanam /",
    "T09kbavk93u:85": " sumāgadhā prārthayate sasaṃghasya mamārcanam // KAvk_93.44 //",
    "T09kbavk93u:86": " śataṣaṣṭyadhikaṃ tatra yojanānām itaḥ param /",
    "T09kbavk93u:87": " ekenāhnā ca gantavyaṃ na vilambo 'tra yujyate // KAvk_93.45 //",
    "T09kbavk93u:88": " vyomnā maharddhyā śaknoti gantuṃ yo yaḥ prabhāvavān /",
    "T09kbavk93u:89": " nimantraṇaśalākāṃ tvaṃ tasmai tasmai samarpaya // KAvk_93.46 //",
    "T09kbavk93u:90": " preritaḥ sugateneti sa bhikṣubhyo nyavedayat /",
    "T09kbavk93u:91": " ekāhagamanaprāpyaṃ śalākābhir nimantraṇam // KAvk_93.47 //",
    "T09kbavk93u:92": " śalākāsu gṛhītāsu tatra sarvair maharddhibhiḥ /",
    "T09kbavk93u:93": " pūrṇaḥ kumbhopadhānīyaḥ sthaviro 'py agrahīt kramāt // KAvk_93.48 //",
    "T09kbavk93u:94": " tena prāptaprabhāvena śalākāyāṃ prasārite /",
    "T09kbavk93u:95": " pāṇau prāha tam ānandaḥ kiṃcit smitasitānanaḥ // KAvk_93.49 //",
    "T09kbavk93u:96": " anāthapiṇḍadagṛhaṃ na gantavyaṃ padadvayam /",
    "T09kbavk93u:97": " saṣaṣṭiyojanaśataṃ dinārdhenaiva laṅghyate // KAvk_93.50 //",
    "T09kbavk93u:98": " ity uktaḥ sthaviras tena vailakṣyavinatānanaḥ /",
    "T09kbavk93u:99": " acintayat svavargāgre nyūnabhāvo hi duḥsahaḥ // KAvk_93.5l //",
    "T09kbavk93u:100": " anādikālopacitāḥ kleśajanmajarādayaḥ /",
    "T09kbavk93u:101": " hantuṃ sapatnaiḥ śakyante prāptum ṛddhipadaṃ kiyat // KAvk_93.52 //",
    "T09kbavk93u:102": " iti cintayatas tasya tīvrasaṃvegayā dhiyā /",
    "T09kbavk93u:103": " prādur āsīt kṣaṇenaiva maharddhiḥ śuddhacetasaḥ // KAvk_93.53 //",
    "T09kbavk93u:104": " atha rātryāṃ vyatītāyāṃ prabhāte sarvabhikṣavaḥ /",
    "T09kbavk93u:105": " nānātridaśaveśeṇa vimānair nabhasā yayuḥ // KAvk_93.54 //",
    "T09kbavk93u:106": " atrāntare mahārambhasambhāraparipūrite /",
    "T09kbavk93u:107": " sumāgadhā bhartṛgṛhe bhagavaddarśanotsukā // KAvk_93.55 //",
    "T09kbavk93u:108": " saha prāsādam āruhya śvaśrūśvaśurabhartṛbhiḥ /",
    "T09kbavk93u:109": " tasthau kusumadhūpārdhyāracanāsaṃgrahonmukhī // KAvk_93.56 //",
    "T09kbavk93u:110": " bhikṣur ājñātakauṇḍinyas tato 'śvaratham āsthitaḥ /",
    "T09kbavk93u:111": " divyarddhivividhāścaryaḥ prathamaṃ pratyadṛśyata // KAvk_93.57 //",
    "T09kbavk93u:112": " taṃ dṛṣṭvā sūryasaṃkāśaṃ vismitāḥ śvaśurādayaḥ /",
    "T09kbavk93u:113": " ūcuḥ sumāgadhāṃ prītyā kim eṣa bhagavān iti // KAvk_93.58 //",
    "T09kbavk93u:114": " sāvadad bhagavān nāyaṃ dṛśyate taraṇiprabhaḥ /",
    "T09kbavk93u:115": " ayam ājñātakauṇḍinyo bhikṣur akṣuṇṇadīdhitiḥ // KAvk_93.59 //",
    "T09kbavk93u:116": " āpatatsu krameṇātha ratheṣu śvaśurādayaḥ /",
    "T09kbavk93u:117": " kim ayaṃ kim ayaṃ bhadre bhagavān iti tāṃ jaguḥ // KAvk_93.60 //",
    "T09kbavk93u:118": " sābravīn naiva śāstāyam ete tacchāsanocitāḥ /",
    "T09kbavk93u:119": " bhikṣavaḥ praśamaślāghyās tapodīptataratviṣaḥ // KAvk_93.6l //",
    "T09kbavk93u:120": " yaḥ kāntahemadrumaramyaśailaśrṅgādhirūḍhaḥ parato 'bhyupaiti /",
    "T09kbavk93u:121": " āścaryakṛn mūrta iva prabhāvaḥ śrīmān mahākāśyapa eṣa bhikṣuḥ //",
    "T09kbavk93u:122": " pañcānanasyandanam āsthito yaḥ satoyajīmūtagabhīraghoṣam /",
    "T09kbavk93u:123": " vyomnā samabhyeti gunaiḥ pragītaḥ sa eṣa bhikṣur bhuvi śāriputraḥ //",
    "T09kbavk93u:124": " āruhya kailāsam ivātiśubhraṃ dvipam caturdantam anantakāntiḥ /",
    "T09kbavk93u:125": " āyāti yaḥ puṇyavatāṃ jagatsu maudgalyanāmā ca sa eṣa bhikṣuḥ // KAvk_93.64",
    "T09kbavk93u:126": " vaidūryanālaṃ kanakāravindam āruhya ratnāṅkurakeśarāḍhyam /",
    "T09kbavk93u:127": " upaiti yaḥ saurabhapūritāśaḥ sa eṣa bhikṣuḥ prathito 'niruddhaḥ //",
    "T09kbavk93u:128": " yaś cāmbarāgraṃ garuḍādhirūḍhaḥ pakṣānilotsāritavārivāhaḥ /",
    "T09kbavk93u:129": " vigāhate sphitavanena bhikṣur maitrāyaṇīsūnur ayaṃ sa pūrṇaḥ // KAvk_93.66",
    "T09kbavk93u:130": " anantam āsthāya nitāntaśāntam īrṣyāpathaṃ sattvamahodadhir yaḥ /",
    "T09kbavk93u:131": " prabhāmṛtaiḥ sarpati tarpitāśaḥ prabhāvavān eṣyajid eṣa bhikṣuḥ //",
    "T09kbavk93u:132": " vilolavallīvalayābhirāmaṃ viśālam āruhya suvarṇatālam /",
    "T09kbavk93u:133": " yaḥ puṇyapūrṇadyutir abhyupaiti sa eṣa bhikṣur matimān upālī // KAvk_93.68",
    "T09kbavk93u:134": " āruhya vaiḍūryavimānaśṛṅgaṃ suvarṇaratnojjvalapatralekham /",
    "T09kbavk93u:135": " limpann ivāgacchati yaḥ prabhābhiḥ kātyāyano nāma sa eṣa bhikṣuḥ //",
    "T09kbavk93u:136": " śarīriṇaṃ dharmam ivādhiruhya vigāhate khaṃ vṛṣavāhano yaḥ /",
    "T09kbavk93u:137": " pṛṣṭhaḥ pratiṣṭhāpariniṣṭhitānāṃ gariṣṭhadhīḥ kauṣṭhila eṣa bhikṣuḥ //",
    "T09kbavk93u:138": " vimānahaṃsadyutibhir muhūrtaṃ smitormiramyaṃ muhur antarīkṣam /",
    "T09kbavk93u:139": " kurvan samabhyeti taponidhir yaḥ pilindavatsāhvaya eṣa bhikṣuḥ //",
    "T09kbavk93u:140": " yo 'yaṃ samutphullalatāvitānavanāntarāle viharann upaiti /",
    "T09kbavk93u:141": " sa śroṇakoṭiḥ śruta eṣa bhikṣur akṣuṇṇalakṣmīr gṛhanirvyapekṣaḥ //",
    "T09kbavk93u:142": " yaś cakravartī divi bhāti so 'yaṃ śāstuḥ suto rāhulakābhidhānaḥ /",
    "T09kbavk93u:143": " hemaprabhābhūṣitadigvibhāgaḥ saṃlakṣyate merur ivānyarūpaḥ // KAvk_93.73",
    "T09kbavk93u:144": " ete giribhyo 'tha digantarebhyaḥ kṣmāmaṇḍalād vyomataṭāntarāc ca /",
    "T09kbavk93u:145": " āyānty asaṃkhyādbhutabhikṣusaṃghā vicitraratnāsanavāhanasthāḥ //",
    "T09kbavk93u:146": " tayā krameṇeti nivedyamānaṃ te bhikṣusaṃghaṃ vimukhaṃ vilokya /",
    "T09kbavk93u:147": " yayuḥ praharṣādbhutasaṃbhramāṇāṃ vidheyatāṃ tulyam ananyalakṣmyāḥ //",
    "T09kbavk93u:148": " atha jvalatkāñcanacūrṇavarṇaṃ jagad babhūvārkaśataprakāśam /",
    "T09kbavk93u:149": " aśeṣasaṃtāpaviśeṣaśāntyā śītāṃśumālāśataśītalaṃ ca // KAvk_93.76 //",
    "T09kbavk93u:150": " atha dhanapatiśakrabrahmamukhyair amartyair vipulagaganayātrādattasevānuyātraḥ /",
    "T09kbavk93u:151": " amarapurapurastrīkīrṇapuṣpaprabhāvān nayanapatham ayāsīt puṇyabhājāṃ jinendraḥ // KAvk_93.77",
    "T09kbavk93u:152": " aṣṭādaśadvārapathā puraṃ tat sa tulyam aṣṭādaśamūrtir eva /",
    "T09kbavk93u:153": " praviśya cakre śaśikāntaratnaśikhāmayaṃ veśma sumāgadhāyāḥ // KAvk_93.78",
    "T09kbavk93u:154": " abhyarcitas tatra bahuprakāraiḥ pūrṇopacāraiḥ praṇipatya sarvaiḥ /",
    "T09kbavk93u:155": " apūjayat paurajanaḥ samantād bahiś ca bhittipratibimbitaṃ tam //",
    "T09kbavk93u:156": " sumāgadhāyā dayayā dayāluḥ pūjāṃ gṛhītvā bhagavān sasaṃghaḥ /",
    "T09kbavk93u:157": " anugrahālokanasaṃvibhāgaiḥ sarvānvavāyā vidadhe prasādam // KAvk_93.80 //",
    "T09kbavk93u:158": " sumāgadhā saśvaśurādivargā sahāparaiḥ paurajanaiś ca sarvāḥ /",
    "T09kbavk93u:159": " śāstus tayā deśanayā babhūvuḥ śuddhāśayās tatkṣaṇadṛṣṭasatyāḥ //",
    "T09kbavk93u:160": " sumāgadhāyāḥ kuśalānubandhaṃ puṇyaṃ prabhāvaṃ vipulaṃ vilokya /",
    "T09kbavk93u:161": " te bhikṣavas tatra kutūhalena papracchū ramyaṃ jinam ādivṛttam //",
    "T09kbavk93u:162": " pṛṣṭaḥ sa taiḥ saṃsadi sarvadarśī sumāgadhāyāḥ kuśalasya hetum /",
    "T09kbavk93u:163": " dantaprabhābhiḥ kakubhāṃ mukheṣu diśan prakāśam bhagavān babhāṣe //",
    "T09kbavk93u:164": " vārāṇasyām abhūt pūrvaṃ kṛkeḥ kantasya bhūpateḥ /",
    "T09kbavk93u:165": " sutā kāñcanamālākhyā kucakāñcanamālikā // KAvk_93.84 //",
    "T09kbavk93u:166": " kāśyapākhyasya śāstuḥ sā satataṃ bhaktiśālinī /",
    "T09kbavk93u:167": " paricaryāṃ vyadhāt sārdhaṃ sakhīnāṃ pañcabhiḥ śataiḥ // KAvk_93.85 //",
    "T09kbavk93u:168": " sa kadācin narapatir vikṛtasvapnadarśanāt /",
    "T09kbavk93u:169": " bhayasaṃśayasaṃbhrāntaḥ papraccha phalakovidān // KAvk_93.86 //",
    "T09kbavk93u:170": " te taṃ rājasutādveṣān nimittajñā babhāṣire /",
    "T09kbavk93u:171": " atipriyasya hṛdayaṃ hutvāgnau labhyate śivam // KAvk_93.87 //",
    "T09kbavk93u:172": " iti teṣām anādṛtya vacaḥ krūrataraṃ nṛpaḥ /",
    "T09kbavk93u:173": " bhagavantaṃ yayau draṣṭuṃ kāśyapaṃ duhitur girā // KAvk_93.88 //",
    "T09kbavk93u:174": " sa tam etyāvadat svapnaḥ savikāraḥ paraṃ mayā /",
    "T09kbavk93u:175": " dṛṣṭo 'dya sarvaṃ sarvajña tatphalaṃ vaktum arhasi // KAvk_93.89 //",
    "T09kbavk93u:176": " vātāyanena nirgacchan ruddhapuccho mayā gajaḥ /",
    "T09kbavk93u:177": " tṛṣitasya tathā paścāt kupo dhāvan vilokitaḥ // KAvk_93.90 //",
    "T09kbavk93u:178": " tṛptaś ca śaktuprasthena mauktiprasthavikrayaḥ /",
    "T09kbavk93u:179": " samīkṛtāni dṛṣṭāni kudārūṇi ca candanaiḥ // KAvk_93.9l //",
    "T09kbavk93u:180": " kalabhena mahāhastī samāhūtas tathāhave /",
    "T09kbavk93u:181": " parān aśuciliptāṅgaḥ pralimpan viplutaḥ kapiḥ // KAvk_93.92 //",
    "T09kbavk93u:182": " sphītarājyām abhiṣiktaś ca kucāpalanidhiḥ kapiḥ /",
    "T09kbavk93u:183": " paṭo 'ṣṭādaśabhiḥ kṛṣṭaḥ puruṣair apy asaṃkṣayaḥ // KAvk_93.93 //",
    "T09kbavk93u:184": " ramyapuṣpaphalārāmaś caurair api viluṇṭhitaḥ /",
    "T09kbavk93u:185": " dveṣopahāsakalahāsaktaś ca vipulo janaḥ // KAvk_93.94 //",
    "T09kbavk93u:186": " svapnādbhutānām eteṣāṃ manye ghorataraṃ phalam /",
    "T09kbavk93u:187": " iti pṛṣṭaḥ kṣitibhujā bhagavān kāśyapo 'bravīt // KAvk_93.95 //",
    "T09kbavk93u:188": " śatāyuṣi jane śāstā śāntaḥ śākyamunir jinaḥ /",
    "T09kbavk93u:189": " bhaviṣyaty amṛtāmbhodhiḥ sa drṣṭaḥ kuñjaras tvayā // KAvk_93.96 //",
    "T09kbavk93u:190": " tasyāpi paścime kāle śrāvakāḥ kalisaṃśrayāt /",
    "T09kbavk93u:191": " tyaktaśīlaguṇācārā bhaviṣyanti saviplavāḥ // KAvk_93.97 //",
    "T09kbavk93u:192": " apakvālpavivekānāṃ balāt te gṛhavāsinām /",
    "T09kbavk93u:193": " svayaṃ sevāṃ samālambya kariṣyanty eva deśanām // KAvk_93.98 //",
    "T09kbavk93u:194": " arthanīyo 'rthibhāvena yasmāt sevāsu dhāvati /",
    "T09kbavk93u:195": " tṛṣitasya vrajan paścāt kūpas tasmād vilokitaḥ // KAvk_93.99 //",
    "T09kbavk93u:196": " te kariṣyanti lobhāndhaḥ saṃmohopahatāḥ param /",
    "T09kbavk93u:197": " bodhyaṅgamuktāprasthasya śaktuprasthena vikrayam // KAvk_93.lOO //",
    "T09kbavk93u:198": " tīrthavākyakudārūṇi buddhabhāṣitacandanaiḥ /",
    "T09kbavk93u:199": " sāmyam āpādayiṣyanti te maugdhyād aviśeṣiṇaḥ // KAvk_93.101 //",
    "T09kbavk93u:200": " kvacid bhadraṃ samāsādya vinītaṃ bhikṣukuñjaram /",
    "T09kbavk93u:201": " duḥśīlakalabho bhikṣuḥ spardhayā dhik kariṣyati // KAvk_93.102 //",
    "T09kbavk93u:202": " cāpalāśuciliptāṅgaḥ suśīlān bhikṣumarkaṭaḥ /",
    "T09kbavk93u:203": " anulimpan svadoṣeṇa kariṣyaty ātmasannibhān // KAvk_93.103 //",
    "T09kbavk93u:204": " ṣaṇḍakasyābhiṣekaś ca bhaviṣyati kaper iva /",
    "T09kbavk93u:205": " saṃbuddhaśāsanapaṭaṃ kṛṣyamāṇaṃ na naṃkṣyati // KAvk_93.104 //",
    "T09kbavk93u:206": " saṃghadravyaphalārāmeṣv api yāsyanti cauratām /",
    "T09kbavk93u:207": " mithaḥ kalahaśīlāś ca bhaviṣyanty apavādinaḥ // KAvk_93.105 //",
    "T09kbavk93u:208": " tava svapnavipākānte phalāny etāni bhūtale /",
    "T09kbavk93u:209": " iti śāstur vacaḥ śrutvā vismito 'bhūn mahīpatiḥ // KAvk_93.106 //",
    "T09kbavk93u:210": " sānugasyātha nṛpateḥ sa śāstā dharmadeśanām /",
    "T09kbavk93u:211": " kṛtvā kāñcanamālāyā dideśa kuśalārhatām // KAvk_93.l07 //",
    "T09kbavk93u:212": " janmāntale cakārārcāṃ stūpe nāraṅgamālayā /",
    "T09kbavk93u:213": " sā tena sukṛtenaiva jātā hemasrajāṅkitā // KAvk_93.108 //",
    "T09kbavk93u:214": " seyaṃ sumāgadhā puṇyaprabhāveṇa mahīyasā /",
    "T09kbavk93u:215": " prāptādya janakāyasya samyak kuśalasetutām // KAvk_93.109 //",
    "T09kbavk93u:216": " adhidhāyeti bhagavān nabhasā bhikṣubhiḥ saha /",
    "T09kbavk93u:217": " rucā saṃpūrayann āśāṃ yayau jetavanaṃ jinaḥ // KAvk_93.ll0 //",
    "T09kbavk93u:218": " puṃsāṃ satkulabhūtaye balavatī mithyaiva putraspṛhā sūnuś ced aguṇas tad eva viphalaṃ tat kiṃ na sarvaṃ kulam /",
    "T09kbavk93u:219": " sā kanyā kila jāyate guṇavatī puṇyaprabhāvād yayā saṃsārorusaritpatau kulayugam nāv eva saṃtāryate iti kṣemendraviracitāyāṃ bodhisattvāvadānakalpalatāyāṃ sumāgadhāvadānaṃ trinavatitamaḥ pallavah."
}