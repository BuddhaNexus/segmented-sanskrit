{
    "T01nagast_u:0": " pratītyajānāṃ bhāvānāṃ naiḥsvābhāvyaṃ jagāda yaḥ |",
    "T01nagast_u:1": " taṃ namāmy asamajñānam acintyam anidarśanam || NagAst_01",
    "T01nagast_u:2": " yathā tvayā mahāyāne dharmanairātmyam ātmanā |",
    "T01nagast_u:3": " viditaṃ deśitaṃ tadvad dhīmadbhyaḥ karuṇāvaśāt || NagAst_02",
    "T01nagast_u:4": " pratyayebhyaḥ samutpannam anutpannaṃ tvayoditam |",
    "T01nagast_u:5": " svabhāvena na taj jātam iti śūnyaṃ prakāśitam || NagAst_03",
    "T01nagast_u:6": " yadvac chabdaṃ pratītyeha pratiśabdasamudbhavaḥ |",
    "T01nagast_u:7": " māyāmarīcivac cāpi tathā bhavasamudbhavaḥ || NagAst_04",
    "T01nagast_u:8": " māyāmarīcigandharvanagarapratibimbakāḥ |",
    "T01nagast_u:9": " yady ajātāḥ saha svapnair na syāt taddarśanādikam || NagAst_05",
    "T01nagast_u:10": " hetupratyayasaṃbhūtā yathaite kṛtakāḥ smṛtāḥ |",
    "T01nagast_u:11": " tadvat pratyayajaṃ viśvaṃ tvayoktaṃ nātha sāṃvṛtam || NagAst_06",
    "T01nagast_u:12": " asty etat kṛtakaṃ sarvaṃ yat kiṃcid bālalāpanam |",
    "T01nagast_u:13": " riktamuṣṭipratīkāśam ayathārthaprakāśitam || NagAst_07",
    "T01nagast_u:14": " kṛtakaṃ vastu no jātaṃ tadā kiṃ vārtamānikam |",
    "T01nagast_u:15": " kasya nāśād atītaṃ syād utpitsuḥ kim apekṣate || NagAst_08",
    "T01nagast_u:16": " svasmān na jāyate bhāvaḥ parasmān nobhayād api |",
    "T01nagast_u:17": " na san nāsan na sadasan kutaḥ kasyodayas tadā || NagAst_09",
    "T01nagast_u:18": " ajāte na svabhāvo 'sti kutaḥ svasmāt samudbhavaḥ |",
    "T01nagast_u:19": " svabhāvābhāvasiddhyaiva parasmād apy asaṃbhavah || NagAst_10",
    "T01nagast_u:20": " svatve sati paratvaṃ syāt paratve svatvam iṣyate |",
    "T01nagast_u:21": " āpekṣikī tayoḥ siddhiḥ pārāvāram ivoditā || NagAst_11",
    "T01nagast_u:22": " yadā nāpekṣate kiṃ cit kutaḥ kiṃ cit tadā bhavet |",
    "T01nagast_u:23": " yadā nāpekṣate dīrghaṃ kuto hrasvādikaṃ tadā || NagAst_12",
    "T01nagast_u:24": " astitve sati nāstitvaṃ dīrghe hrasvaṃ tathā sati |",
    "T01nagast_u:25": " nāstitve sati cāstitvaṃ yat tasmād ubhayaṃ na sat || NagAst_13",
    "T01nagast_u:26": " ekatvaṃ ca tathānekam atītānāgatādi ca |",
    "T01nagast_u:27": " saṃkleśo vyavadānaṃ ca samyaṅmithyā svataḥ kutaḥ || NagAst_14",
    "T01nagast_u:28": " svata eva hi yo nāsti bhāvaḥ sarvo 'sti kas tadā |",
    "T01nagast_u:29": " para ity ucyate yo 'yaṃ na vinā svasvabhāvataḥ || NagAst_15",
    "T01nagast_u:30": " na svabhāvo 'sti bhāvānāṃ parabhāvo 'sti no yadā |",
    "T01nagast_u:31": " bhāvagrahagrahāveśaḥ paratantro 'sti kas tadā || NagAst_16",
    "T01nagast_u:32": " ādāv eva samaṃ jātāḥ svabhāvena ca nirvṛtāḥ |",
    "T01nagast_u:33": " anutpannāś ca tattvena tasmād dharmās tvayoditāḥ || NagAst_17",
    "T01nagast_u:34": " niḥsvabhāvās tvayā dhīman rūpādyāḥ saṃprakāśitāḥ |",
    "T01nagast_u:35": " phenabudbudamāyābhramarīcikadalīsamāḥ || NagAst_18",
    "T01nagast_u:36": " indriyair upalabdhaṃ yat tat tattvena bhaved yadi |",
    "T01nagast_u:37": " jātās tattvavido bālās tattvajñānena kiṃ tadā || NagAst_19",
    "T01nagast_u:38": " jaḍatvam apramāṇatvam athāvyākṛtatām api |",
    "T01nagast_u:39": " viparītaparijñānam indriyānāṃ tvam ūcivān || NagAst_20",
    "T01nagast_u:40": " ajñānenāvṛto yena yathāvan na prapadyate |",
    "T01nagast_u:41": " lokas tena yathābhūtam iti matvā tvayoditam || NagAst_21",
    "T01nagast_u:42": " astīti śāśvatī dṛṣtir nāstīty ucchedadarśanam |",
    "T01nagast_u:43": " tenāntadvayanirmukto dharmo 'yaṃ deśitas tvayā || NagAst_22",
    "T01nagast_u:44": " catuṣkoṭivinirmuktās tena dharmās tvayoditāḥ |",
    "T01nagast_u:45": " vijñānasyāpy avijñeyā vācāṃ kim uta gocarāḥ || NagAst_23",
    "T01nagast_u:46": " svapnendrajālikodbhūtaṃ dvicandrodvīkṣaṇaṃ yathā |",
    "T01nagast_u:47": " bhūtaṃ tadvastu no bhūtaṃ tathā dṛṣṭaṃ jagat tvayā || NagAst_24",
    "T01nagast_u:48": " utpannaś ca sthito naṣṭaḥ svapne yadvat sutas tathā |",
    "T01nagast_u:49": " na cotpannaḥ sthito naṣṭa ukto loko 'rthatas tvayā || NagAst_25",
    "T01nagast_u:50": " kāraṇāt saṃbhavo dṛṣṭo yathā svapne tathetaraḥ |",
    "T01nagast_u:51": " saṃbhavaḥ sarvabhāvānāṃ vibhavo 'pi matas tathā || NagAst_26",
    "T01nagast_u:52": " rāgādijaṃ yathā duḥkhaṃ saṃkleśasaṃsṛtī tathā |",
    "T01nagast_u:53": " saṃbhārapūraṇān muktiḥ svapnavad bhāṣitā tvayā || NagAst_27",
    "T01nagast_u:54": " jātaṃ tathaiva no jātam āgataṃ gatam ity api |",
    "T01nagast_u:55": " baddho muktas tathā jñānī dvayam icchen na tattvavit || NagAst_28",
    "T01nagast_u:56": " utpattir yasya naivāsti tasya kā nirvṛtir bhavet |",
    "T01nagast_u:57": " māyāgajaprakāśatvād ādiśāntatvam arthataḥ || NagAst_29",
    "T01nagast_u:58": " utpanno 'pi na cotpanno yadvan māyāgajo mataḥ |",
    "T01nagast_u:59": " utpannaṃ ca tathā viśvam anutpannaṃ ca tattvataḥ || NagAst_30",
    "T01nagast_u:60": " ameyair aprameyānāṃ pratyekaṃ nirvṛtiḥ kṛtā |",
    "T01nagast_u:61": " lokanāthair hi sattvānāṃ na kaś cin mocitaś ca taiḥ || NagAst_31",
    "T01nagast_u:62": " te ca sattvāś ca no jātā ye nirvānti na te sphuṭam |",
    "T01nagast_u:63": " na kaś cin mocitaḥ kaiś cid iti proktaṃ mahāmune || NagAst_32",
    "T01nagast_u:64": " māyākārakṛtaṃ yadvad vastuśūnyaṃ tathetarat |",
    "T01nagast_u:65": " vastuśūnyaṃ jagat sarvaṃ tvayoktaṃ kārakas tathā || NagAst_33",
    "T01nagast_u:66": " kārako 'pi kṛto 'nyena kṛtatvaṃ nātivartate |",
    "T01nagast_u:67": " atha vā tatkriyākartṛ kārakasya prasajyate || NagAst_34",
    "T01nagast_u:68": " nāmamātraṃ jagat sarvam ity uccair bhāṣitaṃ tvayā |",
    "T01nagast_u:69": " abhidhānāt pṛthagbhūtam abhidheyaṃ na vidyate || NagAst_35",
    "T01nagast_u:70": " kalpanāmātram ity asmāt sarvadharmāḥ prakāśitāḥ |",
    "T01nagast_u:71": " kalpanāpy asatī proktā yayā śūnyaṃ vikalpyate || NagAst_36",
    "T01nagast_u:72": " bhāvābhāvadvayātītam anatītaṃ ca kutra cit |",
    "T01nagast_u:73": " na ca jñānaṃ na ca jñeyaṃ na cāsti na ca nāsti yat || NagAst_37",
    "T01nagast_u:74": " yan na caikaṃ na cānekaṃ nobhayaṃ na ca nobhayam |",
    "T01nagast_u:75": " anālayam athāvyaktam acintyam anidarśanam || NagAst_38",
    "T01nagast_u:76": " yan nodeti na ca vyeti nocchedi na ca śāśvatam |",
    "T01nagast_u:77": " tad ākāśapratīkāśaṃ nākṣarajñānagocaram || NagAst_39",
    "T01nagast_u:78": " yaḥ pratītyasamutpādaḥ śūnyatā saiva te matā |",
    "T01nagast_u:79": " tathāvidhaś ca saddharmas tatsamaś ca tathāgataḥ || NagAst_40",
    "T01nagast_u:80": " tat tattvaṃ paramārtho 'pi tathatā dravyam iṣyate |",
    "T01nagast_u:81": " bhūtaṃ tad avisaṃvādi tadbodhād buddha ucyate || NagAst_41",
    "T01nagast_u:82": " buddhānāṃ sattvadhātoś ca tenābhinnatvam arthataḥ |",
    "T01nagast_u:83": " ātmanaś ca pareṣāṃ ca samatā tena te matā || NagAst_42",
    "T01nagast_u:84": " bhāvebhyaḥ śūnyatā nānyā na ca bhāvo 'sti tāṃ vinā |",
    "T01nagast_u:85": " tasmāt pratītyajā bhāvās tvayā śūnyāḥ prakāśitāḥ || NagAst_43",
    "T01nagast_u:86": " hetupratyayasaṃbhūtā paratantrā ca saṃvṛtiḥ |",
    "T01nagast_u:87": " paratantra iti proktaḥ paramārthas tv akṛtrimaḥ || NagAst_44",
    "T01nagast_u:88": " svabhāvaḥ prakṛtis tattvaṃ dravyaṃ vastu sad ity api |",
    "T01nagast_u:89": " nāsti vai kapito bhāvo paratantras tu vidyate || NagAst_45",
    "T01nagast_u:90": " astīti kalpite bhāve samāropas tvayoditaḥ |",
    "T01nagast_u:91": " nāstīti kṛtakocchedād ucchedaś ca prakāśitaḥ || NagAst_46",
    "T01nagast_u:92": " tattvajñānena nocchedo na ca śāśvatatā matā |",
    "T01nagast_u:93": " vastuśūnyaṃ jagat sarvaṃ marīcipratimaṃ matam || NagAst_47",
    "T01nagast_u:94": " mṛgatṛṣṇājalaṃ yadvan nocchedi na ca śāśvatam |",
    "T01nagast_u:95": " tadvat sarvaṃ jagat proktaṃ nocchedi na ca śāśvatam || NagAst_48",
    "T01nagast_u:96": " dravyam utpadyate yasya tasyocchedādikaṃ bhavet |",
    "T01nagast_u:97": " antavān nāntavāṃś cāpi lokas tasya prasajyate || NagAst_49",
    "T01nagast_u:98": " jñāne sati yathā jñeyaṃ jñeye jñānaṃ tathā sati |",
    "T01nagast_u:99": " yatrobhayam anutpannam iti buddhaṃ tadāsti kim || NagAst_50",
    "T01nagast_u:100": " iti māyādidṛṣtāntaiḥ sphuṭam uktvā bhiṣagvaraḥ |",
    "T01nagast_u:101": " deśayām āsa saddharmaṃ sarvadṛṣṭicikitsakam || NagAst_51",
    "T01nagast_u:102": " etat tat paramaṃ tattvaṃ niḥsvabhāvārthadeśanā |",
    "T01nagast_u:103": " bhāvagrahagṛhītānāṃ cikitseyam anuttarā || NagAst_52",
    "T01nagast_u:104": " dharmayājñika tenaiva dharmayajño niruttaraḥ |",
    "T01nagast_u:105": " abhīkṣṇam iṣṭas trailokye niṣkapāṭo nirargalaḥ || NagAst_53",
    "T01nagast_u:106": " vastugrāhabhayocchedī kutīrthyamṛgabhīkaraḥ |",
    "T01nagast_u:107": " nairātmyasiṃhanādo 'yam adbhuto naditas tvayā || NagAst_54",
    "T01nagast_u:108": " śūnyatādharmagambhīrā dharmabherī parāhatā |",
    "T01nagast_u:109": " naiḥsvābhāvyamahānādo dharmaśaṅkhaḥ prapūritaḥ || NagAst_55",
    "T01nagast_u:110": " dharmayautukam ākhyātaṃ buddhānāṃ śāsanāmṛtam |",
    "T01nagast_u:111": " nītārtham iti nirdiṣṭaṃ dharmāṇāṃ śūnyataiva hi || NagAst_56",
    "T01nagast_u:112": " yā tūtpādanirodhādisattvajīvādideśanā |",
    "T01nagast_u:113": " neyārthā ca tvayā nātha bhāṣitā saṃvṛtiś ca sā || NagAst_57",
    "T01nagast_u:114": " prajñāpāramitāmbhodher yo 'tyantam pāram āgataḥ |",
    "T01nagast_u:115": " sa puṇyaguṇaratnāḍhyas tvadguṇārṇavapāragaḥ || NagAst_58",
    "T01nagast_u:116": " iti stutvā jagannātham acintyam anidarśanam |",
    "T01nagast_u:117": " yad avāptaṃ mayā puṇyaṃ tenāstu tvatsamaṃ jagat || NagAst_59",
    "T01nagast_u:118": " || ity acintyastavaḥ samāptaḥ ||",
    "T01nagast_u:119": " Copyright (C) 2003 by Chr. Lindtner - Denmark"
}