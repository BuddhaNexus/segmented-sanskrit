{
    "XXmaivy_pu:0": " 1. Gilgit Manuscript",
    "XXmaivy_pu:1": " Majumder, Prabhas Chandra (1959), Ārya Maitreya-vyākaraṇam, Calcutta (also",
    "XXmaivy_pu:2": " published in Nalinaksha Dutt, Gilgit Manuscripts, vol. IV, Calcutta 1959,",
    "XXmaivy_pu:3": " pp. xxix ff. and 185 ff., under P.C. Mazumder).",
    "XXmaivy_pu:4": " The first folios of the Skt. text containing verses 1-30 are missing.",
    "XXmaivy_pu:5": " All the sandhis are standardized.",
    "XXmaivy_pu:6": " (daśa māsāṃś ca) nikhilān dhārayitvā mahādyutim /",
    "XXmaivy_pu:7": " supuṣpite 'smin udyāne maitreyajananī tataḥ // MvyG_31 //",
    "XXmaivy_pu:8": " na niṣaṇṇā nipannā vā sthitā sā dharmacāriṇī /",
    "XXmaivy_pu:9": " drumasya śākhām ālambya maitreyaṃ janayiṣyati // MvyG_32 //",
    "XXmaivy_pu:10": " alipto garbhapaṅkena kuśeśayam ivāmbunā /",
    "XXmaivy_pu:11": " traidhātukam idaṃ sarvaṃ prabhayā pūrayiṣyati // MvyG_33 //",
    "XXmaivy_pu:12": " prīto 'tha taṃ sahasrākṣo devarājā śacīpatiḥ /",
    "XXmaivy_pu:13": " jāyamānaṃ grahītā sa maitreyaṃ dvipadottamam // MvyG_34 //",
    "XXmaivy_pu:14": " padāni jātamātraś ca saptāsau prakramiṣyati /",
    "XXmaivy_pu:15": " pade pade nidhanaṃ ca padmaṃ padmaṃ bhaviṣyati // MvyG_35 //",
    "XXmaivy_pu:16": " diśaś catasraś codvīkṣya vācaṃ pravyāhariṣyati /",
    "XXmaivy_pu:17": " iyaṃ me paścimā jātir nāsti bhūyaḥ punarbhavaḥ /",
    "XXmaivy_pu:18": " na punar abhyāgamiṣyāmi nirvāsyāmi nirāsravaḥ // MvyG_36 //",
    "XXmaivy_pu:19": " saṃsārārṇavamagnānāṃ sattvānāṃ duḥkhabhāginām /",
    "XXmaivy_pu:20": " tṛṣṇābandhanabaddhānāṃ kariṣyāmi vimocanam // MvyG_37 //",
    "XXmaivy_pu:21": " śvetaṃ cāsya surāś chattraṃ dhārayiṣyanti mūrdhani /",
    "XXmaivy_pu:22": " śītoṣṇavāridhārābhyāṃ nāgendrau snāpayiṣyataḥ // MvyG_38 //",
    "XXmaivy_pu:23": " pratigṛhya ca taṃ dhātrī dvātriṃśadvaralakṣaṇam /",
    "XXmaivy_pu:24": " śriyā jvalantaṃ maitreyaṃ mātre samupaneṣyati // MvyG_39 //",
    "XXmaivy_pu:25": " manoramāṃ ca śivikāṃ nānāratnavibhuṣitām /",
    "XXmaivy_pu:26": " ārūḍhāṃ putrasahitāṃ vahiṣyanti ca devatā // MvyG_40 //",
    "XXmaivy_pu:27": " tatas tūryasahasreṣu vādyamāneṣu tatpuram /",
    "XXmaivy_pu:28": " praviṣṭamātre maitreye puṣpavarṣaṃ patiṣyati // MvyG_41 //",
    "XXmaivy_pu:29": " dṛṣṭvaivaṃ putraṃ subrahmā dvātriṃśadvaralakṣaṇam /",
    "XXmaivy_pu:30": " pratyavīkṣātha mantreṣu tadā prīto bhaviṣyati // MvyG_42 //",
    "XXmaivy_pu:31": " gatidvayaṃ kumārasya yathā mantreṣu dṛśyate /",
    "XXmaivy_pu:32": " narādhipaś cakravartī buddho vā dvīpadottamaḥ // MvyG_43 //",
    "XXmaivy_pu:33": " sa ca yauvanasaṃprāpto maitreyāḥ puruṣottamaḥ /",
    "XXmaivy_pu:34": " cintayiṣyati dharmātmā duḥkhitā khalv iyāṃ prajāḥ // MvyG_44 //",
    "XXmaivy_pu:35": " brahmasvaro mahāghoṣo hemavarṇo mahādyutiḥ /",
    "XXmaivy_pu:36": " viśālavakṣāḥ pīnāṅsaḥ padmapattranibhekṣaṇaḥ // MvyG_45 //",
    "XXmaivy_pu:37": " hastaḥ pañcāśad ucchrāya tasya kāyo bhaviṣyati /",
    "XXmaivy_pu:38": " visṛtaś ca tato 'rddhena śubhavarṇasamucchrayaḥ // MvyG_46 //",
    "XXmaivy_pu:39": " aśītibhiś caturbhiś ca sahasraiḥ saṃpuraskṛtaḥ /",
    "XXmaivy_pu:40": " māṇavānāṃ sa maitreyo mantrān adhyāpayiṣyati // MvyG_47 //",
    "XXmaivy_pu:41": " atha śaṅkho narapatiḥ yūpam ucchrāpayiṣyati /",
    "XXmaivy_pu:42": " tiryañ ca ṣoḍaśavyāmam ūrdhvaṃ vyāmasahasrakam // MvyG_48 //",
    "XXmaivy_pu:43": " sa taṃ yūpaṃ narapatir nānāratnavibhūṣitam /",
    "XXmaivy_pu:44": " pradāsyati dvijātibhyo yajñaṃ kṛtvā puraḥsaram /",
    "XXmaivy_pu:45": " saptaratnamayaṃ yūpaṃ brāhmaṇebhyaḥ pradāsyati // MvyG_49 //",
    "XXmaivy_pu:46": " taṃ ca ratnamayaṃ yūpaṃ dattamātraṃ manoramam /",
    "XXmaivy_pu:47": " brāhmaṇānāṃ sahasrāṇi vikiriṣyanti tatkṣaṇāt // MvyG_50 //",
    "XXmaivy_pu:48": " yūpasya tasya maitreyo dṛṣṭvā caitām anityatām /",
    "XXmaivy_pu:49": " kṛtsnaṃ vicintya saṃsāraṃ pravrajyāṃ rocayiṣyati // MvyG_51 //",
    "XXmaivy_pu:50": " yatv ahaṃ pravrajitveha spṛśeyam amṛtaṃ padam /",
    "XXmaivy_pu:51": " vimocayeyaṃ janatāṃ vyādhimṛtyujarābhayāt // MvyG_52 //",
    "XXmaivy_pu:52": " aśītibhiḥ sahasraiḥ sa caturbhiś ca puraskṛtaḥ /",
    "XXmaivy_pu:53": " niṣkramiṣyati maitreyaḥ pravrajyām agrapudgalaḥ // MvyG_53 //",
    "XXmaivy_pu:54": " nāgavṛkṣas tadā tasya bodhivṛkṣo bhaviṣyati /",
    "XXmaivy_pu:55": " pañcāśadyojanāny asya śākhā ūrdhvaṃ samucchritāḥ // MvyG_54 //",
    "XXmaivy_pu:56": " niṣadya tasya cādhastān maitreyo puruṣottamaḥ /",
    "XXmaivy_pu:57": " anuttarāṃ śivāṃ bodhiṃ samavāpsyati nāyakaḥ // MvyG_55 //",
    "XXmaivy_pu:58": " yasyām eva ca rātrau sa pravrajyāṃ niṣkramiṣyati /",
    "XXmaivy_pu:59": " tasyām eva ca rātrau hi parāṃ bodhim avāpsyati // MvyG_56 //",
    "XXmaivy_pu:60": " aṣṭāṅgopetayā vācā tataḥ sa puruṣottamaḥ /",
    "XXmaivy_pu:61": " deśayiṣyati saddharmaṃ sarvaduḥkhāpahaṃ śivam // MvyG_57 //",
    "XXmaivy_pu:62": " prasannāṃ janatāṃ dṛṣṭvā satyāni kathayiṣyati /",
    "XXmaivy_pu:63": " duḥkhaṃ duḥkhasamutpādaṃ duḥkhasya samatikramam // MvyG_58 //",
    "XXmaivy_pu:64": " āryaṃ cāṣṭāṅgikaṃ mārgaṃ kṣemaṃ nirvāṇagāminam /",
    "XXmaivy_pu:65": " taṃ cāpi dharmaṃ saṃśrutya pratipatsyanti śāsane // MvyG_59 //",
    "XXmaivy_pu:66": " udyāne puṣpasaṃcchanne sannipāto bhaviṣyati /",
    "XXmaivy_pu:67": " pūrṇaṃ ca yojanaśataṃ parṣat tasya bhaviṣyati // MvyG_60 //",
    "XXmaivy_pu:68": " śrutvā narapati rājā śaṅkho nāma mahāyaśāḥ /",
    "XXmaivy_pu:69": " dattvā dānam asaṃkhyeyaṃ pravrajyāṃ niṣkramiṣyati // MvyG_61 //",
    "XXmaivy_pu:70": " aśītibhiś caturbhiś ca sahasraiḥ parivāritaḥ /",
    "XXmaivy_pu:71": " narādhipo viniṣkramya pravrajyām upayāsyati // MvyG_62 //",
    "XXmaivy_pu:72": " anenaiva pramāṇena mānavānāṃ puraskṛtaḥ /",
    "XXmaivy_pu:73": " maitreyasya pitā tatra pravrajyām niṣkramiṣyati // MvyG_63 //",
    "XXmaivy_pu:74": " tato gṛhapatis tatra sudhano nāma viśrutaḥ /",
    "XXmaivy_pu:75": " pravrajiṣyati śuddhātmā maitreyasyānuśasane // MvyG_64 //",
    "XXmaivy_pu:76": " strīratnam atha śaṅkhasya viśākhā nāma viśrutā /",
    "XXmaivy_pu:77": " aśītibhiś caturbhiś ca sahasraiḥ saṃpuraskṛtā /",
    "XXmaivy_pu:78": " nārīṇāṃ abhiniṣkramya pravrajyām rocayiṣyati // MvyG_65 //",
    "XXmaivy_pu:79": " prāṇinaḥ tatra samaye sahasrāṇi śatāni ca /",
    "XXmaivy_pu:80": " pravrajyām upayāsyanti maitreyasyānuśāsane // MvyG_66 //",
    "XXmaivy_pu:81": " supuṣpite 'smin udyāne sannipāto bhaviṣyati /",
    "XXmaivy_pu:82": " samantato yojanaśataṃ parṣat tasya bhaviṣyati // MvyG_67 //",
    "XXmaivy_pu:83": " tataḥ kāruṇikaḥ śāstā maitreyaḥ puruṣottamaḥ /",
    "XXmaivy_pu:84": " samitiṃ vyavalokyātha idam arthaṃ pravakṣyati // MvyG_68 //",
    "XXmaivy_pu:85": " sarve te śākyasiṃhena guṇiśreṣṭhena trāyinā /",
    "XXmaivy_pu:86": " arthato lokanāthena dṛṣṭvā saddharmadhātunā /",
    "XXmaivy_pu:87": " ropitā mokṣamārgeṇa vikṣiptā mama śāsane // MvyG_69 //",
    "XXmaivy_pu:88": " chattradhvajapatākābhir gandhamālyavilepanaiḥ /",
    "XXmaivy_pu:89": " kṛtvā stūpeṣu satkāram āgatā hi mamāntikam // MvyG_70 //",
    "XXmaivy_pu:90": " saṅghe dattvā ca dānāni cīvaraṃ pānabhojanam /",
    "XXmaivy_pu:91": " vividhaṃ glānabhaiṣajyam āgatā hi mamāntikam // MvyG_71 //",
    "XXmaivy_pu:92": " kuṅkumodakasekaṃ ca candanenānulepanam /",
    "XXmaivy_pu:93": " dattvā śākyamuneḥ stūpeṣv āgatā hi mamāntikam // MvyG_72 //",
    "XXmaivy_pu:94": " śikṣāpadāni cādāya śākyasiṃhasya śāsane /",
    "XXmaivy_pu:95": " paripālya yathābhūtam āgatā hi mamāntikam // MvyG_73 //",
    "XXmaivy_pu:96": " upoṣadham upoṣyeha āryam aṣṭāṅgikaṃ śubham /",
    "XXmaivy_pu:97": " caturdaśīṃ pañcadaśīṃ pakṣasyehāṣṭamīṃ tathā /",
    "XXmaivy_pu:98": " prātihārikapakṣaṃ cāpy aṣṭāṅgaṃ susamāhitam // MvyG_74 //",
    "XXmaivy_pu:99": " śīlāni ca samādāya saṃprāptāni ca śāsanam /",
    "XXmaivy_pu:100": " buddhaṃ dharmaṃ ca saṅghaṃ ca sattvās te śāsanaṃ gatāḥ /",
    "XXmaivy_pu:101": " kṛtvā ca kuśalaṃ karma macchāsanam upāgatāḥ // MvyG_75 //",
    "XXmaivy_pu:102": " tenaite preṣitāḥ sattvāḥ pratīṣṭāś ca mayāpy amī /",
    "XXmaivy_pu:103": " gaṇiśreṣṭheṇa muninā parītā bhūrimedhasā // MvyG_76 //",
    "XXmaivy_pu:104": " prasannāṃ janatāṃ dṛṣṭvā satyāni kathayiṣyati /",
    "XXmaivy_pu:105": " śrutvā ca te tato dharmaṃ prāpsyanti padam uttamam // MvyG_77 //",
    "XXmaivy_pu:106": " prātihāryatrayeṇāsau śrāvakān vinayiṣyati /",
    "XXmaivy_pu:107": " sarve te asravās tatra kṣipayiṣyanti suratāḥ // MvyG_78 //",
    "XXmaivy_pu:108": " prathamaḥ sannipāto 'sya śrāvakāṇāṃ bhaviṣyati /",
    "XXmaivy_pu:109": " pūrṇāḥ ṣaṇnavatikoṭyaḥ śrāvakāṇāṃ bhavacchidām // MvyG_79 //",
    "XXmaivy_pu:110": " dvitīyaḥ sannipāto 'sya śrāvakāṇāṃ bhaviṣyati /",
    "XXmaivy_pu:111": " pūrṇāś caturnavatiḥ koṭyaḥ śāntānāṃ bhūrimedhasām // MvyG_80 //",
    "XXmaivy_pu:112": " tṛtīyaḥ sannipāto 'sya śrāvakāṇāṃ bhaviṣyati /",
    "XXmaivy_pu:113": " pūrṇā dvāviṃśatiḥ koṭyaḥ śāntānāṃ śāntacetasām // MvyG_81 //",
    "XXmaivy_pu:114": " dharmacakraṃ pravartyātha vinīya suramānuṣān /",
    "XXmaivy_pu:115": " sārdhaṃ śrāvakasaṅghena pure piṇḍaṃ cariṣyati // MvyG_82 //",
    "XXmaivy_pu:116": " tataḥ praviśatas tasyāṃ ramyāṃ ketumatīṃ purīm /",
    "XXmaivy_pu:117": " māndārakāṇi puṣpāni patiṣyanti purottame /",
    "XXmaivy_pu:118": " devatāḥ prakariṣyanti tasmin puragate munau // MvyG_83 //",
    "XXmaivy_pu:119": " catvāraś ca mahārājāḥ śakraś ca tridaśādhipaḥ /",
    "XXmaivy_pu:120": " brahmā devagaṇaiḥ sārdhaṃ pūjāṃ tasya kariṣyati // MvyG_84 //",
    "XXmaivy_pu:121": " utpalaṃ kumudaṃ padmaṃ puṇḍarīkaṃ sugandhikam /",
    "XXmaivy_pu:122": " aguruṃ candanaṃ cāpi divyaṃ mālyaṃ patiṣyati // MvyG_85 //",
    "XXmaivy_pu:123": " cailakṣepaṃ kariṣyanti devaputrā maharddhikāḥ /",
    "XXmaivy_pu:124": " taṃ lokanātham udvīkṣya praviśantaṃ purottamam // MvyG_86 //",
    "XXmaivy_pu:125": " divyaś ca tūryanirghoṣo divyaṃ mālyaṃ patiṣyati /",
    "XXmaivy_pu:126": " devatā prakariṣyanti tasmin puragate munau // MvyG_87 //",
    "XXmaivy_pu:127": " ye tu ketumatīṃ ke cid vāsayiṣyanti mānuṣāḥ /",
    "XXmaivy_pu:128": " te pi taṃ pūjayiṣyanti praviśantaṃ purottamam // MvyG_88 //",
    "XXmaivy_pu:129": " pathi bhūmyāstaraṃ tatra mṛdutūlapicopamam /",
    "XXmaivy_pu:130": " vicitraṃ ca śubhaṃ mālyaṃ vikiriṣyanti te tadā // MvyG_89 //",
    "XXmaivy_pu:131": " chattradhvajapatākābhir arcayiṣyanti mānuṣāḥ /",
    "XXmaivy_pu:132": " śubhaiś ca tūryanirghoṣaiḥ prasannamanaso narāḥ // MvyG_90 //",
    "XXmaivy_pu:133": " taṃ ca śakraḥ sahasrākṣo devarājaḥ śacīpatiḥ /",
    "XXmaivy_pu:134": " prahṛṣṭaḥ prāñjalirbhūtvā maitreyaṃ stoṣyate jinam // MvyG_91 //",
    "XXmaivy_pu:135": " namas te puruṣājanya namas te puruṣottama /",
    "XXmaivy_pu:136": " anukampasva janatāṃ bhagavann agrapudgala // MvyG_92 //",
    "XXmaivy_pu:137": " maharddhiko devaputras tasya māro bhaviṣyati /",
    "XXmaivy_pu:138": " sa cāpi prāñjalirbhūtvā stoṣyate lokanāyakam // MvyG_93 //",
    "XXmaivy_pu:139": " śuddhāvāsasahasraiś ca bahubhiḥ parivāritaḥ /",
    "XXmaivy_pu:140": " pravekṣyate ca maitreyo lokanātho vināyakaḥ // MvyG_94 //",
    "XXmaivy_pu:141": " brāhmaṇaparivāreṇa brahmā cāpi girāsphuṭam /",
    "XXmaivy_pu:142": " kathayiṣyati saddharmaṃ brahmaṃ ghoṣam udīrayan // MvyG_95 //",
    "XXmaivy_pu:143": " ākīrṇā pṛthivī sarvā arhadbhiś ca bhaviṣyati /",
    "XXmaivy_pu:144": " kṣīṇāsravair vāntadoṣaiḥ prahīṇabhavabandhanaiḥ // MvyG_96 //",
    "XXmaivy_pu:145": " hṛṣṭā devamanuṣyāś ca gandharvā yakṣarākṣasāḥ /",
    "XXmaivy_pu:146": " śāstuḥ pūjāṃ kariṣyanti nāgāś cāpi maharddhikāḥ // MvyG_97 //",
    "XXmaivy_pu:147": " te vai nūnaṃ bhaviṣyanti cyānaghāś (?) chinnasaṃcayāḥ /",
    "XXmaivy_pu:148": " utkṣiptaparikhāḥ dhīrā anādānā nirutsakāḥ /",
    "XXmaivy_pu:149": " brahmacaryaṃ cariṣyanti maitreyasyānuśasane // MvyG_98 //",
    "XXmaivy_pu:150": " te 'pi nūnaṃ bhaviṣyanti amamā aparigrahāḥ /",
    "XXmaivy_pu:151": " ajātarūparajatā aniketā asaṃstavāḥ /",
    "XXmaivy_pu:152": " brahmacaryaṃ cariṣyanti ye maitreyānuśasane // MvyG_99 //",
    "XXmaivy_pu:153": " te vai pānaṃ gamiṣyanti chitvā jālam eva bhujāt /",
    "XXmaivy_pu:154": " dhyānāni copasaṃpadya prītisaukhyasamanvitāḥ /",
    "XXmaivy_pu:155": " brahmacaryaṃ cariṣyanti maitreyasyānuśasane // MvyG_100 //",
    "XXmaivy_pu:156": " ṣaṣṭiṃ varṣasahasrāṇi maitreyo dvipadottamaḥ /",
    "XXmaivy_pu:157": " deśayiṣyati saddharmaṃ śāstā lokānukampayā // MvyG_101 //",
    "XXmaivy_pu:158": " śatāni ca sahasrāṇi prāṇinaṃ sa vināyakaḥ /",
    "XXmaivy_pu:159": " vinīya dharmakāyena tato nirvāṇam eṣyati // MvyG_102 //",
    "XXmaivy_pu:160": " tasmiṃś ca nirvṛte dhīre maitreye dvipadottame /",
    "XXmaivy_pu:161": " daśavarṣasahasrāṇi saddharmaḥ sthāsyati kṣitau // MvyG_103 //",
    "XXmaivy_pu:162": " prasādayati cittāni tasmāc chākyamunau jine /",
    "XXmaivy_pu:163": " tato dṛkṣatha maitreyaṃ saṃbuddhaṃ dvipadottamam // MvyG_104 //",
    "XXmaivy_pu:164": " tasmād dharme ca buddhe ca saṅghe cāpi gaṇottame /",
    "XXmaivy_pu:165": " prasādayati cittāni bhaviṣyati maharddhikam // MvyG_105 //",
    "XXmaivy_pu:166": " taṃ tādṛśaṃ kāruṇikaṃ maitreyaṃ dvipadottamam /",
    "XXmaivy_pu:167": " ārādhayitvā kālena tato nirvāṇam eṣyatha // MvyG_106 //",
    "XXmaivy_pu:168": " idam āścaryakaṃ śrutvā dṛṣṭvā ca vibhavānalpikām /",
    "XXmaivy_pu:169": " ko vidvān na prasīdeta api kṛṣṇāsu jātiṣu // MvyG_107 //",
    "XXmaivy_pu:170": " tasmād ihātmakāmena māhātmyam abhikāṅkṣatāḥ /",
    "XXmaivy_pu:171": " saddharmo gurukartavyaḥ smaratā buddhaśāsanam // MvyG_108 //",
    "XXmaivy_pu:172": " Maitreyavyākaraṇaṃ samāptam //",
    "XXmaivy_pu:173": " 2. Calcutta Manuscript (incomplete), ed. Lévi",
    "XXmaivy_pu:174": " Sylvain Lévi, \"Maitreya le consolateur\", Études d'orientalisme publiées",
    "XXmaivy_pu:175": " par le Musée Guimet a la mémoire de Raymonde Linossier, Paris 1932, pp.",
    "XXmaivy_pu:176": " The first two folios of the Skt. text containing verses 1-25ab are",
    "XXmaivy_pu:177": " missing.",
    "XXmaivy_pu:178": " All the sandhis are standardized.",
    "XXmaivy_pu:179": " elāpattraś ca gāndhāre śaṅkho vārāṇasīpure // MvyC_25 //",
    "XXmaivy_pu:180": " caturbhir ebhir nidhibhiḥ sa rājā susamanvitaḥ /",
    "XXmaivy_pu:181": " bhaviṣyati mahāvīraś śatapuṇyabaloditaḥ // MvyC_26 //",
    "XXmaivy_pu:182": " brāhmaṇas tasya rājñaś ca subrāhmaṇaḥ purohitaḥ /",
    "XXmaivy_pu:183": " bahuśrutaś caturvedas tasyopadhyāyo bhaviṣyati // MvyC_27 //",
    "XXmaivy_pu:184": " adhyāpako mantradharaḥ smṛtimān vedapāragaḥ /",
    "XXmaivy_pu:185": " kaiṭābhe sa nirghaṇṭe ca padavyākaraṇe tathā // MvyC_28 //",
    "XXmaivy_pu:186": " tadā brahmāvatī nāma tasya bhāryā bhaviṣyati /",
    "XXmaivy_pu:187": " darśanīyā prāsādikā abhirūpā yaśasvinī // MvyC_29 //",
    "XXmaivy_pu:188": " tuṣitebhyaś cyavitvā tu maitreyo hy agrapudgalaḥ /",
    "XXmaivy_pu:189": " tasyāḥ kukṣau sa niyataṃ pratisandhiṃ grahīṣyati // MvyC_30 //",
    "XXmaivy_pu:190": " daśa māsāṃś ca nikhilān dhārayitvā mahādyutiḥ /",
    "XXmaivy_pu:191": " supuṣpite ca udyāne gatvā maitreyamātarā // MvyC_31 //",
    "XXmaivy_pu:192": " na niṣaṇṇā na suptāsau sthitā sā dharmacāriṇī /",
    "XXmaivy_pu:193": " drumasya śākhām ālambya maitreyaṃ janayiṣyati // MvyC_32 //",
    "XXmaivy_pu:194": " niṣkramiṣyati pārśvena dakṣiṇena narottamaḥ /",
    "XXmaivy_pu:195": " abhrakūṭād yathā sūryo nirgataś ca prabhāsate // MvyC_33 //",
    "XXmaivy_pu:196": " alipto garbhapaṅkena padmaṃ caiva yathāmbhasā /",
    "XXmaivy_pu:197": " traidhātukam idaṃ sarvaṃ prabhayā pūrayiṣyati // MvyC_34 //",
    "XXmaivy_pu:198": " atha prītas sahasrākṣo devarājaś śacīpatiḥ /",
    "XXmaivy_pu:199": " grahīṣyati kumāraṃ taṃ jāyamānaṃ narottamam // MvyC_35 //",
    "XXmaivy_pu:200": " śriyā jvalantaṃ maitreyaṃ dvātriṃśadvaralakṣaṇam /",
    "XXmaivy_pu:201": " muñca muñca sahasrākṣa jātamātro vadiṣyati // MvyC_36 //",
    "XXmaivy_pu:202": " padāni jātamātras tu saptāsau prakramiṣyati /",
    "XXmaivy_pu:203": " pade pade nidhanaṃ ca padmaṃ padmaṃ bhaviṣyati // MvyC_37 //",
    "XXmaivy_pu:204": " diśaś catasraś codvīkṣya vācaṃ pravyāhariṣyati /",
    "XXmaivy_pu:205": " iyaṃ me paścimā jātir nāsti bhūyaḥ punarbhavaḥ // MvyC_38 //",
    "XXmaivy_pu:206": " na punar āgamiṣyāmi nirvāsyāmi nirāśravaḥ /",
    "XXmaivy_pu:207": " śītoṣṇavāridhārābhis snāpayiṣyanti pannagāḥ // MvyC_39 //",
    "XXmaivy_pu:208": " divyāmbarāṇi puṣpāṇi patiṣyanti nabhastalāt /",
    "XXmaivy_pu:209": " śvetaṃ tasya surāś chattraṃ dhārayiṣyanti mūrdhani // MvyC_40 //",
    "XXmaivy_pu:210": " hṛṣṭaś caiva sahasrākṣo devarājo śacīpatiḥ /",
    "XXmaivy_pu:211": " grahīṣyati taṃ kumāraṃ dvātriṃśadvaralakṣaṇam /",
    "XXmaivy_pu:212": " śriyā jvalantaṃ maitreyaṃ mātur haste pradāsyati // MvyC_41 //",
    "XXmaivy_pu:213": " manoramāṃ ca śivikāṃ nānāratnavibhuṣitām /",
    "XXmaivy_pu:214": " ārūḍhā putrasahitā vahiṣyate ca devavat // MvyC_42 //",
    "XXmaivy_pu:215": " tatas tūryasahasreṣu vādyamāneṣu tatpuram /",
    "XXmaivy_pu:216": " praviṣṭamātre maitreye puṣpavarṣaṃ patiṣyati // MvyC_43 //",
    "XXmaivy_pu:217": " tasmiṃś ca divase bhāryā gurviṇyaḥ prasaviṣyanti /",
    "XXmaivy_pu:218": " sarvās tā janayiṣyanti putrān kṣemeṇa svastinā // MvyC_44 //",
    "XXmaivy_pu:219": " dṛṣṭvā ca putraṃ subrahmā dvātriṃśadvaralakṣaṇam /",
    "XXmaivy_pu:220": " pratyavekṣya ca mantreṣu tataḥ prīto bhaviṣyati // MvyC_45 //",
    "XXmaivy_pu:221": " gatidvayaṃ kumārasya yathā mantreṣu dṛśyate /",
    "XXmaivy_pu:222": " narādhipaś cakravartī buddho vā dvīpadottamaḥ // MvyC_46 //",
    "XXmaivy_pu:223": " sa ca yauvanasaṃprāpto maitreyo hy agrapudgalaḥ /",
    "XXmaivy_pu:224": " cintayiṣyati dharmātmā duḥkhitāh khalv imāḥ prajāḥ // MvyC_47 //",
    "XXmaivy_pu:225": " brahmasvaro mahāghoṣo hemavarṇo mahādyutiḥ /",
    "XXmaivy_pu:226": " viśālavakṣāḥ pīnāṅgaḥ padmapattranibhekṣaṇaḥ // MvyC_48 //",
    "XXmaivy_pu:227": " samucchrayeṇa hastāśītis tasya kāyo bhaviṣyati /",
    "XXmaivy_pu:228": " vistāraṃ viṃśahastāni tato 'rdham mukhamaṇḍalam // MvyC_49 //",
    "XXmaivy_pu:229": " aśītibhiś caturbhiś ca sahasraiḥ sa puraskṛtaḥ /",
    "XXmaivy_pu:230": " māṇavānāṃ ca maitreyo maṃtrān adhyāpayiṣyati // MvyC_50 //",
    "XXmaivy_pu:231": " tataḥ śaṅkho mahārājo yūpam ucchrāpayiṣyati /",
    "XXmaivy_pu:232": " ṣoḍaśavyāmavistāram ūrdhvaṃ vyāmasahasrakam // MvyC_51 //",
    "XXmaivy_pu:233": " sa taṃ yūpaṃ narapatir nānāratnavibhūṣitam /",
    "XXmaivy_pu:234": " pradāsyati dvijātibhyo yajñaṃ kṛtvā purassaram /",
    "XXmaivy_pu:235": " saptaratnamayaṃ yūpaṃ brāhmaṇebhyaḥ pradāsyati // MvyC_52 //",
    "XXmaivy_pu:236": " taṃ ca ratnamayaṃ yūpaṃ dattamātraṃ manoramam /",
    "XXmaivy_pu:237": " brāhmaṇānāṃ sahasrāṇi vikariṣyanti tatkṣaṇāt // MvyC_53 //",
    "XXmaivy_pu:238": " tasya yūpasya maitreyo dṛṣṭvā cainām anityatām /",
    "XXmaivy_pu:239": " kṛtsnaṃ vicintya saṃsāraṃ pravrajyāṃ rocayiṣyati // MvyC_54 //",
    "XXmaivy_pu:240": " yatrāhaṃ pravrajitveha spṛśeyam amṛtaṃ padam /",
    "XXmaivy_pu:241": " vimocayeyaṃ janatāṃ vyādhimṛtyujarābhayāt // MvyC_55 //",
    "XXmaivy_pu:242": " aśītibhiś caturbhiś ca sahasraiḥ sa puraskṛtaḥ /",
    "XXmaivy_pu:243": " niṣkramiṣyati maitreyaḥ pravrajyām agrapudgalaḥ // MvyC_56 //",
    "XXmaivy_pu:244": " nāgavṛkṣas tadā tasya bodhivṛkṣo bhaviṣyati /",
    "XXmaivy_pu:245": " pañcāśadyojanās tasya ūrdhvaṃ śākhāḥ samudgatāḥ /",
    "XXmaivy_pu:246": " ṣaṭkrośaviṭapāṇy asya vivṛtāni samantataḥ // MvyC_57 //",
    "XXmaivy_pu:247": " tasya mūle niṣaṇṇo 'sau maitreyo dvipadottamaḥ /",
    "XXmaivy_pu:248": " anuttarāṃ ca saṃbodhiṃ prāpsyati nātra saṃśayaḥ // MvyC_58 //",
    "XXmaivy_pu:249": " aṣṭāṅgopetayā vācā tataḥ sa munisattamaḥ /",
    "XXmaivy_pu:250": " deśayiṣyati saddharmaṃ sarvaduḥkhāpahaṃ śivam // MvyC_59 //",
    "XXmaivy_pu:251": " duḥkhaṃ duḥkhasamutpādaṃ duḥkhasya samatikramam /",
    "XXmaivy_pu:252": " āryaṃ cāṣṭāṅgikaṃ mārgaṃ kṣemaṃ nirvāṇagāminam // MvyC_60 //",
    "XXmaivy_pu:253": " prasannān janatāṃ dṛṣṭvā satyāni kathayiṣyati /",
    "XXmaivy_pu:254": " taṃ cāsya dharmaṃ saṃśrutya pratipadyanti śāsane // MvyC_61 //",
    "XXmaivy_pu:255": " supuṣpite ca udyāne sannipāto bhaviṣyati /",
    "XXmaivy_pu:256": " pūrṇaṃ ca yojanaṃ śataṃ parṣat tasya bhaviṣyati // MvyC_62 //",
    "XXmaivy_pu:257": " tataḥ śrutvā narapatiḥ śaṅkho rājā mahāyaśāḥ /",
    "XXmaivy_pu:258": " dattvā dānam asaṃkhyeyaṃ pravrajyāṃ rocayiṣyati // MvyC_63 //",
    "XXmaivy_pu:259": " aśītibhiś caturbhiś ca sahasraiḥ sa puraskṛtaḥ /",
    "XXmaivy_pu:260": " narādhipo viniṣkramya pravrajyām upayāsyati // MvyC_64 //",
    "XXmaivy_pu:261": " tenaiva ca pramāṇena mānavānāṃ puraskṛtaḥ /",
    "XXmaivy_pu:262": " maitreyasya pitā caiva pravrajyām upayāsyati // MvyC_65 //",
    "XXmaivy_pu:263": " tato gṛhapatiḥx xsudhano nāma viśrutaḥ /",
    "XXmaivy_pu:264": " pravrajiṣyati dharmātmā sahasraiḥ parivāritaḥ // MvyC_66 //",
    "XXmaivy_pu:265": " strīratnam atha śaṅkhasya viśākhā nāma viśrutā /",
    "XXmaivy_pu:266": " aśītibhiś caturbhiś ca sahasraiḥ sā puraskṛtā /",
    "XXmaivy_pu:267": " nārīṇāṃ saha niṣkramya pravrajyām upayāsyati // MvyC_67 //",
    "XXmaivy_pu:268": " prāṇināṃ tatra samaye sahasrāṇi śatāni ca /",
    "XXmaivy_pu:269": " pravrajyām upayāsyanti maitreyasyānuśāsane // MvyC_68 //",
    "XXmaivy_pu:270": " tataḥ kāruṇikaḥ śāstā maitreyo dvipadottamaḥ /",
    "XXmaivy_pu:271": " samitiṃ vyavalokyātha idam arthaṃ pravakṣyati // MvyC_69 //",
    "XXmaivy_pu:272": " sarve te śākyamuninā muniśreṣṭhena tāyinā /",
    "XXmaivy_pu:273": " arthato lokanāthena dṛṣṭāḥ saddharmadhātunā /",
    "XXmaivy_pu:274": " ropitā mokṣamārgaṇe vikṣiptā mama śāsane // MvyC_70 //",
    "XXmaivy_pu:275": " chattradhvajapatākābhir gandhamālyānulepanaiḥ /",
    "XXmaivy_pu:276": " kṛtvā śākyamuneḥ pūjāṃ hy āgatā mama śāsane // MvyC_71 //",
    "XXmaivy_pu:277": " kuṅkumodakarasena candanenānulepanam /",
    "XXmaivy_pu:278": " dattvā śākyamuneḥ stūpe hy āgatā mama śāsane // MvyC_72 //",
    "XXmaivy_pu:279": " buddhaṃ dharmaṃ ca saṅghaṃ ca gatvā tu śaraṇaṃ sadā /",
    "XXmaivy_pu:280": " kṛtvā tu kuśalaṃ karma āgatā mama śāsane // MvyC_73 //",
    "XXmaivy_pu:281": " śikṣāpadāni samādāya x śākyamuniśāsane /",
    "XXmaivy_pu:282": " pratipālya yathābhūtaṃ hy āgatā mama śāsane // MvyC_74 //",
    "XXmaivy_pu:283": " dattvā saṅghe ca dānāni cīvarapānabhojanam /",
    "XXmaivy_pu:284": " vicitraṃ glānabhaiṣajyaṃ hy āgatā mama śāsane // MvyC_75 //",
    "XXmaivy_pu:285": " caturdaśīṃ pañcadaśīṃ pakṣasyehāṣṭamīṃ tathā /",
    "XXmaivy_pu:286": " prātihārakapakṣaṃ ca aṣṭāṅgaṃ susamāhitam /",
    "XXmaivy_pu:287": " upavāsam upoṣitvā hy āgatā mama śāsane // MvyC_76 //",
    "XXmaivy_pu:288": " prātihāryatrayeṇāsau śrāvakān vedayiṣyati /",
    "XXmaivy_pu:289": " sarve te hy asravān dharmān kṣapayiṣyantix xx // MvyC_77 //",
    "XXmaivy_pu:290": " prathamaḥ sannipāto 'sya śrāvakāṇāṃ bhaviṣyati /",
    "XXmaivy_pu:291": " pūrṇāḥ ṣaṇnavatiḥ koṭyaḥ śrāvakāṇāṃ bhavacchidām // MvyC_78 //",
    "XXmaivy_pu:292": " dvitīyaḥ sannipāto 'sya śrāvakāṇāṃ bhaviṣyati /",
    "XXmaivy_pu:293": " pūrṇāś caturnavatiḥ koṭyo muktānāṃ kleśabandhanāt // MvyC_79 //",
    "XXmaivy_pu:294": " tṛtīyaḥ sannipāto 'sya śrāvakāṇāṃ bhaviṣyati /",
    "XXmaivy_pu:295": " pūrṇā dvānavatiḥ koṭyo muktānāṃ śāntacetasām // MvyC_80 //",
    "XXmaivy_pu:296": " dharmacakraṃ pravartyātha vinīya suramānuṣān /",
    "XXmaivy_pu:297": " sārdhaṃ śrāvakasaṅghena pure piṇḍaṃ cariṣyati // MvyC_81 //",
    "XXmaivy_pu:298": " tataḥ praviśatas tasya ramyāṃ ketumatīpurīm /",
    "XXmaivy_pu:299": " māndāravāṇi puṣpāni patiṣyanti narottame /",
    "XXmaivy_pu:300": " devatāḥ prakariṣyanti tasmin puragate munau // MvyC_82 //",
    "XXmaivy_pu:301": " catvāraś ca mahārājāḥ śakraś ca tridaśādhipaḥ /",
    "XXmaivy_pu:302": " brahmadevagaṇaiḥ sārdhaṃ pūjāṃ tasya kariṣyati // MvyC_83 //",
    "XXmaivy_pu:303": " utpalakumudapadma- puṇḍarīkasugandhikam /",
    "XXmaivy_pu:304": " aguruṃ candanaṃ caiva divyamālās tathaiva ca // MvyC_84 //",
    "XXmaivy_pu:305": " cailakṣepaṃ kariṣyanti devaputrā maharddhikāḥ /",
    "XXmaivy_pu:306": " taṃ lokanātham udvīkṣya praviśantaṃ purottamam // MvyC_85 //",
    "XXmaivy_pu:307": " pathi bhūmiḥ sthitā tatra mṛdutūlapicūpamā /",
    "XXmaivy_pu:308": " vicitraṃ ca śrutaṃ mālyaṃ vistariṣyanti te pathi // MvyC_86 //",
    "XXmaivy_pu:309": " chattradhvajapatākāni gandhamālyānulepanaiḥ /",
    "XXmaivy_pu:310": " śrutaiś ca tūryanirghoṣaiḥ prasannamanaso narāḥ /",
    "XXmaivy_pu:311": " śāstuḥ pūjāṃ kariṣyanti devaputrā maharddhikāḥ // MvyC_87 //",
    "XXmaivy_pu:312": " sa ca śakraḥ sahasrākṣo devarājo mahādyutiḥ /",
    "XXmaivy_pu:313": " prahṛṣṭaḥ prāñjaliṃ kṛtvā stoṣyate lokanāyakam // MvyC_88 //",
    "XXmaivy_pu:314": " namas te puruṣājanya namas te puruṣottama /",
    "XXmaivy_pu:315": " anukampasva janatāṃ bhagavann agrapudgala // MvyC_89 //",
    "XXmaivy_pu:316": " maharddhiko devaputras tasya māro bhaviṣyati /",
    "XXmaivy_pu:317": " sa caiva prāñjaliṃ kṛtvā stoṣyate lokanāyakam // MvyC_90 //",
    "XXmaivy_pu:318": " brāhmaṇaparivāreṇa brahmā caiva puraskṛtaḥ /",
    "XXmaivy_pu:319": " kathayiṣyati saddharmaṃ brahmaghoṣam udīrayan // MvyC_91 //",
    "XXmaivy_pu:320": " ākīrṇā pṛthivī sarvā arhadbhiś ca bhaviṣyati /",
    "XXmaivy_pu:321": " kṣīṇāsravair vāntadoṣaiḥ prahīṇabhavabandhanaiḥ // MvyC_92 //",
    "XXmaivy_pu:322": " hṛṣṭā devā manuṣyāś ca gandharvā yakṣarākṣasāḥ /",
    "XXmaivy_pu:323": " śāstuḥ pūjāṃ kariṣyanti nāgāś cāpi maharddhikāḥ // MvyC_93 //",
    "XXmaivy_pu:324": " te ca nūnaṃ bhaviṣyanti akhilāś chinnasaṃcayāḥ /",
    "XXmaivy_pu:325": " chinnasrotā anādīnā uttīrnābhavasāgarāḥ /",
    "XXmaivy_pu:326": " brahmacaryaṃ cariṣyanti maitreyasyānuśasane // MvyC_94 //",
    "XXmaivy_pu:327": " te vai nūnaṃ bhaviṣyanti amamā aparigrahāḥ /",
    "XXmaivy_pu:328": " ajātarūparajatā aniketā asaṃstavāḥ /",
    "XXmaivy_pu:329": " brahmacaryaṃ cariṣyanti maitreyasyānuśasane // MvyC_95 //",
    "XXmaivy_pu:330": " te vai nūnaṃ bhaviṣyanti chinnajālaviśaktikāḥ /",
    "XXmaivy_pu:331": " dhyānāni copasaṃpadya prītisaukhyasamanvitāḥ /",
    "XXmaivy_pu:332": " brahmacaryaṃ cariṣyanti maitreyasyānuśasane // MvyC_96 //",
    "XXmaivy_pu:333": " ṣaṣṭivarṣasahasrāṇi maitreyo dvipadottamaḥ /",
    "XXmaivy_pu:334": " deśayiṣyati saddharmaṃ sarvabhūtānukampakam // MvyC_97 //",
    "XXmaivy_pu:335": " śatalakṣasahasrāṇi prāṇinaṃ sa vināyakaḥ /",
    "XXmaivy_pu:336": " vinayitvā ca saddharmaṃ tato nirvāṇam eṣyati // MvyC_98 //",
    "XXmaivy_pu:337": " parinirvṛtasyax xtasyaiva x mahāmuneḥ /",
    "XXmaivy_pu:338": " daśavarṣasahasrāṇi saddharmaḥ sthāsyate tadā // MvyC_99 //",
    "XXmaivy_pu:339": " prasādayitvā cittāni tasmin śākyamunau jine /",
    "XXmaivy_pu:340": " tato drakṣyatha maitreyaṃ saṃbuddhaṃ dvipadottamam // MvyC_100 //",
    "XXmaivy_pu:341": " idam āścaryakaṃ śrutvā imām ṛddhim anuttamām /",
    "XXmaivy_pu:342": " ko vidvān na prasīdeta atikṛṣṇābhijātikaḥ // MvyC_101 //",
    "XXmaivy_pu:343": " tasmād ihātmakāmena māhātmyam abhikāṅkṣiṇā /",
    "XXmaivy_pu:344": " saddharmo gurukartavyaḥ smaratā buddhaśāsanam // MvyC_102 //",
    "XXmaivy_pu:345": " Maitreyavyākaraṇaṃ samāptam // ye dharmā (etc.) // cīnadeśīvinirgataḥ bhikṣu puṇyakīrtir yad atra puṇyaṃ tad bhavatv ācāryopādhyāyamātāpitṛpūrvaṅgamaṃ krtvā sakalasattvarāśer",
    "XXmaivy_pu:346": " anuttarajñānaphalāptaya iti // śrīmad gopāladevarājyasaṃvat 57 phālguna dine 9 Ghosalīgrāme likhati /",
    "XXmaivy_pu:347": " oṃ hārītī mahāyakṣiṇī hara hara mama sarvapāpāni svāhā //",
    "XXmaivy_pu:348": " 3. Kathmandu Manuscript (complete), ed. Ishigami",
    "XXmaivy_pu:349": " Ishigami, Zenno (1989), \"Nepāru bon 'Maitreyavyākaraṇa',\" Fujita Kḥtatsu Hakushi Kanreki Kinen Ronbunshū: Indotetsugaku to Bukkyḥ, Kyoto, 295-310.",
    "XXmaivy_pu:350": " To facilitate searching, sandhis are standardized, misprints removed, some mistakes corrected.",
    "XXmaivy_pu:351": " Oṃ namo maitreyanāthāya //",
    "XXmaivy_pu:352": " evaṃ mayā śrutam ekasmiṃ samaye bhagavān rājagṛhe viharati sma /",
    "XXmaivy_pu:353": " veṇuvane kalandakanivāse mahatā bhikṣusaṃghena sārdham ardhatrayodaśabhir bhikṣuśataiḥ //",
    "XXmaivy_pu:354": " atha khalv āyuṣmāñ chāriputra mahāprajño dharmasenāpatir vibhuḥ /",
    "XXmaivy_pu:355": " lokasya anukampārthaṃ śāstāraṃ paripṛcchati // MvyK_1 //",
    "XXmaivy_pu:356": " yo 'sāv anāgato buddho nirdiṣṭo lokanāyakaḥ /",
    "XXmaivy_pu:357": " maitreya iti nāmnā 'sau sūtrapūrvāparāntike // MvyK_2 //",
    "XXmaivy_pu:358": " tasyāhaṃ vistarañ caivaṃ śrotum icchāmi nāyaka /",
    "XXmaivy_pu:359": " ṛddhiñ cāsyānubhāvañ ca tan me brūhi narottama // MvyK_3 //",
    "XXmaivy_pu:360": " athainam avadac chāstā vyākariṣyāmy ahaṃ tava /",
    "XXmaivy_pu:361": " vistaran tasya buddhasya maitreyasya śṛṇohi me // MvyK_4 //",
    "XXmaivy_pu:362": " udadhis tena kālena dvātriṃśatśatayojanaḥ /",
    "XXmaivy_pu:363": " śoṣam āyāsyate yasmāc cakravartī yathā hy asau // MvyK_5 //",
    "XXmaivy_pu:364": " daśayojanasāhasrā jambudvīpo bhavaiṣyati /",
    "XXmaivy_pu:365": " ālayaḥ sarvabhūtānāṃ vistareṇa samantataḥ // MvyK_6 //",
    "XXmaivy_pu:366": " ṛddhisphītā janapadā adaṇḍā anupadravāḥ /",
    "XXmaivy_pu:367": " tatra kāle bhaviṣyanti narās te śubhakarminaḥ // MvyK_7 //",
    "XXmaivy_pu:368": " akaṇṭakā vasumatī samāharitaśādvalā /",
    "XXmaivy_pu:369": " unnamantī namantī ca mṛdutūlapicūpamā // MvyK_8 //",
    "XXmaivy_pu:370": " akṛṣṭotpadyate śāli- madhunāś ca sugandhi ca /",
    "XXmaivy_pu:371": " cailavṛkṣā bhaviṣyanti nānāraṅgopaśobhitāḥ // MvyK_9 //",
    "XXmaivy_pu:372": " puṣpapatraphalotpatā vṛkṣāś ca krośam ucchritāḥ /",
    "XXmaivy_pu:373": " aśītivarṣasahasrāṇi āyus teṣāṃ bhaviṣyati // MvyK_10 //",
    "XXmaivy_pu:374": " nirāmayāś ca te satvā vītaśokā mahotsavāḥ /",
    "XXmaivy_pu:375": " varṇavanto mahāśakhyā mahānāgabalāc citāḥ // MvyK_11 //",
    "XXmaivy_pu:376": " trayā rogā bhaviṣyanti icchā anaśanaṃ jarā /",
    "XXmaivy_pu:377": " pañcavarṣaśatā kanyā svāminam varayiṣyati // MvyK_12 //",
    "XXmaivy_pu:378": " tadā ketumatī nāma rājadhānī bhaviṣyati /",
    "XXmaivy_pu:379": " āvāsaḥ śuddhasatvānāṃ prāṇināṃ śubhakarmiṇam // MvyK_13 //",
    "XXmaivy_pu:380": " yojanadvādaśāyāmaṃ saptayojanavistaram /",
    "XXmaivy_pu:381": " nagaraṃ kṛtapuṇyānāṃ bhaviṣyati manoramam // MvyK_14 //",
    "XXmaivy_pu:382": " saptaratnamayāś caiva prakārāḥ krośam uccitāḥ /",
    "XXmaivy_pu:383": " iṣṭakā dvārakhaṇḍānāṃ nānāratnavibhūṣitāḥ // MvyK_15 //",
    "XXmaivy_pu:384": " pariṣāś ca bhaviṣyanti ratna iṣṭakasaṃcitāḥ /",
    "XXmaivy_pu:385": " padmotpalasamān kīrṇāś cakravākopaśobhitāḥ // MvyK_16 //",
    "XXmaivy_pu:386": " samantataḥ parivṛtāḥ saptabhis talāpaṅktibhiḥ /",
    "XXmaivy_pu:387": " catūratnamayās tālāḥ kiṃkiṇī jālaśobhitāḥ // MvyK_17 //",
    "XXmaivy_pu:388": " vāteneritatālebhyas tadā śruti manoharāḥ /",
    "XXmaivy_pu:389": " bhaviṣyanti śubhā śabdā tūryās pañcāṅgikā iva // MvyK_18 //",
    "XXmaivy_pu:390": " ye ca tasmin pure martyāḥ krīḍāratisukhānvitāḥ /",
    "XXmaivy_pu:391": " tenaiva tālaśabdena krīḍiṣyanti pramoditāḥ // MvyK_19 //",
    "XXmaivy_pu:392": " puṣkariṇo bhaviṣyanti kumudotpalasaṃcetāḥ /",
    "XXmaivy_pu:393": " udyānavanasaṃpannaṃ bhaviṣyati ca tat puram // MvyK_20 //",
    "XXmaivy_pu:394": " bhaviṣyati tadā rājā śamkho nāma mahādyutiḥ /",
    "XXmaivy_pu:395": " mahābalacakravartī caturdvīpeśvaraḥ prabhuḥ // MvyK_21 //",
    "XXmaivy_pu:396": " caturaṅgabalopetaḥ saptaratnasamanvitaḥ /",
    "XXmaivy_pu:397": " pūrṇasahasraputrāṇāṃ tasya rājño bhaviṣyati // MvyK_22 //",
    "XXmaivy_pu:398": " imāṃ samudraparyantām adaṇḍena vasundharām /",
    "XXmaivy_pu:399": " pālayiṣyati dharmeṇa samena sa narādhipaḥ // MvyK_23 //",
    "XXmaivy_pu:400": " mahānidhānāś catvāro nayutaśatalakṣitāḥ /",
    "XXmaivy_pu:401": " bhaviṣyanti tadā tasya rājñaḥ śaṃkhasya bhūpateḥ // MvyK_24 //",
    "XXmaivy_pu:402": " piṅgalaś ca kaliṅgeṣu mithilāyām ca pāṇḍukaḥ /",
    "XXmaivy_pu:403": " elāpatraś ca gāndhāre śaṃkho vārāṇasīpure // MvyK_25 //",
    "XXmaivy_pu:404": " caturbhir ebhir nidhibhiḥ sa rājā susamanvitaḥ /",
    "XXmaivy_pu:405": " bhaviṣyati mahāvīraḥ śatapuṇyaphalārpitaḥ // MvyK_26 //",
    "XXmaivy_pu:406": " brāhmaṇas tasya rājño 'tha subrahmā nāmnā purohitaḥ /",
    "XXmaivy_pu:407": " bahuśrutaś caturvedī upadhyāyo bhaviṣyati // MvyK_27 //",
    "XXmaivy_pu:408": " adhyāpako mantradharaḥ smṛtivān vedapāragaḥ /",
    "XXmaivy_pu:409": " kaiṭābhe ca sa nirghaṇṭe padavyākaraṇe tathā // MvyK_28 //",
    "XXmaivy_pu:410": " tasya brahmavatī nāma tadā bhāryā bhaviṣyati /",
    "XXmaivy_pu:411": " darśanīyā prāsādikā abhirūpā yaśasvinī // MvyK_29 //",
    "XXmaivy_pu:412": " tuṣitebhyas tataś cyutvā maitreyo hy agrapudgalaḥ /",
    "XXmaivy_pu:413": " tasyāḥ kukṣau sa niyataṃ pratisandhiṃ grahiṣyati // MvyK_30 //",
    "XXmaivy_pu:414": " daśa māsāṃś ca nikhilān dhārayitvā mahādyutim /",
    "XXmaivy_pu:415": " supuṣpite ca udyāne gatvā maitreyamātaraḥ // MvyK_31 //",
    "XXmaivy_pu:416": " na niṣaṇṇā nipannā vā sthitā sā brahmacāriṇī /",
    "XXmaivy_pu:417": " drumasya śākhām ālambya maitreyaṃ janayiṣyati // MvyK_32 //",
    "XXmaivy_pu:418": " niṣkramiṣyati pārśvena dakṣiṇāṅge narottamaḥ /",
    "XXmaivy_pu:419": " abhrakūṭād yathā sūryo nirgataś ca prabhāyate // MvyK_33 //",
    "XXmaivy_pu:420": " kariṣyate samālokaṃ sanarāmaravanditaḥ /",
    "XXmaivy_pu:421": " alipto garbhapaṅkena padmaṃ caiva yathāmbhuvā /",
    "XXmaivy_pu:422": " traidhātukam idaṃ sarvaṃ prabhayā pūrayiṣyati // MvyK_34 //",
    "XXmaivy_pu:423": " pade pade nidhānaṃ ca padmaṃ padmaṃ bhaviṣyati /",
    "XXmaivy_pu:424": " diśaś catasro udvīkṣya vācaṃ pravyāhariṣyati /",
    "XXmaivy_pu:425": " iyaṃ me paścimā jātir nāsti bhūyaḥ punarbhavaḥ // MvyK_35 //",
    "XXmaivy_pu:426": " na punar āgamiṣyāmi nirvāsyāmi nirāśravaḥ /",
    "XXmaivy_pu:427": " śītoṣṇavāridhārābhiḥ snāpayiṣyanti punnagāḥ // MvyK_36 //",
    "XXmaivy_pu:428": " divyāsurāṇi puṣpāṇi patiṣyanti nabhastalāt /",
    "XXmaivy_pu:429": " śvetaṃ tasya surāś chattraṃ dhārayiṣyanti mūrdhani // MvyK_37 //",
    "XXmaivy_pu:430": " hṛṣṭaś caiva sahasrākṣo devarājaḥ śacīpatiḥ /",
    "XXmaivy_pu:431": " pragrahīṣyati kumāraṃ taṃ dvātriṃśalakṣṇānvitam /",
    "XXmaivy_pu:432": " śriyā jvalantaṃ maitreyaṃ mātur haste pradāsyati // MvyK_38 //",
    "XXmaivy_pu:433": " manoramāṃ ca śivikāṃ nānāratnavibhuṣitām /",
    "XXmaivy_pu:434": " ārūḍhāṃ putrasahitāṃ vahiṣyanti ca devatāḥ // MvyK_39 //",
    "XXmaivy_pu:435": " tatas tūryasahasreṣu vādyamāneṣu tatpuram /",
    "XXmaivy_pu:436": " praviṣṭamātre maitreye puṣpavarṣaṃ patiṣyati // MvyK_40 //",
    "XXmaivy_pu:437": " tasmiṃś ca divase nāryo gurviṇyaḥ prasaviṣyanti /",
    "XXmaivy_pu:438": " sarvās tā janayiṣyanti putrān kṣemeṇa svastinā // MvyK_41 //",
    "XXmaivy_pu:439": " dṛṣṭvaivaṃ putraṃ subrahmā dvātriṃśadvaralakṣaṇam /",
    "XXmaivy_pu:440": " pratyavekṣya sumantreṇa tataḥ prīto bhaviṣyati // MvyK_42 //",
    "XXmaivy_pu:441": " gatidvayaṃ kumārasya yathā mantreṣu dṛśyate /",
    "XXmaivy_pu:442": " narādhipaś cakravartī buddho vā dvīpadottamaḥ // MvyK_43 //",
    "XXmaivy_pu:443": " sa ca yauvanasaṃprāpto maitreyo hy agrapudgalaḥ /",
    "XXmaivy_pu:444": " cintayiṣyati dharmātmā duḥkhitā khalv iyaṃ prajā // MvyK_44 //",
    "XXmaivy_pu:445": " brahmasvaro mahāvego hemavarṇo mahādyutiḥ /",
    "XXmaivy_pu:446": " viśālacakṣuḥ pīnāṅgaḥ padmapattranibhedekṣaṇaḥ // MvyK_45 //",
    "XXmaivy_pu:447": " ucchrayeṇa hastāśītiḥ kāyas tasya bhaviṣyati /",
    "XXmaivy_pu:448": " vistāraṃ viṃśatir hastā tato 'rdham mukhamaṇḍalam // MvyK_46 //",
    "XXmaivy_pu:449": " aśītibhiś caturbhiś ca sahasraiḥ sa puraskṛtaḥ /",
    "XXmaivy_pu:450": " māṇavānāṃ sa maitreyo mantrān adhyāpayiṣyati // MvyK_47 //",
    "XXmaivy_pu:451": " tataḥ śaṅkho mahārājo yūpam ucchrāpayiṣyati /",
    "XXmaivy_pu:452": " ṣoḍaśavyāmavistāram ūrdhvavyāmasahasrakam // MvyK_48 //",
    "XXmaivy_pu:453": " sa taṃ yūpaṃ narapatir nānāratnavibhūṣitam /",
    "XXmaivy_pu:454": " saptaratnasamākīrṇaṃ brāhmaṇebhyaḥ pradāsyati // MvyK_49 //",
    "XXmaivy_pu:455": " tac ca ratnamayaṃ yūpaṃ dattamātraṃ manoramam /",
    "XXmaivy_pu:456": " brāhmaṇānāṃ sahasrāṇi vikariṣyanti tatkṣaṇāt // MvyK_50 //",
    "XXmaivy_pu:457": " tasya yūpasya maitreyo dṛṣṭvā cainām anityatām /",
    "XXmaivy_pu:458": " kṛtsnaṃ vicintya saṃsāraṃ pravrajyāṃ rocayiṣyati // MvyK_51 //",
    "XXmaivy_pu:459": " yatv ahaṃ pravrajitveha spṛśeyam amṛtaṃ padam /",
    "XXmaivy_pu:460": " vimocayeyaṃ janatāṃ vyādhimṛtyujarābhayāt // MvyK_52 //",
    "XXmaivy_pu:461": " aśītibhiś caturbhiś ca sahasraiḥ saṃpuraskṛtaḥ /",
    "XXmaivy_pu:462": " niḥkramiṣyati maitreyaḥ pravrajyārtham agrapudgalaḥ // MvyK_53 //",
    "XXmaivy_pu:463": " nāgavṛkṣas tadā tasya bodhivṛkṣo bhaviṣyati /",
    "XXmaivy_pu:464": " pañcāśadyojanās tasya ūrdhvaṃ śākhāḥ bhaviṣyanti /",
    "XXmaivy_pu:465": " ṣaṭkrośaviṭapādyāni vidhūtāni samantataḥ // MvyK_54 //",
    "XXmaivy_pu:466": " tasya mūle niṣaṇṇo 'sau maitreyo dvipadottamaḥ /",
    "XXmaivy_pu:467": " anuttarāṃ ca saṃbodhiṃ prāpsyate nātra saṃśayaḥ // MvyK_55 //",
    "XXmaivy_pu:468": " aṣṭāṅgopetayā vācā tataḥ sa puruṣottamaḥ /",
    "XXmaivy_pu:469": " deśayiṣyati saddharmaṃ sarvaduḥkhāpahaṃ śivam // MvyK_56 //",
    "XXmaivy_pu:470": " duḥkhaṃ duḥkhasamutpādaṃ duḥkhasya samatikramam /",
    "XXmaivy_pu:471": " āryāṣṭāṅgikaṃ mārgaṃ kṣemaṃ nirvāṇagāminam // MvyK_57 //",
    "XXmaivy_pu:472": " prasannāṃ janatāṃ dṛṣṭvā satyāni kathayiṣyati /",
    "XXmaivy_pu:473": " tathāsya dharmaṃ saṃśrutvā pratipadyanti śāsane // MvyK_58 //",
    "XXmaivy_pu:474": " supuṣpite ca udyāne sannipāto bhaviṣyati /",
    "XXmaivy_pu:475": " saṃpūrṇaṃ yojanaśataṃ parṣat tasya bhaviṣyati // MvyK_59 //",
    "XXmaivy_pu:476": " tataḥ śrutvā narapatiḥ śaṃkho nāma mahāyaśāḥ /",
    "XXmaivy_pu:477": " dattvā dānam asaṃkhyeyaṃ pravrajyāṃ rocayiṣyati // MvyK_60 //",
    "XXmaivy_pu:478": " aśītibhiś caturbhiś ca sahasraiḥ sa puraskṛtaḥ /",
    "XXmaivy_pu:479": " narādhipo 'pi niṣkramya pravrajyām upayāsyati // MvyK_61 //",
    "XXmaivy_pu:480": " tenaiva ca pramāṇena mānavānāṃ puraskṛtaḥ /",
    "XXmaivy_pu:481": " maitreyasya pitā caiva pravrajyām upayāsyati // MvyK_62 //",
    "XXmaivy_pu:482": " tato gṛhapatis tatra sudhano nāma viśrutaḥ /",
    "XXmaivy_pu:483": " pravrajiṣyati dharmātmā sahasraiḥ parivāritaḥ // MvyK_63 //",
    "XXmaivy_pu:484": " strīratnam atha śaṃkhasya viśākhā nāma viśrutā /",
    "XXmaivy_pu:485": " aśītibhiś caturbhiś ca sahasraiḥ sā puraskṛtā /",
    "XXmaivy_pu:486": " nārīṇāṃ saha niṣkramya pravrajyām upayāsyati // MvyK_64 //",
    "XXmaivy_pu:487": " prāṇināṃ tatra samaye sahasrāṇi śatāni ca /",
    "XXmaivy_pu:488": " pravrajyām upayāsyanti maitreyasyānuśāsane // MvyK_65 //",
    "XXmaivy_pu:489": " tataḥ kāruṇikaḥ śāstā maitreyo dvipadottamaḥ /",
    "XXmaivy_pu:490": " samitiṃ vyavalokyātha idam arthaṃ pravakṣyate // MvyK_66 //",
    "XXmaivy_pu:491": " sarve te śākyamuninā muniśreṣṭhena tāyinā /",
    "XXmaivy_pu:492": " arthato lokanāthena dṛṣṭāḥ saddharmadhātunā /",
    "XXmaivy_pu:493": " āropitā mokṣamārge nikṣiptā mama śāsane // MvyK_67 //",
    "XXmaivy_pu:494": " chatradhvajapatākābhir gandhamālyānulepanaiḥ /",
    "XXmaivy_pu:495": " kṛtvā śākyamuneḥ pūjāṃ hy āgatā mama śāsane // MvyK_68 //",
    "XXmaivy_pu:496": " kuṃkumodakasekena candanenānulepanam /",
    "XXmaivy_pu:497": " dattvā śākyamuneḥ stūpe hy āgatā mama śāsane // MvyK_69 //",
    "XXmaivy_pu:498": " buddhaṃ dharmaṃ ca saṃghaṃ ca gatvā tu śaraṇaṃ sadā /",
    "XXmaivy_pu:499": " kṛtvā tu kuśalaṃ karma hy āgatā mama śāsane // MvyK_70 //",
    "XXmaivy_pu:500": " śikṣāpadān samādāya śākyasiṃhasya śāsane /",
    "XXmaivy_pu:501": " pratipādya yathābhūtaṃ hy āgatā mama śāsane // MvyK_71 //",
    "XXmaivy_pu:502": " dattvā saṃghe ca dānāni cīvaraṃ pānabhojanam /",
    "XXmaivy_pu:503": " vicitraṃ glānabhaiṣajyaṃ hy āgatā mama śāsane // MvyK_72 //",
    "XXmaivy_pu:504": " caturdaśīṃ pañcadaśīṃ pakṣasyehāṣṭamīṃ tathā /",
    "XXmaivy_pu:505": " prātihārakapakṣaṃ ca aṣṭāṅgaṃ susamāhitaḥ /",
    "XXmaivy_pu:506": " upavāsam upoṣyeha hy āgatā mama śāsane // MvyK_73 //",
    "XXmaivy_pu:507": " prātihāryatrayeṇāsau śrāvakān vinayiṣyati /",
    "XXmaivy_pu:508": " sarve te sāsravān dharmān kṣayayiṣyanti suratāḥ // MvyK_74 //",
    "XXmaivy_pu:509": " prathamaḥ sannipāto 'sya śrāvakāṇāṃ bhaviṣyati /",
    "XXmaivy_pu:510": " pūrṇāḥ ṣaṇnavati koṭyaḥ śrāvakāṇāṃ bhaviṣyati // MvyK_75 //",
    "XXmaivy_pu:511": " dvitīyaḥ sannipāto 'sya śrāvakāṇāṃ bhaviṣyati /",
    "XXmaivy_pu:512": " pūrṇāś caturnavati koṭyaḥ kleśamuktā kṣaṇāṭ // MvyK_76 //",
    "XXmaivy_pu:513": " tṛtīyaḥ sannipāto 'sya śrāvakāṇāṃ bhaviṣyati /",
    "XXmaivy_pu:514": " pūrṇā dvānavati koṭyo muktānāṃ śāntacetasām // MvyK_77 //",
    "XXmaivy_pu:515": " dharmacakraṃ pravartyātha vinīya suramānuṣān /",
    "XXmaivy_pu:516": " sārdhaṃ śrāvakasaṃghena pure piṇḍaṃ cariṣyati // MvyK_78 //",
    "XXmaivy_pu:517": " tataḥ praveśatas tasya ramyāṃ ketumatīpurīm /",
    "XXmaivy_pu:518": " māndāravāṇi puṣpāni patiṣyanti purottame /",
    "XXmaivy_pu:519": " devatāḥ prakramiṣyanti tasmin pure gate munau // MvyK_79 //",
    "XXmaivy_pu:520": " catvāraś ca mahārājānaḥ śakraś ca tridaśādhipaḥ /",
    "XXmaivy_pu:521": " brahma devagaṇaiḥ sārdhaṃ pūjāṃ tasya vidhāsyati // MvyK_80 //",
    "XXmaivy_pu:522": " utpalaṃ kumudaṃ padmaṃ puṇḍarīkaṃ sugandhikam /",
    "XXmaivy_pu:523": " aguruṃ candanaṃ caiva divyamālyaṃ tathaiva ca // MvyK_81 //",
    "XXmaivy_pu:524": " cailakṣepaṃ vidhāsyanti devaputrā maharddhikāḥ /",
    "XXmaivy_pu:525": " taṃ lokanātham udvīkṣya praviśantaṃ purottamam // MvyK_82 //",
    "XXmaivy_pu:526": " pathi tatra sthitā bhūmir mṛdus tūlapicūpamā /",
    "XXmaivy_pu:527": " vicitraṃ ca tato mālyaṃ vikariṣyanti te pathi // MvyK_83 //",
    "XXmaivy_pu:528": " chattradhvajapatākābhir gandhamālyānulepanaiḥ /",
    "XXmaivy_pu:529": " śubhaiś ca tūryanirghoṣaiḥ prasannamanaso narāḥ /",
    "XXmaivy_pu:530": " śāstuḥ pūjāṃ kariṣyanti devaputrā maharddhikāḥ // MvyK_84 //",
    "XXmaivy_pu:531": " sa ca śakraḥ sahasrākṣo devarājo mahādyutiḥ /",
    "XXmaivy_pu:532": " prahṛṣṭaḥ prāñjaliṃ kṛtvā stoṣyate lokanāyakam // MvyK_85 //",
    "XXmaivy_pu:533": " namas te puruṣasiṃha namas te puruṣottama /",
    "XXmaivy_pu:534": " anukampasva janatāṃ bhagavann agrapudgala // MvyK_86 //",
    "XXmaivy_pu:535": " maharddhiko devaputras tasya māro bhaviṣyati /",
    "XXmaivy_pu:536": " sa caiva prāñjaliṃ bhūtvā stoṣyate lokanāyakam // MvyK_87 //",
    "XXmaivy_pu:537": " śuddhāvāsasahasraiś ca bahubhiḥ parivāritaḥ /",
    "XXmaivy_pu:538": " pravekṣate ketumatīṃ maitreyo lokanandanaḥ // MvyK_88 //",
    "XXmaivy_pu:539": " brāhmaṇaparivāreṇa brahmā caiva puraskṛtaḥ /",
    "XXmaivy_pu:540": " kathayiṣyati saddharmaṃ brahmaghoṣam udīrayan // MvyK_89 //",
    "XXmaivy_pu:541": " ākīrṇā pṛthivī sarvā arhadbhiś ca bhaviṣyati /",
    "XXmaivy_pu:542": " kṣīṇāsravair vāntadoṣaiḥ prahīṇabhavabandhanaiḥ // MvyK_90 //",
    "XXmaivy_pu:543": " hṛṣṭā devamanuṣyāś ca gandharvā yakṣarākṣasāḥ /",
    "XXmaivy_pu:544": " śāstuḥ pūjāṃ kariṣyanti nāgāś cāpi maharddhikāḥ // MvyK_91 //",
    "XXmaivy_pu:545": " te vai nūnaṃ bhaviṣyanti akhilāś chinnasaṃśayāḥ /",
    "XXmaivy_pu:546": " chinnasrotā anādātā uttīrnā bhavasāgarāt /",
    "XXmaivy_pu:547": " brahmacaryaṃ cariṣyanti maitreyasyānuśasane // MvyK_92 //",
    "XXmaivy_pu:548": " te vai nūnaṃ bhaviṣyanti amamā aparigrahāḥ /",
    "XXmaivy_pu:549": " ajātarūparajatā aniketā asaṃbhavāḥ /",
    "XXmaivy_pu:550": " brahmacaryaṃ cariṣyanti maitreyasyānuśasane // MvyK_93 //",
    "XXmaivy_pu:551": " te vai nūnaṃ bhaviṣyanti chinnajālam aśaktikāḥ /",
    "XXmaivy_pu:552": " dhyānāny upasaṃpādya prītisaukhyasamanvitāḥ /",
    "XXmaivy_pu:553": " brahmacaryaṃ cariṣyanti maitreyasyānuśasane // MvyK_94 //",
    "XXmaivy_pu:554": " ṣaṣṭivarṣasahasrāṇi maitreyo dvipadottamaḥ /",
    "XXmaivy_pu:555": " deśayiṣyati saddharmaṃ sarvabhūtānukampakaḥ // MvyK_95 //",
    "XXmaivy_pu:556": " śatalakṣasahasrāṇi prāṇinaṃ sa vināyakaḥ /",
    "XXmaivy_pu:557": " vinayitvā ca saddharme tato nirvāṇam eṣyati // MvyK_96 //",
    "XXmaivy_pu:558": " parinirvṛtasya tasyaiva maitreyasya mahāmuneḥ /",
    "XXmaivy_pu:559": " daśavarṣasahasrāṇi saddharmaḥ sthāsyate tadā // MvyK_97 //",
    "XXmaivy_pu:560": " prasādayiṣyatha cittāni tasmiṃ śākyamunau jine /",
    "XXmaivy_pu:561": " tato drakṣyatha maitreyaṃ saṃbuddhaṃ dvipadottamam // MvyK_98 //",
    "XXmaivy_pu:562": " idam āścaryakaṃ śrutvā imām ṛddhim anuttamām /",
    "XXmaivy_pu:563": " ko vidvān na prasīdeta api kṛṣṇābhijātikaḥ // MvyK_99 //",
    "XXmaivy_pu:564": " tasmād ihātmakāmena māhātmyam abhikāṃkṣatā /",
    "XXmaivy_pu:565": " saddharmo gurukartavyaḥ smaratāṃ buddhaśāsanam // MvyK_100 //",
    "XXmaivy_pu:566": " iti maitreyavyākaraṇaṃ nāma mahāyānasūtraṃ samāptam |",
    "XXmaivy_pu:567": " ye dharmā hetuprabhavā hetu teṣāṃ tathāgato hy avadat |",
    "XXmaivy_pu:568": " teṣāṃ ca yo nirodha evaṃvādī mahāśramaṇaḥ ||",
    "XXmaivy_pu:569": " śubham astu ||",
    "XXmaivy_pu:570": " abdeglāvagnidvirade śita māghe guhānane |",
    "XXmaivy_pu:571": " pūṣāyāṃ pūṣṇadivase sarvvānanda samāpta kṛt ||"
}