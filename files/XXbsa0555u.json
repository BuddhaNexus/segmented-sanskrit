{
    "XXbsa0555u:0": " Paṇḍitāśokaviracitā Sāmānyadūṣaṇadikprasāritā /",
    "XXbsa0555u:1": " vyāpakannityamekañca sāmānyaṃ yaiḥ prakalpitaṃ /",
    "XXbsa0555u:2": " mohagranthicchide teṣāṃ tadabhāvaḥ prasādhyate //",
    "XXbsa0555u:3": " kathamidamavagamyate /",
    "XXbsa0555u:4": " parasparavilakṣaṇakṣaṇeṣu pratyakṣasamīkṣyamāṇeṣvabhinnadhīdhvaniprasavanibandhanamanuyāyirūpaṃ sāmānyaṃ na mānyaṃ mānīṣiṇāmiti /",
    "XXbsa0555u:5": " sādhakapramāṇavirahāt bādhakapramāṇasambhavācceti brūmaḥ /",
    "XXbsa0555u:6": " tathāhi yadidaṃ sāmānyasādhanamanumānamabhidhīyate paraiḥ /",
    "XXbsa0555u:7": " yadanugatākāraṃ jñānaṃ tadanugatavastunibandhanaṃ yathā bahuṣu puṣpeṣu srak sragiti jñānaṃ",
    "XXbsa0555u:8": " asti ca parasparasamparkavikalakalāsu kāryyādivyaktiṣvanugatākāraṃ vijñānaṃ tadanaikāntikatādoṣākrāntaśarīratvānna tadbhāvasādhanāyālaṃ /",
    "XXbsa0555u:9": " yato bhavati bahuṣu pācakeṣu pācakaḥ pācaka iti ekākāraparāmarśapratyayaḥ /",
    "XXbsa0555u:10": " na ca teṣvanugatamekaṃ vastu samasti /",
    "XXbsa0555u:11": " tadbhāve hi prāgeva tathāvidhapratyayotpādaprasaṅgo durvvārapracāraḥ /",
    "XXbsa0555u:12": " kriyopakārāpekṣāṇāṃ svalakṣaṇānāṃ sāmānyavyañjakatvādayamadoṣa iti cet /",
    "XXbsa0555u:13": " naitadasti /",
    "XXbsa0555u:14": " nityānāmanādheyātiśayatayānupakāriṇi sahakāriṇyapekṣāyogāt /",
    "XXbsa0555u:15": " sātiśayatve vā pratikṣaṇaṃ viśarārūśarīratvāt kriyā kuta iti doṣoduṣpariharaḥ /",
    "XXbsa0555u:16": " kriyānibandhanatvāt pācakeṣvanugatākārapratyayasya nānaikāntikatādoṣa ityapi vārttaṃ /",
    "XXbsa0555u:17": " pratibhedaṃ bhidyamānānāṃ karmmaṇāṃ tannibandhanatvāyogāt",
    "XXbsa0555u:18": " / bhinnānāmapyabhinnākārajñānanibandhanatve vyaktīnāmapi tathā bhāvo na rāja daṇḍanivāritaḥ",
    "XXbsa0555u:19": " tataśca sāmānyameva nopeyaṃ syāt /",
    "XXbsa0555u:20": " iti mūlaharaṃ pakṣamāśrayatā devānāṃ priyeṇa suṣṭha anukūlamācaritaṃ /",
    "XXbsa0555u:21": " anenaiva nyāyena kriyākārakasambandhamabhinnajñānanibandhanamupakalpayan pratikṣiptaḥ /",
    "XXbsa0555u:22": " pākakriyātvanibandhanaḥ pācakeṣvanugatākāraḥ pratyayastato nānaikāntikatādoṣa ityapi na mantavyaṃ",
    "XXbsa0555u:23": " nahyarthāntarasambandhinī",
    "XXbsa0555u:24": " jātirarthāntarapratyayotpattihetuḥ, atiprasaṅgāt /",
    "XXbsa0555u:25": " syādetat samavetasamavāyasambandhabalāt pākakriyāsāmānyaṃ pācakeṣvabhinnākāraṃ parāmarśapratyayamupajanayati tato na yathoktadoṣaḥ /",
    "XXbsa0555u:26": " tadidamapyasāraṃ /",
    "XXbsa0555u:27": " yat udayānantarāpavarjjitayā karmmaṇāmevāsambhavāt, vinaṣṭe karmmaṇi tat",
    "XXbsa0555u:28": " sāmānyaṃ na karmmaṇi tadabhāvādeva nāpi karttarīti sambadvasambandhopyasya nāstīti nābhinnapratyayahetuḥ",
    "XXbsa0555u:29": " tasmāt sthitametattadanaikāntikatādoṣaduṣṭatvānnedamanumānaṃ sāmānyasattvāsādhanāya paryyāptamiti",
    "XXbsa0555u:30": " itaścāpi na sāmānyasattvāsādhanamidamanumānaṃ /",
    "XXbsa0555u:31": " yathaiva hi parasparāsaṅkīrṇasvabhāvā api śābaleyādayobhāvāḥ kayācideva tadekakāryyapratiniyamalakṣaṇayā svahetubalāyātayā prakṛtyā tadekamabhimatamanugatarūpamupakurbbate,",
    "XXbsa0555u:32": " tadaparasāmānyāntaramantareṇānyathānavasthāprasaṅgāt /",
    "XXbsa0555u:33": " tathā tamekaṃ parāmarśapratyayamupajanayantu kimantarālagaḍunā vyatirekavatā sāmānyenopagatena",
    "XXbsa0555u:34": " athocyate pratiniyataśaktayaḥ sarvvabhāvāḥ /",
    "XXbsa0555u:35": " etacca sāmānyāpalāpibhirapi niyatamabhyupagamanīyaṃ anyathā kutaḥ śālivījaṃ śālyaṅkurameva janayati na kodravāṅkuramiti /",
    "XXbsa0555u:36": " paraparyyanuyoge bhāvaprakṛtiṃ muktvā kimaparamiha vacanīyamasti /",
    "XXbsa0555u:37": " etaccottaramasmākamapi na vanaukaḥkulakavalitaṃ, tathāhi vayamapyevaṃ śaktā eva vaktuṃ sāmānyamevopakarttuṃ śaktivyaktīnāṃ bhedāviśeṣe 'pi na tadekaṃ vijñānamupajanayitumiti /",
    "XXbsa0555u:38": " anuttaraṃ vata doṣasaṅkaṭamatrabhavān dṛṣṭidoṣeṇa praviśyamāno 'pi nātmānamātmanā sambedayate",
    "XXbsa0555u:39": " tathāhi śālivījatadaṅkurayoradhyakṣānupalambhanibandhane kāryyakāraṇabhāve 'vagate śālivījaṃ śālyaṅkuraṃ janayituṃ śaktaṃ na kodravāṅkuramiti śakyamabhidhātuṃ /",
    "XXbsa0555u:40": " naivaṃ sāmānyatadvatorupakāryyopakārakabhāvaḥ kutaścana pramāṇānniścitaḥ /",
    "XXbsa0555u:41": " tatkathamidamuttaramabhidhīyamānamādadhīta sādhimānamityalamalīkanirbandhanena /",
    "XXbsa0555u:42": " na sādhakapramāṇavirahamātreṇa prekṣāvatāmasadvyavahāraḥ /",
    "XXbsa0555u:43": " tatastadabhāvasādhakamanumānamabhidhīyamānamasmābhirākalyatāṃ /",
    "XXbsa0555u:44": " yadyadupalabdhilakṣaṇaprāptaṃ sannopalabhyate tattadasaditi",
    "XXbsa0555u:45": " prekṣāvadbhirvyavaharttavyaṃ, yathāmbarāmburuhaṃ, nopalabhyate copalabdhilakṣaṇaprāptaṃ sāmānyaṃ kvacidapīti svabhāvānupalabdhiḥ /",
    "XXbsa0555u:46": " na cātrāsidvidoṣodbhāvanayā pratyavasthātavyam /",
    "XXbsa0555u:47": " tathā hyatrāsidvirbhavantī svarūpato viśeṣaṇato vā bhavet /",
    "XXbsa0555u:48": " tatra na tāvadādyaṃ sambhavati /",
    "XXbsa0555u:49": " anyopalambharupasyānupalambhasyābhyupagamāt /",
    "XXbsa0555u:50": " tasya ca svasambedanapratyakṣasākṣātkṛtasvarūpatvāt kutaḥ svarūpāsidvadoṣāvakāśaḥ /",
    "XXbsa0555u:51": " athocyate svasambedanameva na sambhavati /",
    "XXbsa0555u:52": " svātmani kriyāvirodhāt /",
    "XXbsa0555u:53": " na hi tayaivāsidhārayā saivāsidhārā cchidyate /",
    "XXbsa0555u:54": " tadebāṅgalyagraṃ tenaivāṅgulyagreṇa spṛśyate iti /",
    "XXbsa0555u:55": " ato 'sidva evāyaṃ hetuḥ /",
    "XXbsa0555u:56": " tadidaṃ svasambedanaśabdārthā parijñānavijṛmbhatameva prakaṭayati vāvaḥ /",
    "XXbsa0555u:57": " tathāhi kalasakaladhautakuvalayādibhyo vyāvṛttaṃ vijñānamupajāyate /",
    "XXbsa0555u:58": " tena bodharūpatayotpattirevāsya svasambittirucyate, prakāśavat /",
    "XXbsa0555u:59": " na karmmakarttṛkriyābhāvāt /",
    "XXbsa0555u:60": " ekasyānaṃśarūpasya trairūpyānupapattitaḥ /",
    "XXbsa0555u:61": " yathaiva hi prakāśakāntaranirapekṣaḥ prakāśaḥ prakāśamāna ātmanaḥ prakāśaka ucyate /",
    "XXbsa0555u:62": " tathā jñānamapi jñānāntaranirapekṣaṃ prakāśamānamātmanaḥ prakāśamucyate /",
    "XXbsa0555u:63": " tato 'yaṃ paramārthaḥ /",
    "XXbsa0555u:64": " na jñānaṃ jñānāntarasaṃvedyamupapadyate nāpyasambiditamucyate /",
    "XXbsa0555u:65": " yathāprakāre ca svasambedanaśabdārtha vivakṣite na kiñcid vacanīyakamasti kuto yathoktadoṣāvasaraḥ",
    "XXbsa0555u:66": " nāpi viśeṣaṇāsidvyāsidvirūdbhāvanīyā /",
    "XXbsa0555u:67": " upalabdhilakṣaṇaprāptatayā sāmānyasya svayameva parairupagamāt /",
    "XXbsa0555u:68": " tathānabhyupagame vā na sāmānyabalena vā kuleyādiṣvanugatākārau dhīdhvanī syātāṃ /",
    "XXbsa0555u:69": " na hi yato yatra jñānābhidhānapravṛttistadanupalakṣaṇe tasya",
    "XXbsa0555u:70": " pratītirbhavati, daṇḍivat /",
    "XXbsa0555u:71": " yat punaridamudyotitamudyotakareṇa /",
    "XXbsa0555u:72": " kiṃ sāmānyaṃ pratipadyase, na vā /",
    "XXbsa0555u:73": " yadi pratipadyase kathamapanhuṣe /",
    "XXbsa0555u:74": " atha na pratipadyase tadā tasyāsidvatvādāśrayāsidvo hetuḥ /",
    "XXbsa0555u:75": " tadidaṃ tasya dharmmisvarūpitānabhijñatāvijṛmbhitamābhāti /",
    "XXbsa0555u:76": " yato na vayaṃ vahīrūpatayā sāmānyaṃ dharmmitayāṅgīkurmmahe /",
    "XXbsa0555u:77": " antarmmātrābhiniveśino bhāvābhāvobhayānubhavāhitavāsanāparipākaprabhavasyādhyastavahirvastuno jñānākārasya dharmbhitayopayogāt /",
    "XXbsa0555u:78": " sa ca svasambedanapratyakṣasidvatayā na śakyaḥ pratikṣeptuṃ /",
    "XXbsa0555u:79": " tadatra dharmmiṇi vyavasthitāḥ sadasatve cintayanti /",
    "XXbsa0555u:80": " kimayaṃ sāmānyaśabdavikalpapratibhāsārtho dharmmī paraparikalpitavahiḥsāmānyanibandhano veti",
    "XXbsa0555u:81": " tasya vāhyānupādānatve sādhyatayānupalambho hetuḥ /",
    "XXbsa0555u:82": " na punastasyaivābhāvaḥ sādhyate /",
    "XXbsa0555u:83": " tadviṣayaśabdaprayogaprasaṅgāt /",
    "XXbsa0555u:84": " evambidhe ca dharmmiṇi vivakṣite kuta āśrayāsidvidoṣaḥ /",
    "XXbsa0555u:85": " yattūcyate /",
    "XXbsa0555u:86": " pratyakṣapramāṇasidvasvabhāvatayā sāmānyasyāsidva evāyaṃ heturiti /",
    "XXbsa0555u:87": " tadayuktaṃ, tasya svarūpeṇāpratibhāsanāt /",
    "XXbsa0555u:88": " idameva hi pratyakṣasya pratyakṣatvaṃ yat svarūpasya svabudvau samarpaṇaṃ /",
    "XXbsa0555u:89": " idaṃ punarmūlyādānakrayi sāmānyaṃ svarūpañca nādarśayati pratyakṣatāñca svīkarttumicchati",
    "XXbsa0555u:90": " tathāhi na vayaṃ parasparāsaṃkīrṇaśāvaleyādivyaktibhedapratibhāsanavelāyāṃ tadvilakṣaṇamaparamanugatamadhyakṣeṇekṣāmahe",
    "XXbsa0555u:91": " kaṇṭheśanamiva bhūteṣu /",
    "XXbsa0555u:92": " śāvaleyasāmānyabudverasidveḥ /",
    "XXbsa0555u:93": " tat kathamadṛṣṭakalpanayātmānamātmanā vipralabhemahi /",
    "XXbsa0555u:94": " iti nāsidvo hetuḥ /",
    "XXbsa0555u:95": " nāpyanaikāntikatā śaṅkāviṣayamatipatati,",
    "XXbsa0555u:96": " vipakṣavṛttyadarśanāt /",
    "XXbsa0555u:97": " asapakṣe sambhavānupalambhāt /",
    "XXbsa0555u:98": " sādhāraṇānaikāntikatā mābhūta /",
    "XXbsa0555u:99": " sandigdhavipakṣavyāvṛttikatā tu pratibandhādarśanādanivārita prasaraiva /",
    "XXbsa0555u:100": " tadetanna samālocitatarkakarkaśadhiyāmabhidhānaṃ /",
    "XXbsa0555u:101": " viparyyaye bādhakapramāṇasāmarthyādapasāritasadbhāvatvāttadāśaṅkāyāḥ /",
    "XXbsa0555u:102": " tathāhyasattve sādhye sattvaṃ vipakṣaḥ /",
    "XXbsa0555u:103": " tatra pratyakṣavṛttyā bhavitavyaṃ /",
    "XXbsa0555u:104": " yato yadyadāvikalāpratihatasāmarthyaṃ tattadā bhavatyeva /",
    "XXbsa0555u:105": " tadyathāvikalabalasakalakāraṇakalāpo 'ṅkuraḥ /",
    "XXbsa0555u:106": " sati ca cakṣurādisākalye dṛśye vastunyavikalāpratibadvaśaktikāraṇaṃ pratyakṣaṃ jñānamiti svabhāvahetuḥ",
    "XXbsa0555u:107": " tato virudvopalambhādvipakṣādvyāvarttamāno hetuḥ /",
    "XXbsa0555u:108": " asadvyavahārayogyatvena vyāpyata iti vyāptisidvernānaikāntikaḥ /",
    "XXbsa0555u:109": " abhimatasādhya pratibandhasidvestu virudvatā dūratarasamutsāritarabhasaprasaraiva /",
    "XXbsa0555u:110": " ato",
    "XXbsa0555u:111": " 'sidvatādidūṣaṇaśaṅkākalaṅkālaṅki(kṛ)tādvetoḥ prastutavastusidvau sidvamasattvaṃ sāmānyasyetyalamatibadvavistaravisāriṇyā kathayeti viramyate /",
    "XXbsa0555u:112": " na ca vastusaṃsthānavat sāmānyaṃ vyakterlakṣaṇaṃ /",
    "XXbsa0555u:113": " na cānuvṛttavyāvṛttavarṇādyātmake jātivyaktī varṇādiniyatapratibhāsapratītiprasaṅgāt /",
    "XXbsa0555u:114": " vyakterevāsau pratibhāsa iti cet ko 'parastarhi sāmānyasyānugatākāra iti cet /",
    "XXbsa0555u:115": " nanu varṇasaṃsthāne virahayya kimaparamanugāmi vidyate /",
    "XXbsa0555u:116": " jātibyaktayoḥ samavāyabalādavibhāvitavibhāgayoḥ kṣīrodakayoriva parasparamiśraṇena pratipatteriti cet /",
    "XXbsa0555u:117": " na tarhi sāmānyaviśeṣayorekatarasyāpi rūpaṃ gṛhītaṃ /",
    "XXbsa0555u:118": " svarūpāgrahaṇe 'nayorapyagrahaṇamiti nirālambanaiva sā tādṛśī",
    "XXbsa0555u:119": " pratipattiriti paramārtha āveditastāvat nirālambanayā ca pratītyā vyavasthāpyamānaṃ sāmānyaṃ suvyavasthāpitaṃ /",
    "XXbsa0555u:120": " tasmādviśeṣyāsidvyāpi nāyamasidvo hetuḥ /",
    "XXbsa0555u:121": " sapakṣe varttamāno virudva ityapi na mantavyaḥ /",
    "XXbsa0555u:122": " anaikāntikatāpyasya na sambhāvanām arhati /",
    "XXbsa0555u:123": " asadvyavahārā napekṣatvena hi dṛśyānupalambho vyāptaḥ /",
    "XXbsa0555u:124": " yadi hi sannapi tatra na pravarttayet /",
    "XXbsa0555u:125": " iha sāpekṣaḥ syāt /",
    "XXbsa0555u:126": " tato vipakṣādvyāpakavirudvāvarudvāt /",
    "XXbsa0555u:127": " vyāvarttamāno",
    "XXbsa0555u:128": " 'sadvyavahāre viśrāmyatīti atastenāsadvyavahāreṇānupalambho vyāpyata iti kuto 'nekāntaḥ /",
    "XXbsa0555u:129": " tataśca sa evārthaḥ samāyātaḥ /",
    "XXbsa0555u:130": " etāsu pañcasvavabhāsanīṣu pratyakṣavodhe sphuṭamaṅgurīṣu /",
    "XXbsa0555u:131": " sādhāraṇaṃ ṣaṣṭhamihekṣate yaḥ śṛṅgaṃ śirasyātmana īkṣate saḥ //",
    "XXbsa0555u:132": " iti //",
    "XXbsa0555u:133": " sarvvasya ca pūrvvoktasyāyaṃ paramārthaḥ /",
    "XXbsa0555u:134": " pratyakṣapratibhāsi vartmana pañcasvaṅgulīṣu sthitaṃ sāmānyaṃ pratibhāsate na ca vikalpākārabudvau tathā /",
    "XXbsa0555u:135": " tā evāsphuṭamūrttayotra hi vibhāsante na jātistataḥ sādṛśyabhramakāraṇau punarimāvekopalabdhidhvanī iti //",
    "XXbsa0555u:136": " sāmānyasidvidūṣaṇadikprasāritā // 3 //",
    "XXbsa0555u:137": " kṛtiriyaṃ paṇḍitāśokasya // 0 //"
}