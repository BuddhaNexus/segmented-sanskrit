{
    "GSP30bhutisbs_u:0": " Bhūti(rāja): Svabodhasiddhi namaḥ sakalakalyāṇamayakaivalyadāyine /",
    "GSP30bhutisbs_u:1": " śivāya śamitāśeṣabhavādhvadhvāntabhānave //1//",
    "GSP30bhutisbs_u:2": " aśeṣadarśanāveśaviśeṣādhivivarjitam /",
    "GSP30bhutisbs_u:3": " svasaṃvedanasaṃvedyaṃ svasthaṃ vande paraṃ śivam //2//",
    "GSP30bhutisbs_u:4": " nirastakalpanājālavikalpaughavighātine /",
    "GSP30bhutisbs_u:5": " namo 'stu paramānandapadātītāya śambhave //3//",
    "GSP30bhutisbs_u:6": " jayanty apārasaṃsārasārāsāravibhāgadāḥ /",
    "GSP30bhutisbs_u:7": " kaivalyajñānasaṃbodhahetavaś śambhavāṅghrayaḥ //4//",
    "GSP30bhutisbs_u:8": " mano buddhir ahaṃ prāṇās tanmātrendriyajīvanam /",
    "GSP30bhutisbs_u:9": " yaṃ dṛṣṭvā vinivartante tam upāsyam upāsmahe //5//",
    "GSP30bhutisbs_u:10": " mamāham iti hṛdgranthicchedanaikakṛpāṇikām /",
    "GSP30bhutisbs_u:11": " spandāspandakṛtagrāsāṃ naumy ahaṃ śuddhasaṃvidam //6//",
    "GSP30bhutisbs_u:12": " vyapadeśavihīnasya tattvasya kathanaṃ katham /",
    "GSP30bhutisbs_u:13": " svasaṃvedanasadyuktyā gamyate yadi kenacit //7//",
    "GSP30bhutisbs_u:14": " jñānayogopadeśena yasya nāśvāsa āntaraḥ /",
    "GSP30bhutisbs_u:15": " samāśvāsavihīnatvāt kathaṃ naiḥśreyasaṃ phalam //8//",
    "GSP30bhutisbs_u:16": " upeyaprāptyupāyo 'yaṃ svabodhe jāgarūkatā /",
    "GSP30bhutisbs_u:17": " svabodhajāgarūkatvān nirvibhāgā sthitir muneḥ //9//",
    "GSP30bhutisbs_u:18": " upāyo nāparaḥ kaścit svasattānugamād ṛte /",
    "GSP30bhutisbs_u:19": " tām evānusaran yogī svastho yaḥ sa sukhī bhavet //10//",
    "GSP30bhutisbs_u:20": " svasaṃkalpaparāmarśād viśuddhajñānasaṃśrayāt /",
    "GSP30bhutisbs_u:21": " paramāhlādalābhāc ca bodhaikaghanatā muneḥ //11//",
    "GSP30bhutisbs_u:22": " nigṛhīte svasaṃkalpe śakteḥ śaktimati sthitiḥ /",
    "GSP30bhutisbs_u:23": " śaktiśaktimator aikyam ity upeyaṃ ca yoginām //12//",
    "GSP30bhutisbs_u:24": " prāpte svarūpavijñāne santyakte tattvakañcuke /",
    "GSP30bhutisbs_u:25": " udyogakāraṇe kīrṇe muktaḥ sa kila kathyate //13//",
    "GSP30bhutisbs_u:26": " bodhamātre grahaḥ kāryaḥ suprabuddhena cetasā /",
    "GSP30bhutisbs_u:27": " tāvad yāvat svasāmarthyāt svaniṣṭhaḥ kevalo bhavet //14//",
    "GSP30bhutisbs_u:28": " sarvadā suprabuddhas san paśyaty ātmānam ātmanā /",
    "GSP30bhutisbs_u:29": " draṣṭuḥ svarūpasaṃsthasya kim anyad avaśiṣyate //15//",
    "GSP30bhutisbs_u:30": " sadaiva suprabuddhatvam etāvan manasaḥ kṣayaḥ /",
    "GSP30bhutisbs_u:31": " tatkṣayād yogināṃ samyaksākṣātkāro bhavaty alam //16//",
    "GSP30bhutisbs_u:32": " paryāvṛttaḥ svasaṃvittau vartate yas tv abhedataḥ /",
    "GSP30bhutisbs_u:33": " sa samrāḍ yogayuktānām ajñānadhvāntabhāskaraḥ //17//",
    "GSP30bhutisbs_u:34": " svarūpānubhavāhlādadaśātītendusaṃsthitiḥ /",
    "GSP30bhutisbs_u:35": " avāptavyaṃ kim astīha kṣīṇāntaḥkaraṇasya me //18//",
    "GSP30bhutisbs_u:36": " svaparijñaptiviśrāntī sudṛḍhe yasya susphuṭe /",
    "GSP30bhutisbs_u:37": " tasya vṛttivimuktasya bhavet kevalatācirāt //19//",
    "GSP30bhutisbs_u:38": " grāhyagrahaṇasaṃskāratiraskāraikacetasām /",
    "GSP30bhutisbs_u:39": " yogināṃ svātmaniṣṭhānāṃ mokṣalakṣmīr na durlabhā //20//",
    "GSP30bhutisbs_u:40": " labdhā svarūpaviśrāntir nirvṛttā kleśasantatiḥ /",
    "GSP30bhutisbs_u:41": " grāhyagrāhakatā bhagnā svarūpastho' smi saṃsthitaḥ //21//",
    "GSP30bhutisbs_u:42": " abhedabodhasaṃbodhasvarūpānubhavasthitim /",
    "GSP30bhutisbs_u:43": " vyutthitaḥ sanniruddho vā labhate yaḥ sa tattvavit //22//",
    "GSP30bhutisbs_u:44": " yasya sarvāsv avasthāsu svasthitir naiva lupyate /",
    "GSP30bhutisbs_u:45": " tasya kiṃ nāma kurvanti śāstrabhramaṇavibhramāḥ //23//",
    "GSP30bhutisbs_u:46": " vigalitasadasadvikalpasadasadbhramajanitamohamuktātmā /",
    "GSP30bhutisbs_u:47": " jīvann api janamadhye vigatabhayaḥ sarvadā yogī //24//",
    "GSP30bhutisbs_u:48": " nirastakaraṇo yena samādhiḥ sevitaḥ sakṛt /",
    "GSP30bhutisbs_u:49": " paraḥ sākṣātkṛtas tena caritārthena yoginā //25//",
    "GSP30bhutisbs_u:50": " ahamātmany asambhinnaḥ saṃgṛhya svaprayatnataḥ /",
    "GSP30bhutisbs_u:51": " prabuddhaḥ syāt svaniṣṭhaḥ san yāvat sādāśivadyutiḥ //26//",
    "GSP30bhutisbs_u:52": " nirastasarvārthaniraṃśavṛttir jñānī sakṛt svātmani labdhalābhaḥ /",
    "GSP30bhutisbs_u:53": " samyaṅnibodhaikaparaḥ svaniṣṭhaḥ svakañcukaṃ hanta jahāti yogī //27//",
    "GSP30bhutisbs_u:54": " vāganubhavasadyuktir yasyāsti nirantaraṃ svasaṃvittau /",
    "GSP30bhutisbs_u:55": " tasyopadeśakaraṇaṃ yuktaṃ śiṣyeṣu bodhanaṃ samyak //28//",
    "GSP30bhutisbs_u:56": " nairvāsanyāt svasaṃbodhāt tyāgād āśābhimānayoḥ /",
    "GSP30bhutisbs_u:57": " sadasatpadavicchedān na punar vigrahagrahaḥ //29//",
    "GSP30bhutisbs_u:58": " āśvastāntaḥkaraṇaḥ kṣīṇavikalpaḥ svarūpalābharataḥ /",
    "GSP30bhutisbs_u:59": " svānubhavāmṛtatṛptaḥ kaivalyaṃ yāti caritārthaḥ //30//",
    "GSP30bhutisbs_u:60": " ittham upeyaprāptau vigatamalā citprakāśikā satyā /",
    "GSP30bhutisbs_u:61": " kaivalyabhūtijananī svabodhasiddhir mayā gaditā //31//",
    "GSP30bhutisbs_u:62": " yenopadeśena nalabdhalābho bhavaty alaṃ saṃśayadoṣamuktaḥ /",
    "GSP30bhutisbs_u:63": " tenopadeśena nasaṃśayena kiṃ nāma kuryād bahuśāstrapāṭhī //32//",
    "GSP30bhutisbs_u:64": " aśeṣakṛtamaṅgalaṃ vividhakarmadāvānalaṃ svarūpapadadarśakaṃ sakalakalpanāvarjitam /",
    "GSP30bhutisbs_u:65": " samastasukhamandiraṃ vividhaduḥkhamūlacchide namāmy asamasundaraṃ gurumukhopadiṣṭaṃ śivam"
}