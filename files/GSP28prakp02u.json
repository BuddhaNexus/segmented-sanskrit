{
    "GSP28prakp02u:0": " oṃ śrīmatprabhākaragurutantradhurandhareṇa mahāmahopādhyāya-śālikanāthamiśreṇa praṇītā prakaraṇapañcikā nyāyasiddhyākhyayā vyākhyayā viṣamasthalaṭipparāyā",
    "GSP28prakp02u:1": " ca samalaṅkṛtā",
    "GSP28prakp02u:2": " nītipatho nāma dvitīyaṃ prakaraṇam /",
    "GSP28prakp02u:3": " prakaraṇārthapratijñā /",
    "GSP28prakp02u:4": " arthāsaṃsparśitāśaṅkā yathā śabdasya vāryate /",
    "GSP28prakp02u:5": " prabhākaraguroḥ śiṣyaistathā yatno vidhīyate // 1 //",
    "GSP28prakp02u:6": " pūrvapakṣaḥ /",
    "GSP28prakp02u:7": " atra laukikavākyānāṃ vyabhicārābhimānataḥ /",
    "GSP28prakp02u:8": " arthāsaṃsparśitāṃ kecidāhuḥ śabdasya vādinaḥ // 2 //",
    "GSP28prakp02u:9": " niścayo 'rthasya saṃsparśaḥ sa cārthāvyabhicāriṇāḥ /",
    "GSP28prakp02u:10": " pratyakṣādereva bhavecchabdastu vyabhicāravān // 3 //",
    "GSP28prakp02u:11": " vināpyarthaṃ hi śabdena pratītirupajāyate /",
    "GSP28prakp02u:12": " aṅgulyagre 'sti kariṇāṃ yūthamityevamādinā // 4 //",
    "GSP28prakp02u:13": " nacātra śakyate vaktuṃ śuktau rajatabodhavat /",
    "GSP28prakp02u:14": " agrahād bhrāntireṣeti kāraṇasyāviśeṣataḥ // 5 //",
    "GSP28prakp02u:15": " duṣṭā hi 30hetavaḥ kāryaṃ sampūrṇaṃ kartumakṣamāḥ /",
    "GSP28prakp02u:16": " tena bhedāgraho yuktaḥ śuktikārajatādiṣu // 6 //",
    "GSP28prakp02u:17": " iha tu jñānaheturyaḥ śabdaḥ sa na viśiṣyate /",
    "GSP28prakp02u:18": " viśiṣyate yastu vaktā sa jñānasya na kāraṇam // 7 //",
    "GSP28prakp02u:19": " vaktāpi yadi vijñānahetuḥ syādindrinayādivat /",
    "GSP28prakp02u:20": " tatastasyāpi doṣeṇa bhavedagrahaṇāṃ tadā // 8 //",
    "GSP28prakp02u:21": " vaktā tu kevalaṃ śabdavyaktavevopayujyate /",
    "GSP28prakp02u:22": " jñānaṃ tu śabdamātreṇa nirapekṣeṇa janyate // 9 //",
    "GSP28prakp02u:23": " na ca tasyeha duṣṭatvaṃ kiñcidapyupalabhyate /",
    "GSP28prakp02u:24": " doṣaścāgrahaṇe hetustadabhāve sphuṭo grahaḥ // 10 //",
    "GSP28prakp02u:25": " tena śabdopajanitaṃ jñānamevedamīdṛśam /",
    "GSP28prakp02u:26": " arthaṃ vyatikrāmatīti kutastenārthaniścayaḥ? // 11 //",
    "GSP28prakp02u:27": " yenāpi hi vinā yasya sadbhāva31 upapadyate /",
    "GSP28prakp02u:28": " niścayastatra teneti subhāṣitamidaṃ vacaḥ // 12 //",
    "GSP28prakp02u:29": " nanvevamāptavākyebhyaḥ kathaṃ vyavahṛtirbhavet? /",
    "GSP28prakp02u:30": " vyavahāro hi lokasya kathaṃ syānniścayaṃ vinā? // 13 //",
    "GSP28prakp02u:31": " ucyate vyavahāro hi saṃdehādapi laukikaḥ /",
    "GSP28prakp02u:32": " prāyaśo dṛśyate tena ca kiñcidiha duṣyati // 14 //",
    "GSP28prakp02u:33": " api cāptatvamālocya vaktustatrārthaniścayaḥ /",
    "GSP28prakp02u:34": " mānāntaravaśenāpi kathañcidupapadyate // 15 //",
    "GSP28prakp02u:35": " vedastvalaukikārthatvādabhāvādvaktureva ca /",
    "GSP28prakp02u:36": " aho bata daśāṃ kaṣṭāmupanīto hi paṇḍitaiḥ // 16 //",
    "GSP28prakp02u:37": " siddhāntaḥ /",
    "GSP28prakp02u:38": " atra pratividhānāya yatante matiśālinaḥ /",
    "GSP28prakp02u:39": " jñānasya vyabhicāritvaṃ nayavīthyāṃ nivāritam // 17 //",
    "GSP28prakp02u:40": " śrūyatāmavadhānena gatirnaragirāmapi /",
    "GSP28prakp02u:41": " anumānātpṛthagbhāvaṃ tāsāṃ necchanti sūrayaḥ // 18 //",
    "GSP28prakp02u:42": " vākyaṃ hi puruṣādhīnaracanaṃ laukikaṃ sadā /",
    "GSP28prakp02u:43": " śaṅkyamānāyathārthatvaṃ nārthaniścāyakaṃ svataḥ // 19 //",
    "GSP28prakp02u:44": " anyonyānanvitārthāni padānyapi hi mānavāḥ /",
    "GSP28prakp02u:45": " racayanto vilokyante tena nānvayaniścayaḥ // 20 //",
    "GSP28prakp02u:46": " kecittāvad bhrameṇaiva kecidāśayadoṣataḥ /",
    "GSP28prakp02u:47": " pramādātke 'pyaśakteśca ke 'pyananvitavādinaḥ // 21 //",
    "GSP28prakp02u:48": " taduktānāṃ padārthānāṃ yadyapyanvayayogyatā /",
    "GSP28prakp02u:49": " tathāpyananvitasyāpi dṛṣṭernānvayaniścayaḥ // 22 //",
    "GSP28prakp02u:50": " tatra niścayaśabdena jñānamevābhidhīyate /",
    "GSP28prakp02u:51": " anvayāniścaye tena jñānamevāsti nānvaye // 23 //",
    "GSP28prakp02u:52": " śaṅkyamānāyathārthatvaracanaṃ tena puṃvacaḥ /",
    "GSP28prakp02u:53": " śrutamātrakamevārthe na tāvanniścayāvaham // 24 //",
    "GSP28prakp02u:54": " yāvadvakturavijñātaṃ pūrvabhāvipramāntaram /",
    "GSP28prakp02u:55": " vivakṣitārthaviṣayamindrinayārthanibandhanam // 25 //",
    "GSP28prakp02u:56": " tasya jñānaṃ ca vākyena liṅgabhūtena gamyate /",
    "GSP28prakp02u:57": " jñātvaivārthaṃ bravītīti ya evamavadhāritaḥ // 26 //",
    "GSP28prakp02u:58": " tasya jñānena niyataṃ vākyaṃ jñānānumāpakam /",
    "GSP28prakp02u:59": " jñānaṃ cārthāvinābhāvi tenārthe dyapi viniścayaḥ // 27 //",
    "GSP28prakp02u:60": " tatrārthe niścite paścātso 'rtho vākyena gamyate /",
    "GSP28prakp02u:61": " tasyāṃ daśāyāṃ vākyasya tasya syādanuvādatā // 28 //",
    "GSP28prakp02u:62": " pūrvaṃ tu32 liṅgabhūtaṃ tat vakturjñānāvadhāraṇe /",
    "GSP28prakp02u:63": " vaktṛjñānaprasūtaṃ hi vākyaṃ tatkāryamiṣyate // 29 //",
    "GSP28prakp02u:64": " kāryātkāraṇasiddhiśca sarveṣāmanumānataḥ33 /",
    "GSP28prakp02u:65": " pauruṣeyamato vākyaṃ na śāstramabhidhīyate // 30 //",
    "GSP28prakp02u:66": " evañca sati liṅgasya vyabhicāro 'yamīkṣyate /",
    "GSP28prakp02u:67": " na śāstrasyeti tasya syādarthāsaṃsparśitā kutaḥ? // 31 //",
    "GSP28prakp02u:68": " liṅgasyāpi na caivāyaṃ vyabhicāro 'sti kintu yaḥ /",
    "GSP28prakp02u:69": " liṅgāliṅge na śaknoti vivektuṃ mūgcetanaḥ // 32 //",
    "GSP28prakp02u:70": " tasyāliṅge liṅgarūpasādhāraṇyanibandhanaḥ /",
    "GSP28prakp02u:71": " liṅgasaṃvyavahāro 'yaṃ viparītaḥ pravartate // 33 //",
    "GSP28prakp02u:72": " śrutiliṅgādhikaraṇe vistareṇaitadīritam /",
    "GSP28prakp02u:73": " tena na vyabhicāro 'sti dvayorlaiṅgikaśāstrayoḥ // 34 //",
    "GSP28prakp02u:74": " nanvartha eva prathamaṃ puṃvākyemyo 'vagamyate /",
    "GSP28prakp02u:75": " anyathā hi kathaṃ vakturdhīrviśiṣṭānumīyate? // 35 //",
    "GSP28prakp02u:76": " arthenaiva viśeṣo hi nirākāratayā dhiyām /",
    "GSP28prakp02u:77": " nacāpratītenārthena viśeṣaścāvakalpate // 36 //",
    "GSP28prakp02u:78": " atra brūmo 'yathārthatvaśaṅkayārtho na niścitaḥ /",
    "GSP28prakp02u:79": " aniścitaśca na jñāta iti tāvadvyavasthitam // 37 //",
    "GSP28prakp02u:80": " kintvajñāte 'pi 34vākyārthe padajāte śrute sati /",
    "GSP28prakp02u:81": " vimarśo35 jāyate śroturīdṛśo matiśālinaḥ // 38 //",
    "GSP28prakp02u:82": " anyonyānvayayogyārthaṃ padajātaṃ bravītyayam /",
    "GSP28prakp02u:83": " āptastenāmunā nūnaṃ jñātasteṣāṃ samanvayaḥ // 39 //",
    "GSP28prakp02u:84": " na kadācidasaṃbaddhānarthāneṣa vivakṣati /",
    "GSP28prakp02u:85": " na vāpratītasambandhāniti doṣo na kaścana // 40 //",
    "GSP28prakp02u:86": " nanvevaṃ turagārūḍhasturaṅgaṃ vismṛto bhavān /",
    "GSP28prakp02u:87": " vedaprāmāṇyasiddhyarthamutthitastatprahīṇavān // 41 //",
    "GSP28prakp02u:88": " lokāvagataśaktirhi vede śabdo 'vabodhakaḥ /",
    "GSP28prakp02u:89": " loke ca liṅgabhāvena pratītirbhavatā'śritā // 42 //",
    "GSP28prakp02u:90": " svayaṃ tviha samādhānamācāryeṇa36 pradarśitam /",
    "GSP28prakp02u:91": " śabdasyārthena sambandha iti darśayatā satā // 43 //",
    "GSP28prakp02u:92": " anvitārthābhidhāyitve padānāṃ hi sthite sati /",
    "GSP28prakp02u:93": " viśiṣṭā vaktṛdhīrjñātu śakyate nānyathā yataḥ // 44 //",
    "GSP28prakp02u:94": " jñāteṣu hi padārtheṣu śrotā vaktari kalpayet /",
    "GSP28prakp02u:95": " anyonyānvayavijñānaṃ nānyathetyupadarśitam // 45 //",
    "GSP28prakp02u:96": " padānāṃ tatpadārtheṣu śaktiḥ svābhāvikī sthitā /",
    "GSP28prakp02u:97": " puṃvākyeṣu visaṃvādaśaṅkayā sā tirohitā // 46 //",
    "GSP28prakp02u:98": " vedeṣu tvasmaryamāṇakartṛkeṣu svarūpataḥ /",
    "GSP28prakp02u:99": " pramāṇāntarasaṃsparśarahitārthāvabodhiṣu // 47 //",
    "GSP28prakp02u:100": " na karturanumānaṃ syādvākyatvāditi liṅgataḥ /",
    "GSP28prakp02u:101": " na kartā śaknuyādvākyaṃ kartuṃ kārye hyalaukike // 48 //",
    "GSP28prakp02u:102": " tena vede visaṃvādaśaṅkā nāsti kathañcana /",
    "GSP28prakp02u:103": " arthaniścayahetutvādarthasaṃsparśitā sthitā // 49 //",
    "GSP28prakp02u:104": " vyapagatavāṅmalapaṅkaḥ proddhṛtaparayuktikaṇṭakaprakaraḥ /",
    "GSP28prakp02u:105": " sṛṣṭaḥ praguṇataro 'yaṃ śālikanāthena nītipathaḥ // 50 //",
    "GSP28prakp02u:106": " iti śrīmahāmahopādhyāyaśālikanāthamiśrapraṇītāyāṃ prakaraṇapañcikāyāṃ nītipatho nāma dvitīyaṃ prakaraṇaṃ samāptam // 2 //"
}