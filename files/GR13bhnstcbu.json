{
    "GR13bhnstcbu:0": " PADA MARKERS For a four-pada verse:",
    "GR13bhnstcbu:1": " For a six-pada verse:",
    "GR13bhnstcbu:2": " sugirā cittahāriṇyā $ paśyantyā dṛśyamānayā &",
    "GR13bhnstcbu:3": " jayaty ullāsitānanda- % mahimā parameśvaraḥ // BhStc_1 //",
    "GR13bhnstcbu:4": " yaḥ sphītaḥ śrīdayābodha- $ paramānandasampadā &",
    "GR13bhnstcbu:5": " vidyoddyotitamāhātmyaḥ % sa jayaty aparājitaḥ // BhStc_2 //",
    "GR13bhnstcbu:6": " prasaradbindunādāya $ śuddhāmṛtamayātmane &",
    "GR13bhnstcbu:7": " namo 'nantaprakāśāya % śaṃkarakṣīrasindhave // BhStc_3 //",
    "GR13bhnstcbu:8": " dviṣmas tvāṃ tvāṃ stumas tubhyaṃ $ mantrayāmo 'mbikāpate &",
    "GR13bhnstcbu:9": " ativāllabhyataḥ sādhu % viśvaṅ no dhṛtavān asi // BhStc_4 //",
    "GR13bhnstcbu:10": " saṃhṛtasparśayogāya $ sampūrṇāmṛtasūtaye &",
    "GR13bhnstcbu:11": " viyanmāyāsvarūpāya % vibhave śambhave namaḥ // BhStc_5 //",
    "GR13bhnstcbu:12": " bhinneṣv api na bhinnaṃ yac $ chinneṣv achinnam eva ca &",
    "GR13bhnstcbu:13": " namāmaḥ sarvasāmānyaṃ % rūpaṃ tat pārameśvaram // BhStc_6 //",
    "GR13bhnstcbu:14": " praṇavordhvārdhamātrāto $ 'py aṇave mahate punaḥ &",
    "GR13bhnstcbu:15": " brahmāṇḍād api nairguṇya- % guṇāya sthāṇave namaḥ // BhStc_7 //",
    "GR13bhnstcbu:16": " brahmāṇḍagarbhiṇīṃ vyoma- $ vyāpinaḥ sarvatogateḥ &",
    "GR13bhnstcbu:17": " parameśvarahaṃsasya % śaktiṃ haṃsīm iva stumaḥ // BhStc_8 //",
    "GR13bhnstcbu:18": " nirupādānasambhāram $ abhittāv eva tanvate &",
    "GR13bhnstcbu:19": " jagaccitraṃ namas tasmai % kalāślāghyāya śūline // BhStc_9 //",
    "GR13bhnstcbu:20": " māyājalodarāt samyag $ uddhṛtya vimalīkṛtam &",
    "GR13bhnstcbu:21": " śivajñānaṃ svato dugdhaṃ % dehy ehi harahaṃsa naḥ // BhStc_10 //",
    "GR13bhnstcbu:22": " ṣaṭpramāṇīpariccheda- $ bhedayoge 'py abhedine &",
    "GR13bhnstcbu:23": " paramārthaikabhāvāya % baliṃ yāmo bhavāya te // BhStc_11 //",
    "GR13bhnstcbu:24": " api paśyema gambhīrāṃ $ pareṇa jyotiṣābhitaḥ &",
    "GR13bhnstcbu:25": " unmṛṣṭatamasaṃ ramyām % antarbhava bhavadguhām // BhStc_12 //",
    "GR13bhnstcbu:26": " namas tebhyo 'pi ye soma- $ kalākalitaśekharam &",
    "GR13bhnstcbu:27": " nāthaṃ svapne 'pi paśyanti % paramānandadāyinam // BhStc_13 //",
    "GR13bhnstcbu:28": " bhagavan bhava bhāvatkaṃ $ bhāvaṃ bhāvayituṃ ruciḥ &",
    "GR13bhnstcbu:29": " punarbhavabhayoccheda- % dakṣā kasmai na rocate // BhStc_14 //",
    "GR13bhnstcbu:30": " yāvajjīvaṃ jagannātha $ kartavyam idam astu naḥ &",
    "GR13bhnstcbu:31": " tvatprasādāt tvadekāgra- % manaskatvena yā sthitiḥ // BhStc_15 //",
    "GR13bhnstcbu:32": " śākhāsahasravistīrṇa- $ vedāgamamayātmane &",
    "GR13bhnstcbu:33": " namo 'nantaphalotpāda- % kalpavṛkṣāya śambhave // BhStc_16 //",
    "GR13bhnstcbu:34": " vāṅmanaḥkāyakarmāṇi $ viniyojya tvayi prabho &",
    "GR13bhnstcbu:35": " tvanmayībhūya nirdvandvāḥ % kaccit syāmāpi karhicit // BhStc_17 //",
    "GR13bhnstcbu:36": " jagatāṃ sargasaṃhāra- $ tattaddhitaniyuktiṣu &",
    "GR13bhnstcbu:37": " ananyāpekṣasāmarthya- % śālini śūline namaḥ // BhStc_18 //",
    "GR13bhnstcbu:38": " vyatītaguṇayogasya $ mukhyadhyeyasya dhūrjaṭeḥ &",
    "GR13bhnstcbu:39": " nāmāpi dhyāyatāṃ dhyānaiḥ % kim anyālambanaiḥ phalam // BhStc_19 //",
    "GR13bhnstcbu:40": " namo namaḥ śivāyeti $ mantrasāmarthyam āśritāḥ &",
    "GR13bhnstcbu:41": " ślāghyās te śāmbhavīṃ bhūtim % upabhoktuṃ ya udyatāḥ // BhStc_20 //",
    "GR13bhnstcbu:42": " kaḥ panthā yena na prāpyaḥ $ kā ca vāṅ nocyase yayā &",
    "GR13bhnstcbu:43": " kiṃ dhyānaṃ yena na dhyeyaḥ % kiṃ vā kiṃ nāsi yat prabho // BhStc_21 //",
    "GR13bhnstcbu:44": " arcito 'yam ayaṃ dhyāta $ eṣa toṣita ity ayam &",
    "GR13bhnstcbu:45": " rasaḥ srotaḥsahasreṇa % tvayi me bhava vardhatām // BhStc_22 //",
    "GR13bhnstcbu:46": " namo niḥśeṣadhīpatri- $ mālālayamayātmane &",
    "GR13bhnstcbu:47": " nāthāya sthāṇave tubhyaṃ % nāgayajñopavītine // BhStc_23 //",
    "GR13bhnstcbu:48": " ajñānatimirasyaikam $ auṣadhaṃ saṃsmṛtis tava &",
    "GR13bhnstcbu:49": " bhava tattatpradānena % prasādaḥ kriyatāṃ mayi // BhStc_24 //",
    "GR13bhnstcbu:50": " nama īśāya niḥśeṣa- $ puruṣārthaprasādhakaḥ &",
    "GR13bhnstcbu:51": " praṇantavyaḥ praṇāmo 'pi % yadīya iha dhīmatām // BhStc_25 //",
    "GR13bhnstcbu:52": " magnair bhīme bhavāmbhodhau $ nilaye duḥkhayādasām &",
    "GR13bhnstcbu:53": " bhakticintāmaṇiṃ śārvaṃ % tataḥ prāpya na kiṃ jitam // BhStc_26 //",
    "GR13bhnstcbu:54": " nirāvaraṇanirdvandva- $ niścalajñānasampadām &",
    "GR13bhnstcbu:55": " jñeyo 'si kila ke 'py ete % ye tvāṃ jānanti dhūrjaṭe // BhStc_27 //",
    "GR13bhnstcbu:56": " nirguṇo 'pi guṇajñānāṃ $ jñeya eko jayaty ajaḥ &",
    "GR13bhnstcbu:57": " niṣkāmo 'pi prakṛtyā yaḥ % kāmanānāṃ paraṃ phalam // BhStc_28 //",
    "GR13bhnstcbu:58": " śrīratnāmṛtalābhāya $ kliṣṭaṃ yatra na kaiḥ suraiḥ &",
    "GR13bhnstcbu:59": " tat kṣīrodadam aiśvaryaṃ % tavaiva sahajaṃ vibho // BhStc_29 //",
    "GR13bhnstcbu:60": " namo bhaktyā nṛṇāṃ muktyai $ bhavate bhava te 'vate &",
    "GR13bhnstcbu:61": " smṛtyā nutyā ca dadate % śambhave śaṃ bhave 'bhave // BhStc_30 //",
    "GR13bhnstcbu:62": " sarvajñaḥ sarvakṛt sarvam $ asīti jñānaśālinām &",
    "GR13bhnstcbu:63": " vedyaṃ kiṃ karma vā nātha % nānantyāya tvayārpyate // BhStc_31 //",
    "GR13bhnstcbu:64": " icchāyā eva yasyeyat $ phalaṃ lokatrayātmakam &",
    "GR13bhnstcbu:65": " tasya te nātha kāryāṇāṃ % ko vetti kiyatī gatiḥ // BhStc_32 //",
    "GR13bhnstcbu:66": " brahmādayo 'pi tad yasya $ karmasopānamālayā &",
    "GR13bhnstcbu:67": " upary upari dhāvanti % labdhuṃ dhāma namāmi tam // BhStc_33 //",
    "GR13bhnstcbu:68": " ayaṃ brahmā mahendro 'yaṃ $ sūryācandramasāv imau &",
    "GR13bhnstcbu:69": " iti śaktilatā yasya % puṣpitā pātv asau bhavaḥ // BhStc_34 //",
    "GR13bhnstcbu:70": " bhramo na labhyate yasya $ bhrāntāntaḥkaraṇair api &",
    "GR13bhnstcbu:71": " dūragair api yasyānto % durgam astaṃ stumo mṛḍam // BhStc_35 //",
    "GR13bhnstcbu:72": " namaḥ stutau smṛtau dhyāne $ darśane sparśane tathā &",
    "GR13bhnstcbu:73": " prāptau cānandavṛndāya % dayitāya kapardine // BhStc_36 //",
    "GR13bhnstcbu:74": " kiṃ smayeneti matvāpi $ manasā parameśvara &",
    "GR13bhnstcbu:75": " smayena tvanmayo 'smīti % māmi nātmani kiṃ mudā // BhStc_37 //",
    "GR13bhnstcbu:76": " cintayitvāpi kartavya- $ koṭīś cittasya cāpalāt &",
    "GR13bhnstcbu:77": " viśrāmyan bhava bhāvatka- % cittānande rame bhṛśam // BhStc_38 //",
    "GR13bhnstcbu:78": " sūkṣmo 'pi cet trilokīyaṃ $ kalāmātraṃ kathaṃ tava &",
    "GR13bhnstcbu:79": " sthūlo 'tha kiṃ sudarśo na % brahmādibhir api prabho // BhStc_39 //",
    "GR13bhnstcbu:80": " vācya eṣāṃ tvam eveti $ nābhaviṣyad idaṃ yadi &",
    "GR13bhnstcbu:81": " kaḥ kleśaṃ deva vāgjāleṣv % akariṣyat sudhīs tadā // BhStc_40 //",
    "GR13bhnstcbu:82": " krameṇa karmaṇā kena $ kayā vā prajñayā prabho &",
    "GR13bhnstcbu:83": " dṛśyo 'sīty upadeśena % prasādaḥ kriyatāṃ mama // BhStc_41 //",
    "GR13bhnstcbu:84": " namo nirupakāryāya $ trailokyaikopakāriṇe &",
    "GR13bhnstcbu:85": " sarvasya spṛhaṇīyāya % niḥspṛhāya kapardine // BhStc_42 //",
    "GR13bhnstcbu:86": " aho kṣetrajñatā seyaṃ $ kāryāya mahate satām &",
    "GR13bhnstcbu:87": " yayānantaphalāṃ bhaktiṃ % vapanti tvayy amī prabho // BhStc_43 //",
    "GR13bhnstcbu:88": " mahatīyam aho māyā $ tava māyin yayāvṛtaḥ &",
    "GR13bhnstcbu:89": " tvaddhyānanidhilābhe 'pi % mugdho lokaḥ ślathāyate // BhStc_44 //",
    "GR13bhnstcbu:90": " ārambhe bhava sarvatra $ karma vā karaṇādi vā &",
    "GR13bhnstcbu:91": " viśvam astu svatantras tu % kartā tatraikako bhavān // BhStc_45 //",
    "GR13bhnstcbu:92": " triguṇatriparispanda- $ dvandvagrastaṃ jagattrayam &",
    "GR13bhnstcbu:93": " uddhartuṃ bhavato 'nyasya % kasya śaktiḥ kṛpāthavā // BhStc_46 //",
    "GR13bhnstcbu:94": " doṣo 'pideva ko doṣas $ tvām āptuṃ yaḥ samāsthitaḥ &",
    "GR13bhnstcbu:95": " guṇo 'pi ca guṇaḥ ko nu % tvāṃ nāptuṃ yaḥ samāsthitaḥ // BhStc_47 //",
    "GR13bhnstcbu:96": " rāgo 'py astu jagannātha $ mama tvayy eva yaḥ sthitaḥ &",
    "GR13bhnstcbu:97": " lobhāyāpi namas tasmai % tvallābhālambanāya me // BhStc_47 //",
    "GR13bhnstcbu:98": " aho mahad idaṃ karma $ deva tvadbhāvanātmakam &",
    "GR13bhnstcbu:99": " ābrahmakrimi yasmin no % muktaye 'dhikriyeta kaḥ // BhStc_48 //",
    "GR13bhnstcbu:100": " ārambhaḥ sarvakāryāṇāṃ $ paryantaḥ sarvakarmaṇām &",
    "GR13bhnstcbu:101": " tadantarvṛttayaś citrās % tavaiveśo dhiyaḥ pathi // BhStc_49 //",
    "GR13bhnstcbu:102": " yāvad uttaram āsvāda- $ sahasraguṇavistaraḥ &",
    "GR13bhnstcbu:103": " tvadbhaktirasapīyūṣān % nātha nānyatra dṛśyate // BhStc_50 //",
    "GR13bhnstcbu:104": " upasaṃhṛtakāmāya $ kāmāyatim atanvate &",
    "GR13bhnstcbu:105": " avataṃsitasomāya % somāya svāmine namaḥ // BhStc_51 //",
    "GR13bhnstcbu:106": " kim aśaktaḥ karomīti $ sarvatrānadhyavasyataḥ &",
    "GR13bhnstcbu:107": " sarvānugrāhikā śaktiḥ % śāṃkarī śaraṇaṃ mama // BhStc_52 //",
    "GR13bhnstcbu:108": " guṇātītasya nirdiṣṭa- $ niḥśeṣātiśayātmanaḥ &",
    "GR13bhnstcbu:109": " labhyate bhava kutrāṃśe % paraḥ pratinidhis tava // BhStc_53 //",
    "GR13bhnstcbu:110": " nirdvandve nirupādhau ca $ tvayy ātmani sati prabho &",
    "GR13bhnstcbu:111": " vayaṃ vañcyāmahe 'dyāpi % māyayāmeyayā tava // BhStc_54 //",
    "GR13bhnstcbu:112": " aṇimādiguṇāvāptiḥ $ sadaiśvaryaṃ bhavakṣayaḥ &",
    "GR13bhnstcbu:113": " amī bhava bhavadbhakti- % kalpapādapapallavāḥ // BhStc_55 //",
    "GR13bhnstcbu:114": " yā yā dik tatra na kvāsi $ sarvaḥ kālo bhavanmayaḥ &",
    "GR13bhnstcbu:115": " iti labdho 'pi karhi tvaṃ % lapsyase nātha kathyatām // BhStc_56 //",
    "GR13bhnstcbu:116": " namaḥ prasannasadvṛtta- $ mānasaikanivāsine &",
    "GR13bhnstcbu:117": " bhūribhūtisitāṅgāya % mahāhaṃsāya śambhave // BhStc_57 //",
    "GR13bhnstcbu:118": " hṛtoddhatatamastāntiḥ $ pluṣṭāśeṣabhavendhanā &",
    "GR13bhnstcbu:119": " tvadbodhadīpikā me 'stu % nātha tvadbhaktidīpikā // BhStc_58 //",
    "GR13bhnstcbu:120": " visṛṣṭānekasadbīja- $ garbhaṃ trailokyanāṭakam &",
    "GR13bhnstcbu:121": " prastāvya hara saṃhartuṃ % tvattaḥ ko 'nyaḥ kaviḥ kṣamaḥ // BhStc_59 //",
    "GR13bhnstcbu:122": " namaḥ sadasatāṃ kartum $ asattvaṃ sattvam eva vā &",
    "GR13bhnstcbu:123": " svatantrāyāsvatantrāya % vyayaiśvaryaikaśāline // BhStc_60 //",
    "GR13bhnstcbu:124": " trailokye 'py atra yo yāvān $ ānandaḥ kaścid īkṣyate &",
    "GR13bhnstcbu:125": " sa bindur yasya taṃ vande % devam ānandasāgaram // BhStc_61 //",
    "GR13bhnstcbu:126": " aho brahmādayo dhanyā $ ye vimuktānyasaṃkatham &",
    "GR13bhnstcbu:127": " namo namaḥ śivāyeti % japanty āhlādavihvalāḥ // BhStc_62 //",
    "GR13bhnstcbu:128": " niṣkāmāyāpi kāmānām $ anantānāṃ vidhāyine &",
    "GR13bhnstcbu:129": " anāditve 'pi viśvasya % bhoktre bhava namo 'stu te // BhStc_63 //",
    "GR13bhnstcbu:130": " stumas tribhuvanārambha- $ mūlaprakṛtim īśvaram &",
    "GR13bhnstcbu:131": " lipseran nopakāraṃ ke % yataḥ sampūrṇadharmaṇaḥ // BhStc_64 //",
    "GR13bhnstcbu:132": " mahatsv apy arthakṛcchreṣu $ mohaughamalinīkṛtāḥ &",
    "GR13bhnstcbu:133": " smṛte yasmin prasīdanti % matayas taṃ śivaṃ stumaḥ // BhStc_65 //",
    "GR13bhnstcbu:134": " prabho bhavata eveha $ prabhuśaktir abhaṅgurā &",
    "GR13bhnstcbu:135": " yadicchayā pratāyete % trailokyasya layodayau // BhStc_66 //",
    "GR13bhnstcbu:136": " kukarmāpi yam uddiśya $ devaṃ syāt sukṛtaṃ param &",
    "GR13bhnstcbu:137": " sukṛtasyāpi saukṛtyaṃ % yato 'nyatra na so 'si bhoḥ // BhStc_67 //",
    "GR13bhnstcbu:138": " eṣa muṣṭyā gṛhīto 'si $ dṛṣṭa eṣa kva yāsi naḥ &",
    "GR13bhnstcbu:139": " iti bhaktirasādhmātā % dhanyā dhāvanti dhūrjaṭim // BhStc_68 //",
    "GR13bhnstcbu:140": " stumas tvām ṛgyajuḥsāmnāṃ $ śukrataḥ parataḥ param &",
    "GR13bhnstcbu:141": " yasya vedātmikājñeyam % aho gambhīrasundarī // BhStc_69 //",
    "GR13bhnstcbu:142": " vidhir ādis tathānto 'si $ viśvasya parameśvara &",
    "GR13bhnstcbu:143": " dharmagrāmaḥ pravṛtto yas % tvatto na sa kuto bhavet // BhStc_70 //",
    "GR13bhnstcbu:144": " namas te bhavasambhrānta- $ bhrāntim udbhāvya bhindate &",
    "GR13bhnstcbu:145": " jñānānandaṃ ca nirdvandvaṃ % deva vṛtvā vivṛṇvate // BhStc_71 //",
    "GR13bhnstcbu:146": " yasyāḥ prāpyeta paryanta- $ viśeṣaḥ kair manorathaiḥ &",
    "GR13bhnstcbu:147": " māyām ekanimeṣeṇa % muṣṇaṃs tāṃ pātu naḥ śivaḥ // BhStc_72 //",
    "GR13bhnstcbu:148": " vairāgyasya gatiṃ gurvīṃ $ jñānasya paramāṃ śriyam &",
    "GR13bhnstcbu:149": " naiḥspṛhyasya parāṃ koṭiṃ % bibhratāṃ tvaṃ prabho prabhuḥ // BhStc_73 //",
    "GR13bhnstcbu:150": " brahmaṇo 'pi bhavān brahma $ kasya neśas tvam īśituḥ &",
    "GR13bhnstcbu:151": " jagatkalyāṇakalyāṇaṃ % kiyat tvam iti vetti kaḥ // BhStc_74 //",
    "GR13bhnstcbu:152": " kim anyair bandhubhiḥ kiṃ ca $ suhṛdbhiḥ svāmibhis tathā &",
    "GR13bhnstcbu:153": " sarvasthāne mameśa tvaṃ % ya uddhartā bhavārṇavāt // BhStc_75 //",
    "GR13bhnstcbu:154": " jayanti mohamāyādi- $ malasaṃkṣālanakṣamāḥ &",
    "GR13bhnstcbu:155": " śaivayogabalākṛṣṭā % divyapīyūṣavipruṣaḥ // BhStc_76 //",
    "GR13bhnstcbu:156": " gāyatryā gīyate yasya $ dhiyāṃ tejaḥ pracodakam &",
    "GR13bhnstcbu:157": " codayed api kaccin naḥ % sa dhiyaḥ satpathe prabhuḥ // BhStc_77 //",
    "GR13bhnstcbu:158": " aṣṭamūrte kim ekasyām $ api mūrtau na naḥ sthitim &",
    "GR13bhnstcbu:159": " śāśvatīṃ kuruṣe yad vā % tuṣṭaḥ sarvaṃ kariṣyasi // BhStc_78 //",
    "GR13bhnstcbu:160": " vastutattvaṃ padārthānāṃ $ prāyeṇārthakriyākaram &",
    "GR13bhnstcbu:161": " bhavatas tv īśa nāmāpi % mokṣaparyantasiddhidam // BhStc_79 //",
    "GR13bhnstcbu:162": " muhur muhur jagaccitrasy- $ -ānyānyāṃ sthitim ūhitum &",
    "GR13bhnstcbu:163": " śaktir yā te tayā nātha % ko manasvī na vismitaḥ // BhStc_80 //",
    "GR13bhnstcbu:164": " duṣkaraṃ sukarīkartuṃ $ duḥkhaṃ sukhayituṃ tathā &",
    "GR13bhnstcbu:165": " ekavīrā smṛtir yasya % taṃ smarāmaḥ smaradviṣam // BhStc_81 //",
    "GR13bhnstcbu:166": " jayanti gītayo yāsāṃ $ sa geyaḥ parameśvaraḥ &",
    "GR13bhnstcbu:167": " yannāmnāpi mahātmānaḥ % kīryante pulakāṅkuraiḥ // BhStc_82 //",
    "GR13bhnstcbu:168": " bhavān iva bhavān eva $ bhaved yadi paraṃ bhava &",
    "GR13bhnstcbu:169": " svaśaktivyūhasaṃvyūḍha- % trailokyārambhasaṃhṛtiḥ // BhStc_83 //",
    "GR13bhnstcbu:170": " mantro 'si mantraṇīyo 'si $ mantrī tvattaḥ kuto 'paraḥ &",
    "GR13bhnstcbu:171": " sa mahyaṃ dehi taṃ mantraṃ % tvanmantraḥ syāṃ yathā prabho // BhStc_84 //",
    "GR13bhnstcbu:172": " bhārūpaḥ satyasaṃkalpas $ tvam ātmā yasya so 'py aham &",
    "GR13bhnstcbu:173": " saṃsārīti kim īśaiṣa % svapnaḥ so 'pi kutas tvayi // BhStc_85 //",
    "GR13bhnstcbu:174": " tad abhaṅgi tad agrāmyaṃ $ tad ekam upapattimat &",
    "GR13bhnstcbu:175": " tvayi karmaphalanyāsa- % kṛtām aiśvaryam īśa yat // BhStc_86 //",
    "GR13bhnstcbu:176": " kṣamaḥ kāṃ nāpadaṃ hantuṃ $ kāṃ dātuṃ sampadaṃ na vā &",
    "GR13bhnstcbu:177": " yo 'sau sa dayito 'smākaṃ % devadevo vṛṣadhvajaḥ // BhStc_87 //",
    "GR13bhnstcbu:178": " māyāmayamalāndhasya $ divyasya jñānacakṣuṣaḥ &",
    "GR13bhnstcbu:179": " nirmalīkaraṇe nātha % tvadbhaktiḥ paramāñjanam // BhStc_88 //",
    "GR13bhnstcbu:180": " nirbhayaṃ yad yad ānanda- $ mayam ekaṃ yad avyayam &",
    "GR13bhnstcbu:181": " padaṃ dehy ehi me deva % tūrṇaṃ tat kiṃ pratīkṣase // BhStc_89 //",
    "GR13bhnstcbu:182": " aho nisargagambhīro $ ghoraḥ saṃsārasāgaraḥ &",
    "GR13bhnstcbu:183": " aho tattaraṇopāyaḥ % paraḥ ko 'pi maheśvaraḥ // BhStc_90 //",
    "GR13bhnstcbu:184": " namaḥ kṛtakṛtāntānta $ tubhyaṃ madanamardine &",
    "GR13bhnstcbu:185": " mastakanyastagaṅgāya % yathāyuktārthakāriṇe // BhStc_91 //",
    "GR13bhnstcbu:186": " aiśvaryajñānavairāgya- $ dharmebhyo 'py upari sthitim &",
    "GR13bhnstcbu:187": " nātha prārthayamānānāṃ % tvad ṛte kā parā gatiḥ // BhStc_92 //",
    "GR13bhnstcbu:188": " tvayy anicchati kaḥ śambho $ śaktaḥ kubjayituṃ tṛṇam &",
    "GR13bhnstcbu:189": " tvadicchānugṛhītas tu % vahed brāhmīṃ dhuraṃ na kaḥ // BhStc_93 //",
    "GR13bhnstcbu:190": " harapraṇatimāṇikya- $ mukuṭotkaṭamastakāḥ &",
    "GR13bhnstcbu:191": " nameyuḥ kaṃ paraṃ kaṃ vā % namayeyur na dhīdhanāḥ // BhStc_94 //",
    "GR13bhnstcbu:192": " sarvavibhramanirmoka- $ niṣkampam amṛtahradam &",
    "GR13bhnstcbu:193": " bhavajjñānāmbudher madhyam % adhyāsīyāpi dhūrjaṭe // BhStc_95 //",
    "GR13bhnstcbu:194": " citraṃ yac citradṛṣṭo 'pi $ manorathagato 'pi vā &",
    "GR13bhnstcbu:195": " paramārthaphalaṃ nātha % paripūrṇaṃ prayacchasi // BhStc_96 //",
    "GR13bhnstcbu:196": " ko guṇair adhikas tvattas $ tvattaḥ ko nirguṇo 'dhikaḥ &",
    "GR13bhnstcbu:197": " iti nātha numaḥ kiṃ tvāṃ % kiṃ nindāmo na manmahe // BhStc_97 //",
    "GR13bhnstcbu:198": " kīrtane 'py amṛtaughasya $ yatprasatteḥ phalaṃ tava &",
    "GR13bhnstcbu:199": " tat pātum api ko 'nyo 'laṃ % kim u dātuṃ jagatpate // BhStc_98 //",
    "GR13bhnstcbu:200": " niḥśeṣaprārthanīyārtha- $ sārthasiddhinidhānataḥ &",
    "GR13bhnstcbu:201": " tvattas tvadbhaktim evāptuṃ % prārthaye nātha sarvathā // BhStc_99 //",
    "GR13bhnstcbu:202": " namas trailokyanāthāya $ tubhyaṃ bhava bhavajjuṣām &",
    "GR13bhnstcbu:203": " trilokīnāthatādāna- % nirvināyakaśaktaye // BhStc_100 //",
    "GR13bhnstcbu:204": " niḥśeṣakleśahānasya $ hetuḥ ka iti saṃśaye &",
    "GR13bhnstcbu:205": " svāmin so 'sīti niścitya % kas tvāṃ na śaraṇaṃ gataḥ // BhStc_101 //",
    "GR13bhnstcbu:206": " bhuktvā bhogān bhavabhrāntiṃ $ hitvā lapsye paraṃ padam &",
    "GR13bhnstcbu:207": " ity āśaṃseha śobheta % śambhau bhaktimataḥ param // BhStc_102 //",
    "GR13bhnstcbu:208": " nātha svapne 'pi yat kuryāṃ $ brūyāṃ vā sādhv asādhu vā &",
    "GR13bhnstcbu:209": " tvadadhīnatvadarpeṇa % sarvatrātrāsmi nirvṛtaḥ // BhStc_103 //",
    "GR13bhnstcbu:210": " jyotiṣām api yaj jyotis $ tatra tvaddhāmni dhāvataḥ &",
    "GR13bhnstcbu:211": " cittasyeśa tamaḥsparśo % manye vandhyātmajānujaḥ // BhStc_104 //",
    "GR13bhnstcbu:212": " manye nyastapadaḥ so 'pi $ kṣemye mokṣasya vartmani &",
    "GR13bhnstcbu:213": " manorathaḥ sthito yasya % seviṣye śivam ity ayam // BhStc_105 //",
    "GR13bhnstcbu:214": " sthityutpattilayair loka- $ trayasyopakriyāsv iha &",
    "GR13bhnstcbu:215": " ekaiveśa bhavacchaktiḥ % svatantraṃ tantram īkṣase // BhStc_106 //",
    "GR13bhnstcbu:216": " trilokyām iha kas trātas $ tritāpyā nopatāpitaḥ &",
    "GR13bhnstcbu:217": " tasmai namo 'stu te yas tvaṃ % tannirvāṇāmṛtahradaḥ // BhStc_107 //",
    "GR13bhnstcbu:218": " kṛtrimāpi bhavadbhaktir $ akṛtrimaphalodayā &",
    "GR13bhnstcbu:219": " niśchadmā ced bhaved eṣā % kiṃphaleti tvayocyatām // BhStc_108 //",
    "GR13bhnstcbu:220": " tac cakṣur īkṣyase yena $ sā gatir gamyase yayā &",
    "GR13bhnstcbu:221": " phalaṃ tad aja jātaṃ yat % tvatkathākalpapādapāt // BhStc_109 //",
    "GR13bhnstcbu:222": " śreyasā śreya evaitad $ upari tvayi yā sthitiḥ &",
    "GR13bhnstcbu:223": " tadantarāyahṛtaye % tvam īśa śaraṇaṃ mama // BhStc_110 //",
    "GR13bhnstcbu:224": " aho svādutamaḥ śarva- $ sevāśaṃsāsudhārasaḥ &",
    "GR13bhnstcbu:225": " kutra kālakalāmātre % na yo navanavāyate // BhStc_111 //",
    "GR13bhnstcbu:226": " muhur muhur aviśrāntas $ trailokyaṃ kalpanāśataiḥ &",
    "GR13bhnstcbu:227": " kalpayann api ko 'py eko % nirvikalpo jayaty ajaḥ // BhStc_112 //",
    "GR13bhnstcbu:228": " malatailāktasaṃsāra- $ vāsanāvartidāhinā &",
    "GR13bhnstcbu:229": " jñānadīpena deva tvāṃ % kadā nu syām upasthitaḥ // BhStc_113 //",
    "GR13bhnstcbu:230": " nimeṣam api yady ekaṃ $ kṣīṇadoṣe kariṣyasi &",
    "GR13bhnstcbu:231": " padaṃ citte tadā śambho % kiṃ na sampādayiṣyasi // BhStc_114 //",
    "GR13bhnstcbu:232": " dhanyo 'smi kṛtakṛtyo 'smi $ mahān asmīti bhāvanā &",
    "GR13bhnstcbu:233": " bhavet sālambanā tasya % yas tvadālambanaḥ prabho // BhStc_115 //",
    "GR13bhnstcbu:234": " śubhāśubhasya sarvasya $ svayaṃ kartā bhavān api &",
    "GR13bhnstcbu:235": " bhavadbhaktis tu jananī % śubhasyaiveśa kevalam // BhStc_116 //",
    "GR13bhnstcbu:236": " prasanne manasi svāmin $ kiṃ tvaṃ niviśase kim u &",
    "GR13bhnstcbu:237": " tvatpraveśāt prasīdet tad % iti dolāyate janaḥ // BhStc_117 //",
    "GR13bhnstcbu:238": " niścayaḥ punar eṣo 'tra $ tvadadhiṣṭhānam eva hi &",
    "GR13bhnstcbu:239": " prasādo manasaḥ svāmin % sā siddhis tat paraṃ padam // BhStc_118 //",
    "GR13bhnstcbu:240": " vacaś cetaś ca kāryaṃ ca $ śarīraṃ mama yat prabho &",
    "GR13bhnstcbu:241": " tvatprasādena tad bhūyād % bhavadbhāvaikabhūṣaṇam // BhStc_119 //",
    "GR13bhnstcbu:242": " stavacintāmaṇiṃ bhūri- $ manorathaphalapradam &",
    "GR13bhnstcbu:243": " bhaktilakṣmyālayaṃ śambho % bhaṭṭanārāyaṇo vyadhāt // BhStc_120 //"
}