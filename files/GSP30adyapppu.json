{
    "GSP30adyapppu:0": " Ādyanātha: Anuttaraprakāśapañcāśikā oṃ namo 'nuttaraprakāśaśaṅkarāya",
    "GSP30adyapppu:1": " akṛtrimāhamāmarśa- prakāśaikaghanaḥ śivaḥ /",
    "GSP30adyapppu:2": " śaktyā vimarśavapuṣā svātmano 'nanyarūpayā // Aprp_1 //",
    "GSP30adyapppu:3": " śivādikṣitiparyantaṃ viśvaṃ vapur udañcayan /",
    "GSP30adyapppu:4": " pañcakṛtyamahānāṭya- rasikaḥ krīḍati prabhuḥ // Aprp_2 //",
    "GSP30adyapppu:5": " pṛthagartham arthavattā viśvaviśvaśarīrayoḥ /",
    "GSP30adyapppu:6": " na viśvaviśvavapuṣor bhinnatā kāpi tāttvikī // Aprp_3 //",
    "GSP30adyapppu:7": " bhede sattāsphurattābhyāṃ bhinnaṃ kiṃ tu jagad bhavet /",
    "GSP30adyapppu:8": " sattāsphurattāsaṃbandhāt sattābhānaṃ ca tan na cet // Aprp_4 //",
    "GSP30adyapppu:9": " asataḥ kiṃ satas tābhyāṃ saṃbandhaḥ so 'yam iṣyate /",
    "GSP30adyapppu:10": " svarūpalābhasulabhaḥ saṃbandho na hy avastunaḥ // Aprp_5 //",
    "GSP30adyapppu:11": " na labdharūpasaṃbandhe tābhyāṃ kiṃ cid upekṣyate /",
    "GSP30adyapppu:12": " upekṣāyām avasthānaṃ na syād etasya kiṃ cana // Aprp_6 //",
    "GSP30adyapppu:13": " svabhāvataḥ sphurattā ca sattā ca na vināśinī /",
    "GSP30adyapppu:14": " vināśānabhupagame jaḍatāpi nivartate // Aprp_7 //",
    "GSP30adyapppu:15": " tato gatyantarābhāvāc cid eva pariśiṣyate /",
    "GSP30adyapppu:16": " sataś cidaikyaṃ prakṛtaṃ kadā cin na nivartate // Aprp_8 //",
    "GSP30adyapppu:17": " prakāśe 'nanyato bhāvaḥ svātantryollāsakevalaḥ /",
    "GSP30adyapppu:18": " parichinnātmikā śaktiḥ śambhor viśvātiśāyinaḥ // Aprp_9 //",
    "GSP30adyapppu:19": " yat prakāśātmakaṃ sarvaṃ tamaḥkevalatāṃ gatam /",
    "GSP30adyapppu:20": " yac ca kiṃ cij jagad etat prakāśād atiricyate // Aprp_10 //",
    "GSP30adyapppu:21": " vimṛśyasaraṇīṃ prāptam ity eṣā tāttvikī matiḥ /",
    "GSP30adyapppu:22": " avabhāsaikatānānāṃ matir ekātra sākṣiṇī // Aprp_11 //",
    "GSP30adyapppu:23": " kiṃ pramāṇāir varākais taiś cidānuprāṇitātmabhiḥ /",
    "GSP30adyapppu:24": " na hi vaikartanaṃ jyotir dīpālokam apekṣate // Aprp_12 //",
    "GSP30adyapppu:25": " śaktipātapavitre 'smin dhītattve ca parīkṣyatām /",
    "GSP30adyapppu:26": " ādarśavimalābhoge na tu sarvaṃ prakāśate // Aprp_13 //",
    "GSP30adyapppu:27": " itthaṃ cidātmakaṃ sarvaṃ ṣaṭtriṃśadbhedatattvataḥ /",
    "GSP30adyapppu:28": " ādau śuddhātmakaṃ tattvaṃ pañcadhātamasaḥ param // Aprp_14 //",
    "GSP30adyapppu:29": " śivaḥ śaktiś ca sādākhyam īśo vidyeti bhidyate /",
    "GSP30adyapppu:30": " akṣādiśāntavarṇātmā- niramāyi śivena tu // Aprp_15 //",
    "GSP30adyapppu:31": " kalāvidyārāgakāla- niyatir bandha ucyate /",
    "GSP30adyapppu:32": " māyāpūrvo vakārādi- kṣakārāntākṣarātmakaḥ // Aprp_16 //",
    "GSP30adyapppu:33": " pumāñ śaktir mano buddhir ahaṃkārādipañcakam /",
    "GSP30adyapppu:34": " śrotrādipañcakaṃ tādi ṭādi vāgādipañcakam // Aprp_17 //",
    "GSP30adyapppu:35": " tanmātrapañcakaṃ cādi kādi vyomādipañcakam /",
    "GSP30adyapppu:36": " sisṛkṣoḥ prathamaspandaḥ śivatattvaṃ vibhoḥ smṛtam // Aprp_18 //",
    "GSP30adyapppu:37": " icchaiva sāparimlānā śaktitattvam udañcayan /",
    "GSP30adyapppu:38": " svecchayāsūcitaṃ viśvam ācchādyāhantayā sthitam // Aprp_19 //",
    "GSP30adyapppu:39": " sa eva tattvaṃ sādākhyaṃ sarvānugrahaṇodyatam /",
    "GSP30adyapppu:40": " sa eveśvaratattvaṃ syāt paśyan viśvam idantayā // Aprp_20 //",
    "GSP30adyapppu:41": " idantāhantayor aikyam iti vidyā nigadyate /",
    "GSP30adyapppu:42": " svāṅgakalpeṣu bhāveṣu māyātattvaṃ vibhedadhīḥ // Aprp_21 //",
    "GSP30adyapppu:43": " māyāgṛhītasaṃkocaḥ śivaḥ puṃtattvam ucyate /",
    "GSP30adyapppu:44": " ayam eva hi saṃsārī jīvo bhoktaiva dṛśyate // Aprp_22 //",
    "GSP30adyapppu:45": " jñatvakartṛtvapūrṇatva- nityatvānyasya śaktayaḥ /",
    "GSP30adyapppu:46": " tatsaṃkocāt saṃkucitaḥ kalādyātmatayā mataḥ // Aprp_23 //",
    "GSP30adyapppu:47": " māyātmakaṃ kalā nāma kiṃcitkartṛtvakāraṇam /",
    "GSP30adyapppu:48": " kālaḥ paricchedakaro niyatiś cedam eva me // Aprp_24 //",
    "GSP30adyapppu:49": " kartavyaṃ nānyad ity eṣā vyavasthā yantraṇākṛitiḥ /",
    "GSP30adyapppu:50": " prakṛtir guṇasāmyaṃ syād ahaṃkārādijanmabhūḥ // Aprp_25 //",
    "GSP30adyapppu:51": " ahaṃ mamedam ity etad buddhihetur ahaṃkṛtiḥ /",
    "GSP30adyapppu:52": " buddhir adhyavasāyasya kāraṇaṃ niścayātmanaḥ // Aprp_26 //",
    "GSP30adyapppu:53": " saṃkalpasya vikalpasya bījaṃ mana udīryate /",
    "GSP30adyapppu:54": " vacanādeś ca śabdāder vāgādiśravaṇādikam // Aprp_27 //",
    "GSP30adyapppu:55": " kāraṇaṃ śravaṇādīnāṃ grāhyaṃ tanmātrapañcakam /",
    "GSP30adyapppu:56": " ākāśādyavakāśādi- kāraṇaṃ bhūtapañcakam // Aprp_28 //",
    "GSP30adyapppu:57": " parāparāśaktimaye śuddhe vidyādipañcakam /",
    "GSP30adyapppu:58": " tadanyad aparāśaktir ity etat tattvam īritam // Aprp_29 //",
    "GSP30adyapppu:59": " iyaṃ devī parā śaktiḥ śuddhāśuddhādhvagarbhiṇī /",
    "GSP30adyapppu:60": " pṛthivyādīni tattvāni yadālīnāni kāraṇe // Aprp_30 //",
    "GSP30adyapppu:61": " tadā kāraṇamātrāṇi bahir udvamate vibhuḥ /",
    "GSP30adyapppu:62": " anuttarecche unmeṣe ānandeśanam ūnatā(?) // Aprp_31 //",
    "GSP30adyapppu:63": " kriyecchājñānaśaktīnāṃ sattā ṣaṭ . . . . .* /",
    "GSP30adyapppu:64": " iccheśanāntarārūḍhā sphuṭāsphuṭajaganmayī // Aprp_32 //",
    "GSP30adyapppu:65": " *COMM.: anuttaretyāditripadyeṣv arthāsaṃgatyā pāṭhāśuddhiḥ pratibhāti catvāraḥ parato varṇāḥ ṣaṇḍātmānaḥ pracoditāḥ /",
    "GSP30adyapppu:66": " anuttarānandaśāktis trikoṇād vṛttiyogataḥ // Aprp_33 //",
    "GSP30adyapppu:67": " tathaivoneṣayogena kriyāśakteḥ sphuṭaṃ vapuḥ /",
    "GSP30adyapppu:68": " uktaṃ triśaktisaṃghaṭṭāt triśūlaṃ dvaitaghasmaram // Aprp_34 //",
    "GSP30adyapppu:69": " parasparavirodhe tu kāryeṣu pravirohati /",
    "GSP30adyapppu:70": " na kathaṃcid upādeyam āsāṃ rūpam idaṃ bhavet // Aprp_35 //",
    "GSP30adyapppu:71": " bindur vedyasya saṃskāro vimarśaḥ sarga ity asau /",
    "GSP30adyapppu:72": " kalāṣoḍaśakākārā śaktir vijayate parā // Aprp_36 //",
    "GSP30adyapppu:73": " tithayaḥ pratipatpūrvāḥ pañcadaśeti māyayā /",
    "GSP30adyapppu:74": " sūryācandramasau svāntaś- carantau sthitihetave // Aprp_37 //",
    "GSP30adyapppu:75": " yathāvimarśavapuṣaḥ sargasyādyāḥ kalāḥ smṛtāḥ /",
    "GSP30adyapppu:76": " dvidheyaṃ mātṛkā devī bījayonyātmanā sthitā // Aprp_38 //",
    "GSP30adyapppu:77": " nityapravṛttaśṛṅgāṭa- vapurviśvasya janmabhūḥ /",
    "GSP30adyapppu:78": " hṛdayaṃ bījam etasyāṃ sāraṃ yat tat paraṃ mahaḥ // Aprp_39 //",
    "GSP30adyapppu:79": " vaṭabīje yathā vṛkṣas tathātra nihitaṃ jagat /",
    "GSP30adyapppu:80": " vicāryamāṇe naivedaṃ kāraṇād atiricyate // Aprp_40 //",
    "GSP30adyapppu:81": " mṛdādeḥ kalaśādīnāṃ tattvaṃ nānyan nirūpaṇe /",
    "GSP30adyapppu:82": " ity āhus tattvavādinyaḥ śrutīnām antimā giraḥ // Aprp_41 //",
    "GSP30adyapppu:83": " idaṃ sarvaṃ sad evāsīd agre iti viniścayāt /",
    "GSP30adyapppu:84": " sattāvācini bīje 'smin bhāti māyā tv idaṃ jagat // Aprp_42 //",
    "GSP30adyapppu:85": " viluptapratyayākāram etat sa pariśiṣyate /",
    "GSP30adyapppu:86": " tato jñānakriyāsāra- vidyeśvarasadāśivāḥ // Aprp_43 //",
    "GSP30adyapppu:87": " śaktitriśūle līyante caturdaśakalātmani /",
    "GSP30adyapppu:88": " ūrdhvādhaḥ sṛṣṭivapuṣi sarvaṃ līnam ataḥ [param] // Aprp_44 //",
    "GSP30adyapppu:89": " itthaṃ parasyāṃ saṃvittau sarvaṃ saṃkucitaṃ kramāt /",
    "GSP30adyapppu:90": " athavā manasātīte yatra kvāpi nirañjane // Aprp_45 //",
    "GSP30adyapppu:91": " ṣaṭtriṃśattattvalaharī- kalahātītagocare /",
    "GSP30adyapppu:92": " viśvātmani mahāmantre svabhāve sā vilīyate // Aprp_46 //",
    "GSP30adyapppu:93": " kṛtaś cainmathite dhāmni dīpte kenāpi hetunā /",
    "GSP30adyapppu:94": " sarvaṃ havir idaṃ juhvan na dāridryeṇa pīḍyate // Aprp_47 //",
    "GSP30adyapppu:95": " pañcapañcātmakaṃ viśvaṃ pañcaspandavijṛmbhitam /",
    "GSP30adyapppu:96": " saṃkocayatparāmarśāt sāmānyaspandakevalam // Aprp_48 //",
    "GSP30adyapppu:97": " ahami pralayaṃ kurvann idamaḥ pratiyoginaḥ /",
    "GSP30adyapppu:98": " parākramaparo bhuṅkte svabhāvam aśivāpaham // Aprp_49 //",
    "GSP30adyapppu:99": " iti ṣaḍadhikatriṃśadbhedaprasaktajagattanuḥ prasarati mahāśaktyullekhavicitramahāpaṭī /",
    "GSP30adyapppu:100": " jayati bahuśaḥ spandākārā parā cid anuttarā vimṛśata janāḥ kiṃ no svabhāvavijṛmbhitam // Aprp_50",
    "GSP30adyapppu:101": " iti śrīmadādyanāthaviracitā anuttaraprakāśapañcāśikā samāptā seyaṃ kāśmīrabhūpāla- saṃśritena prakāśitā /",
    "GSP30adyapppu:102": " satā mukundarāmeṇa sanmude 'stu śive 'rpitā // Aprp_*1 //"
}