{
    "T11jithetuu:0": " Hetutattvopadeśaḥ mañjuśrīkumārabhūtāya namaḥ",
    "T11jithetuu:1": " 1. sādhanaṃ dūṣaṇaṃ caiva sābhāsaṃ parasaṃvide /",
    "T11jithetuu:2": " pratyakṣamanumānaṃ ca sābhāsaṃ tvātmasaṃvide //",
    "T11jithetuu:3": " ayaṃ śāstrārtharāṃgrahaḥ //",
    "T11jithetuu:4": " 2. vādinā svayaṃ sādhayitumiṣṭo 'rthaḥ sādhyaḥ /",
    "T11jithetuu:5": " yena sādhyate tatsādhanam",
    "T11jithetuu:6": " 3. hetostrairūpyamucyate /",
    "T11jithetuu:7": " kiṃ punastattrairūpyam /",
    "T11jithetuu:8": " pakṣe sattvameva prathamaṃ rūpam /",
    "T11jithetuu:9": " sapakṣa eva sattvamiti dvitīyaṃ rūpam /",
    "T11jithetuu:10": " vipakṣe ca asattvameva niścitamiti tṛtīyaṃ rūpam //",
    "T11jithetuu:11": " 4. tatra pakṣaḥ prasiddho dharmī prasiddhaviśeṣaṇena viśiṣṭaḥ svayaṃ sādhayitumiṣṭaḥ pratyakṣādyaviruddhaḥ",
    "T11jithetuu:12": " yathā dharmī śabdo 'nitya iti viśeṣaṇena viśiṣṭaḥ sādhyaḥ /",
    "T11jithetuu:13": " kṛtakatvāditi heturbhavatīti //",
    "T11jithetuu:14": " 5. kaḥ punaḥ sapakṣaḥ /",
    "T11jithetuu:15": " sādhyadharmasāmānyena samānaḥ sapakṣaḥ /",
    "T11jithetuu:16": " yathā ghaṭādiriti //",
    "T11jithetuu:17": " 6. ko hetorvipakṣaḥ /",
    "T11jithetuu:18": " yatra sādhyābhāvāddhetvabhāvo niścayena pradarśyate",
    "T11jithetuu:19": " / yathākāśādiḥ //",
    "T11jithetuu:20": " 7. trirūpahetupradarśanena parāvagamanimittaṃ kṛtaḥ prayogaḥ parārthānumānabhityucyate /",
    "T11jithetuu:21": " yathā śabdo 'nitya iti pakṣavacanam /",
    "T11jithetuu:22": " kṛtakatvāditi hetuvacanam /",
    "T11jithetuu:23": " ghaṭādivaditi sapakṣavacanam /",
    "T11jithetuu:24": " ākāśādivaditi vipakṣavacanam //",
    "T11jithetuu:25": " 8. sa punardvividho dṛśyate /",
    "T11jithetuu:26": " sādharmyeṇa vaidharmyeṇa ca //",
    "T11jithetuu:27": " 9. tatra sādharmyeṇa tāvat /",
    "T11jithetuu:28": " yatkṛtakaṃ tatsarvamanityaṃ dṛṣṭam /",
    "T11jithetuu:29": " yatha ghaṭādiḥ /",
    "T11jithetuu:30": " śabdo 'pi kṛtaka iti //",
    "T11jithetuu:31": " 10. vaidharmyeṇāpyanityatvābhāve kṛtakatvābhāvaḥ /",
    "T11jithetuu:32": " yathākāśādiḥ /",
    "T11jithetuu:33": " śabdastu kṛtaka iti //",
    "T11jithetuu:34": " 11. kaḥ punaḥ pakṣābhāsaḥ /",
    "T11jithetuu:35": " pakṣābhāso vastuto na pakṣaḥ /",
    "T11jithetuu:36": " pratyakṣādivirodhādayaṃ pakṣābhāsaḥ //",
    "T11jithetuu:37": " 12. yathā dhūmādirdharmī buddhimaddhetūtpannaḥ sādhya iti pratyakṣaviruddhaḥ pakṣābhāsaḥ",
    "T11jithetuu:38": " pratyakṣato vahnerdhūmotpattidarśanāt //",
    "T11jithetuu:39": " 13. anumānaviruddho yathā /",
    "T11jithetuu:40": " vedavacanaṃ dharmyapauruṣeyamiti sādhye śabdaḥ prayatnānantarīyaka iti pauruṣeyatvasya siddheḥ",
    "T11jithetuu:41": " 14. svavacanaviruddho yathā /",
    "T11jithetuu:42": " anumānaṃ na pramāṇamiti /",
    "T11jithetuu:43": " parāvagamāya vākyaprayogaḥ parārthānumānamiti nirdeśāt //",
    "T11jithetuu:44": " 15. lokaviruddho yathā /",
    "T11jithetuu:45": " śuci naraśiraḥ kapālaṃ prāṇyaṅgatvāc chaṅkhaśuktivaditi //",
    "T11jithetuu:46": " 16. pratītiviruddho yathā /",
    "T11jithetuu:47": " yad yāvatkālasthāyi tat anityam /",
    "T11jithetuu:48": " yadyāvatkālasthāyi tat sarvaṃ nityamiti laukikapratīteḥ //",
    "T11jithetuu:49": " 17. aprasiddhaviśeṣaṇo yathā /",
    "T11jithetuu:50": " vaiśeṣikasya sāṃkhyaṃ prati śabdo vināśīti //",
    "T11jithetuu:51": " 18. aprasiddhaviśeṣyo yathā /",
    "T11jithetuu:52": " sāṃkhyasya bauddhaṃ pratyātmā cetana iti sādhyam //",
    "T11jithetuu:53": " 19. aprasiddhobhayo yathā /",
    "T11jithetuu:54": " vaiśeṣikasya bauddhaṃ prati samavāyikāraṇamātmeti kāyaḥ sthirasvabhāva iti vā //",
    "T11jithetuu:55": " 20. pakṣābhāsā uktāḥ //",
    "T11jithetuu:56": " 21. kīdṛśo hetvābhāsaḥ /",
    "T11jithetuu:57": " yo heturivābhāsate na tu hetutvena sidhyati //",
    "T11jithetuu:58": " 22. hetvābhāsastrividhaḥ /",
    "T11jithetuu:59": " asiddho viruddho 'naikāntikaśca //",
    "T11jithetuu:60": " 23. tatra pakṣāsiddherasiddha iti hetvābhāsaḥ //",
    "T11jithetuu:61": " 24. pakṣe sapakṣe cāsan vipakṣe ca san yaḥ sa viruddha iti hetvābhāsaḥ sādhyaviparītasiddheḥ",
    "T11jithetuu:62": " 25. sapakṣavipakṣayorubhayorbhāve 'bhāve vā saṃśaye vāsiddhapratibandho yo hetuḥ so 'naikāntiko hetvābhāsaḥ /",
    "T11jithetuu:63": " vādiprativādibhyāṃ sādhayitumiṣṭasyaikāntenāsiddheḥ //",
    "T11jithetuu:64": " 26. ubhayāsiddho yathā /",
    "T11jithetuu:65": " śabdasyānityatve sādhye hetuścākṣuṣatvaṃ vādiprativādinorasiddha iti //",
    "T11jithetuu:66": " 27. cetanastaruriti sādhye sarvatvagapaharaṇe maraṇāditi hetuḥ prativādinaṃ bauddhaṃ pratyasiddha iti prativādyasiddhaścittādinirodhasya bauddhasyeṣṭatvāt //",
    "T11jithetuu:67": " 28. acetanāḥ sukhādaya iti sādhye utpattimattvāditi hetuḥ sāṃkhyasya svayaṃ vādino 'siddha iti vādyasiddhaḥ //",
    "T11jithetuu:68": " 29. vaiśeṣikeṇa prativādinaṃ bauddhaṃ prati pṛthivyādirdharmī kārya iti sādhya ekaikakṣaṇavadanyānyotpādāditi vādinaḥ svayamasiddhaḥ /",
    "T11jithetuu:69": " siddhe",
    "T11jithetuu:70": " 'pyutpāda ekaikakṣaṇavadanyānyotpādāsiddheḥ //",
    "T11jithetuu:71": " 30. pakṣaikadeśāsiddho yathā /",
    "T11jithetuu:72": " cetanāstaravaḥ svāpāditi hetuścandane vādinaḥ svayaṃ pakṣaikadeśe 'siddhaḥ /",
    "T11jithetuu:73": " na hi sarve vṛkṣā rātrau patrasaṃkocabhājaḥ //",
    "T11jithetuu:74": " 31. evameva kṣityādirgharmī buddhimajjāta iti sādhye kāryamiti",
    "T11jithetuu:75": " heturbauddhaṃ pratyasiddhaḥ pratyakṣānupalambhābhyāṃ kāryakāraṇasambandhasiddhasvarūpeṇa kṣityādīnāṃ siddheḥ /",
    "T11jithetuu:76": " vāsabhojanādisiddhiriti cettadā pakṣaikadeśāsiddhiḥ //",
    "T11jithetuu:77": " 32. saṃdigdhāsiddho yathā /",
    "T11jithetuu:78": " yadīha dhūmaḥ syādatra vahniḥ syāditi sādhye hetvaniścayāt //",
    "T11jithetuu:79": " 33. saṃdigdhadharmyasiddho yathā /",
    "T11jithetuu:80": " eṣvanekeṣu nikuñjeṣu kasmiṃścin nikuñje mayūra iti sādhye kekāyitāditi heturiti //",
    "T11jithetuu:81": " 34. dharmyasiddhāvapyasiddho yathā /",
    "T11jithetuu:82": " dharmyātmā sarvavyāpīti sādhye sarvatropalabhyamānaguṇatvāditi heturiti //",
    "T11jithetuu:83": " 35. navaite 'siddhā hetvābhāsāḥ //",
    "T11jithetuu:84": " 36. kīdṛśaḥ punaranaikāntiko hetvābhāsaḥ /",
    "T11jithetuu:85": " ucyate /",
    "T11jithetuu:86": " 37. yathā śabdasya nityatvādike dharme sādhye prameyatvāditi hetuḥ sapakṣavipakṣayoḥ sarvatra varttamānaḥ sādhāraṇo 'naikāntika iti //",
    "T11jithetuu:87": " 38. evaṃ śabdo nitya iti sādhye śrāvaṇatvāditi hetuḥ sapakṣe vipakṣe",
    "T11jithetuu:88": " cāvṛtterasādhāraṇo 'naikāntikaḥ //",
    "T11jithetuu:89": " 39. evaṃ śabdasyāprayatnānantarīyakatve sādhye 'nityatvāditi hetuḥ sapakṣaikadeśavṛtti rvipakṣavyāpyanaikāntikaḥ",
    "T11jithetuu:90": " aprayatnānantarīyakasya śabdasya sapakṣaḥ vidyudākāśādiḥ /",
    "T11jithetuu:91": " tatra sapakṣaikadeśe vidyudādāvanityatvaṃ varttate /",
    "T11jithetuu:92": " nākāśādau /",
    "T11jithetuu:93": " vipakṣāḥ prayatnānantarīyakādayaḥ sarve /",
    "T11jithetuu:94": " teṣu sarveṣvasti //",
    "T11jithetuu:95": " 40. evaṃ śabdasya prayatnānantīyakatve sādhye 'nityatvāditi hetu rghaṭādau sarvatra vidyate",
    "T11jithetuu:96": " aprayatnānantarīyako vipakṣaḥ puna rvidyudākāśādiḥ /",
    "T11jithetuu:97": " tatraikadeśe vidyudādau varttate nākāśādau /",
    "T11jithetuu:98": " tasmādayaṃ vipakṣaikadeśavṛttiḥ sapakṣavyāpyanaikāntiko hetuḥ //",
    "T11jithetuu:99": " 41. ubhayapakṣaikadeśavṛttiranaikāntiko yathā /",
    "T11jithetuu:100": " dharmī śabdo nitya iti sādhye 'mūrttatvāditi hetuḥ /",
    "T11jithetuu:101": " paramāṇvākāśādiḥ sapakṣaḥ /",
    "T11jithetuu:102": " tatra sapakṣaikadeśa ākāśe 'mūrttatvaṃ vidyate na paramāṇau paramāṇūnāṃ mūrttatvāt /",
    "T11jithetuu:103": " ghaṭasukhādiranityo vipakṣaḥ /",
    "T11jithetuu:104": " tadekadeśe sukhādau vidyate na ghaṭādāviti //",
    "T11jithetuu:105": " 42. evaṃ saṃdigdhavipakṣavyāvṛttiḥ sapakṣavyāpyanaikāntiko heturyathā /",
    "T11jithetuu:106": " kapilādi rdharmyasarvajña iti sādhye vaktṛtvāditi hetū rathyāpuruṣādau sapakṣe vidyate vipakṣe sarvajñe saṃdigdhaḥ /",
    "T11jithetuu:107": " sarvajñasyātīndriyatvādvaktṛtvamasti na veti saṃdehaḥ //",
    "T11jithetuu:108": " 43. evaṃ saṃdigdhasapakṣavṛttirvipakṣavyāpyanaikāntiko heturyathā /",
    "T11jithetuu:109": " ṛṣabhavardhamānādi rdharmī sarvajña iti sādhye kevalaśāstrakarttṛtvāditi hetuḥ sapakṣe sarvajñe saṃdigdhaḥ /",
    "T11jithetuu:110": " sarvajñasyātīndriyatvāt kevalaśāstrakarttari saṃdehaḥ /",
    "T11jithetuu:111": " vipakṣe...........ādāvasarvajñe 'stīti //",
    "T11jithetuu:112": " 44. anvayavyatirekayoḥ saṃdehe 'naikāntiko heturyathā /",
    "T11jithetuu:113": " jīvaccharīraṃ sātmakaṃ prāṇādimatvāditi hetuḥ /",
    "T11jithetuu:114": " jīvaccharīrasambandhī prāṇādiḥ sātmake nirātmake vā varttamāno vyāvṛtto vetyaniścayaḥ //",
    "T11jithetuu:115": " 45. tataḥ kevalānvayī heturdṛṣṭāntābhāvāt //",
    "T11jithetuu:116": " 46. evaṃ dvitīyo 'pi kevalavyatirekī /",
    "T11jithetuu:117": " jīvaccharīramidaṃ na nirātmakaṃ prāṇādyabhāvaprasaṅgāditi /",
    "T11jithetuu:118": " dṛṣṭāntābhāvādanvayasyāniścayo vyatirekasya ca niścaya ityayaṃ saṃdigdho hetuḥ //",
    "T11jithetuu:119": " 47. ete daśānaikāntikahetvābhāsā udāhṛtāḥ //",
    "T11jithetuu:120": " 48. viruddhā hetvābhāsāḥ kīdṛśāḥ //",
    "T11jithetuu:121": " 49. yathā dharmī śabdo nitya iti sādhyadharmaḥ /",
    "T11jithetuu:122": " kṛtakatvādākāśādivadityayaṃ heturghaṭādau vipakṣa eva vidyate na sapakṣe",
    "T11jithetuu:123": " 50. evaṃ dharmī śabdo nitya iti sādhye prayatnānantarīyakatvāditi hetuḥ sapakṣa ākāśādau nāsti ghaṭādāvekadeśe 'sti vidyudādau nāstīti /",
    "T11jithetuu:124": " imau dvau hetū dharmasvarūpaviparītasādhanau //",
    "T11jithetuu:125": " 51. dharmisvarūpaviparītasādhano dvividho yathā /",
    "T11jithetuu:126": " ete cakṣurādayaḥ parārthā iti sādhyadharmaḥ saṃghātatvāditi hetuḥ śayanāsanādivaditi sapakṣanirdeśaḥ",
    "T11jithetuu:127": " ayaṃ heturyathā cakṣurādeḥ pārārthyaṃ sādhayati tathā saṃhatatvamapi parasya sādhayati /",
    "T11jithetuu:128": " śayanāsanādeḥ saṃhatadevadattādiparārthatvadarśanāt //",
    "T11jithetuu:129": " 52. dharmisvarūpaviparītasādhano yathā /",
    "T11jithetuu:130": " dharmyādirbuddhimataḥ kāraṇādutpadyata iti sādhye sāśratvāditi hetuḥ /",
    "T11jithetuu:131": " ghaṭādivaditi sapakṣanirdeśaḥ /",
    "T11jithetuu:132": " yathānena hetunā buddhimaddhetuto jātatvaṃ sādhyate tathā buddhimatkarttuḥ sāśrayatvamapi sādhyate //",
    "T11jithetuu:133": " 53. dharmiviśeṣaviparītasādhano yathā /",
    "T11jithetuu:134": " vaiśeṣikeṇa yogācāraṃ prati dharmyātmā cetanā iti sādhye vijñānādhiṣṭhānāditi hetu ryathācetanamātmānaṃ cetanaṃ sādhayati tathāyaṃ heturanityamapi sādhayati vijñānasyānityatvāt //",
    "T11jithetuu:135": " 54. pañcabhiretairviruddhā hetvābhāsāḥ pradarśitāḥ //",
    "T11jithetuu:136": " 55. viruddhāvyabhicārī kutrāpi hetudoṣo na bhavatīti tasyodāharaṇopanyāso",
    "T11jithetuu:137": " na yuktaḥ /",
    "T11jithetuu:138": " udāharaṇamucyate cet /",
    "T11jithetuu:139": " yatsarvadeśāvasthitaiḥ svasambandhibhiryugapadabhisambadhyate tatsarvagatam /",
    "T11jithetuu:140": " yathākāśam /",
    "T11jithetuu:141": " sarvadeśāvasthitaiḥ svasambandhibhiryugapat sāmānyamabhisambaddhamiti pailukasya svabhāvahetuprayogaḥ",
    "T11jithetuu:142": " dvitīyo 'pi prayogaḥ paiṭharasya /",
    "T11jithetuu:143": " yadupalabdhilakṣaṇaprāptaṃ sadyatra nopalabhyate na tat tatra asti /",
    "T11jithetuu:144": " tadyathā kasmiṃściddeśe 'vidyamāno ghaṭaḥ /",
    "T11jithetuu:145": " nopalabhyate ca upalabdhilakṣaṇaprāptaṃ sāmānyaṃ vyaktyantarāleṣviti /",
    "T11jithetuu:146": " ayamanupalambhahetuḥ pūrvoktaśca svabhāvahetuḥ /",
    "T11jithetuu:147": " anayoḥ parasparavirodhena saṃśayajanakatvāt /",
    "T11jithetuu:148": " sapakṣādanyo dṛṣṭānto na kaścidastīti sapakṣa evāyaṃ sādharmyeṇa dṛṣṭānto bhavati /",
    "T11jithetuu:149": " 56. tatra kīdṛśā dṛṣṭāntābhāsāḥ //",
    "T11jithetuu:150": " 57. sādharmyeṇa tāvat //",
    "T11jithetuu:151": " 58. nityaḥ śabdo 'mūrttatvātkarmavaditi sādhyavikalaḥ karmaṇo 'nityatvāt",
    "T11jithetuu:152": " 59. nityaḥ śabdo 'mūrttatvātparamāṇuvaditi sādhanavikalaḥ paramāṇormūrttatvāt //",
    "T11jithetuu:153": " 60. nityaḥ śabdo 'mūrttatvāddhaṭavaditi sādhyasādhanavikalaḥ //",
    "T11jithetuu:154": " 61. evaṃ saṃdigdhasādhyadharmo dṛṣṭāntābhāso yathā /",
    "T11jithetuu:155": " dharmī puruṣaḥ kaścidrāgādimān vacanādrathyāpuruṣavaditi /",
    "T11jithetuu:156": " rathyāpuruṣadṛṣṭānte rāgādimattvaṃ saṃdigdham /",
    "T11jithetuu:157": " paracittānumānasya duṣkaratvāt //",
    "T11jithetuu:158": " 62. saṃdigdhasādhanadharmo yathā /",
    "T11jithetuu:159": " maraṇadharmā puruṣa iti sādhye rāgādimattvāditi hetū rathyāpuruṣadṛṣṭānte saṃdigdhaḥ /",
    "T11jithetuu:160": " vītarāgasyāpi sarāgavaccalatvāt //",
    "T11jithetuu:161": " 63. saṃdigdhobhayadharmo dṛṣṭāntābhāso yathā /",
    "T11jithetuu:162": " dharmī kaścit puruṣaḥ asarvajña iti sādhye rāgādimattvāditi hetuḥ /",
    "T11jithetuu:163": " rathyāpuruṣadṛṣṭānte sādhyaṃ sādhanaṃ ca saṃdigdham //",
    "T11jithetuu:164": " 64. ananvayo 'pradarśitānvayo viparītānvayaśca dṛṣṭāntābhāsāḥ //",
    "T11jithetuu:165": " 65. tatrānanvayo yathā /",
    "T11jithetuu:166": " yo vaktā sa rāgādimān rathyāpuruṣavat /",
    "T11jithetuu:167": " vaktṛtvarāgādimattvayoḥ kāryakāraṇabhāvapratiṣedhāt //",
    "T11jithetuu:168": " 66. apradarśitānvayo yathā /",
    "T11jithetuu:169": " anityaḥ śabdaḥ kṛtakatvāditi /",
    "T11jithetuu:170": " atrānvayavyāptirapradarśitā /",
    "T11jithetuu:171": " vaktṛdoṣādayaṃ dṛṣṭāntābhāsaḥ //",
    "T11jithetuu:172": " 67. viparītānvayo yathā /",
    "T11jithetuu:173": " yadanityaṃ tatkṛtakamiti /",
    "T11jithetuu:174": " ghaṭādivaditi /",
    "T11jithetuu:175": " atrānityatvaṃ sādhyam /",
    "T11jithetuu:176": " sādhyena sādhanasya vyāptirdarśanīyā sādhanena tu sādhyasya vyāptirdarśitā /",
    "T11jithetuu:177": " tato viparītānvayo dṛṣṭāntābhāsaḥ //",
    "T11jithetuu:178": " 68. sādharmyeṇaite nava dṛṣṭāntābhāsā uktāḥ //",
    "T11jithetuu:179": " 69. vaidharmyeṇa dṛṣṭāntābhāsā ucyante //",
    "T11jithetuu:180": " 70. sādhyāvyāvṛtto dṛṣṭāntābhāso yathā /",
    "T11jithetuu:181": " nityaḥ śabdo 'mūrttatvātparamāṇuvaditi /",
    "T11jithetuu:182": " iha paramāṇurvaidharmyadṛṣṭānta iti sādhanadharmo 'mūrttatvaṃ vyāvṛttaṃ mūrttatvātparamāṇunām",
    "T11jithetuu:183": " sādhyadharmo nityatvaṃ na vyāvṛttaṃ nityatvātparamāṇunāmiti //",
    "T11jithetuu:184": " 71. sādhanāvyāvṛtto yathā /",
    "T11jithetuu:185": " nityaḥ śabdo 'mūrttatvāt karmavaditi /",
    "T11jithetuu:186": " iha sādhyadharmo nityatvaṃ vyāvṛttaṃ karmaṇo 'nityatvāt sādhanadharmo na vyāvṛtto 'mūrttatvātkarmaṇaḥ",
    "T11jithetuu:187": " 72. ubhayāvyāvṛtto yathā /",
    "T11jithetuu:188": " nityaḥ śabdo 'mūrttatvādākāśādivaditi /",
    "T11jithetuu:189": " atrākāśādervaidharmyadṛṣṭāntāt sādhyaṃ sādhanaṃ ca na vyāvṛttam //",
    "T11jithetuu:190": " 73. tathā saṃdigdhasādhyavyatirekaḥ saṃdigdhasādhanavyatirekaḥ",
    "T11jithetuu:191": " saṃdigdhobhayavyatirekaśca //",
    "T11jithetuu:192": " 74. saṃdigdhasādhyavyatireko dṛṣṭāntābhāso yathā /",
    "T11jithetuu:193": " asarvajñāḥ kapilādayo 'vidyamānasarvajñatāliṅgabhūtakevalaśāstrakarttṛtvāditi /",
    "T11jithetuu:194": " atra vaidharmyeṇodāharaṇamucyate /",
    "T11jithetuu:195": " yaḥ sarvajñaḥ sa jyotirjñānādikamupadiṣṭavān",
    "T11jithetuu:196": " / tadyathā ṛṣabhavarddhamānādiriti /",
    "T11jithetuu:197": " iha vaidharmyodāharaṇa ukta ṛṣabhavardhamānāderasarvajñatvaṃ vyāvṛttamavyāvṛttaṃ veti saṃdehaḥ",
    "T11jithetuu:198": " 75. saṃdigdhasādhanavyatireko yathā /",
    "T11jithetuu:199": " iha trayīvidā brāhmaṇena kapilakaṇādādiḥ puruṣo na grāhyavacano rāgādimattvāditi /",
    "T11jithetuu:200": " atra vaidharmyodāharaṇamucyate yo grāhyavacano na sa rāgādimān yathā gotamādayaḥ dharmaśāstrāṇāṃ praṇetāra iti /",
    "T11jithetuu:201": " gotamādibhyo rāgādimatvasya sādhanadharmasya vyāvṛttiḥ saṃdigdhā //",
    "T11jithetuu:202": " 76. saṃdigdhobhayavyatireko yathā /",
    "T11jithetuu:203": " avītarāgāḥ kapilādayaḥ parigrahāgrahayogāditi /",
    "T11jithetuu:204": " atra vaidharmyeṇodāharaṇamucyate /",
    "T11jithetuu:205": " yo vītarāgaḥ sa na parigrahāgrahavān yathā ṛṣabhavarddhemānādiriti /",
    "T11jithetuu:206": " ṛṣabhādeḥ vaidharmyadṛṣṭāntād vītarāgatvaparigrahāgrahayoḥ sādhyasādhanadharmayorvyatireko 'vyatireko veti saṃdehaḥ /",
    "T11jithetuu:207": " prāgalabdhasya vastuno lābhaḥ parigrahaḥ labdhasyāparivarjanamāgrahaḥ /",
    "T11jithetuu:208": " ubhayorapi tayo rṛṣabhe sambhavaḥ /",
    "T11jithetuu:209": " chatracāmaramahādundubhīnāṃ parigrahāgrahaśravaṇāt /",
    "T11jithetuu:210": " 77. avyatireko vaidharmyadṛṣṭāntābhāso 'pradarśitavyatireko",
    "T11jithetuu:211": " viparītavyatirekaśceti //",
    "T11jithetuu:212": " 78. avyatireko yathā /",
    "T11jithetuu:213": " kapilādiravītarāgo vaktṛtvāt /",
    "T11jithetuu:214": " yatrāvītarāgatvaṃ nāsti na sa vaktā yathopalakhaṇḍa iti /",
    "T11jithetuu:215": " yadyapīdamupalakhaṇḍādvyāvṛttaṃ tathāpi sarvasmādvītarāgādvaktṛtvaṃ na vyāvṛttaṃ sandehāt",
    "T11jithetuu:216": " 79. apradarśitavyatireko yathā /",
    "T11jithetuu:217": " anityaḥ śabdaḥ kṛtakatvādākāśādivaditi /",
    "T11jithetuu:218": " paramārthataḥ samyagudāhṛto 'pi vakturaparādhāddṛṣṭāntābhāsaḥ /",
    "T11jithetuu:219": " parārthānumāne vakturguṇadoṣayordvayo rvicāraṇīyatvāt /",
    "T11jithetuu:220": " evaṃ yannityaṃ tatsarvaṃ niyatamakṛtakaṃ dṛśyate yathākāśādiriti vāgvibhāgo vaktrā karttavyaḥ",
    "T11jithetuu:221": " pūrvavarttino vyatirekasyāpradarśanādapradarśitavyatirekaḥ //",
    "T11jithetuu:222": " 80. viparītavyatireko yathā /",
    "T11jithetuu:223": " yadakṛtakaṃ tannityaṃ dṛṣṭamiti /",
    "T11jithetuu:224": " iha tu sādhyaviparīte vyāptirdarśanīyā /",
    "T11jithetuu:225": " tena yadyatsādhyaviparītaṃ tattanniyataṃ sādhanaviparītaṃ bhavet //",
    "T11jithetuu:226": " 81. aṣṭādaśa dṛṣṭāntābhāsā uktāḥ //",
    "T11jithetuu:227": " 82. ebhireva pakṣahetudṛṣṭāntābhāsairvādinā sādhanasyāvyutpatteḥ prativādī dūṣaṇamupanyasyati",
    "T11jithetuu:228": " tasya dūṣaṇasya pūrvapakṣavādino 'bhīṣṭārthasiddhau",
    "T11jithetuu:229": " pratibandhakatvātsādhananyūnatodbhāvanameva dūṣaṇamucyate /",
    "T11jithetuu:230": " tasmātsādhanavaddūṣaṇalakṣaṇavibhagāḥ pṛthag noktaḥ //",
    "T11jithetuu:231": " 83. dūṣaṇābhāso dūṣaṇameveti sa prativādinocyate /",
    "T11jithetuu:232": " yadā pūrvapakṣavādino 'bhūtaṃ doṣamudbhāvayati tadā sa dūṣaṇābhāso jātiriti /",
    "T11jithetuu:233": " abhūtadoṣodbhāvanaṃ viparītottaraṃ jātirityucyate /",
    "T11jithetuu:234": " yathā pakṣadoṣābhāve pakṣadoṣodbhāvanaṃ hetudoṣābhāve hetudoṣodbhāvanaṃ dṛṣṭāntadoṣābhāve ca dṛṣṭāntadoṣodbhāvanaṃ dūṣaṇābhāsa iti //",
    "T11jithetuu:235": " 84. tatrāhuranye /",
    "T11jithetuu:236": " pratijñā hetuḥ udāharaṇam upanayaḥ nigamanaṃ ceti pañcāvayavaṃ sādhanamiti /",
    "T11jithetuu:237": " yathānityaḥ śabdaḥ iti pratijñā /",
    "T11jithetuu:238": " kṛtakatvāditi hetuḥ /",
    "T11jithetuu:239": " yatkṛtakaṃ sarvaṃ tadanityaṃ dṛṣṭaṃ yathā ghaṭādirityudāharaṇam /",
    "T11jithetuu:240": " tathā śabdo 'pi kṛtaka iti upanayaḥ /",
    "T11jithetuu:241": " tasmādanitya iti nigamanam /",
    "T11jithetuu:242": " dṛṣṭāntapratītasāmarthyasya hetordharmiṇyupasaṃhāra upanaya iti /",
    "T11jithetuu:243": " pratijñāyā punaḥ śravaṇaṃ nigamanamityucyate /",
    "T11jithetuu:244": " maivamanvayo vyatirekaḥ pakṣadharmaśceti trayeṇaiva sādhyārthasiddheḥ //",
    "T11jithetuu:245": " 85. evaṃ vādakāle vyāptipūrvaka eva prayogaḥ /",
    "T11jithetuu:246": " yatkṛtakaṃ sarvaṃ tadanityaṃ dṛṣṭaṃ yathā ghaṭādiriti dṛṣṭānte sādhyasādhanayorvyāptipratipādanamanvaya ityucyate //",
    "T11jithetuu:247": " 86. vipakṣe punaḥ sādhyavyāvṛttyā sādhanavyāvṛttirvyatireka ityucyate /",
    "T11jithetuu:248": " yathānityatvābhāve kṛtakatvābhāvaḥ syādyathākāśādiḥ //",
    "T11jithetuu:249": " 87. śabdo 'pi kṛtaka iti pakṣadharma ucyate /",
    "T11jithetuu:250": " pratijñā nigamanaṃ ca sarvathā na vaktavye //",
    "T11jithetuu:251": " 88. tathā sādharmyaprayoge 'nvayavacanasāmarthyādvyatirekāvagamādayaṃ",
    "T11jithetuu:252": " pṛthag nocyate /",
    "T11jithetuu:253": " yathā yatkṛtakaṃ sarvaṃ tadanityaṃ dṛṣṭaṃ yathā ghaṭādiḥ śabdo 'pi kṛtaka iti sādharmyaprayogaḥ",
    "T11jithetuu:254": " vaidharmyaprayoge vyatirekavacanasāmarthyādanvayapratītiḥ /",
    "T11jithetuu:255": " atra punaranvayo na vācyaḥ /",
    "T11jithetuu:256": " yannityaṃ tadakṛtakaṃ dṛṣṭaṃ yathākāśādiḥ śabdastu kṛtaka iti vaidharmyaprayogaḥ //",
    "T11jithetuu:257": " 89. sādhanābhāso dūṣaṇābhāsaścoktaḥ //",
    "T11jithetuu:258": " 90. kiṃ nāma pratyakṣamiti /",
    "T11jithetuu:259": " pratyakṣaṃ kalpanāpoḍhamabhrāntam /",
    "T11jithetuu:260": " akṣaṃ pratigatamāśritaṃ yadvijñānaṃ tatpratyakṣam /",
    "T11jithetuu:261": " pañcendriyāśritaṃ jñānamityarthaḥ /",
    "T11jithetuu:262": " atyādayaḥ krāntādyarthe dvitīyayeti samāsenābhidheyaliṅgaḥ pratyakṣaśabdaḥ siddhaḥ /",
    "T11jithetuu:263": " pratyakṣo 'vabodhaḥ",
    "T11jithetuu:264": " pratyakṣā buddhiḥ pratyakṣaṃ jñānaṃ ceti yuktaṃ bhavati //",
    "T11jithetuu:265": " 91. cakṣuḥ śrotraṃ nāsikā jihvā kāyaśceti pañcendriyāṇi /",
    "T11jithetuu:266": " tadāśritasya jñānasya pañca grāhyaviṣayā rūpaṃ śabdo gandho rasaḥ spraṣṭavyañceti pañcaiva prameyāṇi //",
    "T11jithetuu:267": " 92. tacca pratyakṣaṃ nāmajātyādikalpanāpoḍhaṃ nirvikalpaṃ vā yadi",
    "T11jithetuu:268": " punarabhrāntaṃ pramāṇamucyate pradarśitārthe 'visaṃvādāt /",
    "T11jithetuu:269": " 93. tatra nāmavikalpaḥ devadatto 'yamiti jñānam /",
    "T11jithetuu:270": " jātivikalpo 'yaṃ gauriti jñānam /",
    "T11jithetuu:271": " viśeṣyaviśeṣaṇavikalpo nīlamutpalamiti /",
    "T11jithetuu:272": " anyo 'pi savikalpaḥ pratyakṣābhāsaḥ /",
    "T11jithetuu:273": " vidyamāne 'rthe vibhramastaimirikasya dvicandrajñānam /",
    "T11jithetuu:274": " śuktau rajatajñānam /",
    "T11jithetuu:275": " ayaṃ sthāṇurvā puruṣo veti jñānaṃ ca /",
    "T11jithetuu:276": " jñānāntaramapi pratyakṣābhāsaḥ pradarśitārthāprāpakatvāt //",
    "T11jithetuu:277": " 94. tatra pratyakṣaṃ trividham /",
    "T11jithetuu:278": " vyāvahārikamindriyajñānaṃ sarvacittacaittānāmātmasaṃvedanaṃ svasaṃvedanaṃ bhūtārthabhāvanāsphuṭaprakarṣaparyantajaṃ yogijñānaṃ ceti //",
    "T11jithetuu:279": " 95. tasya viṣayaḥ svalakṣaṇam /",
    "T11jithetuu:280": " arthakriyāsamarthaṃ svalakṣaṇam /",
    "T11jithetuu:281": " na sāmānyamarthakriyāsamartham /",
    "T11jithetuu:282": " 96. tadeva ca pratyakṣaṃ pramāṇamarthapratītirūpatvāt phalamapi /",
    "T11jithetuu:283": " tathātvena ca pramāṇaphalayorna manāgapi bhedaḥ //",
    "T11jithetuu:284": " 97. dvividhamanumānaṃ svārthaṃ parārthaṃ ca //",
    "T11jithetuu:285": " 98. tatra svārthaṃ tāvat pakṣadharmagrahaṇāt sādhyasādhanasambandhasmṛteḥ paścāt pratipatturarthasya yathāvadyā pratītistadeva svārthānumānam //",
    "T11jithetuu:286": " 99. pakṣadharmastriprakāra eva kāryaṃ svabhāvo 'nupalabdhiśca //",
    "T11jithetuu:287": " 100. kāryakāraṇasiddhau kāryaṃ heturiti /",
    "T11jithetuu:288": " yathā yatna dhūmaḥ tatra agniryathā mahānasādau /",
    "T11jithetuu:289": " atrapi dhūmasadbhāvāditi /",
    "T11jithetuu:290": " agnyabhāve dhūmābhāvo yathā sajale deśa iti atra tu dhūmāditi //",
    "T11jithetuu:291": " 101. svabhāvo hetuḥ /",
    "T11jithetuu:292": " vṛkṣo 'yaṃ śiṃśapātvāt pūrvavyavahārāpannaśiṃśapāvat /",
    "T11jithetuu:293": " vṛkṣābhāve śiṃśapābhāvo yathā vṛkṣarahite pradeśe /",
    "T11jithetuu:294": " iha punastena vyāpakena rūpeṇa vyāpyo hetuḥ //",
    "T11jithetuu:295": " 102. anupalabdhihetuḥ /",
    "T11jithetuu:296": " atra ghaṭo nāstupalabdhilakṣaṇaprāptasyānupalabdheḥ śaśaviṣāṇādivat /",
    "T11jithetuu:297": " atrāpi yadopalabdhiyogyānupalabdhāvupalabdhiyogyābhāvavyāptirniścīyate tadāyaṃ hetustatpratipādako bhavati //",
    "T11jithetuu:298": " 103. kīdṛśā anumānābhāsāḥ /",
    "T11jithetuu:299": " pūrvavaccheṣavatsāmānyatodṛṣṭañca parakalpitāni sarvāṇi anumānānyanumānābhāsāḥ /",
    "T11jithetuu:300": " teṣāṃ tādātmyadutpattilakṣaṇena pratibandhābhāvāt /",
    "T11jithetuu:301": " hetuphalasambandhe vyāpyavyāpakasambandhe ca siddhe sādhyasādhanasambandho bhavati nānyathā visaṃvādakatvāt //",
    "T11jithetuu:302": " 104. yathā megho 'yaṃ vṛṣṭimān dṛśyate /",
    "T11jithetuu:303": " gambhīranirghoṣavattvādityatra gambhīraghoṣavato meghādvṛṣṭyanudbhavasambhavāt /",
    "T11jithetuu:304": " 105. yathopariṣṭādvṛṣṭaṃ nadīvṛddhidarśanāditi /",
    "T11jithetuu:305": " nadīnirodhādapi nadīvṛddhidarśanāt //",
    "T11jithetuu:306": " 106. evamime taṇḍulāḥ siddhā ekapātramadhyavartitvād dṛṣṭataṇḍulavat //",
    "T11jithetuu:307": " 107. imāni phalāni pakvānyekaśākhāto jātatvādbhuktaphalavadityatra prāyeṇaivaṃ dṛṣṭe 'pi sādhyasādhanayorvisaṃvāda eva //",
    "T11jithetuu:308": " 108. yatpārthivaṃ tatsarvaṃ lohalekhyaṃ dṛśyate yathā vṛkṣādaya iti /",
    "T11jithetuu:309": " atra vajro 'pi pārthivaḥ //",
    "T11jithetuu:310": " 109. ye prāṇinaste sarve sakandharā yathoṣṭrādaya iti /",
    "T11jithetuu:311": " atra kulīro 'pi",
    "T11jithetuu:312": " prāṇī //",
    "T11jithetuu:313": " 110. yaddravadravyaṃ tadārdraṃ dṛśyate yathā jalamiti /",
    "T11jithetuu:314": " atra raso 'pi",
    "T11jithetuu:315": " dravadravyam //",
    "T11jithetuu:316": " 111. evamanye 'pyanumānābhāsā dṛśyante //",
    "T11jithetuu:317": " iti paṇḍitapravarajitāripādakṛto hetutattvopadeśaḥ sampūrṇaḥ /",
    "T11jithetuu:318": " bhāratīyopādhyāyena paṇḍitena kumārakalasena bhāṣāntarakārakeṇa bhikṣuṇā śākyaprabheṇa ca bhoṭabhāṣāyāṃ vipariṇamayya saṃśodhya ca vinyastaḥ //"
}