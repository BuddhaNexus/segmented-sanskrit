{
    "T02manjnspu:0": " advayaparamārthā nāmasaṃgīti oṃ namaḥ śrīmahāmañjunāthāya atha vajradharaḥ śrīmān durdāntadamakaḥ paraḥ /",
    "T02manjnspu:1": " trilokavijayī vīro guhyarāṭ kuliśeśvaraḥ // Mns_1 //",
    "T02manjnspu:2": " vibuddhapuṇḍarīkākṣaḥ protphullakamalānanaḥ /",
    "T02manjnspu:3": " prollālayan vajravaraṃ svakareṇa muhurmuhuḥ // Mns_2 //",
    "T02manjnspu:4": " bhṛkuṭītaraṅgapramukhair anantair vajrapāṇibhiḥ /",
    "T02manjnspu:5": " durdāntadamakair vīrair vīrabībhatsarūpibhiḥ // Mns_3 //",
    "T02manjnspu:6": " ullālayadbhiḥ svakaraiḥ prasphuradvajrakoṭibhiḥ /",
    "T02manjnspu:7": " prajñopāyamahākaruṇā- jagadarthakaraiḥ paraḥ // Mns_4 //",
    "T02manjnspu:8": " hṛṣṭatuṣṭāśayair muditaiḥ krodhavigraharūpibhiḥ /",
    "T02manjnspu:9": " buddhakṛtyakarair nāthaiḥ sārddhaṃ praṇatavigrahaiḥ // Mns_5 //",
    "T02manjnspu:10": " praṇamya nāthaṃ saṃbuddhaṃ bhagavantaṃ tathāgatam /",
    "T02manjnspu:11": " kṛtāñjalipuṭo bhūtvā idam āha sthito 'grataḥ // Mns_6 //",
    "T02manjnspu:12": " maddhitāya mamārthāya anukampāya me vibho /",
    "T02manjnspu:13": " māyājālābhisaṃbodhiṃ yathā lābhī bhavāmy aham // Mns_7 //",
    "T02manjnspu:14": " ajñānapaṅkamagnānāṃ kleśavyākulacetasām /",
    "T02manjnspu:15": " hitāya sarvasattvānām anuttaraphalāptaye // Mns_8 //",
    "T02manjnspu:16": " prakāśayatu saṃbuddho bhagavāñ śāstā jagadguruḥ /",
    "T02manjnspu:17": " mahāsamayatattvajña indrayāśayavit paraḥ // Mns_9 //",
    "T02manjnspu:18": " bhagavajjñānakāyasya mahoṣṇīṣasya gīṣpateh /",
    "T02manjnspu:19": " mañjuśrījñānasattvasya jñānamūrteḥ svayambhuvaḥ // Mns_10 //",
    "T02manjnspu:20": " gambhīrārthām udārārthaṃ mahārthām asamāṃ śivām /",
    "T02manjnspu:21": " ādimadhyāntakalyāṇīṃ nāmasaṃgītim uttamām // Mns_11 //",
    "T02manjnspu:22": " yātītair bhāṣitā buddhair bhāṣiṣyante hy anāgatāḥ /",
    "T02manjnspu:23": " pratyutpannāś ca saṃbuddhā yāṃ bhāṣante punaḥ punaḥ // Mns_12 //",
    "T02manjnspu:24": " māyājāle mahātantre yā cāsmin saṃpragīyate /",
    "T02manjnspu:25": " mahāvajradharair hṛṣṭair ameyair mantradhāribhiḥ // Mns_13 //",
    "T02manjnspu:26": " ahaṃ caināṃ dhārayiṣyāmy ā niryāṇāṃ dṛḍhāśayaḥ /",
    "T02manjnspu:27": " yathā bhavāmy ahaṃ nātha sarvasaṃbuddhaguhyadhṛk // Mns_14 //",
    "T02manjnspu:28": " prakāśayiṣye sattvānāṃ yathāśayaviśeṣataḥ /",
    "T02manjnspu:29": " aśeṣakleśanāśāya aśeṣājñānahānaye // Mns_15 //",
    "T02manjnspu:30": " evam adhyeṣya guhyendro vajrapāṇis tathāgatam /",
    "T02manjnspu:31": " kṛtāñjalipuṭo bhūtvā prahvakāyaḥ sthito 'grataḥ // Mns_16 //",
    "T02manjnspu:32": " iti adhyeṣaṇajñānagāthāḥ ṣoḍaśa |",
    "T02manjnspu:33": " atha śākyamunir bhagavān saṃbuddho dvipadottamaḥ /",
    "T02manjnspu:34": " nirṇamayyāyatāṃ sphītaṃ svajihvāṃ svamukhāc chubhām // Mns_17 //",
    "T02manjnspu:35": " smitaṃ saṃdarśya lokānām apāyatrayaśodhanam /",
    "T02manjnspu:36": " trilokābhāsakaraṇaṃ caturmārāriśāsanam // Mns_18 //",
    "T02manjnspu:37": " trilokam āpūrayantyā brāhmyā madhurayā girā /",
    "T02manjnspu:38": " pratyabhāṣata guhyendraṃ vajrapāṇiṃ mahābalam // Mns_19 //",
    "T02manjnspu:39": " sādhu vajradhara śrīman sādhu te vajrapāṇaye /",
    "T02manjnspu:40": " yas taṃ jagaddhitārthāya mahākaruṇayānvitaḥ // Mns_20 //",
    "T02manjnspu:41": " mahārthāṃ nāmasaṃgītiṃ pavitrām aghanāśinīm /",
    "T02manjnspu:42": " mañjuśrījñānakāyasya mattaḥ śrotuṃ samudyataḥ // Mns_21 //",
    "T02manjnspu:43": " tat sādhu deśayāmy eṣaḥ ahaṃ te guhyakādhipa /",
    "T02manjnspu:44": " śṛṇu tvam ekāgramanās tat sādhu bhagavann iti // Mns_22 //",
    "T02manjnspu:45": " iti prativacanajñānagāthāḥ ṣaṭ |",
    "T02manjnspu:46": " atha śākyamunir bhagavān sakalaṃ mantrakulaṃ mahat /",
    "T02manjnspu:47": " mantravidyādharakulaṃ vyavalokya kulatrayam // Mns_23 //",
    "T02manjnspu:48": " lokalokottarakulaṃ lokālokakulaṃ mahat /",
    "T02manjnspu:49": " mahāmudrākulaṃ cāgryaṃ mahoṣṇīṣakulaṃ mahat // Mns_24 //",
    "T02manjnspu:50": " iti ṣaṭkulāvalokanajñānagāthe dve |",
    "T02manjnspu:51": " imāṃ ṣaṇmantrarājānāṃ saṃyuktām advayodayām /",
    "T02manjnspu:52": " anutpādadharmiṇīṃ gāthāṃ bhāṣate sma girāṃ pateḥ // Mns_25 //",
    "T02manjnspu:53": " a ā i ī u ū e ai o au aṃ aḥ sthito hṛdi /",
    "T02manjnspu:54": " jñānamūrtir ahaṃ buddho buddhānāṃ tryadhvavartinām // Mns_26 //",
    "T02manjnspu:55": " oṃ vajratīkṣṇaduḥkhacchedaprajñājñānamūrtaye /*",
    "T02manjnspu:56": " jñānakāyavāgiśvarārāpacanāya te namaḥ // Mns_27 //*",
    "T02manjnspu:57": " iti māyājālābhisaṃbodhikramagāthās tisraḥ |",
    "T02manjnspu:58": " tad yathā bhagavān buddhaḥ saṃbuddho 'kārasambhavaḥ /",
    "T02manjnspu:59": " akāraḥ sarvavarṇāgryo mahārthaḥ paramākṣaraḥ // Mns_28 //",
    "T02manjnspu:60": " mahāprāṇo hy anutpādo vāgudāhāravarjitaḥ /",
    "T02manjnspu:61": " sarvābhilāpahetvagryaḥ sarvavāksuprabhāsvaraḥ // Mns_29 //",
    "T02manjnspu:62": " mahāmahamahārāgaḥ sarvasattvaratiṃkaraḥ /",
    "T02manjnspu:63": " mahāmahamahādveṣaḥ sarvakleśamahāripuḥ // Mns_30 //",
    "T02manjnspu:64": " mahāmahamahāmoho mūḍhadhīmohasūdanaḥ /",
    "T02manjnspu:65": " mahāmahamahākrodho mahākrodharipur mahān // Mns_31 //",
    "T02manjnspu:66": " mahāmahamahālobhaḥ sarvalobhaniṣūdanaḥ /",
    "T02manjnspu:67": " mahākāmo mahāsaukhyo mahāmodo mahāratiḥ // Mns_32 //",
    "T02manjnspu:68": " mahārūpo mahākāyo mahāvarṇo mahāvapuḥ /",
    "T02manjnspu:69": " mahānāmā mahodāro mahāvipulamaṇḍalaḥ // Mns_33 //",
    "T02manjnspu:70": " mahāprajñāyudhadharo mahākleśāṅkuśo 'graṇīḥ /",
    "T02manjnspu:71": " mahāyaśā mahākīrtir mahājyotir mahādyutiḥ // Mns_34 //",
    "T02manjnspu:72": " mahāmāyādharo vidvān mahāmāyārthasādhakaḥ /",
    "T02manjnspu:73": " mahāmāyāratirato mahāmāyendrajālikaḥ // Mns_35 //",
    "T02manjnspu:74": " mahādānapatiḥ śreṣṭho mahāśīladharo 'graṇīḥ /",
    "T02manjnspu:75": " mahākṣāntidharo dhīro mahāvīryaparākramaḥ // Mns_36 //",
    "T02manjnspu:76": " mahādhyānasamādhistho mahāprajñāśarīradḥṛk /",
    "T02manjnspu:77": " mahābalo mahopāyaḥ praṇidhir jñanasāgaraḥ // Mns_37 //",
    "T02manjnspu:78": " mahāmaitrīmayo 'meyo mahākāruṇiko 'gradhīḥ /",
    "T02manjnspu:79": " mahāprajño mahādhīmān mahopāyo mahākṛtiḥ // Mns_38 //",
    "T02manjnspu:80": " mahāṛddhibalopeto mahāvego mahājavaḥ /",
    "T02manjnspu:81": " maharddhiko maheśākhyo mahābalaparākramaḥ // Mns_39 //",
    "T02manjnspu:82": " mahābhavādrīsaṃbhettā mahāvajradharo ghanaḥ /",
    "T02manjnspu:83": " mahākrūro mahāraudro mahābhayabhayaṃkaraḥ // Mns_40 //",
    "T02manjnspu:84": " mahāvidyottamo nātho mahāmantrottamo guruḥ /",
    "T02manjnspu:85": " mahāyānanayārūḍho mahāyānanayottamaḥ // Mns_41 //",
    "T02manjnspu:86": " iti vajradhātumaṇḍalajñānagāthāś caturdaśa |",
    "T02manjnspu:87": " mahāvairocano buddho mahāmaunī mahāmuniḥ /",
    "T02manjnspu:88": " mahāmantranayodbhūto mahāmantranayātmakaḥ // Mns_42 //",
    "T02manjnspu:89": " daśapāramitāprapto daśapāramitāśrayaḥ /",
    "T02manjnspu:90": " daśapāramitāśuddhir daśapāramitānayaḥ // Mns_43 //",
    "T02manjnspu:91": " daśabhūmīśvaro nātho daśabhūmipratiṣṭhitaḥ /",
    "T02manjnspu:92": " daśajñānaviśuddhātmā daśajñānaviśuddhadhṛk // Mns_44 //",
    "T02manjnspu:93": " daśākāro daśārthārtho munīndro daśabalo vibhuḥ /",
    "T02manjnspu:94": " aśeṣaviśvārthakaro daśākāravaśī mahān // Mns_45 //",
    "T02manjnspu:95": " anādir niṣprapañcātmā śuddhātmā tathatātmakaḥ /",
    "T02manjnspu:96": " bhūtavādī yathāvādī tathākārī ananyavāk // Mns_46 //",
    "T02manjnspu:97": " advayo 'dvayavādī ca bhūtakoṭivyavasthitaḥ /",
    "T02manjnspu:98": " nairātmyasiṃhanirṇādī kutīrthyamṛgabhīkaraḥ // Mns_47 //",
    "T02manjnspu:99": " sarvatrago 'moghagatis tathāgatamanojavaḥ /",
    "T02manjnspu:100": " jino jitārir vijayo cakravartī mahābalaḥ // Mns_48 //",
    "T02manjnspu:101": " gaṇamukhyo gaṇācāryo gaṇeśo gaṇapatir vaśī /",
    "T02manjnspu:102": " mahānubhāvo dhaureyo 'nanyaneyo mahānayaḥ // Mns_49 //",
    "T02manjnspu:103": " vāgīśo vākpatir vāgmī vācaspatir anantagīḥ /",
    "T02manjnspu:104": " satyavāk satyavādī ca catuḥsatyopadeśakaḥ // Mns_50 //",
    "T02manjnspu:105": " avaivartiko hy anāgāmī khaḍgaḥ pratyekanāyakaḥ /",
    "T02manjnspu:106": " nānāniryāṇaniryāto mahābhūtaikakāraṇaḥ // Mns_51 //",
    "T02manjnspu:107": " arhan kṣīṇāsravo bhikṣur vītarāgo jitendriyaḥ /",
    "T02manjnspu:108": " kṣemaprāpto 'bhayaprāptaḥ śītībhūto hy anāvilaḥ // Mns_52 //",
    "T02manjnspu:109": " vidyācaraṇasaṃpannaḥ sugato lokavit paraḥ /",
    "T02manjnspu:110": " nirmamo nirahaṃkāraḥ satyadvayanayasthitaḥ // Mns_53 //",
    "T02manjnspu:111": " saṃsārapārakoṭisthaḥ kṛtakṛtyaḥ sthalasthitaḥ /",
    "T02manjnspu:112": " kaivalyajñānaniṣṭhyūtaḥ prajñāśastro vidāraṇaḥ // Mns_54 //",
    "T02manjnspu:113": " saddharmo dharmarāḍ bhāsvāṃl lokālokakaraḥ paraḥ /",
    "T02manjnspu:114": " dharmeśvaro dharmarājaḥ śreyomārgopadeśakaḥ // Mns_55 //",
    "T02manjnspu:115": " siddhārthaḥ siddhasaṃkalpaḥ sarvasaṃkalpavarjitah /",
    "T02manjnspu:116": " nirvikalpo 'kṣayo dhātur dharmadhātuḥ paro 'vyayaḥ // Mns_56 //",
    "T02manjnspu:117": " puṇyavān puṇyasaṃbhāro jñānaṃ jñānākaraṃ mahat /",
    "T02manjnspu:118": " jñānavān sadasajjñānī saṃbhāradvayasaṃbhṛtaḥ // Mns_57 //",
    "T02manjnspu:119": " śāśvato viśvarāḍ yogī dhyānaṃ dhyeyo dhiyāṃ patiḥ /",
    "T02manjnspu:120": " pratyātmavedyo hy acalaḥ paramādyas trikāyadhṛk // Mns_58 //",
    "T02manjnspu:121": " pañcakāyātmako buddhaḥ pañcajñānātmako vibhuḥ /",
    "T02manjnspu:122": " pañcabuddhātmamukuṭaḥ pañcacakṣur asaṅgadhṛk // Mns_59 //",
    "T02manjnspu:123": " janakaḥ sarvabuddhānāṃ buddhaputraḥ paro varaḥ /",
    "T02manjnspu:124": " prajñābhavodbhavo yonir dharmayonir bhavāntakṛt // Mns_60 //",
    "T02manjnspu:125": " ghanaikasāro vajrātmā sadyojāto jagatpatiḥ /",
    "T02manjnspu:126": " gaganodbhavaḥ svayambhūḥ prajñājñānānalo mahān // Mns_61 //",
    "T02manjnspu:127": " vairocano mahādīptir jñānajyotir virocanaḥ /",
    "T02manjnspu:128": " jagatpradīpo jñānolko mahātejāḥ prabhāsvaraḥ // Mns_62 //",
    "T02manjnspu:129": " vidyārājo 'gramantreśo mantrarājo mahārthakṛt /",
    "T02manjnspu:130": " mahoṣṇīṣo 'dbhūtoṣṇīṣo viśvadarśī viyatpatiḥ // Mns_63 //",
    "T02manjnspu:131": " sarvabuddhātmabhāvāgryo jagadānandalocanaḥ /",
    "T02manjnspu:132": " viśvarūpī vidhātā ca pūjyo mānyo mahāṛṣiḥ // Mns_64 //",
    "T02manjnspu:133": " kulatrayadharo mantrī mahāsamayamantradhṛk /",
    "T02manjnspu:134": " ratnatrayadharaḥ śreṣṭhas triyānottamadeśakaḥ // Mns_65 //",
    "T02manjnspu:135": " amoghapāśo vijayī vajrapāśo mahāgrahaḥ /",
    "T02manjnspu:136": " vajrāṅkuśo mahāpāśaḥ vajrabhairavabhīkaraḥ // Mns_66 //",
    "T02manjnspu:137": " iti suciśuddhadharmadhātujñānagāthāḥ pādonapañcaviṃśatiḥ |",
    "T02manjnspu:138": " krodharāṭ ṣaṇmukho bhīmaḥ ṣaṇnetraḥ ṣaḍbhūjo balī /",
    "T02manjnspu:139": " daṃṣṭrakarālaḥ kaṅkālo halāhalaḥ śatānanaḥ // Mns_67 //",
    "T02manjnspu:140": " yamāntako vighnarājo vajravego bhayaṃkaraḥ /",
    "T02manjnspu:141": " vighuṣṭavajro hṛdvajro māyāvājro mahodaraḥ // Mns_68 //",
    "T02manjnspu:142": " kuliśeśo vajrayonir vajramaṇḍo nabhopamaḥ /",
    "T02manjnspu:143": " acalaikajaṭāṭopo gajacarmapaṭārdradhṛk // Mns_69 //",
    "T02manjnspu:144": " hāhākāro mahāghoro hīhīkāro bhayānakaḥ /",
    "T02manjnspu:145": " aṭṭahāso mahāhāso vajrahāso mahāravaḥ // Mns_70 //",
    "T02manjnspu:146": " vajrasattvo mahāsattvo vajrarājo mahāsukhaḥ /",
    "T02manjnspu:147": " vajracaṇḍo mahāmodo vajrahūṃkārahūṃkṛtiḥ // Mns_71 //",
    "T02manjnspu:148": " vajrabāṇāyudhadharo vajrakhaḍgo nikṛntanaḥ /",
    "T02manjnspu:149": " viśvavajradharo vajrī ekavajrī raṇañjahaḥ // Mns_72 //",
    "T02manjnspu:150": " vajrajvālākarālākṣo vajrajvālāśiroruhaḥ /",
    "T02manjnspu:151": " vajrāveśo mahāveśaḥ śatākṣo vajralocanaḥ // Mns_73 //",
    "T02manjnspu:152": " vajraromāṅkuratanur vajraromaikavigrahaḥ /",
    "T02manjnspu:153": " vajrakoṭinakhārambho vajrasāraghanacchaviḥ // Mns_74 //",
    "T02manjnspu:154": " vajramālādharaḥ śrīmān vajrābharaṇabhūṣitaḥ /",
    "T02manjnspu:155": " hāhāṭṭahāso nirghoṣo vajraghoṣaḥ ṣaḍakṣaraḥ // Mns_75 //",
    "T02manjnspu:156": " mañjughoṣo mahānādas trailokyaikaravo mahān /",
    "T02manjnspu:157": " ākāśadhātuparyanta- ghoṣo ghoṣavatāṃ varaḥ // Mns_76 //",
    "T02manjnspu:158": " ity ādarśajñānagāthāḥ pādena sārdhaṃ daśa |",
    "T02manjnspu:159": " tathatābhūtanairātmya- bhūtakoṭir anakṣaraḥ /",
    "T02manjnspu:160": " śūnyatāvādivṛṣabho gambhīrodāragarjanaḥ // Mns_77 //",
    "T02manjnspu:161": " dharmaśaṅkhyo mahāśabdo dharmagaṇḍī mahāraṇaḥ /",
    "T02manjnspu:162": " apratiṣṭhatanirvāṇo daśadigdharmadundubhiḥ // Mns_78 //",
    "T02manjnspu:163": " arūpo rūpavān agryo nānarūpo manomayaḥ /",
    "T02manjnspu:164": " sarvarūpāvabhāsaśrīr aśeṣapratibimbadhṛk // Mns_79 //",
    "T02manjnspu:165": " apradhṛṣyo maheśākhyas traidhātukamaheśvaraḥ /",
    "T02manjnspu:166": " samucchritāryamārgastho dharmaketur mahodayaḥ // Mns_80 //",
    "T02manjnspu:167": " trailokyaikakumārāṅgaḥ sthaviro vṛddhaḥ prajāpatiḥ /",
    "T02manjnspu:168": " dvātriṃśallakṣaṇadharaḥ kāntas trailokyasundaraḥ // Mns_81 //",
    "T02manjnspu:169": " lokajñānaguṇācāryo lokācāryo viśāradaḥ /",
    "T02manjnspu:170": " nāthas trātā trilokāptaḥ śaraṇaṃ tāyy anuttaraḥ // Mns_82 //",
    "T02manjnspu:171": " gaganābhogasaṃbhogaḥ sarvajñajñānasāgaraḥ /",
    "T02manjnspu:172": " avidyāṇḍakośasaṃbhettā bhavapañjaradāraṇaḥ // Mns_83 //",
    "T02manjnspu:173": " śamitāśeṣasaṃkleśaḥ saṃsārārṇavapāragaḥ /",
    "T02manjnspu:174": " jñānābhiṣekamukuṭaḥ samyaksaṃbuddhabhūṣaṇaḥ // Mns_84 //",
    "T02manjnspu:175": " triduḥkhaduḥkhaśamanas tryanto 'nantas trimuktigaḥ /",
    "T02manjnspu:176": " sarvāvaraṇanirmukta ākāśasamatāṃ gataḥ // Mns_85 //",
    "T02manjnspu:177": " sarvakleśamalātitas tryadhvānadhvagatiṃ gataḥ /",
    "T02manjnspu:178": " sarvasattvamahānāgo guṇaśekharaśekharaḥ // Mns_86 //",
    "T02manjnspu:179": " sarvopādhivinirmukto vyomavartmani susthitaḥ /",
    "T02manjnspu:180": " mahācintāmaṇidharaḥ sarvaratnottamo vibhuḥ // Mns_87 //",
    "T02manjnspu:181": " mahākalpataruḥ sphīto mahābhadraghaṭottamaḥ /",
    "T02manjnspu:182": " sarvasattvārthakṛt kartā hitaiṣī sattvavatsalaḥ // Mns_88 //",
    "T02manjnspu:183": " śubhāśubhajñaḥ kālajñaḥ samayajñaḥ samayī vibhuḥ /",
    "T02manjnspu:184": " sattvendriyajño velajño vimuktitrayakovidaḥ // Mns_89 //",
    "T02manjnspu:185": " guṇī guṇajño dharmajñaḥ praśasto maṅgalodayaḥ /",
    "T02manjnspu:186": " sarvamaṅgalamāṅgalyaḥ kīrtir lakṣmīr yaśaḥ śubhaḥ // Mns_90 //",
    "T02manjnspu:187": " mahotsavo mahāśvāso mahānando mahāratiḥ /",
    "T02manjnspu:188": " satkāraḥ satkṛtir bhūtiḥ pramodaḥ śrīr yaśaspatiḥ // Mns_91 //",
    "T02manjnspu:189": " vareṇyo varadaḥ śreṣṭhaḥ śaraṇyaḥ śaraṇottamaḥ /",
    "T02manjnspu:190": " mahābhayāriḥ pravaro niḥśeṣabhayanāśanaḥ // Mns_92 //",
    "T02manjnspu:191": " śikhī śikhaṇḍī jaṭilo jaṭī mauṇḍī kirīṭimān /",
    "T02manjnspu:192": " pañcānanaḥ pañcaśikhaḥ pañcacīrakaśekharaḥ // Mns_93 //",
    "T02manjnspu:193": " mahāvratadharo mauñjī brahmacārī vratottamaḥ /",
    "T02manjnspu:194": " mahātapās taponiṣṭhaḥ snātako gautamo 'graṇīḥ // Mns_94 //",
    "T02manjnspu:195": " brahmavid brāhmaṇo brahmā brahmanirvāṇam āptavān /",
    "T02manjnspu:196": " muktir mokṣo vimokṣāṅgo vimuktiḥ śāntatā śivaḥ // Mns_95 //",
    "T02manjnspu:197": " nirvāṇaṃ nirvṛtiḥ śāntiḥ śreyo niryāṇam antagaḥ /",
    "T02manjnspu:198": " sukhaduḥkhāntakṛn niṣṭhā vairāgyam upādhikṣayaḥ // Mns_96 //",
    "T02manjnspu:199": " ajayo 'nupamo 'vyakto nirābhāso nirañjanaḥ /",
    "T02manjnspu:200": " niṣkalaḥ sarvago vyāpī sūkṣmo bījam anāśravaḥ // Mns_97 //",
    "T02manjnspu:201": " arajo virajo vimalo vāntadoṣo nirāmayaḥ /",
    "T02manjnspu:202": " suprabuddho vibuddhātmā sarvajñāḥ sarvavit paraḥ // Mns_98 //",
    "T02manjnspu:203": " vijñānadharmatātīto jñān amadvayarūpadhṛk /",
    "T02manjnspu:204": " nirvikalpo nirābhogas tryadhvasaṃbuddhakāryakṛt // Mns_99 //",
    "T02manjnspu:205": " anādinidhano buddha ādibuddho niranvayaḥ /",
    "T02manjnspu:206": " jñānaikacakṣur amalo jñānamūrtis tathāgataḥ // Mns_100 //",
    "T02manjnspu:207": " vāgīśvaro mahāvādī vādirāḍ vādipuṅgavaḥ /",
    "T02manjnspu:208": " vadatāṃ varo variṣṭho vādisiṃho 'parājitaḥ // Mns_101 //",
    "T02manjnspu:209": " samantadarśī pramodyas tejomālī sudarśanaḥ /",
    "T02manjnspu:210": " śrīvatsaḥ suprabho dīptir bhā bhāsurakaradyutiḥ // Mns_102 //",
    "T02manjnspu:211": " mahābhiṣagvaraḥ śreṣthaḥ śalyahartā niruttaraḥ /",
    "T02manjnspu:212": " aśeṣabhaiṣajyataruḥ kleśavyādhir mahāripuḥ // Mns_103 //",
    "T02manjnspu:213": " trailokyatilakaḥ kāntaḥ śrīmān nakṣatramaṇḍalaḥ /",
    "T02manjnspu:214": " daśadigvyomaparyyanto dharmadhvajamahocchrayaḥ // Mns_104 //",
    "T02manjnspu:215": " jagacchatraikavipulo maitrīkaruṇamaṇḍalaḥ /",
    "T02manjnspu:216": " padmanṛtyeśvaraḥ śrīmān ratnacchatro mahāvibhuḥ // Mns_105 //",
    "T02manjnspu:217": " sarvabuddhamahārājaḥ sarvabuddhātmabhāvadhṛk /",
    "T02manjnspu:218": " sarvabuddhamahāyogaḥ sarvabuddhaikaśāsanaḥ // Mns_106 //",
    "T02manjnspu:219": " vajraratnābhiṣekaśrīḥ sarvaratnādhipeśvaraḥ /",
    "T02manjnspu:220": " sarvalokeśvarapatiḥ sarvavajradharādhipaḥ // Mns_107 //",
    "T02manjnspu:221": " sarvabuddhamahācittaḥ sarvabuddhamanogatiḥ /",
    "T02manjnspu:222": " sarvabuddhamahākāyaḥ sarvabuddhasarasvatī // Mns_108 //",
    "T02manjnspu:223": " vajrasūryo mahāloko vajrenduvimalaprabhaḥ /",
    "T02manjnspu:224": " virāgādimahārāgo viśvavarṇojjvalaprabhaḥ // Mns_109 //",
    "T02manjnspu:225": " saṃbuddhavajraparyaṅko buddhasaṃgītidharmadhṛk /",
    "T02manjnspu:226": " buddhapadmodbhavaḥ śrīmān sarvajñajñānakoṣadhṛk // Mns_110 //",
    "T02manjnspu:227": " viśvamāyādharo rājā buddhavidyādharo mahān /",
    "T02manjnspu:228": " vajratīkṣno mahākhaḍgo viśuddhaḥ paramākṣaraḥ // Mns_111 //",
    "T02manjnspu:229": " duḥkhacchedamahāyāna- vajradharmamahāyudhaḥ /",
    "T02manjnspu:230": " jinajig vajragāmbhīryo vajrabuddhir yathārthavit // Mns_112 //",
    "T02manjnspu:231": " sarvapāramitāpūrī sarvabhūmivibhūṣaṇaḥ /",
    "T02manjnspu:232": " viśuddhadharmanairātmyaḥ samyagjñānenduhṛtprabhaḥ // Mns_113 //",
    "T02manjnspu:233": " māyājālamahodyogaḥ sarvatantrādhipaḥ paraḥ /",
    "T02manjnspu:234": " aśeṣavajraparyaṅko niḥśeṣajñānakāyadhṛk // Mns_114 //",
    "T02manjnspu:235": " samantabhadraḥ sumatiḥ kṣitigarbho jagaddhṛtiḥ /",
    "T02manjnspu:236": " sarvabuddhamahāgarbho viśvanirmāṇacakradhṛk // Mns_115 //",
    "T02manjnspu:237": " sarvabhāvasvabhāvāgryaḥ sarvabhāvasvabhāvavadḥrk /",
    "T02manjnspu:238": " anutpādadharmā viśvārthaḥ sarvadharmasvabhāvadḥrk // Mns_116 //",
    "T02manjnspu:239": " ekakṣaṇamahāprajñaḥ sarvadharmāvabodhadhṛk /",
    "T02manjnspu:240": " sarvadharmābhisamayo bhūtāntamunir agradhīḥ // Mns_117 //",
    "T02manjnspu:241": " stimitaḥ suprasannātmā samyaksaṃbuddhabodhidhṛk /",
    "T02manjnspu:242": " pratyakṣaḥ sarvabuddhānāṃ jñānārciḥ suprabhāsvaraḥ // Mns_118 //",
    "T02manjnspu:243": " iti pratyavekṣaṇajñānagāthāḥ dvācatvāriṃśat |",
    "T02manjnspu:244": " iṣṭārthasādhakaḥ paraḥ sarvāpāyaviśodhakaḥ /",
    "T02manjnspu:245": " sarvasattvottamo nāthaḥ sarvasattvapramocakaḥ // Mns_119 //",
    "T02manjnspu:246": " kleśasaṃgrāmaśūraikaḥ ajñānaripudarpahā /",
    "T02manjnspu:247": " dhīḥ śṛṅgāradharaḥ śrīmān vīrabībhatsarūpadhṛk // Mns_120 //",
    "T02manjnspu:248": " bāhuduṇḍaśatākṣepaḥ padanikṣepanarttanaḥ /",
    "T02manjnspu:249": " śrīmacchatabhujābhoga- gaganābhoganarttanaḥ // Mns_121 //",
    "T02manjnspu:250": " ekapādatalākrānta- mahīmaṇḍatale sthitaḥ /",
    "T02manjnspu:251": " brahmāṇḍaśikharākrānta- pādāṅguṣṭhanakhe sthitaḥ // Mns_122 //",
    "T02manjnspu:252": " ekārtho 'dvayadharmārthaḥ paramārtho 'vinaśvaraḥ /",
    "T02manjnspu:253": " nānāvijñaptirūpārthaś cittavijñānasaṃtatiḥ // Mns_123 //",
    "T02manjnspu:254": " aśeṣabhāvārtharatiḥ śūnyatāratir agradhīḥ /",
    "T02manjnspu:255": " bhavarāgādyatītaś ca bhavatrayamahāratiḥ // Mns_124 //",
    "T02manjnspu:256": " śuddhaḥ śubhrābhradhavalaḥ śaraccandrāṃśusuprabhaḥ /",
    "T02manjnspu:257": " bālārkamaṇḍalacchāyo mahārāganakhaprabhaḥ // Mns_125 //",
    "T02manjnspu:258": " indranīlāgrasaccīro mahānīlakacāgradhṛk /",
    "T02manjnspu:259": " mahāmaṇimayūkhaśrīr buddhanirvāṇabhūṣaṇaḥ // Mns_126 //",
    "T02manjnspu:260": " lokadhātuśatākampī ṛddhipādamahākramaḥ /",
    "T02manjnspu:261": " mahāsmṛtidharas tattvaś catuḥsmṛtisamādhirāṭ // Mns_127 //",
    "T02manjnspu:262": " bodhyaṅgakusumāmodas tathāgataguṇodadhiḥ /",
    "T02manjnspu:263": " aṣṭāṅgamārganayavit samyaksaṃbuddhamārgavit // Mns_128 //",
    "T02manjnspu:264": " sarvasattvamahāsaṅgo niḥsaṅgo gaganopamaḥ /",
    "T02manjnspu:265": " sarvasattvamanojātaḥ sarvasattvamanojavaḥ // Mns_129 //",
    "T02manjnspu:266": " sarvasattvendriyārthajñaḥ sarvasattvamanoharaḥ /",
    "T02manjnspu:267": " pañcaskandhārthatattvajñaḥ pañcaskandhaviśuddhadhṛk // Mns_130 //",
    "T02manjnspu:268": " sarvaniryāṇakoṭisthaḥ sarvaniryāṇakovidaḥ /",
    "T02manjnspu:269": " sarvaniryāṇamārgasthaḥ sarvaniryāṇadeśakaḥ // Mns_131 //",
    "T02manjnspu:270": " dvādaśāṅgabhavotkhāto dvādaśākāraśuddhadhṛk /",
    "T02manjnspu:271": " catuḥsatyanayākāro aṣṭajñānāvabodhadhṛk // Mns_132 //",
    "T02manjnspu:272": " dvādaśākārasatyārthaḥ ṣoḍaśākāratattvavit /",
    "T02manjnspu:273": " viṃśatyākārasaṃbodhir vibuddhaḥ sarvavit paraḥ // Mns_133 //",
    "T02manjnspu:274": " ameyabuddhanirmāṇa- kāyakoṭivibhāvakaḥ /",
    "T02manjnspu:275": " sarvakṣaṇābhisamayaḥ sarvacittakṣaṇārthavit // Mns_134 //",
    "T02manjnspu:276": " nānāyānanayopāya- jagadarthavibhāvakaḥ /",
    "T02manjnspu:277": " yānatritayaniryāta ekayānaphale sthithaḥ // Mns_135 //",
    "T02manjnspu:278": " kleśadhātuviśuddhātmā karmadhātukṣayaṃkaraḥ /",
    "T02manjnspu:279": " oghodadhisamuttīrṇo yogakāntāraniḥsṛtaḥ // Mns_136 //",
    "T02manjnspu:280": " kleśopakleśasaṃkleśa- suprahīṇasavāsanaḥ /",
    "T02manjnspu:281": " prajñopāyamahākaruṇā amoghajagadarthakṛt // Mns_137 //",
    "T02manjnspu:282": " sarvasaṃjñāprahīṇārtho vijñānārtho nirodhakṛt /",
    "T02manjnspu:283": " sarvasattvamanoviṣayaḥ sarvasattvamanogatiḥ // Mns_138 //",
    "T02manjnspu:284": " sarvasattvamano'ntasthas taccittasamatāṃ gataḥ /",
    "T02manjnspu:285": " sarvasattvamanohlādī sarvasattvamanoratiḥ // Mns_139 //",
    "T02manjnspu:286": " siddhānto vibhramāpetaḥ sarvabhrāntivivarjitaḥ /",
    "T02manjnspu:287": " niḥsaṃdigdhamatis tryarthaḥ sarvārthas triguṇātmakaḥ // Mns_140 //",
    "T02manjnspu:288": " pañcaskandhārthas trikālaḥ sarvakṣaṇavibhāvakaḥ /",
    "T02manjnspu:289": " ekakṣaṇābhisaṃbuddhaḥ sarvabuddhasvabhāvadhṛk // Mns_141 //",
    "T02manjnspu:290": " anaṅgakāyaḥ kāyāgryaḥ kāyakoṭivibhāvakaḥ /",
    "T02manjnspu:291": " aśeṣarūpasandarśī ratnaketur mahāmaṇiḥ // Mns_142 //",
    "T02manjnspu:292": " iti samatājñānatathāścaturviṃśatiḥ |",
    "T02manjnspu:293": " sarvasaṃbuddhaboddhavyo buddhabodhir anuttaraḥ /",
    "T02manjnspu:294": " anakṣaro mantrayonir mahāmantrakulatrayaḥ // Mns_143 //",
    "T02manjnspu:295": " sarvamantrārthajanako mahābindur anakṣaraḥ /",
    "T02manjnspu:296": " pañcākṣaro mahāśūnyo binduśūnyaḥ ṣaḍakṣaraḥ // Mns_144 //",
    "T02manjnspu:297": " sarvākāro nirākāraḥ ṣoḍaśārdhārdhabindudhṛk /",
    "T02manjnspu:298": " akalaḥ kalanātītaś caturthadhyānakoṭidhṛk // Mns_145 //",
    "T02manjnspu:299": " sarvadhyānakalābhijñāḥ samādhikulagotravit /",
    "T02manjnspu:300": " samādhikāyaḥ kāyāgryaḥ sarvasaṃbhogakāyarāṭ // Mns_146 //",
    "T02manjnspu:301": " nirmāṇakāyaḥ kāyāngryo buddhanirmāṇavaṃśadhṛk /",
    "T02manjnspu:302": " daśadigviśvanirmāṇo yathāvaj jagadarthakṛt // Mns_147 //",
    "T02manjnspu:303": " devātidevo devendraḥ surendro dānavādhipaḥ /",
    "T02manjnspu:304": " amarendraḥ suraguruḥ pramathaḥ pramatheśvaraḥ // Mns_148 //",
    "T02manjnspu:305": " uttīrṇabhavakāntāra ekaḥ śāstā jagadguruḥ /",
    "T02manjnspu:306": " prakhyātadaśadigloko dharmadānapatir mahān // Mns_149 //",
    "T02manjnspu:307": " maitrīsannahasannaddhaḥ karuṇāvarmavarmitaḥ /",
    "T02manjnspu:308": " prajñākhaḍgadhanurbāṇaḥ kleśājñānaraṇaṃjahaḥ // Mns_150 //",
    "T02manjnspu:309": " mārārir mārajid vīraś caturmārabhayāntakṛt /",
    "T02manjnspu:310": " sarvamāracamūjetā saṃbuddho lokanāyakaḥ // Mns_151 //",
    "T02manjnspu:311": " vandyaḥ pūjyo 'bhivādyaś ca mānanīyaś ca nityaśaḥ /",
    "T02manjnspu:312": " arcanīyatamo mānyo namasyaḥ paramo guruḥ // Mns_152 //",
    "T02manjnspu:313": " trailokyaikakramagatir vyomaparyyantavikramaḥ /",
    "T02manjnspu:314": " traividyaḥ śrotriyaḥ pūtaḥ ṣaḍabhijñaḥ ṣaḍanusmṛtiḥ // Mns_153 //",
    "T02manjnspu:315": " bodhisattvo mahāsattvo lokātīto maharddhikaḥ /",
    "T02manjnspu:316": " prajñāpāramitāniṣṭhaḥ prajñātattvatvam āgataḥ // Mns_154 //",
    "T02manjnspu:317": " ātmavit paravit sarvaḥ savīryo hy agrapudgalaḥ /",
    "T02manjnspu:318": " sarvopamām atikrānto jñeyo jñānādhipaḥ paraḥ // Mns_155 //",
    "T02manjnspu:319": " dharmadānapatiḥ śreṣṭhaś caturmudrārthadeśakaḥ /",
    "T02manjnspu:320": " paryupāsyatamo jagatāṃ niryāṇatrayayāyinām // Mns_156 //",
    "T02manjnspu:321": " paramārthaviśuddhaśrīs trailokyasubhago mahān /",
    "T02manjnspu:322": " sarvasampatkaraḥ śrīmān mañjuśrīḥ śrīmatāṃ varaḥ // Mns_157 //",
    "T02manjnspu:323": " iti kṛtyānuṣṭhānajñānagāthāḥ pañcadaśaḥ |",
    "T02manjnspu:324": " namas te varadavajrāgrya bhūtakoṭe namo 'stu te /",
    "T02manjnspu:325": " namas te śūnyatāgarbha buddhabodhe namostu te // Mns_158 //",
    "T02manjnspu:326": " buddharāga namas te 'stu buddhakāma namo namaḥ /",
    "T02manjnspu:327": " buddhaprīte namas tubhyaṃ buddhamoda namo namaḥ // Mns_159 //",
    "T02manjnspu:328": " buddhasmita namas tubhyaṃ buddhahāsa namo namaḥ /",
    "T02manjnspu:329": " buddhavāca namas tubhyaṃ buddhabhāva namo namaḥ // Mns_160 //",
    "T02manjnspu:330": " abhavodbhava namas tubhyaṃ namas te buddhasaṃbhava /",
    "T02manjnspu:331": " gaganodbhava namas tubhyaṃ namas te jñānasaṃbhava // Mns_161 //",
    "T02manjnspu:332": " māyājāla namas tubhyaṃ namas te buddhanāṭaka /",
    "T02manjnspu:333": " namas te sarvasarvebhyo jñānakāya namo 'stu te // Mns_162 //",
    "T02manjnspu:334": " iyamasau vajrapāṇeḥ vajradharabhagavato jñānamūrteḥ sarvatathāgatajñānakāyasya mañjuśrījñānasattvasyāveṇikapariśuddhā nāmasaṃgitistavānuttaraprītiprāsādamahodvilya saṅjananārthahṃ,",
    "T02manjnspu:335": " kāyavāṅmanoguhyapariśuddhyai,",
    "T02manjnspu:336": " aparipūrṇapariśuddhabhūmiparimitāpuṇyajñānasaṃbhāraparipūripariśuddhyai,",
    "T02manjnspu:337": " anadhigatānuttarārthasyādhigamāya, aprāptasya prāptyai,",
    "T02manjnspu:338": " yāvatsarvatathāgatasarvadharmanetrīsaṃdhāraṇārthaṃ ca mayā deśitā,",
    "T02manjnspu:339": " saṃprakāśitā, vivṛtā, vibhajitottānikṛtā, adhiṣṭhatā cayaṃ mayā vajrapāṇe vajradhara tava santāne citte sarvamantradharmatādhiṣṭhāneneti || Mns_163",
    "T02manjnspu:340": " iti prathamacakrasyeyamanuśaṃsā ekādaśa padāni",
    "T02manjnspu:341": " atha vajradharaḥ śrīmān hṛṣṭatuṣṭaḥ kṛtāñjaliḥ /",
    "T02manjnspu:342": " praṇamya nāthaṃ saṃbuddhaṃ bhagavantaṃ tathāgataṃ // Mns_*1 //",
    "T02manjnspu:343": " anyaiś ca bahubhir nāthair guhyendrair vajrapāṇibhiḥ /",
    "T02manjnspu:344": " sa sārddhaṃ krodharājānaiḥ provācoccair idaṃ vacaḥ // Mns_*2 //",
    "T02manjnspu:345": " anumodāmahe nātha sādhu sādhu subhāṣitam /",
    "T02manjnspu:346": " kṛto 'smākaṃ mahān arthaḥ samyaksaṃbodhiprāpakaḥ // Mns_*3 //",
    "T02manjnspu:347": " jagataś cāpy ānāthasya vimuktiphalakāṅkṣiṇaḥ /",
    "T02manjnspu:348": " śreyo mārgo viśuddho 'yaṃ māyājālanayoditaḥ // Mns_*4 //",
    "T02manjnspu:349": " gambhīrodāravaipulyo mahārtho jagadarthakṛt /",
    "T02manjnspu:350": " buddhānāṃ viṣayo hy eṣa samyaksaṃbuddhabhāṣitaḥ // Mns_*5 //",
    "T02manjnspu:351": " ity upasaṃhāragāthāḥ pañca |",
    "T02manjnspu:352": " ārthamāyājālaṣoḍaśasāhāsrikān mahāyogatantrāntaḥ pātisamādhijālapaṭalād bhagavatā śrīśākyamuninā bhāṣitā bhagavato mañjuśrījñānasattvasyādvayaparamārtha nāmasaṃgītiḥ parisamāptā |",
    "T02manjnspu:353": " paṇḍita ratnakāji vajrācāryasya bauddhastotrasaṃgrahoddhṛta",
    "T02manjnspu:354": " saṃgrahakartā sampādakaśca janārdanaśāstrī pāṇḍeyaḥ",
    "T02manjnspu:355": " ī. siṅ. likhyata, jayakarta, yavadvīpa, saṃ. 1423"
}