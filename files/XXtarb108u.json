{
    "XXtarb108u:0": " Āryatārābhaṭṭārikānāmāṣṭottaraśatakastotra oṃ namaḥ śrīmadāryatārāyai śrīmatpotalake ramye nānādhātuvirājite /",
    "XXtarb108u:1": " nānādrumalatākīrṇe nānāpakṣinikūjite // Tbh_1",
    "XXtarb108u:2": " nānānirjharajhaṃkāre nānāmṛgasamākule /",
    "XXtarb108u:3": " nānākusumajātībhiḥ samantād adhivāsite // Tbh_2",
    "XXtarb108u:4": " nānāhṛdayaphalopete ṣaṭpadodgītanisvane /",
    "XXtarb108u:5": " kinnarair madhurair gītair mattavāraṇasaṃkule // Tbh_3",
    "XXtarb108u:6": " siddhavidyādhāragaṇaiḥ gandharvaiś ca ninādite /",
    "XXtarb108u:7": " munibhir vītarāgaiś ca satataṃ saṃniṣevite // Tbh_4",
    "XXtarb108u:8": " bodhisatvagaṇaiś cānyaiḥ daśabhūmīśvarair api /",
    "XXtarb108u:9": " āyatārādibhir devīvidyārājñīsahasrakaiḥ // Tbh_5",
    "XXtarb108u:10": " krodharājagaṇaiś cānyaiḥ hayagrīvādibhir vṛte /",
    "XXtarb108u:11": " sarvasatvahitodyukto bhagavān avalokitaḥ // Tbh_6",
    "XXtarb108u:12": " vijahāra tataḥ śrīmān padmagarbhāsane sthitaḥ /",
    "XXtarb108u:13": " mahatā tapasā yukto maitryā ca kṛpayānvitaḥ // Tbh_7",
    "XXtarb108u:14": " dharmaṃ dideśa tasyāṃ sa mahatyāṃ devaparṣadi /",
    "XXtarb108u:15": " tatropaviṣṭam āgamya vajrapāṇir mahābalaḥ // Tbh_8",
    "XXtarb108u:16": " paramakṛpayā yuktaḥ papracchety avalokitam /",
    "XXtarb108u:17": " taskaroragasiṃhāgnigajavyāghrāmbusaṃkaṭe // Tbh_9",
    "XXtarb108u:18": " sīdanty amī mune satvā magnāḥ saṃsārasāgare /",
    "XXtarb108u:19": " baddhāḥ saṃsārakaiḥ pāśai rāgadveṣatamopahaiḥ // Tbh_10",
    "XXtarb108u:20": " mucyante yena saṃsārāt tan me brūhi mahāmune /",
    "XXtarb108u:21": " evam ukte jagannāthaḥ sa śrīmān avalokitaḥ // Tbh_10bis",
    "XXtarb108u:22": " uvāca madhurāṃ vāṇīṃ vajrapāṇiṃ prabodhinam /",
    "XXtarb108u:23": " śṛṇu guhyakarājendra amitābhasya tāyinaḥ // Tbh_11",
    "XXtarb108u:24": " praṇidhānavaśotpannā mamājñā lokamātaraḥ /",
    "XXtarb108u:25": " mahākaruṇayopetā jagaduddharaṇoddhṛtāḥ // Tbh_12",
    "XXtarb108u:26": " uditādityasaṃkāśāḥ pūrṇenduvadanaprabhāḥ /",
    "XXtarb108u:27": " bhāsayanti drumāṃs tārāḥ sadevāsuramānuṣān // Tbh_13",
    "XXtarb108u:28": " kampayanti trayo lokān trāsyantī yakṣarākṣasān /",
    "XXtarb108u:29": " nīlotpalakarā devī mā bhair mā bhair iti bruvan // Tbh_14",
    "XXtarb108u:30": " jagatsaṃrakṣaṇārthāya aham utpāditā jinaiḥ /",
    "XXtarb108u:31": " kāntāre śastrasaṃparke nānābhayasamākule // Tbh_15",
    "XXtarb108u:32": " smaraṇād eva nāmāni satvān rakṣāmy ahaṃ sadā /",
    "XXtarb108u:33": " tārayiṣyāmy ahaṃ nātha nānābhayamahārṇavāt // Tbh_16",
    "XXtarb108u:34": " tena tāreti maṃ loke gāyanti munipuṃgavāḥ /",
    "XXtarb108u:35": " kṛtāñjalipuṭā bhūtvā tataḥ sādarasādhvasāḥ // Tbh_17",
    "XXtarb108u:36": " jvalatīryantarīkṣestha idaṃ vacanam abravīt /",
    "XXtarb108u:37": " nāmāṣṭaśatakaṃ brūhi yat purā kīrtitaṃ jinaiḥ // Tbh_18",
    "XXtarb108u:38": " dāśabhūmīśvarair nāthair bodhisatvair maharddhikaiḥ /",
    "XXtarb108u:39": " sarvapāpaharaṃ puṇyaṃ māṅgalyaṃ kīrtivardhanam // Tbh_19",
    "XXtarb108u:40": " dhanahānyakaraṃ caiva ārogyapuṣṭivardhanam /",
    "XXtarb108u:41": " maitrīm ālambya satvānāṃ tat kīrtaya mahāmune // Tbh_20",
    "XXtarb108u:42": " evam ukte 'tha bhagavān prahasann avalokitaḥ /",
    "XXtarb108u:43": " vyavalokya diśaḥ sarvā maitryā sphuraṇayā dṛśā // Tbh_21",
    "XXtarb108u:44": " dakṣiṇakaram uddhṛtya puṇyalakṣaṇamaṇḍitam /",
    "XXtarb108u:45": " tam uvāca mahāprājñaḥ sādhu sādhu mahātapaḥ // Tbh_22",
    "XXtarb108u:46": " nāmāni śṛṇu mahābhāga sarvasatvaikavatsalaḥ /",
    "XXtarb108u:47": " yāni saṃkīrtya manujāḥ samyak te syur dhaneśvarāḥ // Tbh_23",
    "XXtarb108u:48": " sarvavyādhivinirmuktāḥ sarvaiśvaryaguṇānvitāḥ /",
    "XXtarb108u:49": " akālamṛtyunirdagdhāś cyutā yānti sukhāvatīm // Tbh_24",
    "XXtarb108u:50": " tāny ahaṃ saṃpravakṣyāmi devasaṃghāḥ śṛṇudhva me anumodeta saddharme bhaviṣyadhvaṃ sunirvṛtāḥ oṃ locane sulocane tāre tārotsave sarvasatvānukampini /",
    "XXtarb108u:51": " sarvasatvottāriṇi sahasrabhuje sahasranetre // Tbh_26",
    "XXtarb108u:52": " oṃ namo bhagavate 'valokya āvalokyā /",
    "XXtarb108u:53": " sarvasatvānāṃ cāhaṃ phuṭ svāhā // Tbh_27",
    "XXtarb108u:54": " oṃ śuddhe viśuddhe śodhanaviśodhani /",
    "XXtarb108u:55": " sugatātmaje maitrīhṛdaye nirmale śyāme śyāmarūpiṇi // Tbh_28",
    "XXtarb108u:56": " mahāprājñe pravare pravarabhūṣite parājite /",
    "XXtarb108u:57": " mahāraudri viśvarūpi mahāyaśa // Tbh_29",
    "XXtarb108u:58": " kalpāgnimahātejā lokadhātrīmahāyaśā /",
    "XXtarb108u:59": " sarasvatī viśālākṣī prajñāśrībuddhivardhanī // Tbh_30",
    "XXtarb108u:60": " oṃ dhṛtidā puṣṭidā svāhā oṃkārā kāmarūpiṇī /",
    "XXtarb108u:61": " sarvasatvahitodyuktā saṃgrāme tāraṇī jayā // Tbh_31",
    "XXtarb108u:62": " prajñāpāramitādevī āryātārā manoramā /",
    "XXtarb108u:63": " dundubhisakhinī pūrṇavidyārājñī priyaṃvadā // Tbh_32",
    "XXtarb108u:64": " candrānanā mahāgaurī ajitā pītavāsasā /",
    "XXtarb108u:65": " mahāmāyā mahāśvetā mahābalaparākramā // Tbh_33",
    "XXtarb108u:66": " mahāraudrī mahācaṇḍī duṣṭasatvanisūdanī /",
    "XXtarb108u:67": " praśāntā śāntarūpā ca vijayā jvalanaprabhā // Tbh_34",
    "XXtarb108u:68": " vidyunmālī dhvajī khaḍgī cakrī cāpayutāyudhā /",
    "XXtarb108u:69": " jambhanī stambhanī kālī kālarātrī niśācarī // Tbh_35",
    "XXtarb108u:70": " rakṣaṇī mohinī śāntā kāntā vibhāvinī śubhā /",
    "XXtarb108u:71": " brāhmaṇī vedamātā ca guhā ca guhavāsinī // Tbh_36",
    "XXtarb108u:72": " māṅgalyā śaṅkarī saumyā jātavedā manojavā /",
    "XXtarb108u:73": " kāpālinī mahābhāgā saṃdhyā satyāparājitā // Tbh_37",
    "XXtarb108u:74": " sārthavāhā kṛpadṛṣṭī naṣṭamārgapradarśanī /",
    "XXtarb108u:75": " varadā śāsanī śāstrī strīrūpāmitavikramā // Tbh_38",
    "XXtarb108u:76": " śavalī yoginī siddhā cāṇḍālī cāmṛtā dhruvā /",
    "XXtarb108u:77": " dhanyā puṇyā mahābhāgā subhāgā priyadarśanī // Tbh_39",
    "XXtarb108u:78": " kṛtāntatrāsanī bhīmā ugrā ugramahātapā /",
    "XXtarb108u:79": " jagadekahitodyuktā śaraṇya bhaktivatsalā // Tbh_40",
    "XXtarb108u:80": " vāgīśvarī śivā sūkṣmā nityā sarvārthamātṛkā /",
    "XXtarb108u:81": " sarvārthasādhanī bhadrā goptrī dhātrī dhanaṃjayā // Tbh_41",
    "XXtarb108u:82": " abhayā gautamī puṇyā śrīmallokeśvarātmajā /",
    "XXtarb108u:83": " tārā nāmaguṇānantā sarvāśāparipūraṇī // Tbh_42",
    "XXtarb108u:84": " nāmāṣṭottaraśatakaṃ tat kīrtitaṃ hitena vaḥ /",
    "XXtarb108u:85": " rahasyam adbhutaṃ guhyaṃ devānām api durlabham /",
    "XXtarb108u:86": " saubhāgyaṃ bhāgyakaraṇaṃ sarvakīlbiṣanāśanam /",
    "XXtarb108u:87": " sarvavyādhipraśamanaṃ sarvasatvasukhāvaham // Tbh_44",
    "XXtarb108u:88": " trikāraṃ yaḥ paṭhed dhīmān śuciḥ snānasamāhitaḥ /",
    "XXtarb108u:89": " acireṇaiva kālena rājyaśriyam avāpnuyāt // Tbh_45",
    "XXtarb108u:90": " duḥkhitaḥ syāt sukhī nityadaridro dhanavān bhavet /",
    "XXtarb108u:91": " jaḍo bhaven mahāprājño medhāvī ca na saṃśayaḥ // Tbh_46",
    "XXtarb108u:92": " bandhanān mucyate baddho vyavahāre jayo bhavet /",
    "XXtarb108u:93": " śatravo mitratāṃ yānti śṛṅgiṇaś cātha daṃṣṭriṇaḥ // Tbh_47",
    "XXtarb108u:94": " saṃgrāme saṃkaṭe durge nānābhayasamākule /",
    "XXtarb108u:95": " smaraṇād eva nāmāni sarvapāpāny apohati // Tbh_48",
    "XXtarb108u:96": " nākālamṛtyur bhavati prāpnoti vipulāṃ śriyam /",
    "XXtarb108u:97": " mānuśyaṃ saphalaṃ janma yasya kasya mahātmanaḥ // Tbh_49",
    "XXtarb108u:98": " yaś cedaṃ prātar utthāya mānavaḥ kīrtayiṣyati /",
    "XXtarb108u:99": " sa dīrghakālam āyuṣmān śriyaṃ ca labhate naraḥ // Tbh_50",
    "XXtarb108u:100": " devā nāgās tathā yakṣā gandharvāḥ kaṭapūtanāḥ /",
    "XXtarb108u:101": " piśācarākṣasā bhūtā mātaro raudratejasaḥ // Tbh_51",
    "XXtarb108u:102": " kṣayāpasmārakārakaś caiva kṣatakākhorḍakādayaḥ /",
    "XXtarb108u:103": " ḍākinyās tārakā pretāḥ skandā mārā mahāgrahāḥ // Tbh_52",
    "XXtarb108u:104": " chāyām api na laṅghante kiṃ punas tasya vigrahaḥ /",
    "XXtarb108u:105": " duṣṭasatvā na vādhante vyādhayo nākramanti ca // Tbh_53",
    "XXtarb108u:106": " devāsuram api saṃgrāmam anubhavanti maharddhikāḥ /",
    "XXtarb108u:107": " sarvaiśvaryaguṇair yuktaḥ putrapautraiś ca vardhate // Tbh_54",
    "XXtarb108u:108": " jātismaro bhaved dhīmān kulīnaḥ priyadarśanaḥ // Tbh_55",
    "XXtarb108u:109": " prītimāṃś ca mahāvāgmī sarvaśāstraviśāradaḥ // Tbh_56",
    "XXtarb108u:110": " kalyāṇamitrasaṃsevī bodhicittavibhūṣitaḥ /",
    "XXtarb108u:111": " sadāvirahito buddhair yatra yatropapadyate // Tbh_57",
    "XXtarb108u:112": " ity āryatārābhaṭṭārikāyā nāmāṣṭottaraśatakaṃ buddhabhāṣitaṃ samāptam /",
    "XXtarb108u:113": " // śubham //"
}