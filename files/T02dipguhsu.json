{
    "T02dipguhsu:0": " Dīpaṃkarabhadra's Guhyasamājamaṇḍalavidhi namo vajrasattvāya ||",
    "T02dipguhsu:1": " jñeyādyāvṛtinirmuktaṃ jñānādarśādisaṃyutam |",
    "T02dipguhsu:2": " mañjuśrīguhyasaccakraṃ natvā tad vacmī matsmṛtau || 1",
    "T02dipguhsu:3": " śrīmatsamājasannītyā cakrāmnātakramād ataḥ |",
    "T02dipguhsu:4": " udakādyam anujñāntaṃ yo 'bhiṣikto guros tataḥ || 2",
    "T02dipguhsu:5": " tattvāptau guhyacakre 'smin guhyaprajñābhiṣekataḥ |",
    "T02dipguhsu:6": " guhyajño yogatattvajñas triyānasandhitattvavit || 3",
    "T02dipguhsu:7": " vidyāhṛnmantramudrāṇāṃ samādhitritayasya ca |",
    "T02dipguhsu:8": " sāmānyetarasiddhīnāṃ tantranītyā vibhāgavit || 4",
    "T02dipguhsu:9": " samayasaṃvarastho vā prajñāyogasutatparaḥ |",
    "T02dipguhsu:10": " mantratantraprayogajño bhavyaḥ sattvārthasādhane || 5",
    "T02dipguhsu:11": " yogadhairyādiyukto 'pi proktair guṇair ananvitaḥ |",
    "T02dipguhsu:12": " sattvārthe naiva bhavyo yat sadbhis taiḥ syur guṇā hy amī || 6",
    "T02dipguhsu:13": " kṛpāvān suvrato jāpī śrāddho gambhīratattvavit |",
    "T02dipguhsu:14": " pūrvasevāṃ svacakrasthaḥ kṛtvā maṇḍalam ālikhet || 7",
    "T02dipguhsu:15": " kvacin mano'nuge sthāne digdhe saccandanādibhiḥ |",
    "T02dipguhsu:16": " sugandhikusumākīrṇe prāk praatar viniveśya ca || 8",
    "T02dipguhsu:17": " vimokṣamukhasaṃśuddhau hṛdīndau maṃ prabhojjvalam |",
    "T02dipguhsu:18": " dhyātvā śubhābhivṛddhyarthaṃ prakuryād deśanādikam || 9",
    "T02dipguhsu:19": " sarvadiktryadhvasaṃbhūtabuddhānāṃ purataḥ sthitaḥ |",
    "T02dipguhsu:20": " hṛdprabhodbhavarūpādyaiḥ pūjāṃ kṛtvā vidhānataḥ || 10",
    "T02dipguhsu:21": " svāsatsaṃkalpamātrotthaṃ tryadhvajaṃ duṣkṛtaṃ kṛtaṃ |",
    "T02dipguhsu:22": " svapnasvapnādivat sarvaṃ triṣkṛtya deśayāmy aham || 11",
    "T02dipguhsu:23": " saṃbuddhasatsutāryāṇām anyeṣāṃ yac cubhaṃ śubham |",
    "T02dipguhsu:24": " niḥśeṣam anumodyāhaṃ saṃbodhau nāmayāmy anu || 12",
    "T02dipguhsu:25": " yāce 'haṃ sarvabuddhānāṃ sarvāśāśvāsadāyikā |",
    "T02dipguhsu:26": " deśanākāśasaṃsthānāṃ bhātu loke 'khile 'naghā || 13",
    "T02dipguhsu:27": " śuddhaniḥśeṣasaṃkalpān pratyātmānandavedinaḥ |",
    "T02dipguhsu:28": " sambuddhān śaraṇaṃ yāmi svaparārthaphalapradān 14",
    "T02dipguhsu:29": " satsattvāśeṣasaddharmam āgamādhigamātmakam |",
    "T02dipguhsu:30": " satsampadāśrayācintyaṃ śaraṇaṃ samupaimy aham || 15",
    "T02dipguhsu:31": " prāptāśvāsam avaivartyaṃ niṣyandādiphalair yutam |",
    "T02dipguhsu:32": " guhyābhiṣekajaṃ caiva gato 'smi śaraṇaṃ gaṇam || 16",
    "T02dipguhsu:33": " munīndrasūnusanmārgaṃ caryānantāgrabodhakam |",
    "T02dipguhsu:34": " sarvabuddhātmasadbuddhyā samāśrito 'smy ato 'dhunā || 17",
    "T02dipguhsu:35": " sarvāvṛtisamudghātyanantajñānāmṛtāspadam |",
    "T02dipguhsu:36": " bhramidṛṣṭiprabodhāya bodhau sarvaṃ dadhe manaḥ || 18",
    "T02dipguhsu:37": " bodhicittāc ca buddhatvaṃ phalahetor asaṅgataḥ |",
    "T02dipguhsu:38": " pratyātmavedyadharmatvāc chūnyajñānātmako hy aham || 19",
    "T02dipguhsu:39": " oṃ śūnyatājñānavajrasvabhāvātmako 'ham |",
    "T02dipguhsu:40": " hūṅkāraṃ cāpy athoṣṇīṣān śāśvatādikam eva ca ||",
    "T02dipguhsu:41": " rakṣārthaṃ krodhacakrastho dhyāyād vighnān pramardayan || 20",
    "T02dipguhsu:42": " dharmadhātuṃ tato dhyāyāt tryaśraṃ śuklordhvasaṃsthita |",
    "T02dipguhsu:43": " dikcakravarticitrābhaṃ antaḥkhādho'bjavajragam || 21",
    "T02dipguhsu:44": " tatra bhrūṅkāracakrotthasavidyaśāśvatodbhavam |",
    "T02dipguhsu:45": " spharadbuddhaughakhavyāpi caturaśrādisaṃyutam || 22",
    "T02dipguhsu:46": " śaśisūryasamākrāntaṃ viśvābjadevatāsanam |",
    "T02dipguhsu:47": " vibhaktāśeṣasadratnaṃ kūṭāgāraṃ prabhāvayet || 23",
    "T02dipguhsu:48": " svaralakṣaṇasaṃyuktaṃ kādivyañjanaraśmikam |",
    "T02dipguhsu:49": " madhyacandrāsane cittaṃ jñānacandraṃ vibhāvya tat || 24",
    "T02dipguhsu:50": " tatrādyahṛdbhavaṃ vajraṃ raktam ādyahṛdā yutam |",
    "T02dipguhsu:51": " kṛtajinābhadehyarthas tadahaṅkṛtimān svayam || 25",
    "T02dipguhsu:52": " sphatikendvaṅgamūlāsyaṃ nīlasavyetarāruṇam |",
    "T02dipguhsu:53": " sarvākāravarodāraṃ sadguṇābharaṇāmbaram || 26",
    "T02dipguhsu:54": " dvibhujāśliṣṭasatprajñaṃ vajraparyaṅkasusthiram |",
    "T02dipguhsu:55": " vajrakhaḍgabhujaṃ savye vāme sanmaṇipadminam || 27",
    "T02dipguhsu:56": " prajñopāyātmakaṃ śrimaj jagatsampatsamāśrayam |",
    "T02dipguhsu:57": " samantabhadram ātmanaṃ bhāvayet spharaṇatviṣam || 28",
    "T02dipguhsu:58": " mahārāgavineyaṃ tal lokam ālokya bhājanaṃ |",
    "T02dipguhsu:59": " suratadhvaninā svāntar jinavṛndaṃ niveśayet || 29",
    "T02dipguhsu:60": " tal locanādisadvidyā rūpādiviṣayātmabhiḥ |",
    "T02dipguhsu:61": " protsṛjya navadhā devīḥ svavidyāntar niveśayet || 30",
    "T02dipguhsu:62": " svayoṣitpadmakarkaṭyāṃ suratodbhavamaṇḍalam |",
    "T02dipguhsu:63": " nirmāyātra jagat kṛtsnam āśvāsāya praveśayet || 31",
    "T02dipguhsu:64": " khavyāpibuddhasanmitraiḥ svavajrāntardravodbhavaiḥ |",
    "T02dipguhsu:65": " sevayed avivartyarthaṃ tattvajñānaphalāptaye || 32",
    "T02dipguhsu:66": " āśvastaṃ taj jagad dṛṣṭvā bījaiś cātaḥ svabhāvajaiḥ |",
    "T02dipguhsu:67": " utsṛjet sarvasattvāṃś ca jagaccittātmabhāvajān || 33",
    "T02dipguhsu:68": " kṣitigarbhādikān ṣaṭkāṃś cakṣurādisvabhāvakān |",
    "T02dipguhsu:69": " kṣiṃ jraṃ khaṃ gaṃ skaṃ ity ebhiḥ saṃ-bījāc ca yathākramam || 34",
    "T02dipguhsu:70": " rūpavajrādikān ṣaṭkān bāhyādhyātmasvabhāvajān |",
    "T02dipguhsu:71": " jaḥ hūṃ vaṃ hoḥ khaṃ ity etai raṃ-bījāc ca bahiḥ sthitān ||35",
    "T02dipguhsu:72": " locanādyās tu tā vidyāḥ pṛthivyādisvabhāvajān |",
    "T02dipguhsu:73": " lāṃ māṃ pāṃ tām iti tv ebhir jagaddharmātmatattvajāḥ || 36",
    "T02dipguhsu:74": " śāśvatādyāṃs tu saṃbuddhān rūpādiskandhasvabhāvajān |",
    "T02dipguhsu:75": " buṃ-āṃ-jrīṃ-bhiś ca khaṃ-hūṃ-bhyāṃ sarvadharmān samutsṛjet || 37",
    "T02dipguhsu:76": " oṃ āḥ hūṃ iti tac cittaṃ bhāsvaddhorbhyāṃ vidarbhitam |",
    "T02dipguhsu:77": " guhyapadmodarāntasthaṃ mṛduniṣyandaśuddhaye || 38",
    "T02dipguhsu:78": " te ca rāgāgnisaṃdīpte kāyadvayadravīkṛte |",
    "T02dipguhsu:79": " sanmitrābhātadigdevīgītyā dhyāyāt sucodanāḥ || 39",
    "T02dipguhsu:80": " tvaṃ vajracitta bhuvaneśvara sattvadhāto trāyāhi māṃ ratimanojñā mahārthakāmaiḥ |",
    "T02dipguhsu:81": " kamāhi māṃ janaka sarvamahāgrabandho yadīcchase jīvitu mahya nātha || 40",
    "T02dipguhsu:82": " tvaṃ vajrakāya bahusattvapriyājñacakra buddhārthabodhiparamārthahitānudarśī |",
    "T02dipguhsu:83": " rāgeṇa rāgasamayāṃ mama kāmayasva yadīcchase jīvitu mahya nātha || 41",
    "T02dipguhsu:84": " tvaṃ vajravāca sakalasya hitānukampī lokārthakāryakaraṇe sadā saṃpravṛtta",
    "T02dipguhsu:85": " kāmahi māṃ suratacarya samantabhadra yadīcchase jīvitu mahya nātha || 42",
    "T02dipguhsu:86": " tvaṃ vajrakāma samayāgra mahāhitārtha sambuddhavaṃśatilakaḥ samatānukampī",
    "T02dipguhsu:87": " kāmāhi māṃ guṇanidhiṃ bahuratnabhūtāṃ yadīcchase jīvitu mahya nātha || 43",
    "T02dipguhsu:88": " utthāpanyanurodhāt tad dravaṃ paśyan vipattivat |",
    "T02dipguhsu:89": " māyāvad vastu saṃcintya svamantrārthaḥ punar bhavet || 44",
    "T02dipguhsu:90": " kuṅkūmākāramūlāsyo nīlasavyasitetaraḥ |",
    "T02dipguhsu:91": " kumārābharaṇākāraḥ prajñānandaikasundaraḥ || 45",
    "T02dipguhsu:92": " dvibhujāśliṣṭasatprajñaḥ svābhaprajñādharāsyadhṛk |",
    "T02dipguhsu:93": " bhāsvatkṛpāṇasadbāṇanīlotpaladhanuḥkaraḥ || 46",
    "T02dipguhsu:94": " spharadbuddhaughanirmāṇaniṣpāditajagattrayaḥ |",
    "T02dipguhsu:95": " svabījodbhavacihnotthamañjuvajraḥ svayaṃ bhavet || 47",
    "T02dipguhsu:96": " bhavasaṅgād bhavo' nantaḥ śamasaṅgo vipattibhāk |",
    "T02dipguhsu:97": " māyayā kṛtasaṃsevo dharmadhātvātmako bhavet || 48",
    "T02dipguhsu:98": " oṃ dharmadhātusvabhāvātmako 'ham ||",
    "T02dipguhsu:99": " sanmitraiḥ kṛtaniṣyandaḥ pākāt sarvajñatām iyāt |",
    "T02dipguhsu:100": " taccakṣurādyadhiṣṭhānam upasādhanam iṣyate || 49",
    "T02dipguhsu:101": " kṣitīśakuliśākāśalokeśaskāmbhabhadrakaiḥ |",
    "T02dipguhsu:102": " saṃpūrya cakṣurādīni tadbījaiḥ pauruṣaṃ vahet || 50",
    "T02dipguhsu:103": " dharmasaṃbhoganirmāṇavāhinī jagadarthatā |",
    "T02dipguhsu:104": " cittaguhyādyadhiṣṭhānaṃ sādhanārtham ato bhavet || 51",
    "T02dipguhsu:105": " svahṛtkaṇṭhaśiraścandre hūṃ-āḥ-oṃ-jāṃś ca satprabhūn |",
    "T02dipguhsu:106": " vajrābjacakramadhyasthān dhyātvā cittādiguhyakān || 52",
    "T02dipguhsu:107": " taddhṛtprajñāṅgasaṅgārcīrūpavajrādiraśmibhiḥ |",
    "T02dipguhsu:108": " saṃpūjya sarvadiktryadhvavyāptāśeṣavināyakān || 53",
    "T02dipguhsu:109": " kṛtārthasaṃpadāṃ teṣāṃ ye hṛtkaṇṭhaśirogatāḥ |",
    "T02dipguhsu:110": " cittavajrādayas tāṃs tu tadadhiṣṭhāne prayācayet || 54",
    "T02dipguhsu:111": " cittavajradharaḥ śrīmāṃs trivajrābhedyabhāvitaḥ |",
    "T02dipguhsu:112": " adhiṣṭhānapadaṃ me 'dya karotu cittavajriṇaḥ ||55",
    "T02dipguhsu:113": " daśadiksaṃsthitā buddhās trivajrābhedyabhāvitāḥ |",
    "T02dipguhsu:114": " adhiṣṭhānapadaṃ me 'dya kurvantu cittavajriṇaḥ ||56",
    "T02dipguhsu:115": " oṃ sarvatathāgatacittavajrasvabhāvātmako 'ham ||",
    "T02dipguhsu:116": " dharmo vai vākpathaḥ śrīmāṃs trivajrābhedyabhāvitaḥ |",
    "T02dipguhsu:117": " adhiṣṭhānapadaṃ me 'dya karotu vāgvajriṇaḥ ||57",
    "T02dipguhsu:118": " daśadiksaṃsthitā buddhās trivajrābhedyabhāvitāḥ |",
    "T02dipguhsu:119": " adhiṣṭhānapadaṃ me 'dya kurvantu vāgvajriṇaḥ ||58",
    "T02dipguhsu:120": " oṃ sarvatathāgatavāgvajrasvabhāvātmako 'ham ||",
    "T02dipguhsu:121": " kāyavajradharaḥ śrīmāṃs trivajrābhedyabhāvitaḥ |",
    "T02dipguhsu:122": " adhiṣṭhānapadaṃ me 'dya karotu kāyavajriṇaḥ || 59",
    "T02dipguhsu:123": " daśadiksaṃsthitā buddhās trivajrābhedyabhāvitāḥ |",
    "T02dipguhsu:124": " adhiṣṭhānapadaṃ me 'dya kurvantu kāyavajriṇaḥ || 60",
    "T02dipguhsu:125": " oṃ sarvatathāgatakāyavajrasvabhāvātmako 'ham ||",
    "T02dipguhsu:126": " ṣoḍaśānusmṛteḥ śuddhau kurvantīti taduktavān |",
    "T02dipguhsu:127": " tasya cittādyadhiṣṭhānaṃ noktam aprastutoktitaḥ || 61",
    "T02dipguhsu:128": " triguhyālakṣaṇaṃ vīkṣya māyāprajñāṅgasaṅgataḥ |",
    "T02dipguhsu:129": " mṛduvaimalyasaṃśuddhau mahāsādhanam iṣyate || 62",
    "T02dipguhsu:130": " saṃcodya diggatān nāthān jñānasattvahṛdarciṣā |",
    "T02dipguhsu:131": " tatprabhodbhavavidyābhir bhṛtakumbhāmṛtāmbubhiḥ || 63",
    "T02dipguhsu:132": " svabhiṣiktaḥ prabhuḥ śrīmān kuleśamakuṭottamaḥ |",
    "T02dipguhsu:133": " niṣyandādyais tathā madhyaiḥ svābhāṃ prajñāṃ viśodhayet || 64",
    "T02dipguhsu:134": " śirohṛnnābhiguhye 'syāś caraṇānte ca pratyaṇūn |",
    "T02dipguhsu:135": " oṃ-hūṃ-svā-hṛdbhiḥ āḥ-hābhyāṃ śāśvatādikulātmakaiḥ ||32 65",
    "T02dipguhsu:136": " āpūrya pañcasaṃbuddhaiḥ hūṃ-āḥ-aṣṭadalābjikām |",
    "T02dipguhsu:137": " saṃviśodhya tayā buddhān hūṃ-sadvajro 'nurāgayet || 66",
    "T02dipguhsu:138": " oṃ sarvatathāgatānurāgaṇavajrasvabhāvātmako 'ham ||",
    "T02dipguhsu:139": " hṛccandrakhadgahṛdbhābhiḥ khavyāpibuddhamaṇḍalam |",
    "T02dipguhsu:140": " niveśyātmani saccittarūpam vajrābjasaṃsthitam || 67",
    "T02dipguhsu:141": " nijacakraṃ svabījena tatrotpādya sthirīkṛtam |",
    "T02dipguhsu:142": " utsṛjed vidhinānena jagatsv ajñānaśuddhaye || 68",
    "T02dipguhsu:143": " saṃcodyādhipam akṣobhyaṃ mahādveśārthakṛjjinam |",
    "T02dipguhsu:144": " vajradhṛg iti cotsṛjyāṅgendranīlamaṇiprabham || 69",
    "T02dipguhsu:145": " sitasavyetarāraktam paramādyabhujānvitam |",
    "T02dipguhsu:146": " saṃhṛtyātmani sacchrīmān sarvabhāvair niveśayet || 70",
    "T02dipguhsu:147": " jinajig iti cādyābhaṃ mahāmohārthakṛdvibhum |",
    "T02dipguhsu:148": " saccakrādyanvitaṃ tadvad dhyāyāt pūrvendumaṇḍale || 71",
    "T02dipguhsu:149": " ratnadhṛg iti ratneśaṃ suvarṇābhaṃ samodyamam |",
    "T02dipguhsu:150": " sadratnādyanvitaṃ nāthaṃ kumārāsyaṃ tu dakṣiṇe || 72",
    "T02dipguhsu:151": " ārolig iti vāgīśaṃ mahārāgārthakṛtprabhum |",
    "T02dipguhsu:152": " padmarāgābhapadmādyāṃ kumārāsyaṃ tu pṛṣṭhataḥ || 73",
    "T02dipguhsu:153": " prajñādhṛg ity amogheśaṃ mahogrerṣyārthakṛtkhajam |",
    "T02dipguhsu:154": " vaidūryābhaṃ kumārāsyaṃ dhyāyāt khaḍgādyam uttare || 74",
    "T02dipguhsu:155": " sajaṭāmukuṭāḥ sarve svavidyādvayasangiṇaḥ |",
    "T02dipguhsu:156": " sarvābharaṇasadvastrā dhyeyāḥ padmārkamaṇḍale || 75",
    "T02dipguhsu:157": " moharatīti cāgneyāṃ kṛpopāyajanārthadā |",
    "T02dipguhsu:158": " kāyeśavatsvarūpā syāl locanā svendumaṇḍale || 76",
    "T02dipguhsu:159": " dveṣaratīti nairṛtyāṃ maitrīpraṇidhikāmadā |",
    "T02dipguhsu:160": " citteśavadratautsukyā māmakī candramaṇḍale || 77",
    "T02dipguhsu:161": " rāgaratīti vāyavyāṃ modabalasamādhidā |",
    "T02dipguhsu:162": " vāgīśābhārthaśuddhā sā pāṇḍarā candramaṇḍale || 78",
    "T02dipguhsu:163": " vajraratīti caiṣānyām upekṣajñānasādhikā |",
    "T02dipguhsu:164": " ratneśavatsvarūpā syāc candre tārā manoramā || 79",
    "T02dipguhsu:165": " cakraṃ raktotpalaṃ divyaṃ paṅkajaṃ pītaṃ utpalam |",
    "T02dipguhsu:166": " śiṣṭaṃ svādhipavad diṣṭaṃ cihnam āsāṃ kramād ataḥ || 80",
    "T02dipguhsu:167": " āgneyādicatuḥkoṇe pūrvadvāradvipārśvayoḥ |",
    "T02dipguhsu:168": " rūpādyā darpaṇādyaiḥ syuḥ kāyādyābhās tritattvataḥ || 81",
    "T02dipguhsu:169": " prāgdvāre krodhaparyaṅkaś citteśākārabhāsuraḥ |",
    "T02dipguhsu:170": " yamāntakṛd itītighnaḥ skandhajñeyavināśataḥ || 82",
    "T02dipguhsu:171": " kāyeśābhogradṛg bhīmo 'vāgdvāre 'parājitaḥ |",
    "T02dipguhsu:172": " prajñāntakṛd itīcchāghnaḥ svātmadṛkkleśahānitaḥ || 83",
    "T02dipguhsu:173": " mṛtyujanmāghasāṃ ghātī pṛṣṭhadvāre 'śvakandharaḥ |",
    "T02dipguhsu:174": " padmāntakṛd itīcchāghno vāgīśābhograghūrṇitaḥ || 84",
    "T02dipguhsu:175": " akṣobhyābhogravighnaghna uttare 'mṛtakuṇḍaliḥ |",
    "T02dipguhsu:176": " vighnāntakṛd iti dvārakriyāsurāriśuddhitaḥ || 85",
    "T02dipguhsu:177": " bhrūbhaṅgordhvajvalatkeśababhrubhrūśmaśrulocanāḥ |",
    "T02dipguhsu:178": " vyāvṛtāśyā lalajjihvāḥ sadaṃṣṭrotkaṭahāsinaḥ || 86",
    "T02dipguhsu:179": " caṇḍamudgaradaṇḍābjasvavajrādikarās tv amī |",
    "T02dipguhsu:180": " krūrabhujaṅgabhūṣāṅgāḥ svābhavidyāṅgasaṅginaḥ || 87",
    "T02dipguhsu:181": " niṣpannaṃ cakram ālokya nijabhāvena sarvataḥ |",
    "T02dipguhsu:182": " hṛdbījābhāṅkuśair buddhāṃś cakrākārasamāhṛtān || 88",
    "T02dipguhsu:183": " dṛṣṭvā vighnān svavighnaghnaiḥ samutsāryābhirakṣya ca |",
    "T02dipguhsu:184": " dattvārghaṃ mantrasaṃjaptaṃ candrādikusumānvitam || 89",
    "T02dipguhsu:185": " cakre niveśya tac cakraṃ cakṣuḥkāyādyadhiṣṭhitam |",
    "T02dipguhsu:186": " prāgvat siktaṃ ca tad dhyāyān niṣyandādyadhimātrataḥ || 90",
    "T02dipguhsu:187": " buddhānāṃ makuṭe 'kṣobhyaḥ śeṣāḥ svādhipasekinaḥ |",
    "T02dipguhsu:188": " kāyeśākṣobhyavāgīśacitteśair dvāriṇo matāḥ || 91",
    "T02dipguhsu:189": " ity āsicya svahṛdbhābhiḥ prajñābjāntarniveśitam |",
    "T02dipguhsu:190": " rūpādyaṃ romakūpotthaṃ rūpavajrādiraśmibhiḥ || 92",
    "T02dipguhsu:191": " kūṭāgāraprabhonmuktair gaganāntaḥprasarpibhiḥ |",
    "T02dipguhsu:192": " sampūjya svaṃ munīndrāṃś ca pūjyapūjātmako bhavet || 93",
    "T02dipguhsu:193": " oṃ sarvatathāgatapūjāvajrasvabhāvātmako 'ham ||",
    "T02dipguhsu:194": " sarvadharmaiḥ stuyāc cakraṃ saṃbuddhasvātmamūrtibhiḥ |",
    "T02dipguhsu:195": " pañcajñānāni mudrābhiḥ śatapañcakulaṃ trikam || 94",
    "T02dipguhsu:196": " akṣobhyavajra mahājñāna vajradhātu mahābudha |",
    "T02dipguhsu:197": " trimaṇḍala trivajrāgra ghoṣavajra namo 'stu te || 95",
    "T02dipguhsu:198": " vairocana mahāśuddha vajraśānta mahārate |",
    "T02dipguhsu:199": " prakṛtiprabhāsvarāgrāgrya deśavajra namo 'stu te || 96",
    "T02dipguhsu:200": " ratnarāja sugāmbhīrya khavajrākāśanirmala |",
    "T02dipguhsu:201": " svabhāvaśuddha nirlepa kāyavajra namo 'stu te || 97",
    "T02dipguhsu:202": " vajrāmita mahārāja nirvikalpa khavajradhṛk |",
    "T02dipguhsu:203": " rāgapāramitāprāpta bhāṣavajra namo 'stu te || 98",
    "T02dipguhsu:204": " amoghavajra saṃbuddha sarvāśāparipūraka |",
    "T02dipguhsu:205": " śuddhasvabhāvasaṃbhūta vajrasattva namo 'stu te || 99",
    "T02dipguhsu:206": " candrārkavāribhaiṣajyagandhaṃ vāyvagnicakragam |",
    "T02dipguhsu:207": " praṇavādhiṣṭhitaṃ sārcis tritattvair abhimantritam || 100",
    "T02dipguhsu:208": " hūṃnyastavajrasajjihvo dhyātvā jñānāmṛtair bhṛtam |",
    "T02dipguhsu:209": " hṛccandrāntargatāśeṣacakraṃ tena pratarpayet || 101",
    "T02dipguhsu:210": " hṛdraśminirmitair nāthaiḥ svāsatsaṃkalpavarjitaiḥ |",
    "T02dipguhsu:211": " buddhātmakaṃ jagat kṛtvā hṛdbījāntar niveśayet || 102",
    "T02dipguhsu:212": " hṛccihnavaraṭāntasthaṃ candrahṛdbindurūpakam |",
    "T02dipguhsu:213": " prabhāsvat svamano dhyātvā jñānasattvaṃ prabhāsayet || 103",
    "T02dipguhsu:214": " cittavākkāyavajraṃ ca prabodhya raśmimālayā |",
    "T02dipguhsu:215": " niviṣṭāṃ hṛdi tāṃ dhyāyāt svajñānāmṛtavāhinīm || 104",
    "T02dipguhsu:216": " antas tanum ataḥ sarvāṃ tayābhāsya samantataḥ |",
    "T02dipguhsu:217": " pratiromaprabhāvyūhair jagadarthaṃ prapūrayan || 105",
    "T02dipguhsu:218": " dhyātvā sūkṣmaṃ svacihnaṃ vā vidyānāsāgrasaṃsthitam |",
    "T02dipguhsu:219": " municakraṃ svasaṃvedyaṃ satprajñāsaṅgabhāsvaram || 106",
    "T02dipguhsu:220": " dṛṣtvā sthairyanimittaṃ tu spharaṇaṃ tadraśminimittaiḥ |",
    "T02dipguhsu:221": " buddhair nānāvidhaiś cihnair vidadhīta punaḥ punaḥ || 107",
    "T02dipguhsu:222": " kāyavākcittasadvajrāt pañcasajjñānaraśmikam |",
    "T02dipguhsu:223": " spharanmantraṃ japaṃ kuryād yugapat kramaśo 'thavā || 108",
    "T02dipguhsu:224": " vajrābjadharmataccakraṃ kāyavākcittavajragam |",
    "T02dipguhsu:225": " nilayaṃ tad dṛḍhīkurvañ jñānakāyaṃ spharañ japet || 109",
    "T02dipguhsu:226": " uccārayet spharan prāṇair mantram āyāmasaṃhṛtam |",
    "T02dipguhsu:227": " kāyādisphārasaṃhāraiḥ kuryāj jāpaṃ kramākramāt || 110",
    "T02dipguhsu:228": " uccāryaivaṃ viyad vyāpya kāyādyais taiḥ svaraśmibhiḥ |",
    "T02dipguhsu:229": " prāgvat saccittapūjārhaṃ prāṇād vidyaugham utsṛjan || 111",
    "T02dipguhsu:230": " parigūḍhollasadvidyāsukhāveśavaśīkṛtam |",
    "T02dipguhsu:231": " āyāmājñānabuddhaughaṃ svātmany ante niveśayet || 112",
    "T02dipguhsu:232": " niṣyandādyadhimokṣaiś ca bindusūkṣmatriguhyajāḥ |",
    "T02dipguhsu:233": " dhyeyā mṛdvādibhir bhedair yogāḥ sevādivat tathā || 113",
    "T02dipguhsu:234": " svahṛttattvaparāmarṣāt parīttacittasaṃsṛteḥ |",
    "T02dipguhsu:235": " locanādigaṇodgītaiś cakram abhyarthya pūjayet || 114",
    "T02dipguhsu:236": " mūrdhnīndupraṇavārdrāṃ tu sacittavārivāhinīm |",
    "T02dipguhsu:237": " vidhivat pātayan kuryāt kāyavākcittaprīṇanam || 115",
    "T02dipguhsu:238": " viśramyaivaṃ japaṃ kṛtvā kṛtapūjādiko budhaḥ |",
    "T02dipguhsu:239": " tritattvātmāhitān buddhān gatasaṅgo visarjayet ||54 116",
    "T02dipguhsu:240": " evaṃ tattvadṛśā muktaṃ jagat kṛtsnaṃ vilokya ca |",
    "T02dipguhsu:241": " praṇidhim āmukhīkuryāt kṛpayā taddhitāya ca || 117",
    "T02dipguhsu:242": " samādhitaḥ samutthāya garvaṃ patyuḥ samudvahan |",
    "T02dipguhsu:243": " cāragatas tu saṃbuddhaviṣayaiḥ saṃprapūjayet || 118",
    "T02dipguhsu:244": " śrīmañjuvajrasarvātmā svabhāvaviṣayānugān |",
    "T02dipguhsu:245": " viṣayān bhāvayann evaṃ svasvaśuddhyā pratiṣṭhitān || 119",
    "T02dipguhsu:246": " śāśvatādisvabhāvāṃs tān pratyātmadharmasaṃsthitān |",
    "T02dipguhsu:247": " śrīmadvajradharākārān śuddhasattvasamanvitaḥ || 120",
    "T02dipguhsu:248": " sarvaṃ saṃpādayet kṛtyaṃ svāsatsaṃkalpavarjitaḥ |",
    "T02dipguhsu:249": " saccakrānantapūjeyaṃ sadāmeyā suyoginaḥ || 121",
    "T02dipguhsu:250": " svahṛccandre svacakreśaṃ nijabījaiḥ svabhojanam |",
    "T02dipguhsu:251": " samālambya svahṛttattvaiḥ sarvabuddhāmṛtatāyitam || 122",
    "T02dipguhsu:252": " sarvadharmatayā śuddhaṃ tritattvair abhimantritam |",
    "T02dipguhsu:253": " svādhidaivatasaccakraṃ prīṇayaṃs tena pūjayet || 123",
    "T02dipguhsu:254": " homo bāhyo 'numeyo 'yaṃ cittamātrāt tu mānasaḥ |",
    "T02dipguhsu:255": " anuttaras tv ayaṃ jñānāgniskandhendhanadāhataḥ || 124",
    "T02dipguhsu:256": " kāmair evaṃ samastaiḥ svaṃ svadaivātmasvabhāvajam |",
    "T02dipguhsu:257": " parāṃś ca pūjayed evaṃ samayaḥ sugatair mataḥ || 125",
    "T02dipguhsu:258": " tat tat kāyādi yat karma sarvabuddhāṃs tu pūjayan |",
    "T02dipguhsu:259": " anurūpaṃ jagat kāryaṃ kuryān nityaṃ samāhitaḥ || 126",
    "T02dipguhsu:260": " yat kāyavāṅmayaṃ karma mudrāmantrātmakaṃ mahat |",
    "T02dipguhsu:261": " tat tat karma samāsādya sarvabuddhāṃs tu pūjayet || 127",
    "T02dipguhsu:262": " vastuny ekatra saṃkalpā nānākārāvabhāsinaḥ |",
    "T02dipguhsu:263": " muktiduḥkhasukhotpādāḥ karmāśeṣā bhavanti yat || 128",
    "T02dipguhsu:264": " tasmāc chubhāśubhaṃ karma kāyādyaṃ kalpanodbhavam |",
    "T02dipguhsu:265": " sarvasatkalpanirmukte jñāne tatkalpanā katham || 129",
    "T02dipguhsu:266": " amoghavajrasaccakrī samayotthāpanāya tu |",
    "T02dipguhsu:267": " hṛtkarmavajrakhaṃ dhyātvā sarvaśuddhyābhiṣecayet || 130",
    "T02dipguhsu:268": " gurvavajñādike doṣe sadānaṃ bhojyam āvahet |",
    "T02dipguhsu:269": " bāhyasnānaṃ svacakrasthaḥ kuryāt sekavidhānataḥ || 131",
    "T02dipguhsu:270": " sandhyāntare 'pi pūjādi japaṃ kṛtvā tu pūrvavat |",
    "T02dipguhsu:271": " hṛdyantargatasaccakraḥ supyāt prajñākṛpānvitaḥ || 132",
    "T02dipguhsu:272": " utthānasamaye śrīmān devīsaṃgīticoditaḥ |",
    "T02dipguhsu:273": " prātar utthāya prāgvat tu saṃjaped ādikarmikaḥ || 133",
    "T02dipguhsu:274": " mantrasīlavratair yuktaś cakṣuḥkāyādyadhiṣṭhitaḥ |",
    "T02dipguhsu:275": " jñāne kiñcitsamāveśī japet sandhyāsv atandritaḥ || 134",
    "T02dipguhsu:276": " sarvākārasuniṣpannaṃ spharatsamhārakārakaṃ |",
    "T02dipguhsu:277": " prāptajñānavaśī kiñcid aniśaṃ yogam āśrayet || 135",
    "T02dipguhsu:278": " samyagjñānavaśī dhyāyan kuryāt kāryaṃ jagaddhitam |",
    "T02dipguhsu:279": " dhātvaṇvantas trisaccakraiḥ pratibimbātmamūrtibhiḥ || 136",
    "T02dipguhsu:280": " saṃsiddhāv asakṛl labdhvā yogī nimittam eva tu |",
    "T02dipguhsu:281": " tritattvāṃ vidhivat pūjāṃ kṛtvā maṇḍalam ālikhet || 137",
    "T02dipguhsu:282": " cakrastho vidhivaj japtvā svayaṃ vādhyeṣito 'pi vā |",
    "T02dipguhsu:283": " parārthaṃ ghaṭamāno 'pi nimittaṃ prāpya saṃlikhet || 138",
    "T02dipguhsu:284": " cakrimantraṃ japel lakṣaṃ lakṣam vā svādhidaivatam |",
    "T02dipguhsu:285": " anyeṣām ayutaṃ samyak cakriṇāṃ vājñayā likhet || 139",
    "T02dipguhsu:286": " tritattvair garbhitotsargān anyān hṛdbījagarbhitān |",
    "T02dipguhsu:287": " sānusvārādyavarṇāṃs tu nāmno mantrān samuddharet || 140",
    "T02dipguhsu:288": " kāyavākcittaguhyākhyā karmadharmamahātmikā |",
    "T02dipguhsu:289": " triguhyā samayā mudrā bījaṃ hṛdayam ucyate || 141",
    "T02dipguhsu:290": " karmakartrī tu vidyoktā śāntyādipraticodanāt |",
    "T02dipguhsu:291": " mālāmantrāś ca vidyoktā sarvathā tāṃ japet budhaḥ || 142",
    "T02dipguhsu:292": " yathāyogaṃ japaṃ kṛtvā labdhvājñāṃ svādhipāditaḥ |",
    "T02dipguhsu:293": " nirodhacakram ābhujya svacittaśuddhito likhet || 143",
    "T02dipguhsu:294": " vighnān utsārya saṃkīlyābhyukṣya kṣmāṃ prārthya yācayet |",
    "T02dipguhsu:295": " samādhitritayaṃ kṛtvā buddhādīn adhivāsya ca || 144",
    "T02dipguhsu:296": " dattvā balyargham āpūjya homair āpyāyya khe nyaset |",
    "T02dipguhsu:297": " khānayet kṣmāṃ sunirvighnāṃ gartāpūre 'pi ayaṃ kramaḥ || 145",
    "T02dipguhsu:298": " ācīrṇapūrvasaṃsevo mañjuvajrātmayogavān |",
    "T02dipguhsu:299": " saṃskṛtya maṇḍalasthānaṃ saṃhāryaiḥ pūjayānvitaḥ || 146",
    "T02dipguhsu:300": " vighnāricakrayogasthaḥ svābhiṣekaṃ samādadhet |",
    "T02dipguhsu:301": " duṣṭān nikṛntayed evaṃ yogād vā svādhidaivatāt |",
    "T02dipguhsu:302": " oṃ bhūḥ kham iti mantreṇa viyadbhūtāṃ vasundharām |",
    "T02dipguhsu:303": " hūṃ laṃ hūṃ iti vajrātma kṣmāṃ kṛtvā tām adhiṣṭhayet || 148",
    "T02dipguhsu:304": " oṃ medini vajrībhava vajrabandha hūm ||",
    "T02dipguhsu:305": " prāgvad vighnaghnayogātmā sevādyantānurāgaṇaḥ |",
    "T02dipguhsu:306": " ādiyogī svacakraṃ tu protsṛjyāntāmṛtaś ca saḥ || 149",
    "T02dipguhsu:307": " cakrarājāgriyogātmā cakrakarmasukarmakṛt |",
    "T02dipguhsu:308": " karmarājāgriyogīti samādhitrayam uttamam || 150",
    "T02dipguhsu:309": " etadyogastha ācāryaḥ sarvabuddhātmamūrtikaḥ |",
    "T02dipguhsu:310": " svabhāvaśuddhavajrātmā cakrabhūmadhyasaṃsthitaḥ || 151",
    "T02dipguhsu:311": " vajraghaṇṭādharo vīro 'dhyeṣyas tricakranirmitau |",
    "T02dipguhsu:312": " sahāyair vajraghaṇṭāgraiḥ śāśvatādyātmamūrtibhiḥ || 152",
    "T02dipguhsu:313": " sarvatāthāgataṃ śāntaṃ sarvatāthāgatālayam |",
    "T02dipguhsu:314": " sarvadharmāgranairātmyaṃ deśa maṇḍalam uttamam || 153",
    "T02dipguhsu:315": " sarvalakṣaṇasaṃpūrṇaṃ sarvālakṣaṇavarjitam |",
    "T02dipguhsu:316": " samantabhadrakāyāgraṃ bhāṣa maṇḍalam uttamam || 154",
    "T02dipguhsu:317": " śāntadharmāgrasaṃbhūtaṃ jñānacaryāviśodhakam |",
    "T02dipguhsu:318": " samantabhadravācāgraṃ bhāṣa maṇḍalam uttamam || 155",
    "T02dipguhsu:319": " sarvasattvamahācittaṃ śuddhaṃ prakṛtinirmalam |",
    "T02dipguhsu:320": " samantabhadracittāgryaṃ ghoṣa maṇḍalasārathe || 156",
    "T02dipguhsu:321": " vīkṣyāto mañjurāḍ kruddhaḥ sattvadhātuṃ tamiśritam |",
    "T02dipguhsu:322": " hūṃ vajrottiṣṭheti svakṣaś cakram utkṣipya nirmitam || 157",
    "T02dipguhsu:323": " maṭkāracandraśūryākṣaḥ sarvādhvadikṣu dīpayan |",
    "T02dipguhsu:324": " jagad ālokayan dhīmāṃś cakrabhūmau parikramet || 158",
    "T02dipguhsu:325": " pādatalajvaladvajro vajrollālanatatparaḥ |",
    "T02dipguhsu:326": " līlāvajrapadaṃ nṛtyan sadaṃṣṭrotkaṭa-hūṃ-kṛtaḥ || 159",
    "T02dipguhsu:327": " protsārayet praduṣṭaughān devādyān vighnamaṇḍalān |",
    "T02dipguhsu:328": " śṛṇvantu sarvavighnaughāḥ kāyavākcittasaṃsthitāḥ || 160",
    "T02dipguhsu:329": " ahaṃ mañjuravaḥ śrīmān rakṣācakraprayojakaḥ |",
    "T02dipguhsu:330": " vajreṇādīptavapuṣā sphālayāmi trikāyajān || 161",
    "T02dipguhsu:331": " laṅghayed me viśīryetātra nānyathā |93",
    "T02dipguhsu:332": " bhūmeḥ parigrahaṃ kṛtvā nirvighnāya prakīlayet |",
    "T02dipguhsu:333": " oṃ gha gha ghātaya 2 sarvaduṣṭān phaṭ kīlaya 2 sarvapāpān phaṭ hūṃ hūṃ hūṃ vajrakīla vajradharo ājñāpayati sarvaduṣṭakāyavākcittavajraṃ kīlaya hūṃ",
    "T02dipguhsu:334": " phaṭ ||",
    "T02dipguhsu:335": " adhaḥśūlordhvavighnāriṃ dhiyā madhye prakīlayet |",
    "T02dipguhsu:336": " vighnaughān ghātayet sarvān daśadiksaṃvyavasthitān || 163",
    "T02dipguhsu:337": " saṃvīkṣya kṣmāṃ sunirvighnāṃ tīkṣṇajvālākulaprabhām |",
    "T02dipguhsu:338": " sīmāprākāradigbandhān dhiyā kṛtvādhivāsayet || 164",
    "T02dipguhsu:339": " tvaṃ devi sākṣibhūtāsi sarvabuddhānāṃ tāyinām |",
    "T02dipguhsu:340": " caryānayaviśeṣeṣu bhūmipāramītāsu ca || 165",
    "T02dipguhsu:341": " yathā mārabalaṃ bhagnaṃ śākyasiṃhena tāyinā |",
    "T02dipguhsu:342": " tathā mārabalaṃ jitvā maṇḍalaṃ lelikhāmy aham || 166",
    "T02dipguhsu:343": " kṣmāṃ saṃlipya sugandhadyaiś citraiḥ puṣpaiḥ prakīrya ca |",
    "T02dipguhsu:344": " candrādyaiś cakriṇāṃ sthāne prakuryān maṇḍalaṃ budhaḥ || 167",
    "T02dipguhsu:345": " tatrāvāhya tu saccakraṃ kṛtvā sīmādibandhanam |",
    "T02dipguhsu:346": " pūjāstutyāmṛtāsvādaṃ kalaśān adhivāsayet || 168",
    "T02dipguhsu:347": " vastrācchāditasadgrīvāṃś cūtādipallavānvitān |",
    "T02dipguhsu:348": " kalaśān māṇḍaleyānāṃ tanmantrair adhivāsayet || 169",
    "T02dipguhsu:349": " pañcavrīhyauṣadhīratnagandhāmbucakrasaṃcayam |",
    "T02dipguhsu:350": " śragbaddhavajramūrdhānaṃ cakreśena japaṃ japet || 170",
    "T02dipguhsu:351": " arghaṃ dattvā samāpūjya prakṣipya sitapuṣpakam |",
    "T02dipguhsu:352": " dhūpādhivāsitaṃ tatra sadgandhādyabjabhājanam || 171",
    "T02dipguhsu:353": " pratidinaṃ trisandhyāsu baliṃ dattvā tathā japet |",
    "T02dipguhsu:354": " te ca cakrabahiṣkoṇe jayaś cakreśasavyataḥ || 172",
    "T02dipguhsu:355": " tebhyo 'rghabhājane toyaṃ kṣiptvā tenābhiṣecanāt |",
    "T02dipguhsu:356": " ātmanaḥ sarvaśiṣyāṇāṃ jalābhiṣecanaṃ bhavet || 173",
    "T02dipguhsu:357": " cakrapūjāṃ punaḥ kṛtvā dhūpam utkṣipya pāṇinā |",
    "T02dipguhsu:358": " cakreśaṃ prārthayed dhīmān buddhāṃś ca jānusaṃsthitaḥ || 174",
    "T02dipguhsu:359": " bhagavan mañjusadvajra vidyārāja namo 'stu te |",
    "T02dipguhsu:360": " icchāmi likhituṃ nātha maṇḍalaṃ karuṇātmaka || 175",
    "T02dipguhsu:361": " śiṣyāṇām anukampāyai yuṣmākaṃ pūjanāya ca |",
    "T02dipguhsu:362": " tan me bhaktasya bhagavan prasādaṃ kartum arhasi || 176",
    "T02dipguhsu:363": " samanvāharantu māṃ buddhā jagaccakrakriyārthadāḥ |",
    "T02dipguhsu:364": " phalasthā bodhisattvāś ca yāś cānyā mantradevatāḥ || 177",
    "T02dipguhsu:365": " devatā lokapālāś ca bhūtāḥ sambodhiśāsitāḥ |",
    "T02dipguhsu:366": " śāsanābhiratāḥ sattvā ye kecid vajracakṣuṣaḥ || 178",
    "T02dipguhsu:367": " amuko 'haṃ mahāvajrī mañjuśryudayamaṇḍalam |",
    "T02dipguhsu:368": " likhiṣyāmi jagacchuddhyai yathāśaktyupacārataḥ || 179",
    "T02dipguhsu:369": " anukampām upādāya saśiṣyasya tu tan mama |",
    "T02dipguhsu:370": " maṇḍale sahitāḥ sarve sāṃnidhyaṃ kartum arhatha || 180",
    "T02dipguhsu:371": " nimantryaivaṃ trivārāṃs tān kṛtvā pūjādikaṃ vibhoḥ |",
    "T02dipguhsu:372": " samārakṣya bahir gatvā svaśiṣyān srakkaragrahān || 181",
    "T02dipguhsu:373": " manīṣiṇo mahotsāhān kṛtajñanirahaṅkṛtān |",
    "T02dipguhsu:374": " kulino guṇinaḥ śrāddhān rūpavarṇavayonvitān || 182",
    "T02dipguhsu:375": " arthinaś cābhiyuktāṃś ca saugatān mantrasādhane |",
    "T02dipguhsu:376": " virūpān nirguṇāṃś cāpi hīnān apy adhivāsayet || 183",
    "T02dipguhsu:377": " caturṇām apy anujñātaḥ parṣadāṃ maṇḍale vidhiḥ |",
    "T02dipguhsu:378": " śikṣāsu svāsu yuktānāṃ mahāyānaratātmanām || 184",
    "T02dipguhsu:379": " mantrasiddhyarthinaḥ kecit praviśantīha maṇḍale |",
    "T02dipguhsu:380": " puṇyakāmās tato 'nye ca paralokārthino 'pare || 185",
    "T02dipguhsu:381": " paralokaṃ samuddiṣya śraddhāṃ kṛtvā ca bhūyasīm |",
    "T02dipguhsu:382": " praviśen maṇḍalaṃ dhīmān naihikam phalam īhayet || 186",
    "T02dipguhsu:383": " aihikaṃ kāṅkṣamāṇasya na tathā pāralaukikam |",
    "T02dipguhsu:384": " paralokārthinaḥ puṃsaḥ puṣkalaṃ tv aihikaṃ phalam || 187",
    "T02dipguhsu:385": " evam uktvā tu tān śiṣyān dhiyā svāntar niveśitān |",
    "T02dipguhsu:386": " prāgvad vajrābjasaṃśuddhān iha dvāre tu yācayet || 188",
    "T02dipguhsu:387": " tvam me śāstā mahārata icchāmy ahaṃ mahānātha mahābodhinayaṃ dṛḍham || 189",
    "T02dipguhsu:388": " dehi me samayaṃ tattvaṃ bodhicittaṃ ca dehi me |",
    "T02dipguhsu:389": " buddhaṃ dharmaṃ ca saṃghaṃ ca dehi me śaraṇatrayam praveśayasva māṃ nātha mahāmokṣapuraṃ varam",
    "T02dipguhsu:390": " trir uccārya ca tān śiṣyān jñātvā sadbhaktivatsalān |",
    "T02dipguhsu:391": " pradhānaṃ śiṣyam ekaṃ tu kṛtvā brūyād idaṃ vacaḥ || 191",
    "T02dipguhsu:392": " ehi vatsa mahāyānaṃ mantracaryānayaṃ vidhim |",
    "T02dipguhsu:393": " deśayiṣyāmi te samyak bhājanas tvaṃ mahānaye || 192",
    "T02dipguhsu:394": " buddhās triyadhvasaṃbhūtāḥ kāyavākcittavajriṇaḥ |",
    "T02dipguhsu:395": " saṃprāptā jñānam atulaṃ vajramantraprabhāvanaiḥ || 193",
    "T02dipguhsu:396": " mantraprayogam atulaṃ yena bhagnaṃ mahābalam |",
    "T02dipguhsu:397": " mārasainyaṃ mahāghoraṃ sākyasiṃhādibhir varaiḥ || 194",
    "T02dipguhsu:398": " lokānuvṛttim āgamya cakraṃ pravartya nirvṛtāḥ |",
    "T02dipguhsu:399": " tasmān matim imāṃ vatsa kuru sarvajñatāptaye || 195",
    "T02dipguhsu:400": " deśanādiṃs tridhālāpyā bodhicittaṃ tato guruḥ |",
    "T02dipguhsu:401": " utpādayed anutpannam utpannaṃ smārayet punaḥ || 196",
    "T02dipguhsu:402": " sarvakarmakṛtārakṣya dhyāyād dhṛtkaṇṭhamūrdhasu |",
    "T02dipguhsu:403": " vajraṃ abjaṃ tathā cakraṃ hūṃ āḥ oṃ teṣu vinyaset || 197",
    "T02dipguhsu:404": " gandhāmbuvajrasanmuṣṭyā hūṃ oṃ āḥ evaṃ āpaṭhan |",
    "T02dipguhsu:405": " hṛcchiraḥkaṇṭham ālabhya dadyāt puṣpādikaṃ kramāt || 198",
    "T02dipguhsu:406": " puṣpaṃ mūrdhni puro dhūpaṃ dīpaṃ gandhaṃ punar hṛdi |",
    "T02dipguhsu:407": " dadyāt sarvakṛtā japtaṃ śiṣyebhyo yatir ādarāt || 199",
    "T02dipguhsu:408": " dvādaśāṅgulapuṣpāgram akīṭāpāṭitāvraṇam |",
    "T02dipguhsu:409": " aśvatthodumburāvakraṃ pradadyād dantadhāvanam || 200",
    "T02dipguhsu:410": " prāgudaṅmukhasaṃsthais taiḥ khādayitvaiva prakṣipet |",
    "T02dipguhsu:411": " gocarmamātrabhūlipte siddhiṃ śāntyādikāṃ diśet || 201",
    "T02dipguhsu:412": " ācamya tricalupānaṃ dattvā bāhye niveśya ca |",
    "T02dipguhsu:413": " kuśān śayyopadhānāya bāhusūtraiḥ surakṣayet || 202",
    "T02dipguhsu:414": " tricalupānamantraḥ ||",
    "T02dipguhsu:415": " oṃ hrīḥ viśuddhadharma sarvapāpāni cāsya śodhaya sarvavikalpān apanaya hūm",
    "T02dipguhsu:416": " sarvajñānāṃ kadā loke sambhavo jāyate na vā |",
    "T02dipguhsu:417": " udumbarasyeva kusumaṃ kadācit karhicid bhavet || 203",
    "T02dipguhsu:418": " tato 'pi durlabhotpādo mantracaryānayasya hi |",
    "T02dipguhsu:419": " yena sattvārtham atulaṃ kartuṃ śaktā hy anirvṛtāḥ || 204",
    "T02dipguhsu:420": " anekakalpakoṭībhir yat kṛṭam pāpakam purā |",
    "T02dipguhsu:421": " tat sarvaṃ hi kṣayaṃ yāti dṛṣṭvā maṇḍalam īdṛśaṃ || 205",
    "T02dipguhsu:422": " kim utānantayaśasāṃ mantracaryānaye sthitaḥ |",
    "T02dipguhsu:423": " padaṃ hy anuttaraṃ yāti japan vai mantra tāyinām || 206",
    "T02dipguhsu:424": " ucchinnā durgatis teṣāṃ sarvaduḥkhasya sambhavā |",
    "T02dipguhsu:425": " yeṣāṃ caryāvare hy asmin matir atyantanirmalā || 207",
    "T02dipguhsu:426": " adya yuṣmābhir atulā lābhā labdhā mahātmabhiḥ |",
    "T02dipguhsu:427": " yena yūyaṃ jinaiḥ sarvaiḥ saputrair iha śāsane || 208",
    "T02dipguhsu:428": " sarve parigṛhītā stha jāyamānā mahātmabhiḥ |",
    "T02dipguhsu:429": " tena yūyaṃ mahāyāne śvo jātā hi bhaviṣyatha || 209",
    "T02dipguhsu:430": " eṣa mārgavaraḥ śrīmān mahāyānamahodayaḥ |",
    "T02dipguhsu:431": " yena yūyaṃ gamiṣyanto bhaviṣyatha tathāgatāḥ || 210",
    "T02dipguhsu:432": " kṛtvātha deśanāṃ rakṣāṃ svāpayet kuśasaṃstare |",
    "T02dipguhsu:433": " yat kiñcit paśyatha svapne prātar me kathayiṣyatha || 211",
    "T02dipguhsu:434": " rakṣādhiṣṭhādikaṃ kṛtvā taj japet sārvakarmikam |",
    "T02dipguhsu:435": " pañcakulatricakrāṇāṃ kuṇḍaliḥ sārvakarmikaḥ || 212",
    "T02dipguhsu:436": " pṛṣṭvā śubhāśubhaṃ svapnaṃ hatvā kuṇḍalināśubham |",
    "T02dipguhsu:437": " śiṣyān saṃrakṣya tān yogyān saṃvaraṃ grāhayet tataḥ || 213",
    "T02dipguhsu:438": " cakre 'vaivartyasaṃsekaṃ dattvā nātha vadasva me |",
    "T02dipguhsu:439": " cakradevatayos tattvam ācāryaparikarma ca || 214",
    "T02dipguhsu:440": " samayaṃ sarvabuddhānāṃ saṃvaraṃ guhyam uttaram |",
    "T02dipguhsu:441": " ācāryaḥ syām ahaṃ nityaṃ sarvasattvārthakāraṇāt || 215",
    "T02dipguhsu:442": " ācāryatārthinaḥ śiṣyān grāhayitvā tu saṃvaram |",
    "T02dipguhsu:443": " yogam ādhāya saccakraṃ saṃpūjya khe dhiyā nyaset || 216",
    "T02dipguhsu:444": " śāśvatādisvarūpābhaṃ tadvarṇabījasaṃbhavam |",
    "T02dipguhsu:445": " pañcajñānānvitaṃ sūtraṃ pañcaviṃśatibheditam || 217",
    "T02dipguhsu:446": " yaḥkārasūryacandrākṣo mañjuvajrātmavigrahaḥ |",
    "T02dipguhsu:447": " dīptadṛṣṭyaṅkuśākṛṣtaṃ svavarṇāntar niveśitam || 218",
    "T02dipguhsu:448": " vairocanādihṛjjñānasūtraṃ sarvakṛtā saha |",
    "T02dipguhsu:449": " prayaccha śāśvata sūtraṃ svacakrasūtraṇāya ca || 219",
    "T02dipguhsu:450": " tritattvagarbhitaṃ caiva yāvad akṣobhyam arthayan |",
    "T02dipguhsu:451": " anyonyānugatāḥ sarvadharmā ityādy anusmaran || 220",
    "T02dipguhsu:452": " cakradviguṇato dīrghaṃ dvāraviṃśatibhāgikam |",
    "T02dipguhsu:453": " pañcāmṛtasugandhena temayitvāpi rakṣitaṃ || 221",
    "T02dipguhsu:454": " tryakṣarāntargataṃ yogī cālayet sūtradhāriṇā |",
    "T02dipguhsu:455": " trir jjaḥkārais tam āpreṣya jjaḥ jjaḥ jjaḥ ity api svayaṃ punaḥ || 222",
    "T02dipguhsu:456": " vāmamuṣṭigraho nābhau pratīcyavāgdiśi sthitaḥ |",
    "T02dipguhsu:457": " khasūtraṃ pātayec chrīmāṃs tathaivādhaḥ prasūtrayet || 223",
    "T02dipguhsu:458": " oṃ vajrasamayasūtraṃ mātikrama hūṃ ||",
    "T02dipguhsu:459": " sattvārthe bhavatāṃ kālo viyadvyāpitathāgatān |",
    "T02dipguhsu:460": " codayet sūtradhvaninā tad ihāgamanāya tu || 224",
    "T02dipguhsu:461": " yakṣapretendranāgeśadiṅmukho 'gnyanilāśritaḥ |",
    "T02dipguhsu:462": " prākpratīcyuttarāvākcaturdigbahiḥ prasūtrya ca || 225",
    "T02dipguhsu:463": " koṇasūtraṃ samāsūtrya cāgneyanairṛtisthitaḥ |",
    "T02dipguhsu:464": " prākpratīcyuttarāvāgdik tathaivāṣṭakamaṇḍalam || 226",
    "T02dipguhsu:465": " dviguṇīkṛtya tat sūtraṃ cakramadhye vidhārya ca |",
    "T02dipguhsu:466": " cakrākāraṃ tato bāhyaṃ vajrasūtradvayaṃ punaḥ || 227",
    "T02dipguhsu:467": " aiśānyāṃ cakravāḍaṃ ca svānupūrvyā pradakṣiṇāt |",
    "T02dipguhsu:468": " sūtreṇa sūtrayet prājñaḥ sarvadiksamatāṃ vahan || 228",
    "T02dipguhsu:469": " animittair asiddhiḥ syāt sūtracchede guroḥ kṣayaḥ |",
    "T02dipguhsu:470": " hīnābhiriktato rogā diṅmohe śiṣyavibhramaḥ || 229",
    "T02dipguhsu:471": " caturasraṃ caturdvāraṃ catustoraṇabhūṣitam |",
    "T02dipguhsu:472": " catuḥsūtrasamāyuktaṃ paṭṭasragdāmabhūṣitam || 230",
    "T02dipguhsu:473": " koṇabhāgeṣu sarveṣu dvāraniryūhasandhiṣu |",
    "T02dipguhsu:474": " khacitaṃ vajraratnais tu sūtrayed bāhyamaṇḍalam || 231",
    "T02dipguhsu:475": " tasyābhyantarataś cakram aṣṭamaṇḍalakopamam |",
    "T02dipguhsu:476": " ardhena bāhyacakrasya samantāt parimaṇḍalam || 232",
    "T02dipguhsu:477": " cakrastambhādyaracitaṃ vajrāvalyāvṛtaṃ śubham |",
    "T02dipguhsu:478": " vibhajec ca tato dvāraṃ hrīḥkārakrodhadṛṣṭitaḥ || 233",
    "T02dipguhsu:479": " cakrāṣṭabhāgikaṃ dvāraṃ vedikārahitaṃ matam |",
    "T02dipguhsu:480": " dvārapramāṇā niryūhā devatāpaṭṭikās tathā || 234",
    "T02dipguhsu:481": " dvārārdhā sarvato vedī kapolaḥ pakṣakas tathā |",
    "T02dipguhsu:482": " harārdhahāracandrārkā paṭṭasragdāmapaṭṭikāḥ || 235",
    "T02dipguhsu:483": " rajobhūmis tadardhena mūlasūtrabhuvo bahiḥ |",
    "T02dipguhsu:484": " cakrādyastambhasūtrāṇāṃ bhūmis tulyā rajobhuvā || 236",
    "T02dipguhsu:485": " toraṇaṃ triguṇaṃ dvārāt patākāghaṇṭayānvitam |",
    "T02dipguhsu:486": " saghaṇṭā mārutoddhūṭā patākā bāhyakoṇataḥ || 237",
    "T02dipguhsu:487": " cakrānurūpato 'nyeṣāṃ yathāśobhaṃ prakalpanā |",
    "T02dipguhsu:488": " saṃbuddhajñānakāyatvād vāgmī vajrakule smṛtaḥ || 238",
    "T02dipguhsu:489": " dharmakāyātmasaṃśuddhau cittamaṇḍalam asya tu |",
    "T02dipguhsu:490": " sattvāśayaṃ samāsādya mānādiniyamaḥ kṛtaḥ |",
    "T02dipguhsu:491": " prajñopāyodbhavā siddhir jātyādiniyamena kim || 239",
    "T02dipguhsu:492": " tad ekahastam ārabhya yāvad dhastasahasrakam |",
    "T02dipguhsu:493": " evam āsūtrya tac cakraṃ dīptadṛṣṭyā rajāṃsi tu |",
    "T02dipguhsu:494": " prākkramajñānasaddīptyā samuttejyābhimantrayet || 240",
    "T02dipguhsu:495": " oṃ vajracitra samaya hūm ||",
    "T02dipguhsu:496": " dharmadhātur ayaṃ śuddhaḥ sattvadhātupramocakaḥ |",
    "T02dipguhsu:497": " svayaṃ mañjuravo rājā sarvatathāgatālayaḥ || 241",
    "T02dipguhsu:498": " sarvadoṣavinirmuktaś cakrābhyantarasaṃsthitaḥ |",
    "T02dipguhsu:499": " aiśānīṃ diśam āśritya gurur vāmena muṣṭinā || 242",
    "T02dipguhsu:500": " śvetaṃ pītaṃ tathā raktaṃ haritaṃ kṛṣṇam eva ca |",
    "T02dipguhsu:501": " samapradakṣiṇācchinnāvakrāṃ rekhāṃ prapātayet || 243",
    "T02dipguhsu:502": " samāṃ ca pātayed rekhāṃ dvāraviṃśatibhāgikām |",
    "T02dipguhsu:503": " sthūlapāte bhaved vyādhiḥ kṛśayā dhananāśanam ||244",
    "T02dipguhsu:504": " vidveṣo vakrayā mṛtyuś chinnayā guruśiṣyayoḥ |",
    "T02dipguhsu:505": " apradakṣiṇapāte tu rajasāṃ kīlanaṃ bhavet || 245",
    "T02dipguhsu:506": " śvetavajramayī sūcī sauvarṇālambanāparā |",
    "T02dipguhsu:507": " padmarāgamayī sūcī tathā marakatāparā || 246",
    "T02dipguhsu:508": " kṛṣṇābhyantarato jñeyā eṣa raṅgakramo 'sya tu |",
    "T02dipguhsu:509": " pūrveṇa tu mahāśvetaṃ dakṣiṇe pītasaṃyutam || 247",
    "T02dipguhsu:510": " lohitaṃ paścimabhāgaṃ mañjiṣṭhottarasaṃyutam |",
    "T02dipguhsu:511": " madhyato bhūmibhāgaṃ tu indranīlaprabhāsvaram || 248",
    "T02dipguhsu:512": " prajñopāyātmako nityaṃ saṃlikhet susamāhitaḥ |",
    "T02dipguhsu:513": " yavamātrāntarā rekhā pātanīya parasparam || 249",
    "T02dipguhsu:514": " kuṇḍalāmṛtavajreṇa sarvaduṣṭān pramardayan |",
    "T02dipguhsu:515": " mahāmudrāsya damṣṭroktā duṣṭaśatruś ca mantrarāḍ || 250",
    "T02dipguhsu:516": " namaḥ samantakāyavākcittavajrāṇāṃ namo vajrakrodhāya mahādaṃṣṭrotkaṭabhairavāya asimuṣalaparśupāśahastāya oṃ amṛtakuṇḍali kha 2",
    "T02dipguhsu:517": " khāhi 2 tiṣṭha 2 bandha 2 hana 2 daha 2 garja 2 visphoṭaya 2",
    "T02dipguhsu:518": " sarvavighnavināyakān mahāgaṇapatijīvitāntakarāya hūṃ phaṭ ||",
    "T02dipguhsu:519": " evaṃ maṇḍalam ālikhya candrasūryakṛtāsanam |",
    "T02dipguhsu:520": " madhye khaḍgaṃ likhet syāmaṃ suviśuddhādibhāsvaram || 251",
    "T02dipguhsu:521": " pūrveṇāṣṭārasaccakram ādarśādisamujjvalam |",
    "T02dipguhsu:522": " savye ratnaṃ harītābhaṃ navāṃśaṃ samatonnatam || 252",
    "T02dipguhsu:523": " paścime 'ṣṭadalaṃ padmaṃ pratyavekṣādiraktakam |",
    "T02dipguhsu:524": " uttare tu satkhaḍgaṃ kṛtyādipratimaṇḍitam || 253",
    "T02dipguhsu:525": " upāyair netram āgneyyāṃ nairṛtyāṃ vajram arthanāt |",
    "T02dipguhsu:526": " vāyavyāṃ vikaṭāsyaṃ tu balāt padmaṃ sakandakam || 254",
    "T02dipguhsu:527": " aiśānyām utpalaṃ jñānāt pītaṃ nīlābhaśobhanam |",
    "T02dipguhsu:528": " āgneyādicatuṣkoṇe pūrvadvāradvipārśvayoḥ || 255",
    "T02dipguhsu:529": " darpaṇaṃ ca tathā vīṇāṃ gandhaśaṅkharaśāyanam |",
    "T02dipguhsu:530": " vastraṃ dharmodayaṃ caiva dānaśīlādiśodhitam || 256",
    "T02dipguhsu:531": " śraddhādimudgaraṃ daṇḍaṃ padmaṃ vajraṃ caturthakam |",
    "T02dipguhsu:532": " dvāreṣu sarvathā jñātvā sphuṭaṃ dhyātvā svacakrakam || 257",
    "T02dipguhsu:533": " prāgvat prajñāṅgasaṃyogād buddhān svāntar niveśya ca |",
    "T02dipguhsu:534": " saccittena viyad vyāpya cakrapārśvakṛtāspadān || 258",
    "T02dipguhsu:535": " taiḥ samāyātavighnāṃs tān samutsāryābhirakṣya ca |",
    "T02dipguhsu:536": " yamāryādibhir ākṛṣyāveśya baddhvā vaśaṃ nayet || 259",
    "T02dipguhsu:537": " cakṣuḥkāyādy adhiṣṭhāyārghābhiṣekābhipūjanam |",
    "T02dipguhsu:538": " kṛtvā stutvātha saṃprīṇya japtvā vibhāvya toṣayet || 260",
    "T02dipguhsu:539": " prāgvat satpadmabhāṇḍe tu kṛtvā jñānāmṛtāmṛtam |",
    "T02dipguhsu:540": " dikpālān svasvayogasthān prapūjya maṇḍalaṃ viśet || 261",
    "T02dipguhsu:541": " trailokyavijayo bhūtvā yathāptyābharaṇāmbaraḥ |",
    "T02dipguhsu:542": " kṛtapradakṣiṇaś cakraṃ natvā homena pūrayet || 262",
    "T02dipguhsu:543": " caturaṅgulam ātyajya tanmānābjapraphullayā |",
    "T02dipguhsu:544": " vedyā hastārdhahastādhaś cakravat sārvakarmikam || 263",
    "T02dipguhsu:545": " dairghād ucchrayataḥ khaḍgaṃ aṣṭaikāṅgulamānakam |",
    "T02dipguhsu:546": " kuṇḍamadhye likhec cakraratnābjakhaḍgamadhyagam || 264",
    "T02dipguhsu:547": " bahirveṣṭitavajrālīṃ yogī pūrvamukhasthitaḥ |",
    "T02dipguhsu:548": " japtvā sarvakṛtārakṣya vāme 'rghādy anyad anyat || 265",
    "T02dipguhsu:549": " nyasyopakaraṇaṃ prokṣya mañjuvajrātmayogavān |",
    "T02dipguhsu:550": " kṣīravṛkṣendhanādīptam agniṃ tryakṣararecitam || 266",
    "T02dipguhsu:551": " prajvālya vyañjanāghātaiḥ kuśān dadyāt pradakṣiṇam |",
    "T02dipguhsu:552": " ādyajahṛtsaratryaśrābjasthaṃ rūṃbījasaṃbhavam || 267",
    "T02dipguhsu:553": " dhyātvā pītaṃ trivaktraṃ tu pīnaṃ prajñāngasaṅginam |",
    "T02dipguhsu:554": " kuṇḍikābhayadaṇḍākṣamālākaram ihānalam || 268",
    "T02dipguhsu:555": " āvāhya jñānasadvahniṃ prāgvat tritattvaṭakkinā |",
    "T02dipguhsu:556": " abhyukṣaṇādikaṃ tasya kṛtvāsananiveśanam|| 269",
    "T02dipguhsu:557": " sruksruve hastadaṇḍādho vajraratne tadūrdhvataḥ |",
    "T02dipguhsu:558": " caturasrāṅgulā pātrī dvyaṅgulakhātavajradhā || 270",
    "T02dipguhsu:559": " caturaṅgulavajrāntar ante padmadalākṛtiḥ |",
    "T02dipguhsu:560": " antar vajrāṅgulaṃ khātaṃ dvyaṅgulābjadalaṃ sruvam || 271",
    "T02dipguhsu:561": " dhyātvā svadaivataṃ bījaṃ pradīptaṃ sruksruvānane |",
    "T02dipguhsu:562": " dadyāt pūrṇāhutiṃ tasmai rephaṃ vinyasya tanmukhe || 272",
    "T02dipguhsu:563": " juhvīta samidho dhanyāḥ samiddhe 'gnau ghṛtaṃ tilān |",
    "T02dipguhsu:564": " dūrvākhaṇdaṃ tu dadhyannaṃ kuśān vidhikramād ataḥ || 273",
    "T02dipguhsu:565": " tathatājñānasadvahner hṛccandre maṃ-bhavādhipam |",
    "T02dipguhsu:566": " saccakraṃ juhuyād dhyātvā bāhyapūjādi pūrvakam || 274",
    "T02dipguhsu:567": " oṃ agnaye svāhā || ghṛtasya ||",
    "T02dipguhsu:568": " oṃ sarvapāpadahanavajrāya sarvapāpaṃ daha svāhā || tilānām ||",
    "T02dipguhsu:569": " oṃ vajrāyuṣe svāhā || dūrvāyāḥ ||",
    "T02dipguhsu:570": " oṃ vajrapuṣṭaye svāhā || akhaṇḍataṇḍulānām ||",
    "T02dipguhsu:571": " oṃ sarvasampade svāhā || dadhyannasya ||",
    "T02dipguhsu:572": " oṃ apratihatavajrāya svāhā || kuśānām ||",
    "T02dipguhsu:573": " puṣṭiśāntivaśākarṣe dveṣoccāṭābhicāruke ||",
    "T02dipguhsu:574": " oṃ svāhā hoḥ jaḥ huṃ hūṃ phaṭ mantrānte cāpi codanā ||275",
    "T02dipguhsu:575": " hṛtsattvāt svādhipāt sarvāḥ prīṇyante devatā iti |",
    "T02dipguhsu:576": " dhyāyaṃś candrādikair anyair dravyaiḥ saṃtarpya pūrvavat || 276",
    "T02dipguhsu:577": " hṛccandracakrasajjihvam ante pūrṇāhutiṃ tathā |",
    "T02dipguhsu:578": " abhyukṣya camanārghaṃ dattvāpūjya stutvā visarjayet || 277",
    "T02dipguhsu:579": " śeṣaṃ havyaṃ svayogātmā vahnau hutvātha taṃ tathā |",
    "T02dipguhsu:580": " visarjya prāgvidhānena cakram āpūjya saṃviśet || 278",
    "T02dipguhsu:581": " śiṣyapraveśavidhinā praviśyādau svayaṃ kṛtī |",
    "T02dipguhsu:582": " niṣpādya sekaparyantaṃ prāpyānujñāṃ kulādhipāt || 279",
    "T02dipguhsu:583": " mahārāgodbhavaṃ tattvaṃ cakraṃ ca pratibimbavat |",
    "T02dipguhsu:584": " pure śiṣyapraveśārthaṃ tattvaṃ satyaṃ ca śrāvayet || 280",
    "T02dipguhsu:585": " ākāśotpādacihnatvād anādinidhanaḥ paraḥ |",
    "T02dipguhsu:586": " mahāvajramayaḥ sattvo mañjuvajrādya siddha me || 281",
    "T02dipguhsu:587": " sarvottamamahāsiddhi māhaiśvaryādhidaivata |",
    "T02dipguhsu:588": " sarvavajradharo rājā siddha me paramākṣara || 282",
    "T02dipguhsu:589": " nirdoṣaḥ śāśvataś cāsi sarvarāgānurāgaṇa |",
    "T02dipguhsu:590": " tattvena siddha me bhagavan mahārāgo mahārata || 283",
    "T02dipguhsu:591": " atyantaśuddha sarvāgra ādimuktas tathāgataḥ |",
    "T02dipguhsu:592": " samantabhadra sarvātmā bodhisattva prasiddha me || 284",
    "T02dipguhsu:593": " sarvottamamahāsiddhi māhaiśvaryāgramudrayā |",
    "T02dipguhsu:594": " siddha vajra mahotkarṣāt vajragarvāpate mama || 285",
    "T02dipguhsu:595": " sarvasattvamanovyāpī sarvasattvahṛdīsthitaḥ |",
    "T02dipguhsu:596": " sarvasattvapitā caiva kāmo 'gryaḥ samayāgriṇāṃ || 286",
    "T02dipguhsu:597": " yena satyena sajjñānaṃ prajñopāyātmamaṇḍalaṃ |",
    "T02dipguhsu:598": " tena satyena me nātha kāmāṃs tvaṃ paripūraya || 287",
    "T02dipguhsu:599": " pratibimbasamā dharmā acchāḥ śuddhā hy anāvilāḥ |",
    "T02dipguhsu:600": " agrāhyā anabhilāpyāś ca hetukarmasamudbhavāḥ || 288",
    "T02dipguhsu:601": " tathatātattvaniryātā iti satyena maṇḍale |",
    "T02dipguhsu:602": " pratibimbaṃ sphuṭaṃ śiṣyāḥ sarve paśyantv akalmaṣāḥ || 289",
    "T02dipguhsu:603": " sāmānyasaṃvaraṃ śiṣyaṃ prāgvat kāyādibhāsvaraṃ |",
    "T02dipguhsu:604": " jamanīkāntaraṃ prokta sarvakṛtkalaśāmbhasā || 290",
    "T02dipguhsu:605": " raktāmbaraṃ tadāsyaṃ ca pṛcchet kas tvam iti priya |",
    "T02dipguhsu:606": " śiṣyeṇāpi tato vācyaṃ subhago 'ham iti priya || 291",
    "T02dipguhsu:607": " saṃpūjya srakkaraṃ dvāri tathaivādattadakṣiṇam |",
    "T02dipguhsu:608": " yogacittaṃ samutpādya hṛdi vajraṃ hṛdā nyaset || 292",
    "T02dipguhsu:609": " mantraḥ ||",
    "T02dipguhsu:610": " oṃ sarvayogacittam utpādayāmi surate samayas tvaṃ hoḥ sidhya vajra yathāsukhaṃ |",
    "T02dipguhsu:611": " adya tvaṃ sarvatathāgatādhiṣṭhito bhaviṣyasi |",
    "T02dipguhsu:612": " na ca tvayedam sarvatathāgataparamarahasyam amaṇḍalapraviṣṭāya vaktavyaṃ na cāśraddhātavyam iti vācyaṃ ||",
    "T02dipguhsu:613": " yamāryādisvasanmantraiḥ samākṛṣya praveśya ca |",
    "T02dipguhsu:614": " pañcākṣarair athāpy evaṃ vācyaṃ satsaṃvaragrahe || 293",
    "T02dipguhsu:615": " adya tvaṃ sarvatathāgatakule praviṣṭaḥ |",
    "T02dipguhsu:616": " tad ahaṃ te vajrajñānam utpādayāmi yena jñānena tvaṃ sarvatathāgatasiddhīr api prāpsyasi kim utānyāḥ siddhīḥ |",
    "T02dipguhsu:617": " na ca tvayādṛṣṭamaṇḍalasya purato vaktavyaṃ |",
    "T02dipguhsu:618": " mā te samayo vyathed iti tad dhṛdi vajram āsthāpya |",
    "T02dipguhsu:619": " oṃ vajrasattvaḥ svayaṃ te 'dya hṛdaye samavasthitaḥ |",
    "T02dipguhsu:620": " nirbhidya tatkṣaṇaṃ yāyād yadi brūyā imaṃ nayam |",
    "T02dipguhsu:621": " padmasthaṃ tryakṣarojjvalaṃ pāyayed amṛtaṃ pañca ||",
    "T02dipguhsu:622": " idaṃ te nārakaṃ vāri samayātikramād dahet |",
    "T02dipguhsu:623": " samayarakṣaṇāt siddhiḥ piba vajrāmṛtodakam || 295",
    "T02dipguhsu:624": " oṃ vajrodaka ṭhaḥ ||",
    "T02dipguhsu:625": " dṛḍhapratijñam idaṃ vadet ||",
    "T02dipguhsu:626": " adya prabhṛti tavāhaṃ vajrapāṇir yad ahaṃ brūyām idaṃ kuru tat tvayā kartavyaṃ na cāham avamantavyo mā te viṣamāparihāreṇa kālakriyāṃ kṛtvā narakapatanaṃ syāt |",
    "T02dipguhsu:627": " brūyād brūhi tataḥ śiṣyān sarvatathāgatāś cādhitiṣṭhantām vajrasattvo me āviśatu |",
    "T02dipguhsu:628": " vācayitvā ca tad dhṛdi |",
    "T02dipguhsu:629": " vajrāṅkakoṇamāhendre hūṃ dhyāyāt pīta-laṃ-bhave |",
    "T02dipguhsu:630": " vāruṇaṃ vaṃ-bhavaṃ śuklaṃ ghaṭāṅkaṃ parimaṇḍalam || 296",
    "T02dipguhsu:631": " nīladhvajāṅkadhanvābhaṃ vāyavyaṃ yaṃ-bhavaṃ calam |",
    "T02dipguhsu:632": " kāye vāci tayor haḥ āḥ pādādho jhaiḥ samujjvalaṃ || 297",
    "T02dipguhsu:633": " vāyavye raṃ-bhava tryasreṇoddīpya śiṣyam āviśet || 298",
    "T02dipguhsu:634": " āveśaya stobhaya ra ra ra ra cālaya 2 hūṃ haḥ āḥ jhaiḥ ||",
    "T02dipguhsu:635": " jihvāyāṃ raktam āḥ-kāraṃ dhyātvāviṣṭaṃ punar vadet |",
    "T02dipguhsu:636": " rāgavajraṃ tam ābhujya brūhi vajra śubhāśubham || 299",
    "T02dipguhsu:637": " tam āveśaṃ dṛdhīkurvan tiṣṭha vajreti taṃ lapet |",
    "T02dipguhsu:638": " prakṣepayet srajaṃ cakre pratīccha vajra hoḥ ||",
    "T02dipguhsu:639": " tāṃ śirasi bandhayet || 300",
    "T02dipguhsu:640": " pratighṛhṇa tvam imaṃ sattvaṃ mahābala ||",
    "T02dipguhsu:641": " cihne cihnasamīpe vā srakprapannāprapannayoḥ |",
    "T02dipguhsu:642": " pated rucyāpi tadyogaṃ dadyād bhavyatayātha vā || 301",
    "T02dipguhsu:643": " sajvālaṃ praṇavaṃ netre dhyatvā |",
    "T02dipguhsu:644": " oṃ vajrasattva svayaṃ te 'dya cakṣūdghāṭanatatparaḥ |",
    "T02dipguhsu:645": " udghāṭayati sarvākṣo vajracakṣur anuttaram || 302",
    "T02dipguhsu:646": " dhyātvā cakraṃ pradarśayet |",
    "T02dipguhsu:647": " cakrādhipaṃ samārabhya yāvad amṛtakuṇḍalim |",
    "T02dipguhsu:648": " secayed ambunā mūrdhni vajrābhisiñca vāgbruvan || 303",
    "T02dipguhsu:649": " secayen maulinā prāgvad dattvā cādhipadaivataṃ |",
    "T02dipguhsu:650": " hṛdi saṃgrāhya tad vajraṃ vajreṇāpy abhiṣecayet || 304",
    "T02dipguhsu:651": " adyābhiṣiktas tvam asi buddhair vajrābhiṣekataḥ |",
    "T02dipguhsu:652": " idaṃ tat sarvabuddhatvaṃ gṛhṇa vajraṃ susiddhaye || 305",
    "T02dipguhsu:653": " āliṅgya vajraghaṇṭābhyāṃ svādhipāt |",
    "T02dipguhsu:654": " oṃ vajrādhipati tvām abhiṣiñcāmi tiṣṭha vajra samayas tvaṃ ||",
    "T02dipguhsu:655": " mūrdhni nāmataḥ ||",
    "T02dipguhsu:656": " oṃ vajrasattva tvām abhiṣiñcāmi vajranāmābhiṣekataḥ || he amukavajra ||",
    "T02dipguhsu:657": " yad yad bhāti svasarvasvaṃ mukhyaṃ tan mañjurāṭ svayaṃ |",
    "T02dipguhsu:658": " dharmāḥ śuddhāḥ prakṛtyā yad buddhajñānacayaḥ sa hi || 306",
    "T02dipguhsu:659": " svasyaiva cakravartitve śrīdhvanir nāmna āditaḥ |",
    "T02dipguhsu:660": " sarve sarvādhipatyāt tu vajrāntā he-niyojitāḥ || 307",
    "T02dipguhsu:661": " abdhātuśuddhir akṣobhyo makuṭaḥ samatātmakaḥ |",
    "T02dipguhsu:662": " vajraṃ satpratyavekṣātmādhipaḥ kṛtyakaro 'rthadaḥ || 308",
    "T02dipguhsu:663": " jñānaṃ vidyātra vajraṃ syād dhātur gotraṃ vaśī hy ataḥ |",
    "T02dipguhsu:664": " vratavyākaraṇāśvāsā vidyāseke 'pi nāmny mī || 309",
    "T02dipguhsu:665": " idaṃ tat sarvabuddhatvaṃ vajrasattvakare sthitam |",
    "T02dipguhsu:666": " tvayāpi hi sadā dhāryaṃ vajrpāṇidṛḍhavratam || 310",
    "T02dipguhsu:667": " oṃ sarvatathāgatasiddhivajrasamaye tiṣṭha eṣa tvāṃ dhārayāmi hīḥ hi hi hi hi hūṃ ||",
    "T02dipguhsu:668": " sarvān vajravrataṃ dattvā vajraṃ tattvena grāhayet |",
    "T02dipguhsu:669": " anādinidhanaḥ sattvo vajrasattvo mahārataḥ |",
    "T02dipguhsu:670": " samantabhadra sarvātmā vajragarvāpatiḥ patiḥ |",
    "T02dipguhsu:671": " ghaṇṭāṃ tattvena saṃgrāhya iyaṃ sā sarvabuddhānāṃ prajñāghoṣānugā smṛtā |",
    "T02dipguhsu:672": " tvayāpi hi sadā dhāryā bodhir agrā jinair matā |",
    "T02dipguhsu:673": " tāṃ taddharmeṇa vādayet || 313",
    "T02dipguhsu:674": " svabhāvaśuddho hi bhavaḥ svabhāvair vibhavīkṛtaḥ |",
    "T02dipguhsu:675": " svabhāvaśuddhaiḥ satsattvaiḥ kriyate paramo bhavaḥ || 314",
    "T02dipguhsu:676": " adhiṣṭhāya mahāmudrāṃ hṛdbhiḥ sevādikīrtitaiḥ |",
    "T02dipguhsu:677": " samayaiḥ kāmarūpādyair japen mantram avyaṅgataḥ || 315",
    "T02dipguhsu:678": " svasaṃvedyasvabhāvais taiḥ sarvadiktryadhvasaṃsthitaiḥ |",
    "T02dipguhsu:679": " svādhidaivatayogena svaṃ parāṃś caiva pūjayet || 316",
    "T02dipguhsu:680": " duṣkarair niyamais tair yat sevyamānair na siddhayaḥ |",
    "T02dipguhsu:681": " sidhyante 'ntardhyabhijñākhacārivākcittakāyajāḥ || 317",
    "T02dipguhsu:682": " tasmād buddhāś ca satsattvā mantracaryāgracāriṇaḥ |",
    "T02dipguhsu:683": " prāptā dharmākṣaraṃ śreṣṭhaṃ sarvakāmopasevanaiḥ || 318",
    "T02dipguhsu:684": " sevayan kāmaguṇān pañca sukhaduḥkhobhayātmakān |",
    "T02dipguhsu:685": " jñānārthī rāgiṇāṃ yogāt sādhayet sarvam eva hi || 319",
    "T02dipguhsu:686": " kāyavākcittasaṃsiddher yāś cānyā hīnajāḥ smṛtāḥ |",
    "T02dipguhsu:687": " sidhyante mantrajāpāt tu kāyavākcittabhāvanaiḥ || 320",
    "T02dipguhsu:688": " yaduktaṃ vajraṃ tattvena saṃgṛhya ghaṇṭāṃ dharmeṇa vādya ca |",
    "T02dipguhsu:689": " samayena mahāmudrām adhiṣṭhāya hṛdā japed iti || 321",
    "T02dipguhsu:690": " tat pratyuktam ||",
    "T02dipguhsu:691": " gṛhītasamvaraṃ śiṣyaṃ tathaivādattadakṣiṇam |",
    "T02dipguhsu:692": " yācayed abhiṣekāya praṇamyaivaṃ tu gāthayā || 322",
    "T02dipguhsu:693": " bodhivajreṇa buddhānāṃ yathā datto mahāmahaḥ |",
    "T02dipguhsu:694": " mamāpi trāṇanārthāya khavajrādya dadāhi me || 323",
    "T02dipguhsu:695": " praveśadvārapīṭhasthāṣṭadalābjeṣṭayoginam |",
    "T02dipguhsu:696": " sarvadiktryadhvakhavyāpibuddhacakraiḥ svahṛdbhavaiḥ || 324",
    "T02dipguhsu:697": " vādyagandhādyupetais taiḥ prāgvad vidyābhiṣekiṇam |",
    "T02dipguhsu:698": " mahāvajrābhiṣekeṇa secayed iti gāthayā || 325",
    "T02dipguhsu:699": " abhiṣekaṃ mahāvajraṃ traidhātukanamaskṛtam |",
    "T02dipguhsu:700": " dadāmi sarvabuddhānāṃ triguhyālayasaṃbhavam || 326",
    "T02dipguhsu:701": " dattvāvivartyasaṃsekaṃ cakratattvaṃ tu darśayet |",
    "T02dipguhsu:702": " caturasram avaiṣamyād buddhābuddhasamatvataḥ || 327",
    "T02dipguhsu:703": " kāyavākcittadharmāṇāṃ nānaikatvādyayogataḥ |",
    "T02dipguhsu:704": " tatsmṛtis tatra yā śraddhā prāgdvāraṃ bodhaye matam || 328",
    "T02dipguhsu:705": " bhūtabhāviviparyāsahānyanutpattaye tataḥ |",
    "T02dipguhsu:706": " abhūtotpannatathyasya cotpattisthitaye punaḥ || 329",
    "T02dipguhsu:707": " arvāgdvāraṃ caturvīryaṃ chandotsāhasthitir matiḥ |",
    "T02dipguhsu:708": " paścimaṃ ṛddhipādās tu dvāraṃ tatsmṛtir atra tu || 330",
    "T02dipguhsu:709": " śraddhāvīryasmṛtidhyānaprajñendriyabalātulam |",
    "T02dipguhsu:710": " samādhir uttaraṃ tv evaṃ caturdvāraṃ smṛtīndriyaiḥ || 331",
    "T02dipguhsu:711": " prathamādicaturdhyānaiś catustoraṇavad bhavet |",
    "T02dipguhsu:712": " śūraṅgamakhagañjādisamādhir vedikāḥ smṛtāḥ || 332",
    "T02dipguhsu:713": " vedyāṃ pūjākaravyagragranthādidhāriṇīcayaḥ |",
    "T02dipguhsu:714": " yac citrābharaṇaṃ tasmāt sarvāśāparipūraṇam || 333",
    "T02dipguhsu:715": " vinayoddhūtasaddharmanavāṅgaravasarvagam |",
    "T02dipguhsu:716": " mārutoddhūtaviśvāgrapatākāghaṇṭanāditam || 334",
    "T02dipguhsu:717": " jñāneṣv ādarśabodhyaṅgaiḥ sarvadikṣu prabhāsvaraiḥ |",
    "T02dipguhsu:718": " hārārdhahāracandrārkādarśasrakcāmarojjvalam || 335",
    "T02dipguhsu:719": " cakraratnādisatstambhair vimokṣāṣtakaśodhitaiḥ |",
    "T02dipguhsu:720": " tasyābhyantarataś cakram aṣtamaṇḍalakopamam || 336",
    "T02dipguhsu:721": " sarvadiktryadhvasambuddhavajrayānapravartanāt |",
    "T02dipguhsu:722": " vajrasūtraparikṣiptaṃ samantāt parimaṇḍalam || 337",
    "T02dipguhsu:723": " raṅgāṇi pañcasaṃbuddhās tajjñānaiḥ sattvarañjanāt |",
    "T02dipguhsu:724": " indriyārthādisaṃśuddhyā svalakṣaṇavivekataḥ || 338",
    "T02dipguhsu:725": " prāg yaj jñānāmṛtaṃ pītaṃ vajriṇāṃ kalaśaṃ tu tat |",
    "T02dipguhsu:726": " saṃbhārapūriniṣyandaḥ pūrṇakumbhaḥ kṛpārdrataḥ || 339",
    "T02dipguhsu:727": " puṣpadhūpamahādīpagandhākhyaṃ yac ca maṇḍale |",
    "T02dipguhsu:728": " bodhyaṅgasumanohlādidharmolkā yaśasāṃ cayaḥ || 340",
    "T02dipguhsu:729": " dharmāhāras tu naivedyaṃ hrīr apatrāpyasaṃvaraṃ |",
    "T02dipguhsu:730": " sugītanṛtyavāditramahāsukhavivardhanam || 341",
    "T02dipguhsu:731": " puraṃ mokṣapuratvāc ca maṇḍalaṃ sārasaṃgrahāt |",
    "T02dipguhsu:732": " cakratattvaṃ samādarśya devatātattvam ādiśet || 342",
    "T02dipguhsu:733": " śraddhāvīryasmṛtidhyānaśuddhyā saddvārirūpakam |",
    "T02dipguhsu:734": " kāyādau yogadhṛk cittaṃ prajñāśuddhyā sunirmalam || 343",
    "T02dipguhsu:735": " dānādiṣaḍbahiḥśuddhyā rūpavajrādibhāvadhṛk |",
    "T02dipguhsu:736": " bhūpāyādyanimittatvāl locanādisvabhāvakam || 344",
    "T02dipguhsu:737": " arthasattvātmasaṃkalpapravṛttijñānaśuddhitaḥ |",
    "T02dipguhsu:738": " ādarśādikṣayajñānaṃ sarvabuddhasvarūpakam || 345",
    "T02dipguhsu:739": " jñānānutpādayogena cakreśākārabhāsvaram |",
    "T02dipguhsu:740": " rūpādibhramasaṃśuddhyā skandhāyatanadhātukam || 346",
    "T02dipguhsu:741": " mātsaryādiparāvṛtteḥ paramābhūṣu susthiraṃ |",
    "T02dipguhsu:742": " svavipakṣaparāvṛttyā balādyavikalāmalam || 347",
    "T02dipguhsu:743": " avikalpāt tu gāmbhīryam audāryaṃ svaparodayāt |",
    "T02dipguhsu:744": " gāmbhīryaudāryataś cetaḥ prajñopāyātmakaṃ matam || 348",
    "T02dipguhsu:745": " pratyātmavedyadharmatvād bhedābhedādyasaṃsthitam |",
    "T02dipguhsu:746": " evaṃ prapañcite bhrāntiphalāḥ pāramītādayaḥ || 349",
    "T02dipguhsu:747": " samayāgryā tato yogaṃ rūpābdaguṇayuktayā |",
    "T02dipguhsu:748": " kṛtvācāryo 'tra saṃviśya jñānāveśaṃ prakalpayet || 350",
    "T02dipguhsu:749": " vajreṇa padmam āsphoṭya buddhān svāntar niveśya ca |",
    "T02dipguhsu:750": " sthirīkṛtya ca padmasthān prāpyānujñāṃ kulādhipāt || 351",
    "T02dipguhsu:751": " svanāmoccārya vajrātmā spharayec cakrayogataḥ |",
    "T02dipguhsu:752": " vajrābjadhvanibhir buddhān ānīya cakrapārśvataḥ || 352",
    "T02dipguhsu:753": " vighnān utsārya saṃrakṣya dattvārghaṃ pratipūjya ca |",
    "T02dipguhsu:754": " saṃstutya dvāribhir dvārakarma kṛtvātra sādhayet || 353",
    "T02dipguhsu:755": " cakṣuḥkāyādyadhiṣṭhānasekapūjādikalpite |",
    "T02dipguhsu:756": " vijñāpayet sarvasattvārthaṃ kurudhvaṃ sarvasiddhaye || 354",
    "T02dipguhsu:757": " cakraṃ saṃlikhya samyak prāk pratiṣṭhāyāṃ tv ayaṃ vidhiḥ |",
    "T02dipguhsu:758": " pratimāpustakādīnāṃ pauruṣāntas tu sekataḥ || 355",
    "T02dipguhsu:759": " sakalārghavitānādi rakṣāhomādi yat smṛtam |",
    "T02dipguhsu:760": " tripañcākṣarasanmantrair mantrair vā prāk samuddhṛtaiḥ || 356",
    "T02dipguhsu:761": " kārayitvā bahiḥ snānaṃ cakravartīva tat svayam |",
    "T02dipguhsu:762": " uttamaṃ tattvam etad dhi prajñopāyātmakaṃ tu yat || 357",
    "T02dipguhsu:763": " jalamaulī tu niṣyandaḥ pāko vajrādhipāḥvakāḥ |",
    "T02dipguhsu:764": " saṃbuddhaiḥ pauruṣaḥ seko vaimalyo guhyayogataḥ || 358",
    "T02dipguhsu:765": " tato rūpādisampannāṃ svabhyastacakrayoginīm |",
    "T02dipguhsu:766": " samayasaṃvarasthāṃ tāṃ cakre mudrām adhiṣṭhya ca || 359",
    "T02dipguhsu:767": " munīndravṛndaṃ vajrāntaḥ samāveśya ca satsukham |",
    "T02dipguhsu:768": " prapīḍyānāmajyeṣṭhābhyāṃ śiṣyavaktre prapātayet || 360",
    "T02dipguhsu:769": " śiṣyo dṛḍhamatiḥ sarvaṃ pibet vairocanātmanā |",
    "T02dipguhsu:770": " sa bhaved viśvavad viśvo 'trāho sukheti vāg bruvan || 361",
    "T02dipguhsu:771": " prajñāsaṃparkataḥ śrīmān tattvaṃ samupalakṣayet |",
    "T02dipguhsu:772": " iyaṃ te dhāraṇī ramyā sevyā buddhaiḥ prakalpitā || 362",
    "T02dipguhsu:773": " cakrakramaprayogeṇa samāsvādaya satsukham |",
    "T02dipguhsu:774": " vajraparyaṅkataś cittaṃ maṇyantargatam īkṣayan || 363",
    "T02dipguhsu:775": " maṇḍalaṃ devatātattvam ācāryaparikarma ca |",
    "T02dipguhsu:776": " saṃkathya guhyaprajñābhyāṃ siktvā tattvaṃ samuddiśet || 364",
    "T02dipguhsu:777": " yad āha ||",
    "T02dipguhsu:778": " na tathā bodhicaryādyair anyair vāpi na yaiḥ śubhaiḥ |",
    "T02dipguhsu:779": " prāpyante sarvabuddhādyā yathābhiṣekād ito nayāt || 365",
    "T02dipguhsu:780": " samayaṃ rakṣayed bhartuḥ saṃvaraṃ pālayet sadā |",
    "T02dipguhsu:781": " pañcamāṃsāmṛtaṃ bhakṣyaṃ rakṣo 'nyaḥ samayo 'py ataḥ || 366",
    "T02dipguhsu:782": " ratnaghnaghātasarvastrīparasvādānaṃ vāṅ mṛṣā |",
    "T02dipguhsu:783": " etad dhi vidhivat rakṣyaṃ yogatantre ca yat smṛtam || 367",
    "T02dipguhsu:784": " tatas tathāgato bhūtvā vyākuryād udgatayānayā |",
    "T02dipguhsu:785": " hṛnmuṣṭicīvarā vāmā dakṣiṇā tu varapradā || 368",
    "T02dipguhsu:786": " oṃ esāhaṃ vyākaromi tvāṃ vajrasattvas tathāgataḥ |",
    "T02dipguhsu:787": " bhavadurgatitoddhṛtya atyantabhavasiddhaye || 369",
    "T02dipguhsu:788": " he vajranāma tathāgata siddhaye bhūr bhūvaḥ svaḥ ||",
    "T02dipguhsu:789": " vyākriyate 'nayā yas tu mantrī sarvajagatpatiḥ |",
    "T02dipguhsu:790": " bodhāv anuttarāyāṃ hi vyākuryāt sugatair api || 370",
    "T02dipguhsu:791": " yathā yathā hi vinayaṃ sattvā yānti svabhāvataḥ |",
    "T02dipguhsu:792": " tathā tathā hi sattvārtham kuryād rāgādibhiḥ śuciḥ || 371",
    "T02dipguhsu:793": " pratidinaṃ catuḥsandhyaṃ samādhitrayayogavān |",
    "T02dipguhsu:794": " bhūtvā sādhaya saṃsiddhiṃ sāmānyetarabhāvanīm || 372",
    "T02dipguhsu:795": " antardhir dhātusāhasre dvisāhasreṣv abhijñakaḥ |",
    "T02dipguhsu:796": " vidyādharas trisāhasre vajrī sarvajagatpatiḥ || 373",
    "T02dipguhsu:797": " śāntipuṣṭyādi yat karma tadanyad vā yad īpsitam |",
    "T02dipguhsu:798": " cakrānurāgayogena sādhayan sidhyate laghu || 374",
    "T02dipguhsu:799": " tad uktam ||",
    "T02dipguhsu:800": " vajrādhipatayaḥ sarve rāgatattvārthacintakāḥ |",
    "T02dipguhsu:801": " kurvanti rāgajāṃ bodhiṃ sarvasattvahitaiṣiniīṃ || 375",
    "T02dipguhsu:802": " ato bodhyarthiko mantrī kāyavākcittaceṣṭitam |",
    "T02dipguhsu:803": " karma kuryād vidhānena sarvaṃ tad bodhaye matam || 376",
    "T02dipguhsu:804": " yathā praviṣṭaśiṣyebhyo 'nuśaṃsārthibhya ity api |",
    "T02dipguhsu:805": " samāśvāsāṃ trisamayam ato dadyād vidhānataḥ || 377",
    "T02dipguhsu:806": " dṛṣṭvā praviṣṭvā paramaṃ rahasyottamamaṇḍalam |",
    "T02dipguhsu:807": " sarvapāpair vinirmuktā bhavanto 'dyaiva susthitāḥ || 378",
    "T02dipguhsu:808": " na bhūyo maraṇaṃ vo 'sti yānād asmān mahāsukhāt |",
    "T02dipguhsu:809": " adhṛṣyāś cāpy abaddhāś ca ramadhvam akutobhayāḥ || 379",
    "T02dipguhsu:810": " nivṛttaṃ bhavaduḥkhaṃ vo 'tyantabhavaśuddhaye |",
    "T02dipguhsu:811": " saṃbhūtāḥ śāsinām agrā atyantabhavasiddhaye || 380",
    "T02dipguhsu:812": " ayaṃ vaḥ satataṃ rakṣyaḥ siddhaḥ samayasaṃvaraḥ |",
    "T02dipguhsu:813": " sarvabuddhaiḥ samaṃ proktā ājñā paramaśāśvatī || 381",
    "T02dipguhsu:814": " bodhicittaṃ na vai tyājyaṃ yad vajram iti mudrayā |",
    "T02dipguhsu:815": " yasyotpādanamātreṇa buddha eva na saṃśayaḥ || 382",
    "T02dipguhsu:816": " saddharmo na pratikṣepyo na ca tyājyaḥ kadācana |",
    "T02dipguhsu:817": " ajñānād vātha mohād vā na vai vivṛṇuyāt sa tu || 383",
    "T02dipguhsu:818": " svam ātmānaṃ parityājya tapobhir na ca pīḍayet |",
    "T02dipguhsu:819": " yathāsukhaṃ sukhaṃ dhāryaṃ saṃbuddho 'yam anāgataḥ || 384",
    "T02dipguhsu:820": " vajraṃ ghaṇṭā ca mudrā ca na vai tyājyā kadācana |",
    "T02dipguhsu:821": " acāryo nāvamantavyaḥ sarvabuddhasamo hy asau || 385",
    "T02dipguhsu:822": " yo vāvamanyetācāryaṃ sarvabuddhasamaṃ gurum |",
    "T02dipguhsu:823": " sarvabuddhāpamānena sa nityaṃ duḥkhaṃ āpnuyāt || 386",
    "T02dipguhsu:824": " jvarair garair viṣair rogair ḍākinyupadravair grahaiḥ |",
    "T02dipguhsu:825": " vighnair vināyakair ghorair mārito narakaṃ vrajet || 387",
    "T02dipguhsu:826": " tasmāt sarvaprayatnena vajrācāryaṃ mahāgurum |",
    "T02dipguhsu:827": " pracchannavarakalyāṇaṃ nāvamanyet kadācana || 388",
    "T02dipguhsu:828": " anurūpaṃ ca te deyaṃ gurubhaktaṃ sadakṣiṇam |",
    "T02dipguhsu:829": " tato jvarādayas tāpā na bhūyaḥ prabhavanti hi || 389",
    "T02dipguhsu:830": " nityaṃ svasamayaḥ sādhyo nityaṃ pūjyās tathāgatāḥ |",
    "T02dipguhsu:831": " nityaṃ ca gurave deyaṃ sarvabuddhasamo hy asau || 390",
    "T02dipguhsu:832": " taddānāt puṇyasaṃbhāraḥ saṃbhārād bodhir uttamā |286",
    "T02dipguhsu:833": " datte 'smai sarvabuddhebhyo dattaṃ bhavati śāśvatam || 391",
    "T02dipguhsu:834": " adya vaḥ saphalaṃ janma yad asmin supratiṣṭhitāḥ |",
    "T02dipguhsu:835": " samāḥ samayadevānāṃ bhavitā stha na saṃśayaḥ || 392",
    "T02dipguhsu:836": " adyābhiṣiktā āyuṣmantaḥ sarvabuddhaiḥ savajribhiḥ |",
    "T02dipguhsu:837": " traidhātukamahārājyaṃ rājādhipatayaḥ sthirāḥ |",
    "T02dipguhsu:838": " adya mārān vinirjitya praviṣṭāḥ paramaṃ puram |",
    "T02dipguhsu:839": " prāptam adyaiva buddhatvaṃ bhavadbhir nātra saṃśayaḥ || 394",
    "T02dipguhsu:840": " iti kuruta manaḥ prasādavajraṃ svasamayam akṣayasaukhadaṃ bhajadhvam |",
    "T02dipguhsu:841": " jagati laghu sukhe 'dya vajrasattvapratisamaśāśvatatām gatā bhavantaḥ ||",
    "T02dipguhsu:842": " praṇipatya guroḥ padau śiṣyāḥ sadbhaktivatsalāḥ |",
    "T02dipguhsu:843": " brūyur evaṃ kariṣyāmo yathājñāpayase vibho || 396",
    "T02dipguhsu:844": " saty eva saṃbhave teṣāṃ pratyekaṃ vāmapāṇinā |",
    "T02dipguhsu:845": " savyāṅguṣṭhakam āgṛhya śāntiṃ kuryād vidhānataḥ || 397",
    "T02dipguhsu:846": " trisaptāhutim ekāṃ vā rājño vā bhūpater atha |",
    "T02dipguhsu:847": " dikpālasvātmaśāntau ca hutvā yāceta dakṣiṇām || 398",
    "T02dipguhsu:848": " sarvasattvārthakarttavye śrutādau vā prati prati |",
    "T02dipguhsu:849": " bhūgajādisuvarṇādau svasiddhau vā sahāyatām || 399",
    "T02dipguhsu:850": " saṃgṛhya yat tad utsṛṣṭaṃ saṃtoṣya dattadakṣiṇān |",
    "T02dipguhsu:851": " sarvāhāravihārais taiḥ svaparaiś cakram arcayet || 400",
    "T02dipguhsu:852": " saṃgṛhya yogyasacchiṣyān vicitraparamāyubhiḥ |",
    "T02dipguhsu:853": " saṃtarpya copasaṃhṛtya muḥ-kārāntaiś ca tryakṣaraiḥ || 401",
    "T02dipguhsu:854": " ākāretyādimantreṇa śūnyaṃ tac cakram uttamam |",
    "T02dipguhsu:855": " dattvārthine rajaḥ stokaṃ mahat toye rajaḥ sṛjet || 402",
    "T02dipguhsu:856": " garttāpūre pratiṣṭhāyāṃ home cakre ca yad dhanam |",
    "T02dipguhsu:857": " ācāryasyaiva tat sarvam ity āha varavajradhṛk || 403",
    "T02dipguhsu:858": " ityādikarmikasyāyam uktaś cakravidhiḥ sphuṭaḥ |",
    "T02dipguhsu:859": " jñānāveśasulabdhasya tv āveśenaiva kathyate || 404",
    "T02dipguhsu:860": " dvādaśābde samāveśya saṃpūjya bālabālike |",
    "T02dipguhsu:861": " tābhyāṃ yad racayec cakraṃ cittavākkāyikaṃ matam || 405",
    "T02dipguhsu:862": " citte tv akṣobhyamāmakyor ādeśaḥ samudāhṛtaḥ |",
    "T02dipguhsu:863": " pāṇḍarāmitayor vāci kāye śāśvatalocane || 406",
    "T02dipguhsu:864": " cittavākkāyasaṃstobhād racanāt tv iyam adbhutā |",
    "T02dipguhsu:865": " cittastobhāt parijñānaṃ vākstobhān mantrabhāṣaṇam || 407",
    "T02dipguhsu:866": " kāyastobhāc ca khesthānaṃ stobhāveśe vidhis tv ayam |",
    "T02dipguhsu:867": " ācāryaśiṣyaseko 'tra prāṅnyāyenaiva saṃsthitaḥ || 408",
    "T02dipguhsu:868": " prāptajñānavaśīkuryāc cetasaiva tricakrakam |",
    "T02dipguhsu:869": " tadadhiṣṭhānataś cakraṃ dṛśyate svaparair yataḥ || 409",
    "T02dipguhsu:870": " praveśo 'trābhyanujñataḥ spaṣṭasvapnavad iṣyate |",
    "T02dipguhsu:871": " yatas tenottamo jñeyaś cittamūrtidṛḍhatvataḥ || 410",
    "T02dipguhsu:872": " triyogānām api prāgvad vidhir vākkāyacakrayoḥ |",
    "T02dipguhsu:873": " tatsthāne 'kṣobhyacihnaṃ syād vākkāyaguhyaśuddhaye || 411",
    "T02dipguhsu:874": " jñānādikarmisaṃveśisaṃprāptavaśinām api |",
    "T02dipguhsu:875": " cetasaiva vidhiḥ sarvas taddhīno naiva sidhyati || 412",
    "T02dipguhsu:876": " vajrācāryāgraśiṣyāṇāṃ niṣyandādiratātmanām |",
    "T02dipguhsu:877": " manasokto vidhiḥ śreṣṭho vāṅmātreṇātra kiṃ bhavet || 413",
    "T02dipguhsu:878": " vṛttamātrān na buddhatvaṃ śrutamātrāc ca no bhavet |",
    "T02dipguhsu:879": " cintayāpi na yāvac ca bhāvanāto nirucyate || 413",
    "T02dipguhsu:880": " yad āha ||",
    "T02dipguhsu:881": " alaṃ bahuvisarpiṇyā kathayā mantravādinām |",
    "T02dipguhsu:882": " cetaḥ sādhyaṃ viśeṣeṇa cittāt saṃbodhisambhavaḥ || 414",
    "T02dipguhsu:883": " yad uktam ||",
    "T02dipguhsu:884": " yat phalaṃ bodhicittaṃ tad buddhajñānam anuttaram |",
    "T02dipguhsu:885": " vajrasattvamayaṃ tasya dharmasaṃbhoganirmitam || 415",
    "T02dipguhsu:886": " prākṛtakalpanāvṛtter nānyad duḥkhaṃ bhavātmakam |",
    "T02dipguhsu:887": " sākṣād asya virodhy evaṃ prajñopāyātma [...] 416"
}