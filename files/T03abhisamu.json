{
    "T03abhisamu:0": " kṛtirmaitreyanāthasya //",
    "T03abhisamu:1": " Oṃ namo maitreyanāthāya //",
    "T03abhisamu:2": " yā sarvajñatayā nayatyupaśamaṃ śāntaiṣiṇaḥ śravakān yā mārgajñatayā jagaddhitakritāṃ lokārthasaṃpādikā",
    "T03abhisamu:3": " savārkāramidaṃ vadanti munayo viśvaṃ yayā saṃgatā stasyai śrāvakabodhisattvagaṇino buddhasya manne namaḥ //",
    "T03abhisamu:4": " sarvākārajñatāmārgaḥ śāsitrā yo 'tra deśita /",
    "T03abhisamu:5": " dhīmantī vīkṣīṣīraṃstamanālīḍhaṃ parairiti // Abhs_1.1 //",
    "T03abhisamu:6": " smṛtau cādhāya sūtrārthaṃ dharmacaryā daśātmikā /",
    "T03abhisamu:7": " sūkhena pratipatsīrannityārambhaprayojanam // Abhs_1.2 //",
    "T03abhisamu:8": " prajñāpāramitāṣṭābhīḥ padārthaiḥ samudīritā /",
    "T03abhisamu:9": " sarvākārajñatā mārgajñatā sarvajñatā tataḥ // Abhs_1.3 //",
    "T03abhisamu:10": " sarvākārābhisaṃbodho murdhaprārpto 'nupūrvikaḥ /",
    "T03abhisamu:11": " ekakṣaṇabhisaṃbodho dharmakāyaśca te 'ṣṭadhā // Abhs_1.4 //",
    "T03abhisamu:12": " cittotpādo 'vavādaśca nirvedhāṅgaṃ caturvidhaṃ /",
    "T03abhisamu:13": " ādhāraḥ pratipatteśca dharmadhātusvabhāvakaḥ // Abhs_1.5 //",
    "T03abhisamu:14": " ālambanaṃ samuddeśaḥ saṃnāhaprasthitikriye /",
    "T03abhisamu:15": " saṃbhārāśca saniryāṇāḥ sarvākārajñatā muneḥ // Abhs_1.6 //",
    "T03abhisamu:16": " dhyāmīkaraṇatādīni śiṣyakhaṅgapathau ca yau /",
    "T03abhisamu:17": " mahānuśaṃso dṛṅmārga aihikāmutrikairguṇaiḥ // Abhs_1.7 //",
    "T03abhisamu:18": " kāritramadhimuktiśca stutastobhitaśaṃsitāḥ /",
    "T03abhisamu:19": " pariṇāme 'numode ca manaskārāvanuttamau // Abhs_1.8 //",
    "T03abhisamu:20": " nirhāraḥ śuddhiratyantāmityayaṃ bhāvanāpathaḥ /",
    "T03abhisamu:21": " vijñānāṃ bodhisattvānāmiti mārgajñatoditā // Abhs_1.9 //",
    "T03abhisamu:22": " prajñayā na bhave sthānaṃ kṛpayā na śame sthitiḥ /",
    "T03abhisamu:23": " anupāyena dūratvamupāyenāvidūratā // Abhs_1.10 //",
    "T03abhisamu:24": " vipakṣapratipakṣau ca prayogaḥ samatāsya ca /",
    "T03abhisamu:25": " dṛṅmārgaḥ śrāvakādīnāmiti sarvajñateṣyate // Abhs_1.11 //",
    "T03abhisamu:26": " ākārāḥ saprayogāśca guṇā doṣāḥ salakṣaṇāḥ /",
    "T03abhisamu:27": " mokṣanirvedhabhāgīye śaikṣo 'vaivartiko gaṇaḥ // Abhs_1.12 //",
    "T03abhisamu:28": " samatābhavaśāntyośca kṣetraśuddhiranuttarā /",
    "T03abhisamu:29": " sarvākārābhisaṃbodha eṣa sopāyakauśalaḥ // Abhs_1.13 //",
    "T03abhisamu:30": " liṅgaṃ tasya vivṛddhiśca nirūḍhiścittasaṃsthitiḥ /",
    "T03abhisamu:31": " caturdhā ca vikalpasya pratipakṣaścaturvidhaḥ // Abhs_1.14 //",
    "T03abhisamu:32": " pratyekaṃ darsanākhye ca bhāvanākhye ca vartmani /",
    "T03abhisamu:33": " ānantaryasamādhiśca saha vipratipattibhiḥ // Abhs_1.15 //",
    "T03abhisamu:34": " mūrdhābhisamayaḥ tredhā daśadhā cānupūrvikaḥ /",
    "T03abhisamu:35": " ekakṣaṇābhisaṃbodho lakṣaṇena caturvidhiḥ // Abhs_1.16 //",
    "T03abhisamu:36": " svābhāvikaḥ sasāṃbhogo nairmāṇiko 'parastathā /",
    "T03abhisamu:37": " dharmakāyaḥ sakāritraścaturdhā samudīritaḥ // Abhs_1.17 //",
    "T03abhisamu:38": " cittotpādaḥ parārthāya sammyaksaṃbodhikāmatā /",
    "T03abhisamu:39": " samāsavyāsataḥ sā ca yathāsutraṃ sa cocyate // Abhs_1.18 //",
    "T03abhisamu:40": " bhūhemacandrajvalanairnidhiratnākarārṇavaiḥ /",
    "T03abhisamu:41": " vajrācalauṣadhīmitraiścintāmaṇyarkagītibhiḥ // Abhs_1.19 //",
    "T03abhisamu:42": " nṛpagañjamahāmārgayānaprasravaṇodakaiḥ /",
    "T03abhisamu:43": " ānandoktinadīmeghairdvāviṃśatividhaḥ sa ca // Abhs_1.20 //",
    "T03abhisamu:44": " pratipattau ca satyeṣu buddharatnādiṣu triṣu /",
    "T03abhisamu:45": " asaktāvapariśrāntau pratipatsaṃparigrahe // Abhs_1.21 //",
    "T03abhisamu:46": " cakṣuḥṣu pañcasu jñeyaḥ ṣaṭsvabhijñāguṇeṣu ca /",
    "T03abhisamu:47": " dṛṅmārge bhāvanākhye cetyavavādo daśātmakaḥ // Abhs_1.22 //",
    "T03abhisamu:48": " mṛdutikṣṇendriyau śraddhādṛṣṭiprāptau kulaṃkulau /",
    "T03abhisamu:49": " ekavīcyantarotpadya kārākārākaniṣṭhagāḥ // Abhs_1.23 //",
    "T03abhisamu:50": " plutāstrayo bhavasyāgraparamo rūparāgaha /",
    "T03abhisamu:51": " dṛṣṭadharmaśamaḥ kāyasākṣī khaṅgaśca viṃśatiḥ // Abhs_1.24 //",
    "T03abhisamu:52": " ālambanata ākārāddhetutvātsaṃparigrahāt /",
    "T03abhisamu:53": " caturvikalpasaṃyogaṃ yathāsvaṃ bhajatāṃ satām // Abhs_1.25 //",
    "T03abhisamu:54": " śrāvakebhyaḥ sakhaḍgebhyo bodhisattvasya tāyinaḥ /",
    "T03abhisamu:55": " mṛdumadhyādhimātrāṇāmūṣmādīnāṃ viśiṣṭatā // Abhs_1.26 //",
    "T03abhisamu:56": " ālambanamanityādi satyādhāraṃ tadākṛtiḥ /",
    "T03abhisamu:57": " niṣedho 'miniveśāderheturyānatrayāptaye // Abhs_1.27 //",
    "T03abhisamu:58": " rūpādyāyavyayau viṣṭhāsthitī prajñaptyavācyate /",
    "T03abhisamu:59": " rūpādāvasthitisteṣāṃ tadbhāvenāsvabhāvatā // Abhs_1.28 //",
    "T03abhisamu:60": " tayormithaḥsvabhāvatvaṃ tadanityādyasaṃsthitiḥ /",
    "T03abhisamu:61": " tāsāṃ tadbhāvaśūnyatvaṃ mithaḥ svabhāvyametayoḥ // Abhs_1.29 //",
    "T03abhisamu:62": " anudgraho yo dharmāṇāṃ tannimittāsamīkṣaṇam /",
    "T03abhisamu:63": " parīkṣaṇaṃ ca prajñāyāḥ sarvasyānupalambhataḥ // Abhs_1.30 //",
    "T03abhisamu:64": " rūpāderasvabhavāvatvaṃ tadabhāvasvabhāvatā /",
    "T03abhisamu:65": " tadajātiraniryāṇaṃ śuddhistadanimittatā // Abhs_1.31 //",
    "T03abhisamu:66": " tannimittānadhiṣṭhānānadhimuktirasaṃjñatā /",
    "T03abhisamu:67": " samādhistasya kāritraṃ vyākṛtirmananākṣayaḥ // Abhs_1.32 //",
    "T03abhisamu:68": " mithastrikasya svābhāvyaṃ samādheravikalpanā /",
    "T03abhisamu:69": " iti nirvedhabhāgīyaṃ mṛdumadhyādhimātrataḥ // Abhs_1.33 //",
    "T03abhisamu:70": " dvaividhyaṃ grāhyakalpasya vastutatpratipakṣataḥ /",
    "T03abhisamu:71": " moharāśyādibhedena pratyekaṃ navadhā tu saḥ // Abhs_1.34 //",
    "T03abhisamu:72": " dravyaprajñaptyadhiṣṭhāno dvividho grāhako mataḥ /",
    "T03abhisamu:73": " svatantrātmādirūpeṇa skandhādyāśrayatastathā // Abhs_1.35 //",
    "T03abhisamu:74": " cittānavalīnatvādi naīḥsvābhāvyādideśakaḥ /",
    "T03abhisamu:75": " tadvipakṣaparityāgaḥ sarvathā saṃparigrahaḥ // Abhs_1.36 //",
    "T03abhisamu:76": " ṣoḍhādhigamadharmasya pratipakṣaprahāṇayoḥ /",
    "T03abhisamu:77": " tayoḥ paryupayogasya prajñāyāḥ kṛpayā saha // Abhs_1.37 //",
    "T03abhisamu:78": " śiṣyāsādhāraṇatvasya parārthānukramasya ca /",
    "T03abhisamu:79": " jñānasyāyatnavṛtteśca pratiṣṭhā gotramucyate // Abhs_1.38 //",
    "T03abhisamu:80": " dharmadhātorasaṃbhedādgotrabhedo na yujyate /",
    "T03abhisamu:81": " ādheyadharmabhedāttu tadbhedaḥ parigīyate // Abhs_1.39 //",
    "T03abhisamu:82": " ālambanaṃ sarvadharmāste punaḥ kuśalādayaḥ /",
    "T03abhisamu:83": " laukikādhigamākhyāścaṃ ye ca lokettarā matāḥ // Abhs_1.40 //",
    "T03abhisamu:84": " sāsravānāsravā dharmāḥ saṃskṛtāsaṃskṛtāśca ye /",
    "T03abhisamu:85": " śiṣyasādhāraṇā dharmā ye cāsādhāranā muneḥ // Abhs_1.41 //",
    "T03abhisamu:86": " sarvasattvāgratā cittaprahāṇādhigamatraye /",
    "T03abhisamu:87": " tribhirmahattvairūddeśo vijñeyo 'ya svayaṃbhuvām // Abhs_1.42 //",
    "T03abhisamu:88": " dānādau ṣaḍvidha teṣāṃ pratyekaṃ saṃgraheṇa yā /",
    "T03abhisamu:89": " saṃnāhapratipattiḥ sā ṣaḍbhiḥ ṣaṭkairyathodithā // Abhs_1.43 //",
    "T03abhisamu:90": " dyānārūpyeṣu dānādau mārge maitryādikeṣu ca /",
    "T03abhisamu:91": " gatopalambhayoge ca trimaṇḍalaviśuddhiṣu // Abhs_1.44 //",
    "T03abhisamu:92": " uddeśe ṣaṭsvabhijñāsu sarvākārajñatānaye /",
    "T03abhisamu:93": " prasthānapratipajjñeyā mahāyānādhirohiṇī // Abhs_1.45 //",
    "T03abhisamu:94": " dayā dānādikaṃ ṣaṭkaṃ śamathaḥ savidarśanaḥ /",
    "T03abhisamu:95": " yuganaddhaśca yo mārga upāye yacca kauśalam // Abhs_1.46 //",
    "T03abhisamu:96": " jñānaṃ puṇyaṃ ca mārgaśca dhāraṇī bhūmayo daśa /",
    "T03abhisamu:97": " pratipakṣaśca vijñeyaḥ saṃbhārapratipatkramaḥ // Abhs_1.47 //",
    "T03abhisamu:98": " labhyate prathamā bhumirdaśadhā parikarmaṇā /",
    "T03abhisamu:99": " āśayo hitavastutvaṃ sattveṣu samacittatā // Abhs_1.48 //",
    "T03abhisamu:100": " tyāgaḥ sevā ca mitrāṇāṃ saddharmālambanaiṣaṇā /",
    "T03abhisamu:101": " sadā naiṣkramyacittatvaṃ buddhakāyagatā spṛhā // Abhs_1.49 //",
    "T03abhisamu:102": " dharmasya deśanā satyaṃ daśamaṃ vākyamiṣyate /",
    "T03abhisamu:103": " jñeyam ca pārikarmaiṣāṃ svabhāvānupalambhataḥ // Abhs_1.50 //",
    "T03abhisamu:104": " śīlaṃ kṛtajñatā kṣāntiḥ pramodyaṃ mahatī kṛpā /",
    "T03abhisamu:105": " gauravaṃ guruśuśrūṣā vīryaṃ dānādike 'ṣṭamam // Abhs_1.51 //",
    "T03abhisamu:106": " atṛptatā śrute dānaṃ dharmasya ca nirāmiṣam /",
    "T03abhisamu:107": " buddhakṣetrasya saṃśuddhiḥ saṃsārāparikheditā // Abhs_1.52 //",
    "T03abhisamu:108": " hrīrapatrāpyamityetat pañcadhā mananātmakam /",
    "T03abhisamu:109": " vanāśālpecChatā tuṣṭirdhūtasaṃlekhasevanam // Abhs_1.53 //",
    "T03abhisamu:110": " śikṣāyā aparityāgaḥ kāmānāṃ vijugupsanam /",
    "T03abhisamu:111": " nirvitsarvāstisaṃtyāgo 'navalinānapekṣate // Abhs_1.54 //",
    "T03abhisamu:112": " saṃstavaṃ kulamātsaryaṃ sthānaṃ saṃgaṇikāvaham /",
    "T03abhisamu:113": " ātmotkarṣaparāvajñe karmamārgān daśāśubhān // Abhs_1.55 //",
    "T03abhisamu:114": " mānaṃ stambhaṃ viparyāsaṃ vimatiṃ kleśamarṣaṇam /",
    "T03abhisamu:115": " vivarjayan samāpneti daśaitān pañcamīṃ bhuvam // Abhs_1.56 //",
    "T03abhisamu:116": " dānaśīlakṣamāvīryadhyānaprajñāprapūraṇāt /",
    "T03abhisamu:117": " śiṣyakhaḍgaspṛhātrāsacetasāṃ parivarjakaḥ // Abhs_1.57 //",
    "T03abhisamu:118": " yācito 'navalinaśca sarvatyāge 'pyadurmanāḥ /",
    "T03abhisamu:119": " kṛśo 'pi nārthināṃ kṣeptā ṣaṣṭhīṃ bhūmiṃ samaśrute // Abhs_1.58 //",
    "T03abhisamu:120": " ātmasattvagraho jīvapudgalocChedaśāśvataḥ /",
    "T03abhisamu:121": " nimittahetvoḥ skandheṣu dhātuṣvāyataneṣu ca // Abhs_1.59 //",
    "T03abhisamu:122": " traidhātuke pratiṣṭhānaṃ saktirālīnacittatā /",
    "T03abhisamu:123": " ratnatritayaśīleṣu taddṛṣṭyabhiniveśitā // Abhs_1.60 //",
    "T03abhisamu:124": " śūnyatāyāṃ vivadaśca tadvirodhaśca viṃśatiḥ /",
    "T03abhisamu:125": " kalaṅkā yasya vicChinnāḥ saptamīmetyasau bhuvam // Abhs_1.61 //",
    "T03abhisamu:126": " trivimokṣamukhajñānaṃ trimaṇḍalaviśuddhatā /",
    "T03abhisamu:127": " karūṇāmananā dharmasamataikanayajñatā // Abhs_1.62 //",
    "T03abhisamu:128": " anutpādakṣamājñānaṃ dharmāṇāmekadheraṇā /",
    "T03abhisamu:129": " kalpanāyāḥ samuddhātaḥ saṃjñādṛkkleśavarjanam // Abhs_1.63 //",
    "T03abhisamu:130": " śamathasya ca nidhyaptiḥ kauśalaṃ ca vidarśane /",
    "T03abhisamu:131": " cittasya dāntatā jñānaṃ sarvatrāpratighāti ca // Abhs_1.64 //",
    "T03abhisamu:132": " sakterabhūmiryatrecChaṃ kṣetrāntaragatiḥ samam /",
    "T03abhisamu:133": " sarvatra svātmabhāvasya darśanaṃ ceti viṃśatiḥ // Abhs_1.65 //",
    "T03abhisamu:134": " sarvasattvamanojñānamabhijñākrīḍanaṃ śubhā /",
    "T03abhisamu:135": " buddhakṣetrasya niṣpattirbuddhasevāparīkṣaṇe // Abhs_1.66 //",
    "T03abhisamu:136": " akṣajñānaṃ jinakṣetraśuddhirmāyopamā sthitiḥ /",
    "T03abhisamu:137": " saṃcintya ca bhavādānamidaṃ karmāṣṭadhoditam // Abhs_1.67 //",
    "T03abhisamu:138": " praṇidhānānyanantāni devādīnāṃ rūtajñatā /",
    "T03abhisamu:139": " nadīva pratibhānānāṃ garbhāvakrāntirūttamā // Abhs_1.68 //",
    "T03abhisamu:140": " kulajātyośca gotrasya parivārasya janmanaḥ /",
    "T03abhisamu:141": " naiṣkramyabodhivṛkṣāṇāṃ guṇapūreśca saṃpadaḥ // Abhs_1.69 //",
    "T03abhisamu:142": " nava bhūmīratikramya buddhabhūmau pratiṣṭhate /",
    "T03abhisamu:143": " yena jñānena sā jñeyā daśamī bodhisattvabhūḥ // Abhs_1.70 //",
    "T03abhisamu:144": " pratipakṣo 'ṣṭadhā jñeyo darṣanābhyāsamārgayoḥ /",
    "T03abhisamu:145": " grāhyagrāhakavikalpānāmaṣṭānāmupaśāntaye // Abhs_1.71 //",
    "T03abhisamu:146": " uddeśe samatāyāṃ ca sattvārthe yatnavarjane /",
    "T03abhisamu:147": " atyantāya ca niryāṇaṃ niryāṇaṃ prāptilakṣaṇam // Abhs_1.72 //",
    "T03abhisamu:148": " sarvākārajñatayāṃ ca niryāṇaṃ mārgagocaram /",
    "T03abhisamu:149": " niryāṇapratipajjñeyā seyamaṣṭavidhātmikā // Abhs_1.73 //",
    "T03abhisamu:150": " // abhisamayālaṅkāre prajñāpāramitopadeśaśāstre sarvākārajñatādhikāraḥ prathamaḥ //",
    "T03abhisamu:151": " dhyāmīkaraṇatā bhābhirdevānāṃ yogyatāṃ prati /",
    "T03abhisamu:152": " viṣayo niyato vyāptiḥ svabhāvastasya karma ca // Abhs_2.1 //",
    "T03abhisamu:153": " caturṇamāryasatyānāmākārānupalambhataḥ /",
    "T03abhisamu:154": " śrāvakāṇāmayaṃ mārgo jñeyo mārgajñatānaye // Abhs_2.2 //",
    "T03abhisamu:155": " rūpādiskandhaśūnyatvācChūnyatānāmabhedataḥ /",
    "T03abhisamu:156": " uṣmāṇaḥ anupalambhena teṣāṃ murdhagataṃ matam // Abhs_2.3 //",
    "T03abhisamu:157": " kṣāntayasteṣu nityādiyogasthānaniṣedhataḥ /",
    "T03abhisamu:158": " daśa bhūmīḥ samārabhya vistarāsthānadeśanat // Abhs_2.4 //",
    "T03abhisamu:159": " agradharmagataṃ proktamāryaśrāvakavartmani /",
    "T03abhisamu:160": " tatkasya hetorbuddhena buddhvā dharmāsamīkṣaṇāt // Abhs_2.5 //",
    "T03abhisamu:161": " paropadeśavaiyarthyaṃ svayaṃbodhāt svayaṃbhuvām /",
    "T03abhisamu:162": " gambhīratā ca jñānasya khaḍgānāmabhidhīyate // Abhs_2.6 //",
    "T03abhisamu:163": " śuśrūṣā yasya yasyārthe yatra yatra yathā yathā /",
    "T03abhisamu:164": " sa so 'rthaḥ khyātyaśabdo 'pi tasya tasya tathā tathā // Abhs_2.7 //",
    "T03abhisamu:165": " grahyārthakalpanāhānādgrāhakasyāprahāṇataḥ /",
    "T03abhisamu:166": " ādhārataśca vijñeyaḥ khaḍgamārgasya saṃgrahaḥ // Abhs_2.8 //",
    "T03abhisamu:167": " prajñapteravirodhena dharmatāsūcanākṛtiḥ /",
    "T03abhisamu:168": " usṣmagam mūrdhagaṃ rūpādyahānādiprabhāvitam // Abhs_2.9 //",
    "T03abhisamu:169": " adyātmaśūnyatādyābhī rūpāderaparigrahāt /",
    "T03abhisamu:170": " kṣāntiḥ rūpādyanutpādādyākārairagradharmatā // Abhs_2.10 //",
    "T03abhisamu:171": " kṣāntijñānakṣaṇaiḥ satyasatyaṃ prati caturvidhaiḥ /",
    "T03abhisamu:172": " mārgajñatāyāṃ dṛṅmārgaḥ sānuśaṃso 'yamucyate // Abhs_2.11 //",
    "T03abhisamu:173": " ādhārādheyatābhāvāttathatābuddhayormithaḥ /",
    "T03abhisamu:174": " paryāyeṇānanujñānaṃ mahattā sāpramāṇatā // Abhs_2.12 //",
    "T03abhisamu:175": " parimāṇāntatābhāvo rūpāderavadhāraṇam /",
    "T03abhisamu:176": " tasyāṃ sthitasya buddhatve 'nugrahātyāgatādayaḥ // Abhs_2.13 //",
    "T03abhisamu:177": " maītryādi śūnyatā prāptirbuddhatvasya parigrahaḥ /",
    "T03abhisamu:178": " sarvasya vyavadānasya sarvādhivyādhiśātanam // Abhs_2.14 //",
    "T03abhisamu:179": " nirvāṇagrāhaśāntatvaṃ buddhebho rakṣaṇādikam /",
    "T03abhisamu:180": " aprāṇivadhamārabhya sarvākārajñatānaye // Abhs_2.15 //",
    "T03abhisamu:181": " svayaṃ sthitasya sattvānāṃ sthāpanaṃ pariṇāmanam /",
    "T03abhisamu:182": " danādīnāṃ ca saṃbodhāviti mārgajñatākṣaṇāḥ // Abhs_2.16 //",
    "T03abhisamu:183": " sarvato damanaṃ nāma sarvataḥ kleśanirjayaḥ /",
    "T03abhisamu:184": " upamakrāviṣahyatvaṃ bodhirādhārapūjyatā // Abhs_2.17 //",
    "T03abhisamu:185": " adhimuktistridhā jñeyā svārthā ca svaparārthakā /",
    "T03abhisamu:186": " parārthikaivetyeṣa ca pratyekaṃ trividheṣyate // Abhs_2.18 //",
    "T03abhisamu:187": " mṛdvī madhyādhimātrā ca mṛdumṛdvādibhedataḥ /",
    "T03abhisamu:188": " sā punastrividhetyevaṃ saptaviṃśatidhā matā // Abhs_2.19 //",
    "T03abhisamu:189": " stutiḥ stobhaḥ praśaṃsā ca prajñāparamitāṃ prati /",
    "T03abhisamu:190": " adhimokṣasya mātrāṇāṃ navakaistribhiriṣyate // Abhs_2.20 //",
    "T03abhisamu:191": " viśeṣaḥ pariṇāmastu tasya kāritramuttamam /",
    "T03abhisamu:192": " nopalambhākṛtiścāsāvaviparyāsalakṣaṇaḥ // Abhs_2.21 //",
    "T03abhisamu:193": " vivikto buddhapuṇyaughasvabhāvasmṛtigocaraḥ /",
    "T03abhisamu:194": " sopāyaścānimittaśca buddhairabhyanumoditaḥ // Abhs_2.22 //",
    "T03abhisamu:195": " traidhātukāprapannaśca pariṇāmo 'parastridhā /",
    "T03abhisamu:196": " mṛdurmadhyo 'dhimātraśca mahāpuṇyodayātmakaḥ // Abhs_2.23 //",
    "T03abhisamu:197": " upāyānupalambābhyāṃ śubhamūlānumodanā /",
    "T03abhisamu:198": " anumode manaskārabhāvaneha vidhīyate // Abhs_2.24 //",
    "T03abhisamu:199": " svabhāvaḥ śreṣṭhatā tasya sarvasyānabhisaṃskṛtiḥ /",
    "T03abhisamu:200": " nopalambhena dharmāṇāmarpaṇā ca mahārthatā // Abhs_2.25 //",
    "T03abhisamu:201": " buddhasevā ca dānādirūpāye yacca kauśalam /",
    "T03abhisamu:202": " hetavo 'trādhimokṣasya dharmavyasanahetavaḥ // Abhs_2.26 //",
    "T03abhisamu:203": " mārādhiṣṭhānagambhīradharmatānadhimuktate /",
    "T03abhisamu:204": " skandhādyabhiniveśaśca pāpamitraparigrahaḥ // Abhs_2.27 //",
    "T03abhisamu:205": " phalaśuddhiśca rūpādiśuddhireva tayordvayoḥ /",
    "T03abhisamu:206": " abhinnācChinnatā yasmāditi śuddhirudīritā // Abhs_2.28 //",
    "T03abhisamu:207": " kleśajñeyatrimārgasya śiṣyakhaḍgajinaurasām /",
    "T03abhisamu:208": " hānādviśuddhirātyantikī tu buddhasya sarvathā // Abhs_2.29 //",
    "T03abhisamu:209": " mṛdumṛdvādiko mārgaḥ śuddhirnavasu bhūmiṣu /",
    "T03abhisamu:210": " adhimātrādhimātrādermalasya pratipakṣataḥ // Abhs_2.30 //",
    "T03abhisamu:211": " tridhātupratipakṣatvaṃ samatā manameyayoḥ /",
    "T03abhisamu:212": " mārgasya ceṣyate tasya parihārataḥ // Abhs_2.31 //",
    "T03abhisamu:213": " // abhisamayālaṅkāre prajñāpāramitopadeśaśāstre mārgajñatādhikāro dvitīyaḥ //",
    "T03abhisamu:214": " nāpare na pare tīre nāntarāle tathoḥ sthitā /",
    "T03abhisamu:215": " adhvanāṃ samatājñānāt prajñāpāramitāmatā // Abhs_3.1 //",
    "T03abhisamu:216": " anupāyena dūraṃ sā sanimittopalambhataḥ /",
    "T03abhisamu:217": " upāyakauśalenāsyāḥ samyagāsannatoditā // Abhs_3.2 //",
    "T03abhisamu:218": " rūpādiskandhaśūnyatve dharmeṣu tryadhvageṣu ca /",
    "T03abhisamu:219": " dānādau bodhipakṣeṣu caryāsaṃjñā vipakṣatā // Abhs_3.3 //",
    "T03abhisamu:220": " dānādiṣvanahaṃkāraḥ pareṣāṃ tanniyojanam /",
    "T03abhisamu:221": " saṅgakoṭīniṣedho 'yaṃ sukṣmaḥ saṅgo jinādiṣu // Abhs_3.4 //",
    "T03abhisamu:222": " tadgāmbīryaṃ prakṛtyaiva vivekāddharmapaddhateḥ *iti* /",
    "T03abhisamu:223": " ekaprakṛtikaṃ jñānaṃ dharmāṇāṃ saṅgavarjanam // Abhs_3.5 //",
    "T03abhisamu:224": " dṛṣṭādipratiṣedhena tasyā durbodhatoditā *iti* /",
    "T03abhisamu:225": " rūpādibhiravijñānāttadacintyatvamiṣyate // Abhs_3.6 //",
    "T03abhisamu:226": " evaṃ kṛtvā yathokto vai jñeyaḥ sarvajñatānaye /",
    "T03abhisamu:227": " ayaṃ vibhāgo niḥśoṣo vipakṣapratipakṣayoḥ // Abhs_3.7 //",
    "T03abhisamu:228": " rūpādau tadanityādau tadapuriprapūrayoḥ /",
    "T03abhisamu:229": " tadasaṅgatve caryāyā: prayogaḥ pratiṣedhataḥ // Abhs_3.8 //",
    "T03abhisamu:230": " avikāro na kartā ca prayogo duṣkarastridhā /",
    "T03abhisamu:231": " yathābhavyaṃ phalaprāpteravandhyo 'bhimataśca saḥ // Abhs_3.9 //",
    "T03abhisamu:232": " aparapratyayo yaśca saptadhā khyātivedakaḥ /",
    "T03abhisamu:233": " caturdhā mananā tasya rūpādau samatā matā // Abhs_3.10 //",
    "T03abhisamu:234": " dharmajñānānvayajñānakṣāntijñānakṣaṇātmakaḥ /",
    "T03abhisamu:235": " duḥkhādisatye dṛṅmārga eṣa sarvajñatānaye // Abhs_3.11 //",
    "T03abhisamu:236": " rūpaṃ na nityaṃ nānityamatitāntaṃ viśuddhakam /",
    "T03abhisamu:237": " anutpannāniruddhādi vyomābhaṃ lepavarjitam // Abhs_3.12 //",
    "T03abhisamu:238": " parigraheṇa nirmuktamavyāhāraṃ svabhāvataḥ /",
    "T03abhisamu:239": " pravyāhāreṇa nāsyārthaḥ pareṣu prāpyate yataḥ // Abhs_3.13 //",
    "T03abhisamu:240": " nopalambhakṛdatyantaviśuddhirvyādhyasaṃbhavaḥ /",
    "T03abhisamu:241": " apāyocChittyakalpatve phalasākṣātkriyāṃ prati // Abhs_3.14 //",
    "T03abhisamu:242": " asaṃsargo nimittaiśca vastuni vyañjane dvaye /",
    "T03abhisamu:243": " jñānasya yā cānutpattiriti sarvajñatākṣaṇāḥ // Abhs_3.15 //",
    "T03abhisamu:244": " iti seyaṃ punaḥ seyaṃ seyaṃ khalu punastridhā /",
    "T03abhisamu:245": " adhikāratrayasyaiṣā samāptiḥ paridīpitā // Abhs_3.16 //",
    "T03abhisamu:246": " // abhisamayālaṅkāre prajñāpāramitopadeśaśāstre sarvajñatādhikāras tṛtīyaḥ //",
    "T03abhisamu:247": " vastujñānaprakārāṇāmākārā iti lakṣaṇam /",
    "T03abhisamu:248": " sarvajñatānāṃ traividyāt trividhā eva te matāḥ // Abhs_4.1 //",
    "T03abhisamu:249": " asadākāramārabhya yāvanniścalatākṛtiḥ /",
    "T03abhisamu:250": " catvāraḥ pratisatyaṃ te mārge pañcadaśa smṛtāḥ // Abhs_4.2 //",
    "T03abhisamu:251": " hetau mārge ca duḥkhe ca nirodhe ca yathākramam /",
    "T03abhisamu:252": " aṣṭau te sapta pañceti ṣoḍaśeti ca kīrtitāḥ // Abhs_4.3 //",
    "T03abhisamu:253": " smṛtyupasthānamārabhya buddhatvākārapaścimāḥ /",
    "T03abhisamu:254": " śiṣyāṇāṃ bodhisattvānāṃ buddhānāṃ ca yathākramam // Abhs_4.4 //",
    "T03abhisamu:255": " saptatriṃśaccatustriṃśattriṃśannava ca te matāḥ /",
    "T03abhisamu:256": " trisarvajñatvabhedena mārgasatyānurodhataḥ // Abhs_4.5 //",
    "T03abhisamu:257": " kṛtādhikārā buddheṣu teṣūptaśubhamūlakāḥ /",
    "T03abhisamu:258": " mitraiḥ sanāthāḥ kalyāṇairasyāḥ śravaṇabhājanam // Abhs_4.6 //",
    "T03abhisamu:259": " buddhopāsanasaṃpraśnadānaśīlādicaryayā /",
    "T03abhisamu:260": " udgrahadhāraṇādīnāṃ bhājanatvaṃ satāṃ matam // Abhs_4.7 //",
    "T03abhisamu:261": " rūpādiṣvanavasthānātteṣu yoganiṣedhataḥ /",
    "T03abhisamu:262": " tattathatāgambhīratvātteṣāṃ duravagāhataḥ // Abhs_4.8 //",
    "T03abhisamu:263": " tadaprāmāṇyataḥ kṛcChāccireṇa pratibodhataḥ /",
    "T03abhisamu:264": " vyākṛtāvavivartyatve niryāṇe sanirantare // Abhs_4.9 //",
    "T03abhisamu:265": " āsannabodhe kṣipraṃ ca parārthe 'vṛddhyahānitaḥ /",
    "T03abhisamu:266": " dharmādharmādyadṛṣṭau ca rupācintyādyadarśane // Abhs_4.10 //",
    "T03abhisamu:267": " rūpādestannimittasya tadbhāvasyāvikalpakaḥ /",
    "T03abhisamu:268": " phalaratnapradātā ca śuddhakaḥ sāvadhiśca saḥ // Abhs_4.11 //",
    "T03abhisamu:269": " mārāṇāṃ śaktihānyādiścaturdaśavidho guṇaḥ /",
    "T03abhisamu:270": " doṣāśca ṣaḍviboddhavyāścaturbhirdaśakaiḥ saha // Abhs_4.12 //",
    "T03abhisamu:271": " lakṣyate yena tajjñeyaṃ lakṣaṇaṃ trividhaṃ ca tat /",
    "T03abhisamu:272": " jñānaṃ viśeṣaḥ kāritraṃ svabhāvo yaśca lakṣyate // Abhs_4.13 //",
    "T03abhisamu:273": " tathāgatasya nirvṛttau loke cālujyanātmake /",
    "T03abhisamu:274": " sattvānāṃ cittacaryāsu tatsaṃkṣepe bahirgatau // Abhs_4.14 //",
    "T03abhisamu:275": " akṣayākāratāyāṃ ca sarāgādau pravistṛte /",
    "T03abhisamu:276": " mahadgate 'pramāṇe ca vijñāne cānidarśane // Abhs_4.15 //",
    "T03abhisamu:277": " adṛśyacitajñāne ca tadunmiñjādisaṃjñakam /",
    "T03abhisamu:278": " punastathatākāreṇa teṣāṃ jñānamataḥ param // Abhs_4.16 //",
    "T03abhisamu:279": " tathatāyāṃ munerbodhe tatparākhyānamityayam /",
    "T03abhisamu:280": " sarvajñatādhikāreṇa jñānalakṣaṇasaṃgrahaḥ // Abhs_4.17 //",
    "T03abhisamu:281": " śūnyatve sānimitte c praṇidhānavivarjite /",
    "T03abhisamu:282": " anutpādanirodhādau dharmatāyā akopane // Abhs_4.18 //",
    "T03abhisamu:283": " asaṃskare 'vikalpe ca prabhedālakṣaṇatvayoḥ /",
    "T03abhisamu:284": " mārgajñatādhikāreṇa jñānalakṣaṇamiṣyate // Abhs_4.19 //",
    "T03abhisamu:285": " svadharmamupaniśritya vihāre tasya satkṛtau /",
    "T03abhisamu:286": " gurūtve mānanāyāṃ ca tatpūjākṛtakatvayoḥ // Abhs_4.20 //",
    "T03abhisamu:287": " sarvatra vṛttimajjñānamadṛṣṭasya ca darśakam /",
    "T03abhisamu:288": " lokasya śūnyatākārasūcakajñāpakākṣagam // Abhs_4.21 //",
    "T03abhisamu:289": " acintyaśāntatādarśi lokasaṃjñānirodhi ca /",
    "T03abhisamu:290": " jñānalakṣaṇamityuktaṃ sarvākārajñatānaye // Abhs_4.22 //",
    "T03abhisamu:291": " acityādiviśeṣeṇa viśiṣṭaiḥ satyagocaraiḥ /",
    "T03abhisamu:292": " viśeṣalakṣaṇaṃ ṣaḍbhirdaśabhiścoditaṃ kṣaṇaiḥ // Abhs_4.23 //",
    "T03abhisamu:293": " acintyātulyate meyasaṃkhyeyāsamatikramau /",
    "T03abhisamu:294": " sarvāryasaṃgraho vijñavedyāsādhāraṇajñate // Abhs_4.24 //",
    "T03abhisamu:295": " kṣiprajñānyunapūrṇatve pratipatsamudāgamau /",
    "T03abhisamu:296": " ālambanaṃ ca sādhāraṃ sākalyaṃ saṃparigrahaḥ // Abhs_4.25 //",
    "T03abhisamu:297": " anāsvādaśca vijñeyo viśeṣaḥ ṣoḍaśātmakaḥ /",
    "T03abhisamu:298": " viśeṣamārgā mārgebhyo yenānyebhyo viśiṣyate // Abhs_4.26 //",
    "T03abhisamu:299": " hitaṃ sukhaṃ ca trāṇaṃ ca śaraṇaṃ layanaṃ nṛṇām /",
    "T03abhisamu:300": " parāyaṇaṃ ca dvīpaṃ ca pariṇāyakasaṃjñakam // Abhs_4.27 //",
    "T03abhisamu:301": " anābhogaṃ tribhiryānaiḥ phalāsākṣātkriyātmakam /",
    "T03abhisamu:302": " paścimaṃ gatikāritramidaṃ kāritralakṣaṇam // Abhs_4.28 //",
    "T03abhisamu:303": " kleśaliṅganimittānāṃ vipakṣapratipakṣayoḥ /",
    "T03abhisamu:304": " viveko duṣkaraikāntāvuddeśo 'nupalambhakaḥ // Abhs_4.29 //",
    "T03abhisamu:305": " niṣiddhābhiniveśaśca yaścālambanasaṃjñakaḥ /",
    "T03abhisamu:306": " vipratyayo 'vighātī ca so 'padāgatyajātikaḥ // Abhs_4.30 //",
    "T03abhisamu:307": " tathatānupalambhaśca svabhāvaḥ ṣoḍaśātmakaḥ /",
    "T03abhisamu:308": " lakṣmeva lakṣyate ceticaturthaṃ lakṣaṇaṃ matam // Abhs_4.31 //",
    "T03abhisamu:309": " animittapradānādisamudāgamakauśalam /",
    "T03abhisamu:310": " sarvākārāvabodhe 'smin mokṣabhagīyamiṣyate // Abhs_4.32 //",
    "T03abhisamu:311": " buddhādyālambanā śraddhā vīryaṃ dānādigocaram /",
    "T03abhisamu:312": " smṛtirāśayasaṃpattiḥ samādhiravikalpanā // Abhs_4.33 //",
    "T03abhisamu:313": " dharmeṣu sarvairākārairjñānaṃ prajñeti pañcadhā /",
    "T03abhisamu:314": " tīkṣṇai subodhā saṃbodhirdurbodhā mṛdubhirmatā // Abhs_4.34 //",
    "T03abhisamu:315": " ālambanaṃ sarvasattvā ūṣmaṇāmiha śakyate /",
    "T03abhisamu:316": " samacittādirākārasteṣveva daśadhoditaḥ // Abhs_4.35 //",
    "T03abhisamu:317": " svayaṃ pāpānnivṛttasya dānādyeṣu sthitasya ca /",
    "T03abhisamu:318": " tayorniyojanānyeṣāṃ varṇavādānukulate // Abhs_4.36 //",
    "T03abhisamu:319": " mūrdhagam svaparādhāraṃ satyajñānaṃ tathā kṣamā /",
    "T03abhisamu:320": " tathāgradharmā vijñeyāḥ sattvānāṃ pācanādibhiḥ // Abhs_4.37 //",
    "T03abhisamu:321": " nirvedhaṅgānyupādaya darśanābhyāsamārgayoḥ /",
    "T03abhisamu:322": " ye bodhisattvā vartante so 'trāvaivartiko gaṇaḥ // Abhs_4.38 //",
    "T03abhisamu:323": " rūpādibhyo nivṛttyādyairliṅgairviṃśatidheritaiḥ /",
    "T03abhisamu:324": " nirvedhāṅgasthitasyedamavaivartikalakṣaṇam // Abhs_4.39 //",
    "T03abhisamu:325": " rūpādibhyo nivṛttiśca vicikitsākṣaṇakṣayau /",
    "T03abhisamu:326": " ātmanaḥ kuśalasthasya pareṣāṃ tanniyojanam // Abhs_4.40 //",
    "T03abhisamu:327": " parādhāraṃ ca dānādi gambhire 'rthe 'pyakāṅkṣaṇam /",
    "T03abhisamu:328": " maitraṃ kāyādyasaṃvāsaḥ pañcadhāvaraṇena ca // Abhs_4.41 //",
    "T03abhisamu:329": " sarvānuśayahānaṃ ca smṛtisaṃprajñatā suci /",
    "T03abhisamu:330": " civarādiśarīre ca kṛmīṇāmasamudbhavaḥ // Abhs_4.42 //",
    "T03abhisamu:331": " cittākauṭilyamādānaṃ dhūtasyāmatsarāditā /",
    "T03abhisamu:332": " dharmatāyuktagāmitvaṃ lokārthaṃ narakaiṣaṇā // Abhs_4.43 //",
    "T03abhisamu:333": " parairaneyatā mārasyānyamārgopadeśinaḥ /",
    "T03abhisamu:334": " māra ityavabodhaśca caryā buddhānumoditā // Abhs_4.44 //",
    "T03abhisamu:335": " ūṣmamūrdhasu sa kṣāntiṣvagradharmeṣvavasthitaḥ /",
    "T03abhisamu:336": " liṅgairamībhirviśatyā saṃbodherna vivartate // Abhs_4.45 //",
    "T03abhisamu:337": " kṣāntijñānakṣaṇaḥ ṣaṭ ca pañca pañca ca dṛkpathe /",
    "T03abhisamu:338": " bodhisattvasya vijñeyamavaivartikalakṣaṇam // Abhs_4.46 //",
    "T03abhisamu:339": " rūpādisaṃjñāvyāvṛttirdārḍhyaṃ cittasya hinayoḥ /",
    "T03abhisamu:340": " yānayorvinivṛttiśca dhyānādyaṅgaparikṣayaḥ // Abhs_4.47 //",
    "T03abhisamu:341": " kāyacetolaghutvaṃ ca kāmasevābhyupāyikī /",
    "T03abhisamu:342": " sadaiva brahmacāritvamājīvasya viśuddhatā // Abhs_4.48 //",
    "T03abhisamu:343": " skandhādavantarāyeṣu saṃbhāre sendriyādike /",
    "T03abhisamu:344": " samare matsarādau ca neti yogānuyogayoḥ // Abhs_4.49 //",
    "T03abhisamu:345": " vihārapratiṣedhaśca dharmasyāṇoralabdhatā /",
    "T03abhisamu:346": " niścitatvaṃ svabhumau ca bhūmitritayasaṃsthitiḥ // Abhs_4.50 //",
    "T03abhisamu:347": " dharmārthaṃ jīvitatyāga ityamī ṣoḍaśa kṣaṇāḥ /",
    "T03abhisamu:348": " avaivartikaliṅgāni dṛṅmārgasthasya dhīmataḥ // Abhs_4.51 //",
    "T03abhisamu:349": " gambhiro bhāvanāmārgo gāmbhīryaṃ śunyatādikam /",
    "T03abhisamu:350": " samāropāpavādāntamuktatā sā gabhīratā // Abhs_4.52 //",
    "T03abhisamu:351": " cintātulananidhyānānyabhīkṣṇaṃ bhāvanāpathaḥ /",
    "T03abhisamu:352": " nirvedhāṅgeṣu dṛṅmārge bhāvanāmārga eva ca // Abhs_4.53 //",
    "T03abhisamu:353": " prābandhakatvādiṣṭo 'sau navadhā ca prakārataḥ /",
    "T03abhisamu:354": " mṛdumadhyādhimātrāṇāṃ punarmṛdvādibhedataḥ // Abhs_4.54 //",
    "T03abhisamu:355": " asaṃkhyeyādinirdeśāḥ paramārthena na kṣamāḥ /",
    "T03abhisamu:356": " kṛpāniṣyandabhūtāste saṃvṛtyābhimatā muneḥ // Abhs_4.55 //",
    "T03abhisamu:357": " hānivṛddhī na yujyete nirālāpasya vastunaḥ /",
    "T03abhisamu:358": " bhāvanākhyena kiṃ hinaṃ vartmanā kimudāgatam // Abhs_4.56 //",
    "T03abhisamu:359": " yathā bodhistathaivāsāviṣṭasyārthasya sādhakaḥ /",
    "T03abhisamu:360": " tathatālakṣaṇā bodhiḥ so 'pi tallakṣaṇo mataḥ // Abhs_4.57 //",
    "T03abhisamu:361": " pūrveṇa bodhirno yuktā manasā paścimena vā /",
    "T03abhisamu:362": " dīpadṛṣṭāntayogenagambhīrā dharmatāṣṭadhā // Abhs_4.58 //",
    "T03abhisamu:363": " utpāde ca nirodhe ca tathatāyāṃ gabhīratā /",
    "T03abhisamu:364": " jñeye dāne ca caryāyāmadvayopāyakauśale ca // Abhs_4.59 //",
    "T03abhisamu:365": " svapnopamatvāddharmāṇāṃ bhavaśāntyorakalpanā /",
    "T03abhisamu:366": " karmābhāvādicodyānāṃ parihārā yathoditāḥ // Abhs_4.60 //",
    "T03abhisamu:367": " sattvalokasya yā śuddhistasyāḥ suddhyupahārataḥ /",
    "T03abhisamu:368": " tathā bhājanalokasya buddhakṣetrasya śuddhatā // Abhs_4.61 //",
    "T03abhisamu:369": " viṣayo 'sya prayogaśca śātravāṇāmatikramaḥ /",
    "T03abhisamu:370": " apratiṣṭho yathāvedhamasādhāraṇalakṣaṇaḥ // Abhs_4.62 //",
    "T03abhisamu:371": " asakto 'nupalambhaśca nimittapraṇidhikṣataḥ /",
    "T03abhisamu:372": " lalliṅgaścāpramāṇaśca daśadhopāyakauśalam // Abhs_4.63 //",
    "T03abhisamu:373": " // abhisamayālaṅkāre prajñāpāramitopadeśaśāstre sarvākārābhisaṃbodhādhikāraś caturthaḥ",
    "T03abhisamu:374": " svapnāntare 'pi svapnābhasarvadharmekṣaṇādikam /",
    "T03abhisamu:375": " murdhaprāptasya yogasya liṅgaṃ dvādaśadhā matam // Abhs_5.1 //",
    "T03abhisamu:376": " jambudvipajaneyattābuddhapūjāśubhādikām /",
    "T03abhisamu:377": " upamāṃ bahudhā kṛtvā vivṛddhiḥ ṣoḍaśātmikā // Abhs_5.2 //",
    "T03abhisamu:378": " trisarvajñatvadharmāṇāṃ paripuriranuttarā /",
    "T03abhisamu:379": " aparityaktasattvārthā nirūḍhirabhidhīyate // Abhs_5.3 //",
    "T03abhisamu:380": " caturdvipakasāhasradvitrisāhasrakopamaḥ /",
    "T03abhisamu:381": " kṛtvā puṇyabahutvena samādhiḥ parikīrtitaḥ // Abhs_5.4 //",
    "T03abhisamu:382": " pravṛttau ca nivṛttau ca pratyekaṃ tau navātmakau /",
    "T03abhisamu:383": " grāhyau vikalpau vijñeyāvayāthāviṣayātmakau // Abhs_5.5 //",
    "T03abhisamu:384": " dravyaprajñaptisatsattvavikalpau grāhakau matau /",
    "T03abhisamu:385": " pṛthagjanāryabhedena pratyekaṃ tau navātmakau // Abhs_5.6 //",
    "T03abhisamu:386": " grāhyau cenna tathā sto 'rthau kasya tau grāhakau matau /",
    "T03abhisamu:387": " iti grāhakabhāvena śunyatālakṣaṇaṃ tayoḥ // Abhs_5.7 //",
    "T03abhisamu:388": " eṣa svabhāve gotre ca pratipatsamudāgame /",
    "T03abhisamu:389": " jñānasyālambanābhrāntau pratipakṣavipakṣayoḥ // Abhs_5.8 //",
    "T03abhisamu:390": " svasminnadhigame kartṛtatkāritrakriyāphale /",
    "T03abhisamu:391": " pravṛttipakṣādhiṣṭhāno vikalpo navadhā mataḥ // Abhs_5.9 //",
    "T03abhisamu:392": " bhavaśāntiprapātitvānnyūnatve 'dhigamasya ca /",
    "T03abhisamu:393": " parigrahasyābhāve ca vaikalye pratipadgate // Abhs_5.10 //",
    "T03abhisamu:394": " parapratyayagāmitve samuddeśanivartane /",
    "T03abhisamu:395": " prādeśikatve nānātve sthānaprasthānamohayoḥ // Abhs_5.11 //",
    "T03abhisamu:396": " pṛṣṭhato gamane ceti vikalpo 'yaṃ navātmakaḥ /",
    "T03abhisamu:397": " nivṛttipakṣādhiṣṭhānaḥ śrāvakādimanobhavaḥ // Abhs_5.12 //",
    "T03abhisamu:398": " grāhakaḥ prathamo jñeyo gragaṇapratimokṣaṇe /",
    "T03abhisamu:399": " manaskriyāyāṃ dhātūnāmupaśleṣe trayasya ca // Abhs_5.13 //",
    "T03abhisamu:400": " sthāne cābhiniveśe ca prajñaptau dharmavastunaḥ /",
    "T03abhisamu:401": " saktau ca pratipakṣe ca yathecChaṃ ca gatikṣatau // Abhs_5.14 //",
    "T03abhisamu:402": " yathoddeśamaniryāṇe mārgāmārgāvadhāraṇe /",
    "T03abhisamu:403": " sanirodhe samutpāde vastuyogaviyogayoḥ // Abhs_5.15 //",
    "T03abhisamu:404": " sthāne gotrasya nāśe ca prārthanāhetvabhāvayoḥ /",
    "T03abhisamu:405": " pratyarthikopalambhe ca vikalpo grāhako 'paraḥ // Abhs_5.16 //",
    "T03abhisamu:406": " bodhau sandarśanānyeṣāṃ taddhetośca parindanā /",
    "T03abhisamu:407": " tatprāptyanantaro hetuḥ puṇyabāhulyalakṣaṇaḥ // Abhs_5.17 //",
    "T03abhisamu:408": " kṣayānutpādayorjñāne malānāṃ bodhirūcyate /",
    "T03abhisamu:409": " kṣayābhāvādanutpādātte hi jñeye yathākramam // Abhs_5.18 //",
    "T03abhisamu:410": " prakṛtāvaniruddhāyāṃ darśanākhyena vartmanā /",
    "T03abhisamu:411": " vikalpajātaṃ kiṃ kṣīṇaṃ vānutpattimāgatam // Abhs_5.19 //",
    "T03abhisamu:412": " sattā ca nāma dharmāṇāṃ jñeye cāvaraṇakṣayaḥ /",
    "T03abhisamu:413": " kathyate yatparaiḥ śāsturatra vismīyate mayā // Abhs_5.20 //",
    "T03abhisamu:414": " nāpaneyamataḥ kiṃcitprakṣeptavyaṃ na kiṃcana /",
    "T03abhisamu:415": " draṣṭavyaṃ bhūtato bhūtaṃ bhūtadarśī vimucyate // Abhs_5.21 //",
    "T03abhisamu:416": " ekaikasyaiva dānādau teṣāṃ yaḥ saṃgraho mithaḥ /",
    "T03abhisamu:417": " sa ekakṣaṇikaḥ kṣāntisaṃgṛhīto 'tra dṛkpathe // Abhs_5.22 //",
    "T03abhisamu:418": " sa samādhiṃ samāpadya tataḥ siṃhavijṛmbhitam /",
    "T03abhisamu:419": " anulomaṃ vilomaṃ pratītyotpādamīkṣate // Abhs_5.23 //",
    "T03abhisamu:420": " kāmāptamavadhīkṛtya vijñānamasamāhitam /",
    "T03abhisamu:421": " sanirodhāḥ samāpattīrgatvāgamya nava dvidhā // Abhs_5.24 //",
    "T03abhisamu:422": " ekadvitricatuḥpañcaṣaṭsaptāṣṭavyatikramāt /",
    "T03abhisamu:423": " avaskandasamāpattirāniroodhamatulyatā // Abhs_5.25 //",
    "T03abhisamu:424": " saṃkṣepe vistare buddhaiḥ sanāthyenāparigrahe /",
    "T03abhisamu:425": " traikālike guṇābhāve śreyasastrividhe pathi // Abhs_5.26 //",
    "T03abhisamu:426": " eko grāhyavikalpo 'yaṃ prayogākāragocaraḥ /",
    "T03abhisamu:427": " dvitīyaścittacaittānāṃ pravṛttiviṣayo mataḥ // Abhs_5.27 //",
    "T03abhisamu:428": " anutpādastu cittasya bodhimaṇḍāmanaskriyā /",
    "T03abhisamu:429": " hīnayānamanaskārau saṃbodheramanaskṛtiḥ // Abhs_5.28 //",
    "T03abhisamu:430": " bhāvane 'bhāvane caiva tadviparyaya eva ca /",
    "T03abhisamu:431": " ayathārthaśca vijñeyo vikalpo bhāvanāpathe // Abhs_5.29 //",
    "T03abhisamu:432": " grāhakaḥ prathamo jñeyaḥ sattvaprajñaptigocaraḥ /",
    "T03abhisamu:433": " dharmaprajñaptyaśūnyatve saktipravicayātmakaḥ // Abhs_5.30 //",
    "T03abhisamu:434": " kṛtena vastuno yānatritaye ca sa kīrtitaḥ /",
    "T03abhisamu:435": " dakṣiṇāyā aśuddhau ca caryāyāśca vikopane // Abhs_5.31 //",
    "T03abhisamu:436": " sattvaprajñaptitaddhetuviṣayo navadhāparaḥ /",
    "T03abhisamu:437": " bhāvanāmārgasaṃbuddho vipakṣastadvighātataḥ // Abhs_5.32 //",
    "T03abhisamu:438": " sarvajñatānāṃ tisR^īṇāṃ yathāsvaṃ trividhāvṛtau /",
    "T03abhisamu:439": " śāntimārge tathatādisaṃprayogaviyogayoḥ // Abhs_5.33 //",
    "T03abhisamu:440": " asamatve ca duḥkhādau kleśānāṃ prakṛtāvapi /",
    "T03abhisamu:441": " dvayābhāve ca saṃmohe vikalpaḥ paścimo mataḥ // Abhs_5.34 //",
    "T03abhisamu:442": " āsāṃ kṣaye satītīnāṃ cirāyocChvasitā iva /",
    "T03abhisamu:443": " sarvākārajagatsaukhyasādhanā guṇasaṃpadaḥ // Abhs_5.35 //",
    "T03abhisamu:444": " sarvāḥ sarvābhisāreṇa nikāmaphalaśālinam /",
    "T03abhisamu:445": " bhajante taṃ mahāsattvaṃ mahodadhimivāpagāḥ // Abhs_5.36 //",
    "T03abhisamu:446": " trisāhasrajanaṃ śiṣyakhaḍgādhigamasaṃpadi /",
    "T03abhisamu:447": " bodhisattvasya ca nyāmo pratiṣṭāpya śubhopamāḥ // Abhs_5.37 //",
    "T03abhisamu:448": " kṛtvā puṇyabahutvena buddhatvapteranantaraḥ /",
    "T03abhisamu:449": " ānantaryasamādhiḥ sa sarvākārajñatā ca tat // Abhs_5.38 //",
    "T03abhisamu:450": " ālambanamabhāvo 'sya smṛtiścādhipatirmataḥ /",
    "T03abhisamu:451": " ākāraḥ śāntatā cātra jalpājalpipravādinām // Abhs_5.39 //",
    "T03abhisamu:452": " ālambanopapattau ca tatsvabhāvāvadhārraṇe /",
    "T03abhisamu:453": " sarvākārajñatājñāne paramārthe sasaṃvṛtau // Abhs_5.40 //",
    "T03abhisamu:454": " prayoge triṣu ratneṣu sopāye samaye muneḥ /",
    "T03abhisamu:455": " viparyāse samārge ca pratipakṣavipakṣayoḥ // Abhs_5.41 //",
    "T03abhisamu:456": " lakṣaṇe bhāvanāyāṃ ca matā vipratipattayaḥ /",
    "T03abhisamu:457": " sarvākārajñatādhārā ṣoḍhā daśa ca cādinām // Abhs_5.42 //",
    "T03abhisamu:458": " // abhisamayālaṅkāre prajñāpāramitopadeśaśāstre mūrdhābhisamayādhikāraḥ pañcamaḥ //",
    "T03abhisamu:459": " dānena prajñayā yāvadbuddhādau smṛtibhiśca sā /",
    "T03abhisamu:460": " dharmābhāvasvabhāvenetyanupūrvakriyā matā // Abhs_6.1 //",
    "T03abhisamu:461": " // abhisamayālaṅkāre prajñāpāramitopadeśaśāstre anupurvābhisamayādhikāraḥ ṣaṣṭhaḥ //",
    "T03abhisamu:462": " anūsravāṇāṃ sarveṣāmekaikenāpi saṃgrahāt /",
    "T03abhisamu:463": " ekakṣaṇāvabodho 'yaṃ jñeyo dānādinā muneḥ // Abhs_7.1 //",
    "T03abhisamu:464": " aradhaṭṭaṃ yathaikāpi padikā purūṣeritā /",
    "T03abhisamu:465": " sakṛtsarvaṃ calayati jñānamekakṣaṇe tathā // Abhs_7.2 //",
    "T03abhisamu:466": " vipākadharmatāvasthā sarvaśuklamayī yadā /",
    "T03abhisamu:467": " prajñāpāramitā jātā jñānamekakṣaṇe tadā // Abhs_7.3 //",
    "T03abhisamu:468": " svapnopameṣu dharmeṣu sthitvā dānādicaryā /",
    "T03abhisamu:469": " alakṣatvaṃ dharmāṇāṃ kṣaṇenaikena vindati // Abhs_7.4 //",
    "T03abhisamu:470": " svapnaṃ taddarśinaṃ caiva dvayayogena nekṣate /",
    "T03abhisamu:471": " dharmāṇāmadvayaṃ tattvaṃ kṣaṇenaikenapaṣyati // Abhs_7.5 //",
    "T03abhisamu:472": " // abhisamayālaṅkāre prajñāpāramitopadeśaśāstre ekakṣaṇābhisamayādhikāraḥ saptamaḥ //",
    "T03abhisamu:473": " sarvākārāṃ viśuddhiṃ ye dharmāḥ prāptā nirāsravāḥ /",
    "T03abhisamu:474": " svābhāvikomuneḥ kāyasteśāṃ prakṛtilakṣaṇaḥ // Abhs_8.1 //",
    "T03abhisamu:475": " bodhipakṣāpramāṇāni vimokṣā anūpurvaśaḥ /",
    "T03abhisamu:476": " navātmikā samāpattiḥ kṛtsnaṃ daśavidhātmikam // Abhs_8.2 //",
    "T03abhisamu:477": " abhibhvāyatanānyaṣṭaprakārāṇi prabhedataḥ /",
    "T03abhisamu:478": " araṇā praṇidhijñānamabhijñāḥ pratisaṃvidaḥ // Abhs_8.3 //",
    "T03abhisamu:479": " sarvākārāścatasno 'thaśuddhayo vaśitā daśa //",
    "T03abhisamu:480": " balāni daśa catvāri vaiśāradyānyārakṣaṇam // Abhs_8.4 //",
    "T03abhisamu:481": " trividhaṃ smṛtyupasthānaṃ tridhāsaṃmoṣadharmatā /",
    "T03abhisamu:482": " vāsanāyāḥ samuddhāto mahati karūṇā jane // Abhs_8.5 //",
    "T03abhisamu:483": " āveṇikā munereva dharmā ye 'ṣṭādaśeritāḥ /",
    "T03abhisamu:484": " sarvākārajñatā ceti dharmakāyo 'bhidhīyate // Abhs_8.6 //",
    "T03abhisamu:485": " śravakasyāraṇādṛṣṭernṛkleśaparihāritā /",
    "T03abhisamu:486": " tatkleśasrotaucChittyai grāmādiṣu jināraṇā // Abhs_8.7 //",
    "T03abhisamu:487": " anābhogamanāsaṅmavyāghātaṃ sadā sthitam /",
    "T03abhisamu:488": " sarvapraśnāpanudvauddhaṃ praṇidhijñānamiṣyate // Abhs_8.8 //",
    "T03abhisamu:489": " paripākaṃ gate hetau yasya yasya yadā yadā /",
    "T03abhisamu:490": " hitaṃ bhavati kartavyaṃ prathate tasya tasya saḥ // Abhs_8.9 //",
    "T03abhisamu:491": " varṣatyapi hi parjanye naiva bījaṃ prarohati /",
    "T03abhisamu:492": " samutpāde 'pi buddhānāṃ nābhavyo bhadramaśrute // Abhs_8.10 //",
    "T03abhisamu:493": " iti kāritravaipulyāt buddho vyāpī nirūcyate /",
    "T03abhisamu:494": " akṣayatvācca tasyaiva nitya ityapi kathyate // Abhs_8.11 //",
    "T03abhisamu:495": " dvātriṃśallakṣaṇāśītivyañjanātmā munerayam /",
    "T03abhisamu:496": " sāṃbhogiko mataḥ kāyo mahāyānopabhogataḥ // Abhs_8.12 //",
    "T03abhisamu:497": " cakrāṅkahastaḥ krākurmapādo jālāvāddhāṅgulipāṇipādaḥ /",
    "T03abhisamu:498": " karau sapādau tarūṇau mṛdū ca mamutsadaiḥ saptabhirāśrayo 'sya //",
    "T03abhisamu:499": " dīrghāṅgulirvyāyatapārṣṇigātraṃ prājyaṃ tvṛjucChaṅkhapadordhvaromā /",
    "T03abhisamu:500": " eṇeyajaṅghaśca paṭūrūbāhuḥ kośāvanaddhottamabastiguhyaḥ // Abhs_8.14 //",
    "T03abhisamu:501": " suvarṇavarṇḥ pratanucChaviśca pradakṣiṇaikaikasujātromā /",
    "T03abhisamu:502": " ūūrṇāṅkitāsyo haripūrvakāyaḥ skandhau vṛtāvasya citāntarāṃsaḥ // Abhs_8.15",
    "T03abhisamu:503": " hīno rasaḥ khyāti rasottamo 'sya nyagrodhavanmāṇḍalatulyamūrtiḥ /",
    "T03abhisamu:504": " uṣīṣamūrdhā pṛthucārūjihvo brahmasvaraḥ siṃhahanuḥ suśuklāḥ // Abhs_8.16",
    "T03abhisamu:505": " tulyāḥ pramāṇe 'viralāsca dantā anyūnasaṃkhyā daśikāścatasraḥ /",
    "T03abhisamu:506": " nīlekśaṇe govṛṣapakṣmanetro dvātriṃśadetāni hi lakṣaṇāni // Abhs_8.17 //",
    "T03abhisamu:507": " yasya yasyātra yo heturlakṣaṇasya prasādhakaḥ /",
    "T03abhisamu:508": " tasya tasya prapūryāyaṃ samudāgamalakṣaṇaḥ // Abhs_8.18 //",
    "T03abhisamu:509": " gurūṇāmanuyānādirdṛḍhatā saṃvaraṃ prati /",
    "T03abhisamu:510": " saṃgrahāsevanaṃ dānaṃ praṇitasya ca vastunaḥ // Abhs_8.19 //",
    "T03abhisamu:511": " vadhyamokṣasamādānāṃ vivR6iddhiḥ kuśalasya ca /",
    "T03abhisamu:512": " ityādiko yathāsutraṃ heturlakṣaṇasādhakaḥ // Abhs_8.20 //",
    "T03abhisamu:513": " tāmrāḥ snigdhāśca tuṅgāśca nakhā aṅgulayo muneḥ /",
    "T03abhisamu:514": " vṛttāścitānupūrvāśca guḍhā nirgranthyaḥ śirāḥ // Abhs_8.21 //",
    "T03abhisamu:515": " guḍhau gulphau samau pādau siṃhebhadvijagopateḥ /",
    "T03abhisamu:516": " vikrāntaṃ dakṣiṇaṃ cārūgamanamṛjuvṛttatā // Abhs_8.22 //",
    "T03abhisamu:517": " mṛṣṭānupūrte medhyamṛdutve śuddhagātratā /",
    "T03abhisamu:518": " pūrṇavyañjanatā cārupṛthumaṇḍalagāratā // Abhs_8.23 //",
    "T03abhisamu:519": " samakramatvaṃ śuddhatvaṃ netrayoḥ sukumāratā /",
    "T03abhisamu:520": " adīnossadagātratve susaṃhatanagātratā // Abhs_8.24 //",
    "T03abhisamu:521": " suvibhaktāṅgatā dhvāntapradhvastālokaśuddhatā /",
    "T03abhisamu:522": " vṛttamṛṣṭākṣāmakukṣitāśca gabhiratā // Abhs_8.25 //",
    "T03abhisamu:523": " dakṣiṇāvartatā nābheḥ samantaddarśanīyatā /",
    "T03abhisamu:524": " samācāraḥ śuciḥ kālatilakāpagatā tanuḥ // Abhs_8.26 //",
    "T03abhisamu:525": " karau tulamṛdūsnigdhagambhīrāyatalekhatā /",
    "T03abhisamu:526": " nātyāyataṃ vaco bimbapratibimbopamauṣṭhatā // Abhs_8.27 //",
    "T03abhisamu:527": " mṛdvī tanvī ca raktā ca jihvā jimūtaghoṣatā /",
    "T03abhisamu:528": " cārūmañjasvaro daṃṣṭrā vṛttāstīkṣṇāḥ sitāḥ samāḥ // Abhs_8.28 //",
    "T03abhisamu:529": " anupurvī gatāstuṅgā nāsikā paraṃ śuciḥ /",
    "T03abhisamu:530": " viśale nayane pakṣmacitaṃ padmadalākṣitā // Abhs_8.29 //",
    "T03abhisamu:531": " āyataślakṣṇasusnigdhasamaromnau bhruvau bhujau /",
    "T03abhisamu:532": " pīnāyatau samau karṇāvupaghātavivarjitau // Abhs_8.30 //",
    "T03abhisamu:533": " lalāṭamaparimlānaṃ prṛthupūrṇottamāṅgatā /",
    "T03abhisamu:534": " bhramarābhāścitāḥ ślakṣṇā asaṃlulitamūrtayaḥ // Abhs_8.31 //",
    "T03abhisamu:535": " keśā aparuṣāḥ puṃsāṃ saurabhyānyapahāriṇaḥ /",
    "T03abhisamu:536": " śrīvatsaḥ svastikaṃ ceti buddhānuvyañjanaṃ matam // Abhs_8.32 //",
    "T03abhisamu:537": " karoti yena citrāṇi hitāni jagataḥ samam /",
    "T03abhisamu:538": " ā bhavātso 'nupacChinnaḥ kayo nairmāṇiko muneḥ // Abhs_8.33 //",
    "T03abhisamu:539": " tathā karmāpyanucChinnamasyāsaṃsāramiṣyate /",
    "T03abhisamu:540": " gatīnāṃ śamanaṃ karma saṃgrahe ca caturvidhe // Abhs_8.34 //",
    "T03abhisamu:541": " niveśanaṃ sasaṃkleśe vyavadānāvabodhane /",
    "T03abhisamu:542": " sattvānāmarthayāthātmye ṣaṭsu pāramitāsu ca // Abhs_8.35 //",
    "T03abhisamu:543": " buddhamārge prakṛtyaivaśunyatāyāṃ dvayakṣaye /",
    "T03abhisamu:544": " saṃkete 'nupalambhe ca paripāke ca hehinām // Abhs_8.36 //",
    "T03abhisamu:545": " bodhisattvasya mārge 'bhiniveśasya nivāraṇe /",
    "T03abhisamu:546": " bodhiprāptu jinakṣetraviśuddhau niyatiṃ prati // Abhs_8.37 //",
    "T03abhisamu:547": " aprameye ca sattvarthe buddhasevādike guṇe /",
    "T03abhisamu:548": " bodheraṅgeṣvanāśe ca karmaṇāṃ satyadarśane // Abhs_8.38 //",
    "T03abhisamu:549": " viparyāsaprahāṇe ca tadavastukatānaye /",
    "T03abhisamu:550": " vyavadāne sasaṃbhāre saṃskṛtāsaṃskṛte prati // Abhs_8.39 //",
    "T03abhisamu:551": " vyatibhedāparijñāne virnāṇe ca niveśanam /",
    "T03abhisamu:552": " dharmakāyasya karmedaṃ saptavimśatidhā matam // Abhs_8.40 //",
    "T03abhisamu:553": " // abhisamayālaṅkāre prajñāpāramitopadeśaśāstre dharmakāyādhikāro 'ṣṭamaḥ //",
    "T03abhisamu:554": " lakṣaṇaṃ tatprayogastatprakarṣastadanukramaḥ /",
    "T03abhisamu:555": " tanniṣṭā tadvipākascotyanyaḥ ṣeḍhārthasaṃgrahaḥ // 1 //",
    "T03abhisamu:556": " viṣayastritayo hetuḥ prayogaścaturātmakaḥ /",
    "T03abhisamu:557": " dharmakāyaḥ phalaṃ karmetyanyastredhārthasaṃgrahaḥ // 2 //",
    "T03abhisamu:558": " abhisamayālaṅkāraṃ nāma prajñāpāramitopadeśaśāstraṃ samāptam //",
    "T03abhisamu:559": " kṛtirāryamaitreyanāthasya //"
}