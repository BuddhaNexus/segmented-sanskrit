{
    "GSP33yamsvspu:0": " Yāmunācāryaḥ: Saṃvitsiddhiḥ ekam evādvitīyaṃ tad brahmety upaniṣadvacaḥ // YSvs_1 //",
    "GSP33yamsvspu:1": " brahmaṇo 'nyasya sadbhāvaṃ nanu tat pratiṣedhati // YSvs_2 //",
    "GSP33yamsvspu:2": " atra brūmo 'dvitīyoktau samāsaḥ ko vivakṣitaḥ // YSvs_3 //",
    "GSP33yamsvspu:3": " kiṃsvit tatpuruṣaḥ kiṃ vā bahuvrīhir athocyatām // YSvs_4 //",
    "GSP33yamsvspu:4": " pūrvasminn uttaras tāvat prādhānyena vivakṣyate // YSvs_5 //",
    "GSP33yamsvspu:5": " padārthas tatra tad brahma tato 'nyat sadṛśaṃ tu vā // YSvs_6 //",
    "GSP33yamsvspu:6": " tadviruddham atho vā syāt triṣv apy anyan na bādhate // YSvs_7 //",
    "GSP33yamsvspu:7": " anyatve sadṛśatve vā dvitīyaṃ siddhyati dhruvam // YSvs_8 //",
    "GSP33yamsvspu:8": " viruddhatve dvitīyena tṛtīyaṃ prathamaṃ tu vā // YSvs_9 //",
    "GSP33yamsvspu:9": " brahma prāpnoti yasmāt tad dvitīyena virudhyate // YSvs_10 //",
    "GSP33yamsvspu:10": " ataḥ saprathamāḥ sarve tṛtīyādyartharāśayaḥ // YSvs_11 //",
    "GSP33yamsvspu:11": " dvitīyena tathā spṛṣṭvā svasthās tiṣṭhanty abādhitāḥ // YSvs_12 //",
    "GSP33yamsvspu:12": " nanu nañ brahmaṇo 'nyasya sarvasyaiva niṣedhakam // YSvs_13 //",
    "GSP33yamsvspu:13": " dvitīyagrahaṇaṃ yasmāt sarvasyaivopalakṣaṇam // YSvs_14 //",
    "GSP33yamsvspu:14": " naivaṃ niṣedho na hy asmād dvitīyasyāvagamyate // YSvs_15 //",
    "GSP33yamsvspu:15": " tato 'nyat tadviruddhaṃ vā sadṛśaṃ vātra vakti saḥ // YSvs_16 //",
    "GSP33yamsvspu:16": " dvitīyaṃ yasya naivāsti tad brahmeti vivakṣite // YSvs_17 //",
    "GSP33yamsvspu:17": " satyādilakṣaṇoktīnām apalakṣaṇatā bhavet // YSvs_18 //",
    "GSP33yamsvspu:18": " advitīye dvitīyārtha- nāstitāmātragocare // YSvs_19 //",
    "GSP33yamsvspu:19": " svaniṣṭhatvān nañarthasya na syād brahmapadānvayaḥ // YSvs_20 //",
    "GSP33yamsvspu:20": " dvitīyaśūnyatā tatra brahmaṇo na viśeṣaṇam // YSvs_21 //",
    "GSP33yamsvspu:21": " viśeṣaṇe vā tad brahma tṛtīyaṃ prathamaṃ tu vā // YSvs_22 //",
    "GSP33yamsvspu:22": " prasaktaṃ pūrvavat sarvaṃ bahuvrīhau samasyati // YSvs_23 //",
    "GSP33yamsvspu:23": " brahmaṇaḥ prathamā ye ca tṛtīyādyā jagattraye // YSvs_24 //",
    "GSP33yamsvspu:24": " brahma praty advitīyatvāt svasthās tiṣṭhanty abādhitāḥ // YSvs_25 //",
    "GSP33yamsvspu:25": " kiṃca tatra bahuvrīhau samāse saṃśrite sati // YSvs_26 //",
    "GSP33yamsvspu:26": " vṛttyarthasya nañarthasya na padārthāntarānvayaḥ // YSvs_27 //",
    "GSP33yamsvspu:27": " saty arthāntarasambandhe ṣaṣṭhī yasyeti yujyate // YSvs_28 //",
    "GSP33yamsvspu:28": " dvitīyavastunāstitvaṃ na brahma na viśeṣaṇam // YSvs_29 //",
    "GSP33yamsvspu:29": " asattvān na hy asad brahma bhaven nāpi viśeṣaṇam // YSvs_30 //",
    "GSP33yamsvspu:30": " tasmāt prapañcasadbhāvo nādvaitaśrutibādhitaḥ // YSvs_31 //",
    "GSP33yamsvspu:31": " svapramāṇabalāt siddhaḥ śrutyā cāpy anumoditaḥ // YSvs_32 //",
    "GSP33yamsvspu:32": " tenādvitīyaṃ brahmeti śruter artho 'yam ucyate // YSvs_33 //",
    "GSP33yamsvspu:33": " dvitīyagaṇanāyogyo nāsīd asti bhaviṣyati // YSvs_34 //",
    "GSP33yamsvspu:34": " samo vābhyadiko vāsya yo dvitīyas tu gaṇyate // YSvs_35 //",
    "GSP33yamsvspu:35": " yato 'sya vibhavavyūha- kalāmātram idaṃ jagat // YSvs_36 //",
    "GSP33yamsvspu:36": " dvitīyavāgāspadatāṃ pratipadyeta tat katham // YSvs_37 //",
    "GSP33yamsvspu:37": " yathā colanṛpaḥ samrāḍ advitīyo 'dya bhūtale // YSvs_38 //",
    "GSP33yamsvspu:38": " iti tattulyanṛpati- nivāraṇaparaṃ vacaḥ // YSvs_39 //",
    "GSP33yamsvspu:39": " na tu tadbhṛtyatatputra- kalatrādiniṣedhakam // YSvs_40 //",
    "GSP33yamsvspu:40": " tathā surāsuranara- brahmabrahmāṇḍakoṭayaḥ // YSvs_41 //",
    "GSP33yamsvspu:41": " kleśakarmavipākādyair aspṛṣṭasyākhileśituḥ // YSvs_42 //",
    "GSP33yamsvspu:42": " jñānādiṣāḍguṇyanidher acintyavibhavasya tāḥ // YSvs_43 //",
    "GSP33yamsvspu:43": " viṣṇor vibhūtimahima- samudradrapsavipruṣaḥ // YSvs_44 //",
    "GSP33yamsvspu:44": " kaḥ khalv aṅgulibhaṅgena samudrān saptasaṅkhyayā // YSvs_45 //",
    "GSP33yamsvspu:45": " gaṇayan gaṇayed ūrmi- phenabudbudavipruṣaḥ // YSvs_46 //",
    "GSP33yamsvspu:46": " yathaika eva savitā na dvitīyo nabhaḥsthale // YSvs_47 //",
    "GSP33yamsvspu:47": " ity uktyā na hi sāvitrā niṣidhyante 'tra raśmayaḥ // YSvs_48 //",
    "GSP33yamsvspu:48": " yathā pradhānasaṅkhyeya- saṅkhyāyāṃ naiva gaṇyate // YSvs_49 //",
    "GSP33yamsvspu:49": " saṅkhyā pṛthaksatī tatra saṅkhyeyānyapadārthatvat // YSvs_50 //",
    "GSP33yamsvspu:50": " tathā -",
    "GSP33yamsvspu:51": " pādo 'sya viśvā bhūtāni tripād asyāmṛtaṃ divi // YSvs_51 //",
    "GSP33yamsvspu:52": " iti bruvañ jagat sarvam itthambhāve nyaveśayat // YSvs_52 //",
    "GSP33yamsvspu:53": " tathā -",
    "GSP33yamsvspu:54": " etāvān asya mahimā tato jyāyastaro hi saḥ // YSvs_53 //",
    "GSP33yamsvspu:55": " yatrānyan na vijānāti sa bhūmodaram antaram // YSvs_54 //",
    "GSP33yamsvspu:56": " kurute 'sya bhayaṃ vyaktam ityādiśrutayaḥ parāḥ // YSvs_55 //",
    "GSP33yamsvspu:57": " meror ivāṇur yasyedaṃ brahmāṇḍam akhilaṃ jagat // YSvs_56 //",
    "GSP33yamsvspu:58": " ityādikāḥ samastasya taditthambhāvatāparāḥ // YSvs_57 //",
    "GSP33yamsvspu:59": " vācārambhaṇamātraṃ tu jagat sthāvarajaṅgamam // YSvs_58 //",
    "GSP33yamsvspu:60": " vikārajātaṃ kūṭasthaṃ mūlakāraṇam eva sat // YSvs_59 //",
    "GSP33yamsvspu:61": " ananyat kāraṇāt kāryaṃ pāvakād visphuliṅgavat // YSvs_60 //",
    "GSP33yamsvspu:62": " mṛttikālohabījādi- nānādṛṣṭāntavistaraiḥ // YSvs_61 //",
    "GSP33yamsvspu:63": " (cf. ChāUp 6.4--6)",
    "GSP33yamsvspu:64": " nāśakad dagdhum analas tṛṇaṃ majjayituṃ jalam // YSvs_62 //",
    "GSP33yamsvspu:65": " (cf. KeUp 3.14--28)",
    "GSP33yamsvspu:66": " na vāyuś calituṃ śaktas tac chaktyāpyāyanād ṛte // YSvs_63 //",
    "GSP33yamsvspu:67": " ekapradhānavijñānād vijñātam akhilaṃ bhavet // YSvs_64 //",
    "GSP33yamsvspu:68": " (cf. ChāUp 6.1.3ff.)",
    "GSP33yamsvspu:69": " ityādivedavacana- tanmūlāptāgamair api // YSvs_65 //",
    "GSP33yamsvspu:70": " brahmātmanātmalābho 'yaṃ prapañcaś cidacinmayaḥ // YSvs_66 //",
    "GSP33yamsvspu:71": " iti pramīyate brāhmī vibhūtir na niṣidhyate // YSvs_67 //",
    "GSP33yamsvspu:72": " tanniṣedhe samastasya mithyātvāl lokavedayoḥ // YSvs_68 //",
    "GSP33yamsvspu:73": " vyavahārās tu lupyeraṃs tathā syād brahmadhīr api // YSvs_69 //",
    "GSP33yamsvspu:74": " vyāvahārikasatyatvān mṛṣatve 'py aviruddhatā // YSvs_70 //",
    "GSP33yamsvspu:75": " pratyakṣāder iti mataṃ prāg eva samadūduṣam // YSvs_71 //",
    "GSP33yamsvspu:76": " ataś copaniṣajjāta- brahmādvaitadhiyā jagat // YSvs_72 //",
    "GSP33yamsvspu:77": " na bādhyate vibhūtitvād brahmaṇaś cety avasthitam // YSvs_73 //",
    "GSP33yamsvspu:78": " nanu sattve prapañcasya nāstīti pratyayaḥ katham // YSvs_74 //",
    "GSP33yamsvspu:79": " asattve vā kathaṃ tasminn astīti pratyayo bhavet // YSvs_75 //",
    "GSP33yamsvspu:80": " sadasattvaṃ tathaikasya viruddhatvād asambhavi // YSvs_76 //",
    "GSP33yamsvspu:81": " sadasatpratyayaprāpta- viruddhadvandvasaṅgame // YSvs_77 //",
    "GSP33yamsvspu:82": " tayor anyatarārthasya niścayābhāvahetutaḥ // YSvs_78 //",
    "GSP33yamsvspu:83": " sadasattvaṃ prapañcasya jainās tu pratijānate // YSvs_79 //",
    "GSP33yamsvspu:84": " sattvaprāptiṃ puraḥkṛtya nāstīti pratyayodayāt // YSvs_80 //",
    "GSP33yamsvspu:85": " sadā sattvaṃ prapañcasya sāṅkhyās tu pratipedire // YSvs_81 //",
    "GSP33yamsvspu:86": " sadasatpratyayaprāpta- viruddhadvandvasaṅkaṭe // YSvs_82 //",
    "GSP33yamsvspu:87": " virodhaparihārārthaṃ sattvāsattvāṃśabhaṅgataḥ // YSvs_83 //",
    "GSP33yamsvspu:88": " sadasadbhyām anirvācyaṃ prapañcaṃ kecid ūcire // YSvs_84 //",
    "GSP33yamsvspu:89": " sattvāsattve vibhāgena deśakālādibhedataḥ // YSvs_85 //",
    "GSP33yamsvspu:90": " ghaṭāder iti manvānā vyavasthām apare jaguḥ // YSvs_86 //",
    "GSP33yamsvspu:91": " tad evaṃ vādisaṃmardāt saṃśaye samupasthite // YSvs_87 //",
    "GSP33yamsvspu:92": " nirṇayaḥ kriyate tatra mīmāṃsakamatena tu // YSvs_88 //",
    "GSP33yamsvspu:93": " ghaṭasvarūpe nāstitvam astitvaṃ yady abūbudhat // YSvs_89 //",
    "GSP33yamsvspu:94": " syād eva yugapat sattvam asattvaṃ ca ghaṭādiṣu // YSvs_90 //",
    "GSP33yamsvspu:95": " idānīm idam atrāsti nāstīty evaṃvidhā yataḥ // YSvs_91 //",
    "GSP33yamsvspu:96": " deśakāladaśābhedād astināstīti no dhiyaḥ // YSvs_92 //",
    "GSP33yamsvspu:97": " ato deśādibhedena sadasattvaṃ ghaṭādiṣu // YSvs_93 //",
    "GSP33yamsvspu:98": " vyavasthitaṃ nirastatvād vādasyeha na sambhavaḥ // YSvs_94 //",
    "GSP33yamsvspu:99": " nanu deśādisambandhaḥ sata evopapadyate // YSvs_95 //",
    "GSP33yamsvspu:100": " na deśakālasambandhād asataḥ sattvam iṣyate // YSvs_96 //",
    "GSP33yamsvspu:101": " sambandho dvyāśrayas tasmāt sataḥ sattvaṃ sadā bhavet // YSvs_97 //",
    "GSP33yamsvspu:102": " asataḥ kārakaiḥ sattvaṃ janmanety atidurghaṭam // YSvs_98 //",
    "GSP33yamsvspu:103": " ādyantavān prapañco 'taḥ satkakṣyāntarniveśyate // YSvs_99 //",
    "GSP33yamsvspu:104": " uktaṃ ca--",
    "GSP33yamsvspu:105": " ādāv ante ca yan nāsti nāsti madhye 'pi tat tathā // YSvs_100 //",
    "GSP33yamsvspu:106": " iti ato niścitasadbhāvaḥ sadā sann abhyupeyatām // YSvs_101 //",
    "GSP33yamsvspu:107": " asataḥ sarvadāsattvaṃ janyayogāt khapuṣpavat // YSvs_102 //",
    "GSP33yamsvspu:108": " asattve na viśeṣo 'sti prāgatyantāsator iha // YSvs_103 //",
    "GSP33yamsvspu:109": " śvetaketum upādāya tat tvam ity api yac chrutam // YSvs_104 //",
    "GSP33yamsvspu:110": " (cf. ChāUp 6.9.4)",
    "GSP33yamsvspu:111": " ṣaṣṭhaprapāṭhake tasya kuto mukhyārthasambhavaḥ // YSvs_105 //",
    "GSP33yamsvspu:112": " kārpaṇyaśokaduḥkhārtaś cetanas tvampadoditaḥ // YSvs_106 //",
    "GSP33yamsvspu:113": " sarvajñaḥ satyasaṅkalpo niḥsīmasukhasāgaraḥ // YSvs_107 //",
    "GSP33yamsvspu:114": " tatpadārthas tayor aikyaṃ tejastimiravat katham // YSvs_108 //",
    "GSP33yamsvspu:115": " tvamarthasthe taṭasthe vā (tadarthasthe vibhedake) // YSvs_109 //",
    "GSP33yamsvspu:116": " guṇe tattvampadaśrutyor aikārthyaṃ dūravāritam // YSvs_110 //",
    "GSP33yamsvspu:117": " ajñatvasarvaveditva- duḥkhitvasukhitādike // YSvs_111 //",
    "GSP33yamsvspu:118": " viśeṣaṇe vā ciddhātor athavāpy upalakṣaṇe // YSvs_112 //",
    "GSP33yamsvspu:119": " viruddhaguṇasaṅkrānter bhedaḥ syāt tvaṃtadarthayoḥ // YSvs_113 //",
    "GSP33yamsvspu:120": " vācyaikadeśabhaṅgena cidekavyaktiniṣṭhatā // YSvs_114 //",
    "GSP33yamsvspu:121": " so 'yaṃ gaur itivat tattvam padayor ity apeśalam // YSvs_115 //",
    "GSP33yamsvspu:122": " deśakāladaśābhedād ekasminn api dharmiṇi // YSvs_116 //",
    "GSP33yamsvspu:123": " viruddhadvandvasaṅkrānteḥ so 'yaṃ gaur iti yujyate // YSvs_117 //",
    "GSP33yamsvspu:124": " svaprakāśasya ciddhātor viruddhadvandvasaṅgatau // YSvs_118 //",
    "GSP33yamsvspu:125": " na vyavasthāpakaṃ kiṃcid deśakāladaśādike // YSvs_119 //",
    "GSP33yamsvspu:126": " nirdhūtanikhiladvandva- svaprakāśe cidātmani // YSvs_120 //",
    "GSP33yamsvspu:127": " dvaitānarthabhramābhāvāc chāstraṃ nirviṣayaṃ bhavet // YSvs_121 //",
    "GSP33yamsvspu:128": " etena satyakāmatva- jagatkāraṇatādayaḥ // YSvs_122 //",
    "GSP33yamsvspu:129": " mā(yopādhau) pare 'dhyastāḥ śokamohādayaḥ punaḥ // YSvs_123 //",
    "GSP33yamsvspu:130": " avidyopādhike jīve vibhāgeneti yan matam // YSvs_124 //",
    "GSP33yamsvspu:131": " kṣudrabrahmavidām etan mataṃ prāg eva dūṣitam // YSvs_125 //",
    "GSP33yamsvspu:132": " citsvarūpe viśiṣṭe vā māyāvidyādyupādhayaḥ // YSvs_126 //",
    "GSP33yamsvspu:133": " pūrvasmin sarvasaṅkaryaṃ parajīvāvibhāgataḥ // YSvs_127 //",
    "GSP33yamsvspu:134": " uttarasminn api tathā viśiṣṭam api cid yadi // YSvs_128 //",
    "GSP33yamsvspu:135": " citsvarūpaṃ hi nirbhedaṃ māyāvidyādyupādhibhiḥ // YSvs_129 //",
    "GSP33yamsvspu:136": " vibhinnam iva vibhrāntaṃ viśisṭaṃ ca (iti manyate) // YSvs_130 //",
    "GSP33yamsvspu:137": " taṭasthāvasthitā dharmāḥ svarūpaṃ na spṛśanti kim // YSvs_131 //",
    "GSP33yamsvspu:138": " na hi daṇḍiśiraschedād devadatto na hiṃsitaḥ // YSvs_132 //",
    "GSP33yamsvspu:139": " acidaṃśavyapohena cidekapariśeṣatā // YSvs_133 //",
    "GSP33yamsvspu:140": " atas tat tvam asītyāder artha ity apy asundaram // YSvs_134 //",
    "GSP33yamsvspu:141": " abrahmānātmatābhāve pratyakcit pariśiṣyate // YSvs_135 //",
    "GSP33yamsvspu:142": " tattvampadadvayaṃ jīva- paratādātmyagocaram // YSvs_136 //",
    "GSP33yamsvspu:143": " tan mukhyavṛtti tādātmyam api vastudvayāśrayam // YSvs_137 //",
    "GSP33yamsvspu:144": " bhedābhedavikalpas tu yas tvayā paricoditaḥ // YSvs_138 //",
    "GSP33yamsvspu:145": " abhedābhedino 'satye bandhe sati nirarthakaḥ // YSvs_139 //",
    "GSP33yamsvspu:146": " abhedo bhedamardī tu svāśrayībhūtavastunoḥ // YSvs_140 //",
    "GSP33yamsvspu:147": " bhedaḥ parasparānātmyaṃ bhāvānām evam etayoḥ // YSvs_141 //",
    "GSP33yamsvspu:148": " svarūpam abhyupetyaiva bhedābhedavikalpayoḥ // YSvs_142 //",
    "GSP33yamsvspu:149": " (bādhanam) tena vāgbādhād virodhena nigṛhyase // YSvs_143 //",
    "GSP33yamsvspu:150": " bhinnābhinnatvasambandha- sadasattvavikalpanam // YSvs_144 //",
    "GSP33yamsvspu:151": " pratyakṣānubhavāpāstaṃ kevalaṃ kaṇṭhaśoṣaṇam // YSvs_145 //",
    "GSP33yamsvspu:152": " nīle nīlamatir yādṛg utpale nīladhīr hi sā // YSvs_146 //",
    "GSP33yamsvspu:153": " nīlam utpalam evedam iti sākṣāc cakāsti naḥ // YSvs_147 //",
    "GSP33yamsvspu:154": " yathā viditasaṃyoga- sambandhe 'pyakṣagocare // YSvs_148 //",
    "GSP33yamsvspu:155": " bhedābhedādidustarka- vikalpādhānavibhramaḥ // YSvs_149 //",
    "GSP33yamsvspu:156": " tadvat tādātmyasambandhe śrutipratyakṣamūlake // YSvs_150 //",
    "GSP33yamsvspu:157": " śrutidaṇḍena dustarka- vikalpabhramavāraṇam // YSvs_151 //",
    "GSP33yamsvspu:158": " nirdoṣāpauruṣeyī ca śrutir atyartham ādarāt // YSvs_152 //",
    "GSP33yamsvspu:159": " asakṛt tat tvam ity āha tādātmyaṃ brahmajīvayoḥ // YSvs_153 //",
    "GSP33yamsvspu:160": " brahmānandahradāntastho muktātmā sukham edhate // YSvs_154 //",
    "GSP33yamsvspu:161": " phale ca phalino 'bhāvān mokṣasyāpuruṣārthatā // YSvs_155 //",
    "GSP33yamsvspu:162": " ekaśeṣe hi ciddhātoḥ kasya mokṣaḥ phalaṃ bhavet // YSvs_156 //",
    "GSP33yamsvspu:163": " kiṃca prapañcarūpeṇa kā nu saṃvid vivartate // YSvs_157 //",
    "GSP33yamsvspu:164": " na tāvad ghaṭadhīs tasyām asatyām api darśanāt // YSvs_158 //",
    "GSP33yamsvspu:165": " na hi tasyām ajātāyāṃ naṣṭāyāṃ vākhilaṃ jagat // YSvs_159 //",
    "GSP33yamsvspu:166": " nāstīti śakyate vaktum uktau pratyakṣabādhanāt // YSvs_160 //",
    "GSP33yamsvspu:167": " nāpy anyasaṃvit tannāśe 'py anyeṣām upalambhanāt // YSvs_161 //",
    "GSP33yamsvspu:168": " nanu saṃvid abhinnaikā na tasyām asti bhedadhīḥ // YSvs_162 //",
    "GSP33yamsvspu:169": " ghaṭādayo hi bhidyante na tu sā citprakāśanāt // YSvs_163 //",
    "GSP33yamsvspu:170": " ghaṭadhīḥ paṭasaṃvitti- samaye nāvabhāti cet // YSvs_164 //",
    "GSP33yamsvspu:171": " naivaṃ ghaṭo hi nābhāti sā sphuraty eva tu sphuṭam // YSvs_165 //",
    "GSP33yamsvspu:172": " ghaṭavyāvṛttasaṃvittir atha na sphuratīti cet // YSvs_166 //",
    "GSP33yamsvspu:173": " tadvyāvṛttipadenāpi kiṃ saivoktāthavetarat // YSvs_167 //",
    "GSP33yamsvspu:174": " saiva cedbhāsate 'nyac cen na brūmas tasya bhāsanam // YSvs_168 //",
    "GSP33yamsvspu:175": " kiṃcāsyāḥ svaprakāśāyā nīrūpāyā na hi svataḥ // YSvs_169 //",
    "GSP33yamsvspu:176": " ṛte viṣayanānātvān nānātvāvagrahabhramaḥ // YSvs_170 //",
    "GSP33yamsvspu:177": " na vastu vastudharmo vā na pratyakṣo na laiṅgikaḥ // YSvs_171 //",
    "GSP33yamsvspu:178": " ghaṭādivedyabhedo 'pi kevalaṃ bhramalakṣaṇaḥ // YSvs_172 //",
    "GSP33yamsvspu:179": " yadā tadā tadāyatto dhībhedāvagrahodayaḥ // YSvs_173 //",
    "GSP33yamsvspu:180": " kutaḥ kutastarāṃ tasya paramārthatvasambhavaḥ // YSvs_174 //",
    "GSP33yamsvspu:181": " kiṃca svayamprakāśasya svato vā parato 'pi vā // YSvs_175 //",
    "GSP33yamsvspu:182": " prāgabhāvādisiddhiḥ syāt svatas tāvan na yujyate // YSvs_176 //",
    "GSP33yamsvspu:183": " svasmin sati viruddhatvād abhāvasyānavasthiteḥ // YSvs_177 //",
    "GSP33yamsvspu:184": " svanimittaprakāśasya svasyābhāve 'py asambhavāt // YSvs_178 //",
    "GSP33yamsvspu:185": " ananyagocaratvena cito na parato 'pi ca // YSvs_179 //",
    "GSP33yamsvspu:186": " kiṃca vedyasya bhedāder na ciddharmatvasambhavaḥ // YSvs_180 //",
    "GSP33yamsvspu:187": " rūpādivad ataḥ saṃvid advitiyā svayamprabhā // YSvs_181 //",
    "GSP33yamsvspu:188": " atas tadbhedam āśritya yad vikalpādijalpitam // YSvs_182 //",
    "GSP33yamsvspu:189": " tad avidyāvilāso 'yam iti brahmavido viduḥ // YSvs_183 //",
    "GSP33yamsvspu:190": " hanta brahmopadeśo 'yaṃ śraddadhāneṣu śobhate // YSvs_184 //",
    "GSP33yamsvspu:191": " vayam aśraddadhānāḥ smo ye yuktiṃ prārthayāmahe // YSvs_185 //",
    "GSP33yamsvspu:192": " pratipramātṛviṣayaṃ parasparavilakṣaṇāḥ // YSvs_186 //",
    "GSP33yamsvspu:193": " aparokṣaṃ prakāśante sukhaduḥkhādivad dhiyaḥ // YSvs_187 //",
    "GSP33yamsvspu:194": " sambandhivyaṅgyabhedasya saṃyogecchādikasya naḥ // YSvs_188 //",
    "GSP33yamsvspu:195": " na hi bhedaḥ svato nāsti nāpratyakṣaś ca saṃmataḥ // YSvs_189 //",
    "GSP33yamsvspu:196": " yadi sarvagatā nityā saṃvid evābhyupeyate // YSvs_190 //",
    "GSP33yamsvspu:197": " tataḥ sarvaṃ sadā bhāyān na vā kiṃcit kadācana // YSvs_191 //",
    "GSP33yamsvspu:198": " tadānīṃ na hi vedyasya sannidhītarakāritā // YSvs_192 //",
    "GSP33yamsvspu:199": " vyavasthā ghaṭate vitter vyomavadvaibhavāśrayāt // YSvs_193 //",
    "GSP33yamsvspu:200": " nāpi kāraṇabhedena nityāyās tadabhāvataḥ // YSvs_194 //",
    "GSP33yamsvspu:201": " na ca svarūpanānātvāt tadekatvaparigrahāt // YSvs_195 //",
    "GSP33yamsvspu:202": " tataś ca badhirāndhādeḥ śabdādigrahaṇaṃ bhavet // YSvs_196 //",
    "GSP33yamsvspu:203": " guruśiṣyādibhedaś ca nirnimittaḥ prasajyate // YSvs_197 //",
    "GSP33yamsvspu:204": " nanu naḥ saṃvido bhinnaṃ sarvaṃ nāma na kiṃcana // YSvs_198 //",
    "GSP33yamsvspu:205": " ataḥ sarvaṃ sadā bhāyād ity akāṇḍe 'nuyujyate // YSvs_199 //",
    "GSP33yamsvspu:206": " idam ākhyāhi bhoḥ kiṃ nu nīlādir na prakāśate // YSvs_200 //",
    "GSP33yamsvspu:207": " prakāśamāno nīlādiḥ saṃvido vā na bhidyate // YSvs_201 //",
    "GSP33yamsvspu:208": " ādau pratītisubhago nirvāho lokavedayoḥ // YSvs_202 //",
    "GSP33yamsvspu:209": " yataḥ padapadārthādi na kiṃcid avabhāsate // YSvs_203 //",
    "GSP33yamsvspu:210": " dvitīye saṃvido 'dvaitaṃ vyāhanyeta samīhitam // YSvs_204 //",
    "GSP33yamsvspu:211": " yady ayaṃ vividhākāra- prapañcaḥ saṃvidātmakaḥ // YSvs_205 //",
    "GSP33yamsvspu:212": " sāpi saṃvit tadātmeti yato nānā prasajyate // YSvs_206 //",
    "GSP33yamsvspu:213": " na cāvidyāvilāsatvād bhedābhedānirūpaṇā // YSvs_207 //",
    "GSP33yamsvspu:214": " sā hi nyāyānalaspṛṣṭā jāṭuṣābharaṇāyate // YSvs_208 //",
    "GSP33yamsvspu:215": " tathā hi yady avidyeyaṃ vidyābhāvātmikeṣyate // YSvs_209 //",
    "GSP33yamsvspu:216": " nirupākhyasvabhāvatvāt sā na kiṃcin niyacchati // YSvs_210 //",
    "GSP33yamsvspu:217": " arthāntaram avidyā cet sādhvī bhedānirūpaṇā // YSvs_211 //",
    "GSP33yamsvspu:218": " arthānarthāntaratvādi- vikalpo 'syā na yujyate // YSvs_212 //",
    "GSP33yamsvspu:219": " vidyāto 'rthāntaraṃ cāsāv iti suvyāhṛtaṃ vacaḥ // YSvs_213 //",
    "GSP33yamsvspu:220": " athārthāntarabhāvo 'pi tasyās te bhrāntikalpitaḥ // YSvs_214 //",
    "GSP33yamsvspu:221": " hantaivaṃ saty avidyaiva vidyā syāt paramārthataḥ // YSvs_215 //",
    "GSP33yamsvspu:222": " kiṃca śuddhājaḍā saṃvid avidyeyaṃ tu nedṛśī // YSvs_216 //",
    "GSP33yamsvspu:223": " tat kena hetunā seyam anyaiva na nirūpyate // YSvs_217 //",
    "GSP33yamsvspu:224": " api ceyam avidyā te yadabhāvādirūpiṇī // YSvs_218 //",
    "GSP33yamsvspu:225": " sā vidyā kiṃ nu saṃvittir vedyaṃ vā veditāthavā // YSvs_219 //",
    "GSP33yamsvspu:226": " vedyatve veditṛtve ca nāsyās tābhyāṃ nivartanam // YSvs_220 //",
    "GSP33yamsvspu:227": " na hi jñānād ṛte 'jñānam anyatas te nivartate // YSvs_221 //",
    "GSP33yamsvspu:228": " saṃvid eveti cet tasyā nanu bhāvād asambhavaḥ // YSvs_222 //",
    "GSP33yamsvspu:229": " kiṃceyaṃ tadviruddhā vā na tasyāḥ kvāpi sambhavaḥ // YSvs_223 //",
    "GSP33yamsvspu:230": " yato 'khilaṃ jagad vyāptaṃ vidyayaivādvitīyayā // YSvs_224 //",
    "GSP33yamsvspu:231": " abhāvo 'nyo viruddho vā saṃvido 'pi yadīṣyate // YSvs_225 //",
    "GSP33yamsvspu:232": " tadānīṃ saṃvidadvaita- pratijñāṃ dūratas tyaja // YSvs_226 //",
    "GSP33yamsvspu:233": " kiṃcāsau kasya jīvasya ko jīvo yasya seti cet // YSvs_227 //",
    "GSP33yamsvspu:234": " nanv evam asamādhānam anyonyāśrayaṇaṃ bhavet // YSvs_228 //",
    "GSP33yamsvspu:235": " narte jīvād avidyā syān na ca jīvas tayā vinā // YSvs_229 //",
    "GSP33yamsvspu:236": " na bījāṅkuratulyatvaṃ jīvotpatter ayogataḥ // YSvs_230 //",
    "GSP33yamsvspu:237": " brahmaṇaś cen na sarvajñaṃ kathaṃ tad bambhramīti te // YSvs_231 //",
    "GSP33yamsvspu:238": " avidyākṛtadehātma- pratyayādhīnatā na te // YSvs_232 //",
    "GSP33yamsvspu:239": " brahmasarvajñabhāvasya tatsvābhāvikatāśruteḥ // YSvs_233 //",
    "GSP33yamsvspu:240": " bhedāvabhāsagarbhatvād atha sarvajñatā mṛṣā // YSvs_234 //",
    "GSP33yamsvspu:241": " tata evāmṛṣā kasmān na syāc chabdāntarādivat // YSvs_235 //",
    "GSP33yamsvspu:242": " yathā śabdāntarābhyāsa- saṅkhyādyāḥ śāstrabhedakāḥ // YSvs_236 //",
    "GSP33yamsvspu:243": " bhedāvabhāsagarbhāś ca yathārthās tādṛśī na kim // YSvs_237 //",
    "GSP33yamsvspu:244": " sarvajñe nityamukte 'pi yady ajñānasya sambhavaḥ // YSvs_238 //",
    "GSP33yamsvspu:245": " tejasīva tamas tasmān na nivarteta kenacit // YSvs_239 //",
    "GSP33yamsvspu:246": " sarvajñatvādivacana- prāmāṇyaṃ vyāvahārikam // YSvs_240 //",
    "GSP33yamsvspu:247": " tāttvikaṃ tu pramāṇatvam advaitavacasām iti // YSvs_241 //",
    "GSP33yamsvspu:248": " niyāmakaṃ na paśyāmo nirbandhāt tāvakād ṛte // YSvs_242 //",
    "GSP33yamsvspu:249": " āśrayapratiyogitve parasparavirodhinī // YSvs_243 //",
    "GSP33yamsvspu:250": " kathaṃ vaikarasaṃ brahma sad iti pratipadyate // YSvs_244 //",
    "GSP33yamsvspu:251": " pratyaktvenāśrayo brahma- rūpeṇa pratiyogi cet // YSvs_245 //",
    "GSP33yamsvspu:252": " (em.; pratyaktatvenāśrayo Ed /unmetrical)",
    "GSP33yamsvspu:253": " rūpabhedaḥ kutastyo 'yaṃ yady avidyāprasādajaḥ // YSvs_246 //",
    "GSP33yamsvspu:254": " nanu sāpi tadāyattety anyonyāśrayaṇaṃ punaḥ // YSvs_247 //",
    "GSP33yamsvspu:255": " avastutvād avidyāyāḥ (naitat taddūṣaṇaṃ yadi) // YSvs_248 //",
    "GSP33yamsvspu:256": " vastuno dūṣaṇatvena tvayā kvedaṃ nirīkṣitam // YSvs_249 //",
    "GSP33yamsvspu:257": " (svasādhyasya puraḥ)kārād doṣo 'nyonyasamāśrayaḥ // YSvs_250 //",
    "GSP33yamsvspu:258": " na vastutvād avastutvād ity ato nedam uttaram // YSvs_251 //",
    "GSP33yamsvspu:259": " kiṃca vidyā na ced (vastu vyavahāraḥ kutas tv ayam) // YSvs_252 //",
    "GSP33yamsvspu:260": " (na caiṣa vyoma)puṣpādi- vyavahāravad iṣyate // YSvs_253 //",
    "GSP33yamsvspu:261": " nāpy avastv iti co(ktis te vastutāṃ tatra sādhayet) // YSvs_254 //",
    "GSP33yamsvspu:262": " (niṣidhyate) samastena nañā vastv iti cet (na tat) // YSvs_255 //",
    "GSP33yamsvspu:263": " samastena nañā vastu prathamaṃ yan niṣidhyate // YSvs_256 //",
    "GSP33yamsvspu:264": " pratiprasūtaṃ vyastena punas tad iti vastutā // YSvs_257 //",
    "GSP33yamsvspu:265": " ato na vastu nā(vastu yāvidyā tadbale sati) // YSvs_258 //",
    "GSP33yamsvspu:266": " (bhedo) na kaś cakāstiti vivakṣīr mā sma jātucit // YSvs_259 //",
    "GSP33yamsvspu:267": " kiṃca prapañcanirvāha- jananī yeyam āśritā // YSvs_260 //",
    "GSP33yamsvspu:268": " avidyā sā kim ekaiva naikā vā tad idaṃ vada // YSvs_261 //",
    "GSP33yamsvspu:269": " tadāśrayaś ca saṃsārī tathaiko naika eva vā // YSvs_262 //",
    "GSP33yamsvspu:270": " sā ced ekā tataḥ saikā śukasya brahmavidyayā // YSvs_263 //",
    "GSP33yamsvspu:271": " pūrvam eva nirasteti vyarthas te muktaye śramaḥ // YSvs_264 //",
    "GSP33yamsvspu:272": " syān mataṃ naiva te santi vāmadevaśukādayaḥ // YSvs_265 //",
    "GSP33yamsvspu:273": " yadvidyayā nirastatvān nādyāvidyeti codyate // YSvs_266 //",
    "GSP33yamsvspu:274": " muktāmuktādibhedo hi kalpito madavidyayā // YSvs_267 //",
    "GSP33yamsvspu:275": " dṛśyatvān māmakasvapna- dṛśyabhedaprapañcavat // YSvs_268 //",
    "GSP33yamsvspu:276": " yat punar brahmavidyātas teṣāṃ muktir abhūd iti // YSvs_269 //",
    "GSP33yamsvspu:277": " vākyaṃ tat svāpnamuktyukti- yuktyā pratyūhyatām iti // YSvs_270 //",
    "GSP33yamsvspu:278": " nanv īdṛśānumānena svāvidyāparikalpitam // YSvs_271 //",
    "GSP33yamsvspu:279": " prapañcaṃ sādhayaty anyaḥ kathaṃ pratyucyate tvayā // YSvs_272 //",
    "GSP33yamsvspu:280": " tvadavidyānimittatve yo hetus te vivakṣitaḥ // YSvs_273 //",
    "GSP33yamsvspu:281": " sa eva hetus tasyāpi bhavet sarvajñasiddhivat // YSvs_274 //",
    "GSP33yamsvspu:282": " ity anyonyaviruddhokti- vyāhate bhavatāṃ mate // YSvs_275 //",
    "GSP33yamsvspu:283": " mukham astīti yatkiṃcit pralapann iva lakṣyase // YSvs_276 //",
    "GSP33yamsvspu:284": " yathā ca svāpnamuktyukti- sadṛśī tadvimuktigīḥ // YSvs_277 //",
    "GSP33yamsvspu:285": " tathaiva bhavato 'pīti vyartho mokṣāya te śramaḥ // YSvs_278 //",
    "GSP33yamsvspu:286": " yathā teṣām abhūtaiva purastād ātmavidyayā // YSvs_279 //",
    "GSP33yamsvspu:287": " muktir bhūtocyate tadvat parastād ātmavidyayā // YSvs_280 //",
    "GSP33yamsvspu:288": " abhāviny eva sā mithyā bhāvinīty apadiśyatām // YSvs_281 //",
    "GSP33yamsvspu:289": " santi ca svapnadṛṣṭāni dṛṣṭāntavacanāni te // YSvs_282 //",
    "GSP33yamsvspu:290": " nanu nedaṃ aniṣṭaṃ me yan muktir na bhaviṣyati // YSvs_283 //",
    "GSP33yamsvspu:291": " ātmano nityamuktatvān nityasiddhaiva sā yataḥ // YSvs_284 //",
    "GSP33yamsvspu:292": " tad idaṃ śāntikarmādau vetālāvāhanaṃ bhavet // YSvs_285 //",
    "GSP33yamsvspu:293": " yenaivaṃ sutarāṃ vyartho brahmavidyārjanaśramaḥ // YSvs_286 //",
    "GSP33yamsvspu:294": " avidyāpratibaddhatvād atha sā nityasaty api // YSvs_287 //",
    "GSP33yamsvspu:295": " asatīveti tadvyaktir vidyāphalam upeyate // YSvs_288 //",
    "GSP33yamsvspu:296": " hastastham eva hemādi vismṛtaṃ mṛgyate yathā // YSvs_289 //",
    "GSP33yamsvspu:297": " yathā tad eva hastastham avagamyopaśāmyate // YSvs_290 //",
    "GSP33yamsvspu:298": " tathaiva nityamuktātma- svarūpānavabodhataḥ // YSvs_291 //",
    "GSP33yamsvspu:299": " saṃsāriṇas tathābhāvo vyajyate brahmavidyayā // YSvs_292 //",
    "GSP33yamsvspu:300": " hanta keyam abhivyaktir yā vidyāphalam iṣyate // YSvs_293 //",
    "GSP33yamsvspu:301": " svaprakāśasya ciddhātor yā svarūpapade sthitā // YSvs_294 //",
    "GSP33yamsvspu:302": " saṃvit kiṃ saiva kiṃvāhaṃ brahmāsmītiti kidṛśī // YSvs_295 //",
    "GSP33yamsvspu:303": " yadi svarūpasaṃvit sā nityaiveti na tatphalam // YSvs_296 //",
    "GSP33yamsvspu:304": " atha brahmāham asmīti saṃvittir vyaktir iṣyate // YSvs_297 //",
    "GSP33yamsvspu:305": " nanu te brahmavidyā sā saiva tasyāḥ phalaṃ kathaṃ // YSvs_298 //",
    "GSP33yamsvspu:306": " kiṃca sā tat tvam asyādi- vākyajanyā bhavanmate // YSvs_299 //",
    "GSP33yamsvspu:307": " utpattimaty anityeti muktasyāpi bhayaṃ bhavet // YSvs_300 //",
    "GSP33yamsvspu:308": " api ca vyavahārajñāḥ sati puṣkalakāraṇe // YSvs_301 //",
    "GSP33yamsvspu:309": " kāryaṃ na jāyate yena tam āhuḥ pratibandhakam // YSvs_302 //",
    "GSP33yamsvspu:310": " iha kiṃ tad yad utpattum upakrāntaṃ svahetutaḥ // YSvs_303 //",
    "GSP33yamsvspu:311": " avidyāpratibaddhatvād utpattiṃ na prapadyate // YSvs_304 //",
    "GSP33yamsvspu:312": " na muktir nityasiddhatvān na brahmāsmīti dhīr api // YSvs_305 //",
    "GSP33yamsvspu:313": " na hi brahmāham asmīti saṃvitpuṣkalakāraṇam // YSvs_306 //",
    "GSP33yamsvspu:314": " saṃsāriṇas tadāstīti kathaṃ sā pratibadhyate // YSvs_307 //",
    "GSP33yamsvspu:315": " yataḥ sā kāraṇābhāvād idānīṃ nopajāyate // YSvs_308 //",
    "GSP33yamsvspu:316": " na punaḥ pratibaddhatvād asthāne tena tadvacaḥ // YSvs_309 //",
    "GSP33yamsvspu:317": " kiṃcaiko jīva ity etad vastusthityā na yujyate // YSvs_310 //",
    "GSP33yamsvspu:318": " avidyātatsamāśleṣa- jīvatvādi mṛṣā hi te // YSvs_311 //",
    "GSP33yamsvspu:319": " prātibhāsikam ekatvaṃ pratibhāsaparāhatam // YSvs_312 //",
    "GSP33yamsvspu:320": " yato naḥ pratibhāsante saṃsarantaḥ sahasraśaḥ // YSvs_313 //",
    "GSP33yamsvspu:321": " āsaṃsārasamucchedaṃ vyavahārāś ca tatkṛtāḥ // YSvs_314 //",
    "GSP33yamsvspu:322": " abādhitāḥ pratīyante svapnavṛttavilakṣaṇāḥ // YSvs_315 //",
    "GSP33yamsvspu:323": " tena yauktikam ekatvam api yuktiparāhatam // YSvs_316 //",
    "GSP33yamsvspu:324": " pravṛttibhedānumitā viruddhamitivṛttayaḥ // YSvs_317 //",
    "GSP33yamsvspu:325": " tattatsvātmavad anye 'pi dehino 'śakyanihnavāḥ // YSvs_318 //",
    "GSP33yamsvspu:326": " yathānumeyād vahnyāder anumānā (?) vilakṣaṇāḥ // YSvs_319 //",
    "GSP33yamsvspu:327": " pratyakṣaṃ (?) te tathānyebhyo jīvebhyo na pṛthak katham // YSvs_320 //",
    "GSP33yamsvspu:328": " na cec ceṣṭāviśeṣeṇa paro boddhānumīyate // YSvs_321 //",
    "GSP33yamsvspu:329": " vyavahāro 'valupyeta sarvo laukikavaidikaḥ // YSvs_322 //",
    "GSP33yamsvspu:330": " na caupādhikabhedena meyamātṛvibhāgadhīḥ // YSvs_323 //",
    "GSP33yamsvspu:331": " svaśarīre 'pi tatprāpteḥ śiraḥpāṇyādibhedataḥ // YSvs_324 //",
    "GSP33yamsvspu:332": " yathā tatra śiraḥpāṇi- pādādau vedanodaye // YSvs_325 //",
    "GSP33yamsvspu:333": " anusandhānam ekatve tathā sarvatra te bhavet // YSvs_326 //",
    "GSP33yamsvspu:334": " prāyaṇān narakakleśāt prasūtivyasanād api // YSvs_327 //",
    "GSP33yamsvspu:335": " cirātivṛttāḥ prāgjanma- bhogā na smṛtigocarāḥ // YSvs_328 //",
    "GSP33yamsvspu:336": " yugapaj jāyamāneṣu (sukhaduḥkhādiṣu sphuṭaḥ) // YSvs_329 //",
    "GSP33yamsvspu:337": " āśrayāsaṅkaras tatra katham aikārthyavibhramaḥ // YSvs_330 //",
    "GSP33yamsvspu:338": " na ca prātisvikāvidyā- kalpitasvasvadṛśyakaiḥ // YSvs_331 //",
    "GSP33yamsvspu:339": " jīvair anekair apy eṣā lokayātropapadyate // YSvs_332 //",
    "GSP33yamsvspu:340": " paravārtānabhijñās te svasvasvapnaikadarśinaḥ // YSvs_333 //",
    "GSP33yamsvspu:341": " kathaṃ pravartayeyus tāṃ saṅgādyekanibandhanām // YSvs_334 //",
    "GSP33yamsvspu:342": " kiṃca svayamprakāśatva- vibhutvaikatvanityatāḥ // YSvs_335 //",
    "GSP33yamsvspu:343": " tvadabhyupetā bādheran saṃvidas te 'dvitīyatām // YSvs_336 //",
    "GSP33yamsvspu:344": " saṃvid eva na te dharmāḥ siddhāyām api saṃvidi // YSvs_337 //",
    "GSP33yamsvspu:345": " vivādadarśanāt teṣu tadrūpāṇāṃ ca bhedataḥ // YSvs_338 //",
    "GSP33yamsvspu:346": " na ca te bhrāntisiddhās te yenādvaitāvirodhinaḥ // YSvs_339 //",
    "GSP33yamsvspu:347": " tattvāvedakavedānta- vākyasiddhā hi te guṇāḥ // YSvs_340 //",
    "GSP33yamsvspu:348": " ānandasvaprakāśatva- nityatvamahimādy atha // YSvs_341 //",
    "GSP33yamsvspu:349": " brahmasvarūpam eveṣṭaṃ tatrāpidaṃ vivicyatām // YSvs_342 //",
    "GSP33yamsvspu:350": " brahmeti yāvan nirdiṣṭaṃ tanmātraṃ kiṃ sukhādayaḥ // YSvs_343 //",
    "GSP33yamsvspu:351": " athavā tasya te yad vā ta eva brahmasaṃjñinaḥ // YSvs_344 //",
    "GSP33yamsvspu:352": " ādye tattatpadāmnāna- vaiyarthyaṃ vedalokayoḥ // YSvs_345 //",
    "GSP33yamsvspu:353": " pūrvoktanītyā bhedaś ca jagajjanmādikāraṇam // YSvs_346 //",
    "GSP33yamsvspu:354": " abhyupetyaiva hi brahma vivādās teṣu vādinām // YSvs_347 //",
    "GSP33yamsvspu:355": " dvitīye saiva tair eva brahmaṇaḥ sadvitīyatā // YSvs_348 //",
    "GSP33yamsvspu:356": " tṛtīye brahma bhidyeta tanmātratvāt pade pade // YSvs_349 //",
    "GSP33yamsvspu:357": " tatsamūho 'thavā brahma taruvṛndavanādivat // YSvs_350 //",
    "GSP33yamsvspu:358": " prakarṣaś caprakāśaśca bhinnāv evārkavartinau // YSvs_351 //",
    "GSP33yamsvspu:359": " tena na kvāpi vākyārtho 'vibhāgo 'sti nidarśanam // YSvs_352 //",
    "GSP33yamsvspu:360": " jāḍyaduḥkhādyapohena yady ekatraiva vartitā // YSvs_353 //",
    "GSP33yamsvspu:361": " jñānānandādiśabdānāṃ na sataḥ sadvitīyatā // YSvs_354 //",
    "GSP33yamsvspu:362": " apohāḥ kiṃ na santy eva santo vā nobhaye 'pi vā // YSvs_355 //",
    "GSP33yamsvspu:363": " sattve sat sadvitīyaṃ syāj jaḍādyātmakatetare // YSvs_356 //",
    "GSP33yamsvspu:364": " sadasadvyatirekoktiḥ pūrvam eva parākṛtā // YSvs_357 //",
    "GSP33yamsvspu:365": " tathātve ca ghaṭādibhyo brahmāpi na viśiṣyate // YSvs_358 //",
    "GSP33yamsvspu:366": " kiṃ cāpohyajaḍatvādi- viruddhārthāsamarpaṇe // YSvs_359 //",
    "GSP33yamsvspu:367": " naiva tat tad apohyeta tadekārthaiḥ padair iva // YSvs_360 //",
    "GSP33yamsvspu:368": " pratiyogini dṛśye tu yā bhāvāntaramātradhīḥ // YSvs_361 //",
    "GSP33yamsvspu:369": " saivābhāva itīhāpi sadbhis te sadvitīyatā // YSvs_362 //",
    "GSP33yamsvspu:370": " bhūtabhautikabhedānāṃ sadasadvyatirekitā // YSvs_363 //",
    "GSP33yamsvspu:371": " kuto 'vasīyate kiṃ nu pratyakṣāder utāgamāt // YSvs_364 //",
    "GSP33yamsvspu:372": " pratyakṣādīni mānāni svaṃ svam arthaṃ yathāyatham // YSvs_365 //",
    "GSP33yamsvspu:373": " vyavacchindanti jāyanta iti yāvat svasākṣikam // YSvs_366 //",
    "GSP33yamsvspu:374": " yathāgrataḥ sthite nīle nīlimānyakathā na dhīḥ // YSvs_367 //",
    "GSP33yamsvspu:375": " ekākārā na hi tathā sphaṭike dhavale matiḥ // YSvs_368 //",
    "GSP33yamsvspu:376": " kṣīre madhuradhīr yādṛṅ naiva nimbakaṣāyadhīḥ // YSvs_369 //",
    "GSP33yamsvspu:377": " vyavahārāś ca niyatāḥ sarve laukikavaidikāḥ // YSvs_370 //",
    "GSP33yamsvspu:378": " satyaṃ pratītir asty asyā mūlaṃ nāstīti cen na tat // YSvs_371 //",
    "GSP33yamsvspu:379": " sā ced asti tayā mūlaṃ kalpyatāṃ kāryabhūtayā // YSvs_372 //",
    "GSP33yamsvspu:380": " kḷptaṃ cendriyaliṅgādi tadbhāvānuvidhānataḥ // YSvs_373 //",
    "GSP33yamsvspu:381": " yaugapadyakramāyogād vyavacchedavidhānayoḥ // YSvs_374 //",
    "GSP33yamsvspu:382": " aikyāyogāc ca bhedo na pratyakṣa iti yo bhramaḥ // YSvs_375 //",
    "GSP33yamsvspu:383": " bhedetaretarābhāva- vivekāgrahaṇena saḥ // YSvs_376 //",
    "GSP33yamsvspu:384": " svarūpam eva bhāvānāṃ pratyakṣeṇa parisphurat // YSvs_377 //",
    "GSP33yamsvspu:385": " bhedavyāhārahetuḥ syāt pratiyogivyapekṣayā // YSvs_378 //",
    "GSP33yamsvspu:386": " yathā tanmātradhīr nānā nāstivyāhārasādhanī // YSvs_379 //",
    "GSP33yamsvspu:387": " hrasvadīrghatvabhedā vā yathaikatra ṣaḍaṅgule // YSvs_380 //",
    "GSP33yamsvspu:388": " evaṃ vyavasthitāneka- prakārākāravattayā // YSvs_381 //",
    "GSP33yamsvspu:389": " pratyakṣasya prapañcasya tadbhāvo 'śakyanihnavaḥ // YSvs_382 //",
    "GSP33yamsvspu:390": " āgamaḥ kāryaniṣṭhatvād īdṛśe 'rthe na tu pramā // YSvs_383 //",
    "GSP33yamsvspu:391": " prāmāṇye 'py anvayāyogya- padārthatvān nan bodhakaḥ // YSvs_384 //",
    "GSP33yamsvspu:392": " nāsat pratīter bādhāc ca na sad ity api yan na tat // YSvs_385 //",
    "GSP33yamsvspu:393": " pratīter eva sat kiṃ na bādhān nāsat kuto jagat // YSvs_386 //",
    "GSP33yamsvspu:394": " tasmād avidyayaiveyam avidyā bhavatāśritā // YSvs_387 //",
    "GSP33yamsvspu:395": " kiṃca bhedaprapañcasya dharmo mithyātvalakṣaṇaḥ // YSvs_388 //",
    "GSP33yamsvspu:396": " mithyā vā paramārtho vā nādyaḥ kalpo 'yam añjasā // YSvs_389 //",
    "GSP33yamsvspu:397": " tanmithyātve prapañcasya satyatvaṃ dūrapahnavam // YSvs_390 //",
    "GSP33yamsvspu:398": " (durapahnavam?)",
    "GSP33yamsvspu:399": " pāramārthye 'pi tenaiva tavādvaitaṃ vihanyate // YSvs_391 //",
    "GSP33yamsvspu:400": " sarvāny eva pramāṇāni svaṃ svam arthaṃ yathoditam // YSvs_392 //",
    "GSP33yamsvspu:401": " asato 'rthāntarebhyaś ca vyavacchindanti bhānti naḥ // YSvs_393 //",
    "GSP33yamsvspu:402": " tathā hīha ghaṭo 'stīti yeyaṃ dhīr upajāyate // YSvs_394 //",
    "GSP33yamsvspu:403": " sā tadā tasya nābhāvaṃ paṭatvaṃ vānumanyate // YSvs_395 //",
    "GSP33yamsvspu:404": " nanv astīti yad uktaṃ kiṃ tanmātraṃ ghaṭa ity api // YSvs_396 //",
    "GSP33yamsvspu:405": " arthāntaraṃ vā tanmātre sadadvaitaṃ prasajyate // YSvs_397 //",
    "GSP33yamsvspu:406": " arthāntaratve siddhaṃ tat sadasadbhyāṃ vilakṣaṇam // YSvs_398 //",
    "GSP33yamsvspu:407": " yady evam asti brahmeti brahmaupaniṣadaṃ matam // YSvs_399 //",
    "GSP33yamsvspu:408": " ghaṭavatsadasattvābhyām anirvācyaṃ tavāpatet // YSvs_400 //",
    "GSP33yamsvspu:409": " ānandasatyajñānādi- nirdeśair eva vaidikaiḥ // YSvs_401 //",
    "GSP33yamsvspu:410": " brahmaṇo 'py atathābhāvas tvayaivaivaṃ samarthitaḥ // YSvs_402 //",
    "GSP33yamsvspu:411": " sadasadvyatirekoktiḥ prapañcasya ca hīyate // YSvs_403 //",
    "GSP33yamsvspu:412": " yad yathā kiṃ cid ucyeta tat sarvasya tathā bhavet // YSvs_404 //",
    "GSP33yamsvspu:413": " tasmād astīti saṃvittir jāyamānā ghaṭādiṣu // YSvs_405 //",
    "GSP33yamsvspu:414": " tattatpadārthasaṃsthāna- pāramārthyāvabodhinī // YSvs_406 //",
    "GSP33yamsvspu:415": " sajātiyavijātīya- vyavacchedanibandhanaiḥ // YSvs_407 //",
    "GSP33yamsvspu:416": " svaiḥ svair vyavasthitai rūpaiḥ padārthānāṃ tu yā sthitiḥ // YSvs_408 //",
    "GSP33yamsvspu:417": " sā sattā na svatantrānyā tatrādvaitakathā katham // YSvs_409 //",
    "GSP33yamsvspu:418": " na ca nānāvidhākāra- pratītiḥ śakyanihnavā // YSvs_410 //",
    "GSP33yamsvspu:419": " na vedyaṃ vittidharmaḥ syād iti yat prāgudīritam // YSvs_411 //",
    "GSP33yamsvspu:420": " tenāpi sādhitaṃ kiṃcit saṃvido 'sti na vā tvayā // YSvs_412 //",
    "GSP33yamsvspu:421": " asti cet pakṣabādhaḥ syān na cet te viphalaḥ śramaḥ // YSvs_413 //",
    "GSP33yamsvspu:422": " ataḥ svarasavispaṣṭa- dṛṣṭabhedās tu saṃvidaḥ // YSvs_414 //",
    "GSP33yamsvspu:423": " yathāvat sthāyibhir bāhyair naikyaṃ yāti ghaṭādibhiḥ // YSvs_415 //",
    "GSP33yamsvspu:424": " sahopalambhaniyamān nānyo 'rthaḥ saṃvido bhavet // YSvs_416 //",
    "GSP33yamsvspu:425": " yad etad aparādhīna- svaprakāśaṃ tad eva hi // YSvs_417 //",
    "GSP33yamsvspu:426": " svayamprakāśatāśabdam iti vṛddhāḥ pracakṣate // YSvs_418 //",
    "GSP33yamsvspu:427": " yasminn abhāsamāne hi yo nāmārtho na bhāsate // YSvs_419 //",
    "GSP33yamsvspu:428": " nāsāv arthāntaras tasmān mithyendur iva candrataḥ // YSvs_420 //",
    "GSP33yamsvspu:429": " abhāsamāne vijñāne na cātmārthāvabhāsanam // YSvs_421 //",
    "GSP33yamsvspu:430": " iti saṃvidvivartatvaṃ prapañcaḥ sphuṭam añcati // YSvs_422 //",
    "GSP33yamsvspu:431": " (manda) maivaṃ paribhava (?) pratyakṣeṇa balīyasā // YSvs_423 //",
    "GSP33yamsvspu:432": " saṃrakṣyamānabhedās te nānumānānuvartinaḥ // YSvs_424 //",
    "GSP33yamsvspu:433": " tathā hīdam ahaṃ vedmīty anyonyānātmanā sphuṭam // YSvs_425 //",
    "GSP33yamsvspu:434": " trayaṃ sākṣāc cakāstīti sarveṣām ātmasākṣikam // YSvs_426 //",
    "GSP33yamsvspu:435": " pratyakṣapratipakṣaṃ ca nānumānaṃ pravartate // YSvs_427 //",
    "GSP33yamsvspu:436": " na hi vahner anuṣṇatvaṃ dravyatvād anumīyate // YSvs_428 //",
    "GSP33yamsvspu:437": " kiṃ ca hetur viruddho 'yaṃ sahabhāvo dvayor yataḥ // YSvs_429 //",
    "GSP33yamsvspu:438": " tavāpi na hi saṃvittiḥ svātmanā saha bhāsate // YSvs_430 //",
    "GSP33yamsvspu:439": " sahopalambhaniyamo na khalv ekaikasaṃvidā // YSvs_431 //",
    "GSP33yamsvspu:440": " na ced asti sasāmānyaṃ sarvaṃ saṃvedanāspadam // YSvs_432 //",
    "GSP33yamsvspu:441": " nīlādyupaplavāpeta- svacchacinmātrasantatiḥ // YSvs_433 //",
    "GSP33yamsvspu:442": " svāpādau bhāsate naivam arthaḥ saṃvedanāt pṛthak // YSvs_434 //",
    "GSP33yamsvspu:443": " tena saṃvedanaṃ satyaṃ saṃvedyo 'rthas tv asann iti // YSvs_435 //",
    "GSP33yamsvspu:444": " tad etad aparāmṛṣṭa- svavāgbādhasya jalpitam // YSvs_436 //",
    "GSP33yamsvspu:445": " sahopalambhaniyamo yenaivaṃ sati hīyate // YSvs_437 //",
    "GSP33yamsvspu:446": " yasmād ṛte yadābhāti bhāti tasmād ṛte 'pi tat // YSvs_438 //",
    "GSP33yamsvspu:447": " ghaṭād ṛte 'pi nirbhātaḥ paṭād iva ghaṭaḥ svayam // YSvs_439 //"
}