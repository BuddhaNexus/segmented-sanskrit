{
    "T02vamvuppu:0": " || oṃ namaḥ sarvajñāya ||",
    "T02vamvuppu:1": " adhigataparamārthaḥ śrīghanavyūha eva prati tuṣitajanārthaṃ yo 'bhavac",
    "T02vamvuppu:2": " chvetaketuḥ /",
    "T02vamvuppu:3": " tata iha jagadarthaṃ cābhavac chākyaketuḥ sa jayatu jitamṛtyur darśitānantamāyaḥ // VMv_1.1",
    "T02vamvuppu:4": " ajarāmaratāṃ prāptam ajarāmarakārakam /",
    "T02vamvuppu:5": " ajarāmaratāprāptyai natvā saṃbuddham ādarāt // VMv_1.2 //",
    "T02vamvuppu:6": " durbodhaṃ mandabuddhīnāṃ duṣkaraṃ calacetasām /",
    "T02vamvuppu:7": " sāriṣṭaṃ vañcanaṃ mṛtyor ucyate śāstrasaṃgatam // VMv_1.3 //",
    "T02vamvuppu:8": " sarvathā vañcanaṃ mṛtyor muktānām eva yujyate /",
    "T02vamvuppu:9": " amuktānāṃ ca sarveṣāṃ kiyatkālavilambanam // VMv_1.4 //",
    "T02vamvuppu:10": " āyurindriyacittānāṃ nirodho mṛtyulakṣaṇam /",
    "T02vamvuppu:11": " upāyair jīvitaṃ dīrghaṃ mṛtyuvañcanam ucyate // VMv_1.5 //",
    "T02vamvuppu:12": " yāvaj jīvati saṃsāre dharmācārī jitendriyaḥ /",
    "T02vamvuppu:13": " tāvat puṇyādisaṃbhāraṃ prasūte bodhisādhakam // VMv_1.6 //",
    "T02vamvuppu:14": " na vinā jīvitāt sāraṃ saṃsāre kiṃ cid īkṣyate /",
    "T02vamvuppu:15": " nānopāyair atas tūrṇaṃ mṛtyuvañcanam ārabhet // VMv_1.7 //",
    "T02vamvuppu:16": " na duṣkaraṃ yataḥ kiṃ cid upāyair yuktiyojitaiḥ /",
    "T02vamvuppu:17": " maṇimantrauṣadhīnāṃ ca prabhāvaḥ sarvasaṃmataḥ // VMv_1.8 //",
    "T02vamvuppu:18": " lakṣaṇād dūrato mṛtyuṃ jñātvā yuktā pratikriyā /",
    "T02vamvuppu:19": " maste patati vajrāgnau suprajño 'pi karoti kim // VMv_1.9 //",
    "T02vamvuppu:20": " bāhyādhyātmikabhedena dvidhā maraṇalakṣaṇam /",
    "T02vamvuppu:21": " kathyate jñāyate yena maraṇaṃ bhāvi tatparaiḥ // VMv_1.10 //",
    "T02vamvuppu:22": " mṛtyor lakṣaṇam ājñātuṃ vāñchā cet kasya cid bhavet /",
    "T02vamvuppu:23": " tena svasthaśarīreṇa jñātavyaṃ saṃśayo 'nyathā // VMv_1.11 //",
    "T02vamvuppu:24": " dhātuvaiṣamyato rogāt timirādiprabhāvataḥ /",
    "T02vamvuppu:25": " bhayaśokādisāmarthyāt pratibhāti yato 'nyathā // VMv_1.12 //",
    "T02vamvuppu:26": " daivabhūtobhayakṣobhān mṛtyuṃ trividhalakṣaṇam /",
    "T02vamvuppu:27": " prāpyāriṣṭasamudbhūtir ato bhedena lakṣayet // VMv_1.13 //",
    "T02vamvuppu:28": " bāhyābhyantarabhedena daivakṣobho dvidheṣyate /",
    "T02vamvuppu:29": " bhūtakṣobho 'pi dvividhas tathaiveti nirūpayet // VMv_1.14 //",
    "T02vamvuppu:30": " daivasaṃkṣobhato mṛtyur ādhidaivika ucyate /",
    "T02vamvuppu:31": " daivakṣobho 'naśanādivajrapātādilakṣaṇaḥ // VMv_1.15 //",
    "T02vamvuppu:32": " bhūtasaṃkṣobhato mṛtyur ādhibhautika ucyate /",
    "T02vamvuppu:33": " bhūtakṣobhas tu pittādivahnitoyādyupadravaḥ // VMv_1.16 //",
    "T02vamvuppu:34": " ubhayakṣobhato mṛtyur ubhayājjo nigadyate /",
    "T02vamvuppu:35": " ubhayakṣobho vajrādipittaśleṣmādyupadravaḥ // VMv_1.17 //",
    "T02vamvuppu:36": " ariṣṭānām anantatvān notpattir yugapan matā /",
    "T02vamvuppu:37": " kramaśo 'pi na sarveṣām api tv ekādisaṃkhyayā // VMv_1.18 //",
    "T02vamvuppu:38": " adṛṣṭvā lakṣaṇaṃ yatra mṛtyur dṛṣṭaḥ kva cid bhavet /",
    "T02vamvuppu:39": " niścetur dūṣaṇaṃ tatra na tu lakṣaṇanāstitā // VMv_1.19 //",
    "T02vamvuppu:40": " dṛṣṭvāpi lakṣaṇaṃ yatra na mṛtyur dṛśyate kva cit /",
    "T02vamvuppu:41": " abhrāntau tatra dharmādibādhakāntarakalpanam // VMv_1.20 //",
    "T02vamvuppu:42": " niścite dūrato mṛtyau prasiddhir mahatī bhavet /",
    "T02vamvuppu:43": " yathāśakti parityāge pratīkāre ca vartanam // VMv_1.21 //",
    "T02vamvuppu:44": " sadā samāhito bhūtvā tadgataikāgramānasaḥ /",
    "T02vamvuppu:45": " bāhyāni prathamaṃ tāval lakṣaṇāny upalakṣayet // VMv_1.22 //",
    "T02vamvuppu:46": " lakṣaṇānāṃ paricchedakālo dvividha iṣyate /",
    "T02vamvuppu:47": " niyato 'niyataś ceti vijñeyaḥ sa tu yatnataḥ // VMv_1.23 //",
    "T02vamvuppu:48": " saṃkrāntipūrṇamāsyādau prabhātādikṣaṇātmakaḥ /",
    "T02vamvuppu:49": " kālo niyata ity ukto 'niyatas tu viparyayāt // VMv_1.24 //",
    "T02vamvuppu:50": " sphuratsaṃdhi kapolaṃ syād atyarthaṃ mṛtyudarśanāt /",
    "T02vamvuppu:51": " vātaśītādisaṅgāc ca lakṣaṇīyam ataḥ pṛthak // VMv_1.25 //",
    "T02vamvuppu:52": " karkaṭo rāśir āṣāḍhaḥ puṣyas tu makaro mataḥ /",
    "T02vamvuppu:53": " karkaṭe makare cāpi jāyate mṛtyulakṣaṇam // VMv_1.26 //",
    "T02vamvuppu:54": " āṣāḍhasaṃkrāntidine madhyāhne padamātrikā /",
    "T02vamvuppu:55": " uttarābhimukhasthasya cchāyā svābhāvikī bhavet // VMv_1.27 //",
    "T02vamvuppu:56": " puṣyasaṃkrāntidivase saiva saptapadībhavet /",
    "T02vamvuppu:57": " vyabhre nabhasi madhyāhne cchāyāyāś ca nirīkṣaṇam // VMv_1.28 //",
    "T02vamvuppu:58": " pratimāsaṃ padavṛddhiḥ pratimāsaṃ padakṣayaḥ /",
    "T02vamvuppu:59": " amuṣmād anyathābhāve mṛtyuśaṅkā prajāyate // VMv_1.29 //",
    "T02vamvuppu:60": " ekaikapadavṛddhiḥ syād āṣāḍhān makarāvadheḥ /",
    "T02vamvuppu:61": " ekaikapādyahrāsaḥ syān makarāt karkaṭāvadheḥ // VMv_1.30 //",
    "T02vamvuppu:62": " āṣāḍhāt kramaśo vṛddhiḥ puṣyād dhrāsaḥ kramāt tathā /",
    "T02vamvuppu:63": " chāyāvikāram ālocya māsān maraṇam ādiśet // VMv_1.31 //",
    "T02vamvuppu:64": " kṣayakāle bhaved vṛddhir vṛddhikāle kṣayo yadi /",
    "T02vamvuppu:65": " tam eva kālam ārabhya mṛtyur māsād viniścitaḥ // VMv_1.32 //",
    "T02vamvuppu:66": " vṛddhikāle 'py ativṛddhau nānārogād upadravaḥ /",
    "T02vamvuppu:67": " kṣayakāle 'py atikṣaye mṛtyur eva na saṃśayaḥ // VMv_1.33 //",
    "T02vamvuppu:68": " āṣāḍhapuṣyayor ante pūrvaṃ karkaṭamatsyayoḥ /",
    "T02vamvuppu:69": " yāni ṣaṭ ṣaḍ dināny atra kālākālanirūpaṇam // VMv_1.34 //",
    "T02vamvuppu:70": " āṣāḍhāntadinair ebhiḥ śrāvaṇādau śubhāśubham /",
    "T02vamvuppu:71": " puṣyaśeṣadinaiś cāpi māghādiṣu śubhāśubham // VMv_1.35 //",
    "T02vamvuppu:72": " pādayos tālukāṃ viddhvā nābhau vedho yadā bhavet /",
    "T02vamvuppu:73": " ahorātratrayād ūrdhvaṃ pañcatvaṃ jāyate tadā // VMv_1.36 //",
    "T02vamvuppu:74": " pādayos tālukāṃ viddhvā yadi cakṣuś ca vidhyati /",
    "T02vamvuppu:75": " tadā māsatrayād ūrdhvaṃ gamanaṃ yamasadmani // VMv_1.37 //",
    "T02vamvuppu:76": " pādayos tālukāṃ viddhvā nāsikāṃ yadi vidhyati /",
    "T02vamvuppu:77": " tribhir dinais tadā nūnam ekākī yāti pañcatām // VMv_1.38 //",
    "T02vamvuppu:78": " kuṭiprasrāvayoḥ kāle tulyaṃ syād yadi hañchikā /",
    "T02vamvuppu:79": " tasyām eva hi velāyāṃ mṛtyur varṣeṇa tasya hi // VMv_1.39 //",
    "T02vamvuppu:80": " nāsikāgaddrikāvedhe maraṇaṃ pañcavatsaraiḥ /",
    "T02vamvuppu:81": " jihvāgrādarśane mṛtyur vāsaraiḥ syāt tribhir nṛṇām // VMv_1.40 //",
    "T02vamvuppu:82": " māsaiś caturbhir mṛtyuḥ syāt karṇāgre tīkṣṇavedhanāt /",
    "T02vamvuppu:83": " sadyo mṛtyur bhaven nūnam ūrṇāsthāne pravedhanāt // VMv_1.41 //",
    "T02vamvuppu:84": " tulyakālaṃ yadā vedhaś candrasūryagato bhavet /",
    "T02vamvuppu:85": " tadā māsād bhaven mṛtyuḥ puṇyam evārjayet tataḥ // VMv_1.42 //",
    "T02vamvuppu:86": " bhagaliṅgasamāyoge madhye śeṣe ca hañchikā /",
    "T02vamvuppu:87": " syāc cet tulyaṃ tadā māsaiḥ pañcatvaṃ yāti pañcabhiḥ // VMv_1.43 //",
    "T02vamvuppu:88": " hastayoḥ pādayoś caiva kaniṣṭhānāṃ ca saṃdhayaḥ /",
    "T02vamvuppu:89": " catvāro yasya vidhyanti tulyaṃ māsāt sa mṛtyubhāk // VMv_1.44 //",
    "T02vamvuppu:90": " hṛtkaṇṭhamadhyayor vedhas tulyakālaṃ yadā bhavet /",
    "T02vamvuppu:91": " pakṣatrayeṇa mṛtyuḥ syād yadi dharmaṃ na sevate // VMv_1.45 //",
    "T02vamvuppu:92": " tulyakālaṃ yadā vidhyet tālukānāṃ trayaṃ muhuḥ /",
    "T02vamvuppu:93": " tribhir dinais tadā mṛtyur yadi śakrasamo bhavet // VMv_1.46 //",
    "T02vamvuppu:94": " vāmākṣiputtalīcchāyāṃ yo na paśyati darpaṇe /",
    "T02vamvuppu:95": " saptāhān mriyate nūnaṃ yadi na syāt pratikriyā // VMv_1.47 //",
    "T02vamvuppu:96": " maithune sati ghaṇṭāyā nādaś cet karṇayor bhavet /",
    "T02vamvuppu:97": " tribhir māsais tadā mṛtyur yadi brahmasamo bhavet // VMv_1.48 //",
    "T02vamvuppu:98": " kṛṣṇaṃ yadi bhavec chukraṃ śuklāyāṃ pratipattithau /",
    "T02vamvuppu:99": " ṣaḍbhir māsais tadā mṛtyur lohitaṃ vyādhisūcakam // VMv_1.49 //",
    "T02vamvuppu:100": " karṇamūle bhruvor madhye mastakāgre pṛthakpṛthak /",
    "T02vamvuppu:101": " yadi vedho 'pratīkāro mṛtyuḥ sadyas tadā bhavet // VMv_1.50 //",
    "T02vamvuppu:102": " pādāṅguṣṭhaṃ samārabhya nābhiparyantago bhavet /",
    "T02vamvuppu:103": " vedhaḥ sadāho yasyāsau ṣaḍmāsān mriyate dhruvam // VMv_1.51 //",
    "T02vamvuppu:104": " pādāṅguṣṭhād dhṛdayāntaṃ yāvat kaṇṭhaṃ śiro 'thavā /",
    "T02vamvuppu:105": " māsatrayāt pakṣatrayān mṛtyur ekadināt kramāt // VMv_1.52 //",
    "T02vamvuppu:106": " nāsāgramāṃsaśaithilyān mṛtyuḥ syāt saptarātrataḥ /",
    "T02vamvuppu:107": " kapolamāṃsavicchedān mṛtyuḥ syāt pañcamāsataḥ // VMv_1.53 //",
    "T02vamvuppu:108": " cakṣurnāsikayor madhye spandanaṃ cen na dṛśyate /",
    "T02vamvuppu:109": " jñātvā pañcadinān mṛtyum ādadyād dharmasaṃvalam // VMv_1.54 //",
    "T02vamvuppu:110": " netrayos tārake mliṣṭe sahasā bhavato yadi /",
    "T02vamvuppu:111": " ṣaḍmāsābhyantare mṛtyuḥ pratikārakriyā na cet // VMv_1.55 //",
    "T02vamvuppu:112": " akasmān nāsikā vakrā karṇau bhraṣṭau svadeśataḥ /",
    "T02vamvuppu:113": " netre ca vartulībhūte saptāhān mṛtyudarśanāt // VMv_1.56 //",
    "T02vamvuppu:114": " akasmād dhṛdayaṃ nimnaṃ syāc cet pakṣāt tadā mṛtiḥ /",
    "T02vamvuppu:115": " grīvāpārśvasthayor nāḍyor vicchedād api pakṣataḥ // VMv_1.57 //",
    "T02vamvuppu:116": " akasmāt kṛṣṇarekhā syāj jihvāyā yadi madhyataḥ /",
    "T02vamvuppu:117": " dṛḍho vā dantasaṃdaṃśas tadā mṛtyur dvirātrataḥ // VMv_1.58 //",
    "T02vamvuppu:118": " karṇaśaṣkulikāpṛṣṭhanāḍīvicchedadarśanāt /",
    "T02vamvuppu:119": " tasminn eva dine mṛtyur athavā pañcavāsaraiḥ // VMv_1.59 //",
    "T02vamvuppu:120": " nakheṣu raktavarṇeṣu sahasā yady araktatā /",
    "T02vamvuppu:121": " ṣaḍbhir māsais tadā mṛtyur yadi mantrādi nācaret // VMv_1.60 //",
    "T02vamvuppu:122": " akasmāj jāyate sthūlaḥ kṛśaḥ kruddho bhayākulaḥ /",
    "T02vamvuppu:123": " yas tasya mṛtyur varṣeṇa yadi dharmaṃ na sevate // VMv_1.61 //",
    "T02vamvuppu:124": " indriyāṇi na gṛhṇanti yathāsvaṃ yasya gocarān /",
    "T02vamvuppu:125": " muhuḥ skhalati vāṇī ca muhuś ca mativibhramaḥ // VMv_1.62 //",
    "T02vamvuppu:126": " cakṣuṣī sravato nityaṃ dṛṣṭarūpe 'pi vibhramaḥ /",
    "T02vamvuppu:127": " darpaṇe salile vāpi svacchāyāṃ yo na paśyati // VMv_1.63 //",
    "T02vamvuppu:128": " rātrāv indradhanuḥ paśyed divā nakṣatramaṇḍalam /",
    "T02vamvuppu:129": " ameghe vidyutaṃ paśyet sphurantīṃ dakṣiṇāśritām // VMv_1.64 //",
    "T02vamvuppu:130": " divā chāyāpathaṃ paśyed ulkāyāḥ patanaṃ tathā /",
    "T02vamvuppu:131": " haṃsakākamayūrāṇāṃ paśyed ekatra melakam // VMv_1.65 //",
    "T02vamvuppu:132": " candradvayaṃ dvisūryaṃ vā svaśirojvalanaṃ tathā /",
    "T02vamvuppu:133": " gandharvanagaraṃ paśyed vṛkṣāgre śikhare gireḥ // VMv_1.66 //",
    "T02vamvuppu:134": " paśyet pretapiśācān adṛśyān anyāṃś ca bhīṣaṇān /",
    "T02vamvuppu:135": " prakampate bhṛśaṃ caiva mūrchito vā bhaven muhuḥ // VMv_1.67 //",
    "T02vamvuppu:136": " chardiṃ mūtraṃ purīṣaṃ ca suvarṇarajataprabham /",
    "T02vamvuppu:137": " paśyed ekaikaśas tasya mṛtyur māsāvadher bhavet // VMv_1.68 //",
    "T02vamvuppu:138": " kaṇṭḥoṣṭhatālujihvānāṃ chedaṃ chidraṃ tanau tathā /",
    "T02vamvuppu:139": " yaḥ paśyet tasya mṛtyuḥ syāt ṣaḍmāsābhyantare dhruvam // VMv_1.69 //",
    "T02vamvuppu:140": " kaṇṭhoṣṭhatālurasanādantā yasya pṛthakpṛthak /",
    "T02vamvuppu:141": " śuṣyanty abhīkṣṇaṃ ṣaḍmāsān maraṇaṃ tasya nirdiśet // VMv_1.70 //",
    "T02vamvuppu:142": " nakṣatracakrasaptarṣidiśāṃ rātrāv adarśanam /",
    "T02vamvuppu:143": " saptāhamṛtyor jāyeta jvālā vākasmikī tanau // VMv_1.71 //",
    "T02vamvuppu:144": " arundhatīṃ rohiṇīṃ ca dhruvaṃ chāyāpathaṃ tathā /",
    "T02vamvuppu:145": " rātrāv apaśyato 'kasmāt ṣaḍmāsān mṛtyum ādiśet // VMv_1.72 //",
    "T02vamvuppu:146": " kalaṅkarahitaṃ candraṃ sūryaṃ raśmivivarjitam /",
    "T02vamvuppu:147": " saraśmikaṃ citrabhānuṃ candraṃ cāpi saraśmikam // VMv_1.73 //",
    "T02vamvuppu:148": " rātrau sūryaṃ divā candraṃ svanetre jvalanaṃ tathā /",
    "T02vamvuppu:149": " tārāṃ merupramāṇāṃ ca samudraṃ ca nadīm iva // VMv_1.74 //",
    "T02vamvuppu:150": " nābhau hikkāṃ gude hañchāṃ varṇaṃ padmopamaṃ mukhe /",
    "T02vamvuppu:151": " galake piṭakān raktān gātre varṇavicitratām // VMv_1.75 //",
    "T02vamvuppu:152": " hṛdaye krandanaṃ sāśru prakampam atha tāluni /",
    "T02vamvuppu:153": " candrāṃśuṃ vahnisaṃsparśaṃ sūryāṃśuṃ himaśītalam // VMv_1.76 //",
    "T02vamvuppu:154": " candracchidraṃ ravicchidraṃ chidraṃ bhūmau tathāmbare /",
    "T02vamvuppu:155": " ātmanaiva hi yaḥ paśyet paśyen mṛtyuṃ sa pakṣataḥ // VMv_1.77 //",
    "T02vamvuppu:156": " mūtraśukrapurīṣāṇi tulyakālaṃ patanti cet /",
    "T02vamvuppu:157": " varṣān mṛtyur bhavet tatra bhaiṣajyādi pratikriyā // VMv_1.78 //",
    "T02vamvuppu:158": " ardhaṃ śītaṃ tathā coṣṇam ardhaṃ yasya kalevaram /",
    "T02vamvuppu:159": " saptarātrād bhaven mṛtyuḥ paralokaṃ vicintayet // VMv_1.79 //",
    "T02vamvuppu:160": " hakāraḥ śītasaṃsparśaḥ phukāro vahnisaṃnibhaḥ /",
    "T02vamvuppu:161": " yasyānubhūyate tasya daśāhād yamadarśanam // VMv_1.80 //",
    "T02vamvuppu:162": " anāmikānāṃ mūleṣu dṛṣṭayā kṛṣṇarekhayā /",
    "T02vamvuppu:163": " aṣṭādaśadinād ūrdhvaṃ mṛtyuḥ prākkarmadoṣataḥ // VMv_1.81 //",
    "T02vamvuppu:164": " yasya mastakam āruhya trivarṇo yāti vegataḥ /",
    "T02vamvuppu:165": " kṛkalāso mṛtis tasya pañcamāsād viniścitā // VMv_1.82 //",
    "T02vamvuppu:166": " śabdo na śrūyate dehād dhastābhyām apamārjitāt /",
    "T02vamvuppu:167": " sarvāṅgaśītalatvena daśāhān maraṇaṃ dhruvam // VMv_1.83 //",
    "T02vamvuppu:168": " yugapan nirgamo bāhujaṅghayor yasya gacchataḥ /",
    "T02vamvuppu:169": " vināśo brahmasūtrasya mṛtyus tasyaikavarṣataḥ // VMv_1.84 //",
    "T02vamvuppu:170": " kardame pāṃśudeśe vā purataḥ pṛṣṭhato 'pi vā /",
    "T02vamvuppu:171": " khaṇḍaṃ pādodaye nyūnaṃ mṛtyur māsacatuṣṭayāt // VMv_1.85 //",
    "T02vamvuppu:172": " akasmāt puruṣaṃ paśyet kṛṣṇapiṅgalavarṇakam /",
    "T02vamvuppu:173": " varṣatrayātyayān mṛtyur yadi bhrāntyā na kalpitaḥ // VMv_1.86 //",
    "T02vamvuppu:174": " dvimāsamṛtyur hṛtpādau snātamātrasya śuṣyataḥ /",
    "T02vamvuppu:175": " trirātramṛtyur durgandho jāyate vikṛtākṛtiḥ // VMv_1.87 //",
    "T02vamvuppu:176": " kharārkadivase toyair āpūrya mukhakoṭaram /",
    "T02vamvuppu:177": " pratyahaṃ phūtkṛtaṃ kurvan kramāt tanmadhyasaṃsthitam // VMv_1.88 //",
    "T02vamvuppu:178": " paśyed indradhanuś citraṃ dīrghāyuḥ puruṣaḥ sadā /",
    "T02vamvuppu:179": " ṣaḍmāsāyur na tat paśyed iti karmavicitratā // VMv_1.89 //",
    "T02vamvuppu:180": " kharārkadivase paśyet puro gaganamadhyataḥ /",
    "T02vamvuppu:181": " muktāhārān ivālūnān muktāphalavibhūṣaṇān // VMv_1.90 //",
    "T02vamvuppu:182": " indranīlamaṇicchāyān keśoṇḍukasamākṛtīn /",
    "T02vamvuppu:183": " dṛśyadeśaṃ parityajya deśāntaravisarpiṇaḥ // VMv_1.91 //",
    "T02vamvuppu:184": " nāgān anekaśaḥ paśyet saṃyatān iva saṃtatam /",
    "T02vamvuppu:185": " teṣām adṛṣṭau ṣaḍmāsān maraṇaṃ parikīrtitam // VMv_1.92 //",
    "T02vamvuppu:186": " prabhāte vātha sāyāhne jyotsnāyāṃ vā ciraṃ puraḥ /",
    "T02vamvuppu:187": " vitatya bāhū svacchāyāṃ dṛṣṭvā paśyec chanair nabhaḥ // VMv_1.93 //",
    "T02vamvuppu:188": " tatrāpi dṛśyate chāyā dhavalā nararūpiṇī /",
    "T02vamvuppu:189": " śiraso 'darśanāt tasya mṛtyuḥ syād varṣamadhyataḥ // VMv_1.94 //",
    "T02vamvuppu:190": " putrabhāryāvināśaḥ syād vāmapāṇer adarśanāt /",
    "T02vamvuppu:191": " dakṣiṇādarśanāt pitṛbhrātrādīnāṃ mahīyasām // VMv_1.95 //",
    "T02vamvuppu:192": " jānūpari sthitau bāhū kṛtvā mūrdhni tathāñjalim /",
    "T02vamvuppu:193": " rambhāphalanibhāṃ chāyāṃ lakṣayen madhyatas tayoḥ // VMv_1.96 //",
    "T02vamvuppu:194": " yadā tv ekaṃ dalaṃ tatra vikāsi parilakṣyate /",
    "T02vamvuppu:195": " tasyām eva tithau nūnaṃ ṣaḍmāsān maraṇaṃ bhavet // VMv_1.97 //",
    "T02vamvuppu:196": " sūryamārgagate vāyau lakṣaṇīyam idaṃ trayam /",
    "T02vamvuppu:197": " śrotre śirasi netre ca śabdo dhūmo dyutis tathā // VMv_1.98 //",
    "T02vamvuppu:198": " karṇau pidhāya sudṛḍhaṃ gambhīro gulgulo dhvaniḥ /",
    "T02vamvuppu:199": " na śrūyate pañcadinaṃ daśa pañcadaśāthavā // VMv_1.99 //",
    "T02vamvuppu:200": " viṃśatiṃ divasān yāvat pañcaviṃśatim eva vā /",
    "T02vamvuppu:201": " bāṇābdhiguṇanetrenduvarṣair mṛtyur yathākramam // VMv_1.100 //",
    "T02vamvuppu:202": " eṣām apy antarāleṣu śodhyāḥ ṣoḍaśa vāsarāḥ /",
    "T02vamvuppu:203": " varṣasyaiva caturthāṃśaiḥ kramaśaś cābhivardhitaiḥ // VMv_1.101 //",
    "T02vamvuppu:204": " mastakopari niryāntīṃ saptāhaṃ dhūmamālikām /",
    "T02vamvuppu:205": " yo na paśyati tasya syān mṛtyur varṣatrayāvadheḥ // VMv_1.102 //",
    "T02vamvuppu:206": " svanetrayoś caturdikṣu dṛśyante 'ṅgulipīḍanāt /",
    "T02vamvuppu:207": " mārjāranetratulyāni jyotīṃṣi jhaṭitikramāt // VMv_1.103 //",
    "T02vamvuppu:208": " apīḍane 'pi taddṛṣṭau mṛtyuḥ syāc chatavāsaraiḥ /",
    "T02vamvuppu:209": " etat sāmānyato jñeyaṃ viśeṣas tv ayam ucyate // VMv_1.104 //",
    "T02vamvuppu:210": " candrasyādhas tathordhvaṃ ca karṇanāsopakaṇṭhayoḥ /",
    "T02vamvuppu:211": " naṣṭe jyotiṣi mṛtyuḥ syāt ṣaṭtrinetrendumāsataḥ // VMv_1.105 //",
    "T02vamvuppu:212": " sūrye 'pi yadi candrasya kramaḥ syāt pūrvavat tadā /",
    "T02vamvuppu:213": " digbāṇaguṇanetreṣu dineṣu maraṇaṃ bhavet // VMv_1.106 //",
    "T02vamvuppu:214": " svarūpasya viparyāsāt ṣaḍmāsān maraṇaṃ bhavet /",
    "T02vamvuppu:215": " pañcamāsād bhaven mṛtyur nāsāgrasya vināśataḥ // VMv_1.107 //",
    "T02vamvuppu:216": " bādhirye śrotrayor mṛtyuś caturmāsātyayād bhavet /",
    "T02vamvuppu:217": " svasthendriyasya patane mṛtyur māsatrayād bhavet // VMv_1.108 //",
    "T02vamvuppu:218": " bhrūmadhye jyotiṣo 'dṛṣṭau dvimāsād yamadarśanam /",
    "T02vamvuppu:219": " ekamāsātyayān mṛtyur vṛṣaṇe golakakṣayāt // VMv_1.109 //",
    "T02vamvuppu:220": " parākṣṇoḥ pratibimbasyādṛṣṭau pakṣād vināśanam /",
    "T02vamvuppu:221": " jihvāyā aparāvṛttau daśāhān mṛtyusaṃgamaḥ // VMv_1.110 //",
    "T02vamvuppu:222": " nābher viparyayān mṛtyuḥ pañcāhād upaśliṣyati /",
    "T02vamvuppu:223": " pārśvadvayasyākṛṣṭau tu mṛtyuḥ syād vāsaratrayāt // VMv_1.111 //",
    "T02vamvuppu:224": " samastagātrastabdhatve mṛtyur ekāhiko bhavet /",
    "T02vamvuppu:225": " lalāṭasthatrirekhāṇāṃ nāśān mṛtyur ahastrayāt // VMv_1.112 //",
    "T02vamvuppu:226": " svasthasya lālājihvā cen niḥsparśā dravavarjitā /",
    "T02vamvuppu:227": " yāvat pañcadinaṃ mṛtyuḥ pañcāśaddivasais tathā // VMv_1.113 //",
    "T02vamvuppu:228": " amlāditvaṃ ca rasato nīlāditvaṃ ca varṇataḥ /",
    "T02vamvuppu:229": " vikāraḥ śukramūtrāṇāṃ ṣaḍmāsān mṛtyudarśanāt // VMv_1.114 //",
    "T02vamvuppu:230": " yugapatpañcadhāraṃ vā vāmāvartaṃ vigandhi ca /",
    "T02vamvuppu:231": " mūtraṃ yasya bhaven mṛtyus tasya ṣaḍmāsamadhyataḥ // VMv_1.115 //",
    "T02vamvuppu:232": " kṛṣṇe vā yadi vā śukle pakṣe reto 'tikṛṣṇakam /",
    "T02vamvuppu:233": " mṛtyuḥ ṣaḍmāsato no cet tenaiva syāt pratikriyā // VMv_1.116 //",
    "T02vamvuppu:234": " kṛṣṇabhāgaṃ parityajya gṛhītvā śuklabhāgakam /",
    "T02vamvuppu:235": " candre prabhañjane vāti praveśāt syāt pratikriyā // VMv_1.117 //",
    "T02vamvuppu:236": " sthiratve 'pi svadehasya tacchāyā cañcalā yadi /",
    "T02vamvuppu:237": " caturmāsād bhaven mṛtyur ity āgamavicakṣaṇāḥ // VMv_1.118 //",
    "T02vamvuppu:238": " dakṣiṇāśāgatāṃ chāyām ātmano yadi paśyati /",
    "T02vamvuppu:239": " adyaiva mṛtyur asmākam iti paśyed anityatām // VMv_1.119 //",
    "T02vamvuppu:240": " nirarthako visaṃvādī mithyetyādi prakāśanāt /",
    "T02vamvuppu:241": " svapno 'py asatyaḥ sarveṣāṃ nātaḥ śraddhā na yujyate // VMv_1.120 //",
    "T02vamvuppu:242": " devatādarśitaḥ svapnaḥ satyasvapno 'tha yo naraḥ /",
    "T02vamvuppu:243": " sa svapne pratyayaṃ kṛtvā mṛtyuliṅgāni paśyatu // VMv_1.121 //",
    "T02vamvuppu:244": " kiṃśukaṃ kovidāraṃ ca puṣpitaṃ karavīrakam /",
    "T02vamvuppu:245": " yo 'bhirohati svapnānte sa syāt ṣaḍmāsamṛtyukaḥ // VMv_1.122 //",
    "T02vamvuppu:246": " vihārayaṣṭiṃ svapnānte yo 'bhirohati mānavaḥ /",
    "T02vamvuppu:247": " vālukābhasmarāśiṃ vā maraṇaṃ tasya pūrvavat // VMv_1.123 //",
    "T02vamvuppu:248": " gardabhaṃ yaḥ samārūḍhaḥ prayāyād dakṣiṇāṃ diśam /",
    "T02vamvuppu:249": " bhūyaś ca na nivarteta tadvat tasyāpi jīvitam // VMv_1.124 //",
    "T02vamvuppu:250": " yaś cāpi vānarārūḍhaḥ prayāyād dakṣiṇāṃ diśam /",
    "T02vamvuppu:251": " tatrasthaś ca vibudhyeta mṛtyuḥ syāt tasya pūrvavat // VMv_1.125 //",
    "T02vamvuppu:252": " daṇḍaṃ vā caityayūpaṃ vā naro yas tv abhirohati /",
    "T02vamvuppu:253": " vālmīkaṃ pāṃśurāśiṃ vā ṣaḍmāsān na sa jīvati // VMv_1.126 //",
    "T02vamvuppu:254": " kālī kumārī saṃkruddhā yā tu badhnāti bandhanaiḥ /",
    "T02vamvuppu:255": " kālarātrī tu sā jñeyā saptāhān mṛtyukārikā // VMv_1.127 //",
    "T02vamvuppu:256": " kṛṣṇavastrā tu yā nārī kālī kāmayate naraṃ /",
    "T02vamvuppu:257": " karavīramālā svapne yāty asau yamamaṇḍalam // VMv_1.128 //",
    "T02vamvuppu:258": " tamo vā praviśet svapne śvabhraṃ vā cārakaṃ tathā /",
    "T02vamvuppu:259": " vṛkṣād vā prapatet svapne sa mṛtyor antike sthitaḥ // VMv_1.129 //",
    "T02vamvuppu:260": " vṛkṣaṃ tṛṇaṃ vā kāṣṭhaṃ vā viphalaṃ yas tu paśyati /",
    "T02vamvuppu:261": " suptaḥ śīrṣe śarīre vā ṣaḍmāsān na sa jīvati // VMv_1.130 //",
    "T02vamvuppu:262": " yo vānararathārūḍho gacchet pūrvāṃ diśaṃ naraḥ /",
    "T02vamvuppu:263": " pratibuddho vijānīyād rātrir eṣā mamāntimā // VMv_1.131 //",
    "T02vamvuppu:264": " śvakākagṛdhragomāyurakṣaḥpretapiśācakaiḥ /",
    "T02vamvuppu:265": " bhakṣyate prohyate cāpi kharapotryuṣṭrasaurabhaiḥ // VMv_1.132 //",
    "T02vamvuppu:266": " ekābdavigame nūnaṃ maraṇaṃ tasya nirdiśet /",
    "T02vamvuppu:267": " svapnadṛṣṭanimittānāṃ śāntir māyopamā matiḥ // VMv_1.133 //",
    "T02vamvuppu:268": " lohadaṇḍadharaṃ kṛṣṇaṃ naraṃ kṛṣṇaparicchadam /",
    "T02vamvuppu:269": " prasuptenāgrato dṛṣṭvā trimāsān mṛtyur āpyate // VMv_1.134 //",
    "T02vamvuppu:270": " raktagandhapraliptāṅgaṃ raktamālyavibhūṣitam /",
    "T02vamvuppu:271": " tailābhyaktam atibhītaṃ muṇḍitaṃ raktavāsasam // VMv_1.135 //",
    "T02vamvuppu:272": " kharam āruhya vegena vrajantaṃ dakṣiṇāṃ diśam /",
    "T02vamvuppu:273": " ātmānam īdṛśaṃ svapne paśyet ṣaḍmāsamṛtyukaḥ // VMv_1.136 //",
    "T02vamvuppu:274": " raktamālyāni gandhāṃś ca raktāmbaram athāpi vā /",
    "T02vamvuppu:275": " yaḥ svapne labhate tasya mṛtyuḥ syād aṣṭamāsataḥ // VMv_1.137 //",
    "T02vamvuppu:276": " saṃkhyātītāni bāhyāni mṛtyuliṅgāni tāni kaḥ /",
    "T02vamvuppu:277": " ekavaktreṇa śaknoti vaktuṃ varṣaśatair api // VMv_1.138 //",
    "T02vamvuppu:278": " etāni mṛtyoḥ pratipādakāni liṅgāni bāhyāni yathoditāni /",
    "T02vamvuppu:279": " vijñāya tāni tvaritaṃ vidheyo mantrādibhir vañcana eva yatnaḥ // VMv_1.139",
    "T02vamvuppu:280": " || iti śrīpaṇḍitavāgīśvarakīrtiviracite mṛtyuvañcanopadeśe prathamaḥ paricchedaḥ ||",
    "T02vamvuppu:281": " idānīm āntaraṃ mṛtyor lakṣaṇaṃ kathyate sphuṭam /",
    "T02vamvuppu:282": " tac ca vāyūdayāj jñeyaṃ vāyur ghrāṇāsyagocaraḥ // VMv_2.1 //",
    "T02vamvuppu:283": " bāhyalakṣaṇamātrān na mṛtyoḥ samyag viniścayaḥ /",
    "T02vamvuppu:284": " yāvad ādhyātmikaṃ samyag lakṣaṇaṃ naiva niścitam // VMv_2.2 //",
    "T02vamvuppu:285": " ubhayor niścayān mṛtyur niścitaḥ syāt parisphuṭam /",
    "T02vamvuppu:286": " bāhye buddhiviparyāso rogāder api saṃskṛteḥ // VMv_2.3 //",
    "T02vamvuppu:287": " puṣyādimāsasaṃkrāntau pūrṇamāsyādiparvasu /",
    "T02vamvuppu:288": " sāmānyalakṣaṇaṃ mṛtyor lakṣayet prātarāditaḥ // VMv_2.4 //",
    "T02vamvuppu:289": " nirūpakanaro yatra dine kālaṃ nirūpayet /",
    "T02vamvuppu:290": " tad ārabhya dinaṃ mṛtyur mitakālātyayād bhavet // VMv_2.5 //",
    "T02vamvuppu:291": " samaprakṛtiyuktānāṃ sarvaprāṇabhṛtāṃ sadā /",
    "T02vamvuppu:292": " nāsikādakṣiṇetare puṭe pratyekam āśritaḥ // VMv_2.6 //",
    "T02vamvuppu:293": " vāyur vahati yāmārdhaṃ sūryaśītāṃśusaṃjñake /",
    "T02vamvuppu:294": " ato viparyayāt kalpyaṃ maraṇādi manīṣibhiḥ // VMv_2.7 //",
    "T02vamvuppu:295": " pratipadaṃ samārabhya śuklāṃ vahati candragaḥ /",
    "T02vamvuppu:296": " dināni trīṇi pavanaḥ tataḥ sūrye dinatrayam // VMv_2.8 //",
    "T02vamvuppu:297": " dinatrayaṃ punaś candre tataḥ sūrye dinatrayam /",
    "T02vamvuppu:298": " krameṇānena niyamād yāvat pañcadaśī sitā // VMv_2.9 //",
    "T02vamvuppu:299": " evaṃ kṛṣṇaṃ samārabhya sūrye vahati mārutaḥ /",
    "T02vamvuppu:300": " dināni trīṇi pūrvavad yāvat pañcadaśītarā // VMv_2.10 //",
    "T02vamvuppu:301": " kramasyāsya viparyāsāt tribhiḥ pakṣaiḥ suniścitāt /",
    "T02vamvuppu:302": " ṣaḍbhir māsair bhaven mṛtyur dharmam eva smaret tataḥ // VMv_2.11 //",
    "T02vamvuppu:303": " pakṣadvayaviparyāsāt suhṛdbandhuvipad bhavet /",
    "T02vamvuppu:304": " ekapakṣaviparyāsād dāruṇavyādhisaṃbhavaḥ // VMv_2.12 //",
    "T02vamvuppu:305": " ekadvitricatuḥpañcaṣaḍdināni viparyayāt /",
    "T02vamvuppu:306": " vahed vāyur yadi tadā kalyudvegādi jāyate // VMv_2.13 //",
    "T02vamvuppu:307": " trimārgago bhaved vāyuḥ prakṛteḥ parivarjanāt /",
    "T02vamvuppu:308": " madhyāhnāt parato mṛtyuḥ pratīkāravivarjitaḥ // VMv_2.14 //",
    "T02vamvuppu:309": " saṃkrāntirahito vāyur ubhayor api mārgayoḥ /",
    "T02vamvuppu:310": " vahed yasya daśāhāni saṃkrāntau mriyate hi saḥ // VMv_2.15 //",
    "T02vamvuppu:311": " viṣuvatkṣaṇasaṃprāptau spandete yasya locane /",
    "T02vamvuppu:312": " tasya nāśaṃ vijānīyād ahorātrān na saṃśayaḥ // VMv_2.16 //",
    "T02vamvuppu:313": " itaś cetaś ca bahudhā yasyārdhapraharaṃ vahet /",
    "T02vamvuppu:314": " vāyus tasya vijānīyāt pūjanaṃ lābham eva ca // VMv_2.17 //",
    "T02vamvuppu:315": " saṃkrāntipañcakaṃ yasya samatītya mukhe vahet /",
    "T02vamvuppu:316": " vāyus tasyārthanāśaḥ syād udvego vā bhayādi vā // VMv_2.18 //",
    "T02vamvuppu:317": " vāmanāsāpuṭe vāyuḥ saṃkrāntīś ca trayodaśa /",
    "T02vamvuppu:318": " samatītya vahed yasya tasya rogādi jāyate // VMv_2.19 //",
    "T02vamvuppu:319": " puṭadvayaṃ parityajya yadā vaktreṇa gacchati /",
    "T02vamvuppu:320": " tad ahar jīvitaṃ tasya yadi vajrasamo 'py asau // VMv_2.20 //",
    "T02vamvuppu:321": " mārgaśīrṣasya saṃkrāntikālam ārabhya mārutaḥ /",
    "T02vamvuppu:322": " pañcāhaṃ ced vahet sūrye mṛtyur aṣṭādaśābdataḥ // VMv_2.21 //",
    "T02vamvuppu:323": " aśvayuṅmāsasaṃkrāntikālam ārabhya mārutaḥ /",
    "T02vamvuppu:324": " pañcāhaṃ ced vahen mṛtyur bhavet pañcadaśābdataḥ // VMv_2.22 //",
    "T02vamvuppu:325": " śrāvaṇasyāpi ced evaṃ mṛtyur dvādaśavarṣataḥ /",
    "T02vamvuppu:326": " jyeṣṭhe 'pi ced bhaved evaṃ mṛtyuḥ syān navavarṣataḥ // VMv_2.23 //",
    "T02vamvuppu:327": " caitramāsasya saṃkrāntikālam ārabhya ced vahet /",
    "T02vamvuppu:328": " pañcāhaṃ māruto mṛtyuḥ ṣaḍbhir varṣais tadā bhavet // VMv_2.24 //",
    "T02vamvuppu:329": " māghamāsasya saṃkrānteḥ pañcāhaṃ ced vahen marut /",
    "T02vamvuppu:330": " varṣatrayātyayān mṛtyur iti kālavicakṣaṇāḥ // VMv_2.25 //",
    "T02vamvuppu:331": " sarvatra dvitricaturo vāyuś ced divasān vahet /",
    "T02vamvuppu:332": " abdabhāgais tu te śodhyā yathāvad anupūrvaśaḥ // VMv_2.26 //",
    "T02vamvuppu:333": " evam eva vahec candre vāyuś cen mṛtyuvarjitāḥ /",
    "T02vamvuppu:334": " vyādhidurbhikṣakāntāraśokarājādyupadravāḥ // VMv_2.27 //",
    "T02vamvuppu:335": " sāmānyakālasaṃbodhaḥ sphuṭo 'yam upadarśitaḥ /",
    "T02vamvuppu:336": " viśeṣakālabodhāya gatir anyā pradarśyate // VMv_2.28 //",
    "T02vamvuppu:337": " samasaptagate sūrye janmarkṣe candramā yadi /",
    "T02vamvuppu:338": " kālo 'sau pauṣṇanāmeti mṛtyunirṇayakārakaḥ // VMv_2.29 //",
    "T02vamvuppu:339": " yatra rāśau naro jātas tasmād yaḥ saptamo 'paraḥ /",
    "T02vamvuppu:340": " samasapta iti khyātas tatrārkaḥ samasaptagaḥ // VMv_2.30 //",
    "T02vamvuppu:341": " rāśau tatraiva candraś cej janmanakṣatrago bhavet /",
    "T02vamvuppu:342": " pauṣṇaḥ kālaḥ sa vijñeyas tatra mṛtyor nirūpaṇam // VMv_2.31 //",
    "T02vamvuppu:343": " sarvatra sūryamārgāntargate satatagāmini /",
    "T02vamvuppu:344": " kālaṃ nirūpayed vidvān itaratra vikālakam // VMv_2.32 //",
    "T02vamvuppu:345": " yatra velākṣaṇe vāyor gatir anyā pravartate /",
    "T02vamvuppu:346": " tatra velākṣaṇe pūrṇe mṛtyur nāsty atra saṃśayaḥ // VMv_2.33 //",
    "T02vamvuppu:347": " pauṣṇe kāle vahed vāyur dinārdhaṃ yadi sūryagaḥ /",
    "T02vamvuppu:348": " vatsarair manusaṃkhyātair lakṣayen maraṇaṃ tadā // VMv_2.34 //",
    "T02vamvuppu:349": " dinam ekam ahorātraṃ dinadvitricatuṣṭayam /",
    "T02vamvuppu:350": " vahec ced arkadikśailaṣaḍvedābdaiḥ kramān mṛtiḥ // VMv_2.35 //",
    "T02vamvuppu:351": " pañcāhaṃ ca daśāhaṃ ca tathā pañcadaśāhakam /",
    "T02vamvuppu:352": " vahec cet tridvyekavarṣair bhaven mṛtyur yathākramam // VMv_2.36 //",
    "T02vamvuppu:353": " tathaiva ced vahed vāyur viṃśatiṃ pañcaviṃśatim /",
    "T02vamvuppu:354": " ṣaḍbhir māsais tribhiś caiva yathāsaṃkhyaṃ bhaven mṛtiḥ // VMv_2.37 //",
    "T02vamvuppu:355": " ṣaṭsaptāṣṭāviṃśatiṃ ced ūnatriṃśaddinaṃ vahet /",
    "T02vamvuppu:356": " syād dvyekamāsaiḥ pakṣeṇa digdinaiś ca kramān mṛtiḥ // VMv_2.38 //",
    "T02vamvuppu:357": " triṃśat tu caikatriṃśac ca dvātriṃśad divasān yadi /",
    "T02vamvuppu:358": " pañcatridvidinair mṛtyur yathāsaṃkhyaṃ bhavet tadā // VMv_2.39 //",
    "T02vamvuppu:359": " trayastriṃśaddinaṃ yāvat sūrye ced vāti mārutaḥ /",
    "T02vamvuppu:360": " tasminn eva dine mṛtyur viṣṇor api na saṃśayaḥ // VMv_2.40 //",
    "T02vamvuppu:361": " pañcāhapañcaviṃśatyor antarāleṣu vāsarāḥ /",
    "T02vamvuppu:362": " noktāḥ ṣoḍaśasaṃkhyā ye teṣāṃ śodhanam ucyate // VMv_2.41 //",
    "T02vamvuppu:363": " ṣaḍdinaṃ cet tribhir varṣaiś caturviṃśativarjitaiḥ /",
    "T02vamvuppu:364": " saptāhaṃ cet tribhir varṣaiḥ pūrvoktadviguṇonitaiḥ // VMv_2.42 //",
    "T02vamvuppu:365": " aṣṭāhaṃ cet tribhir varṣair dvāsaptatidinonitaiḥ /",
    "T02vamvuppu:366": " navāhaṃ cet tribhir varṣaiḥ ṣaṇṇavatidinonitaiḥ // VMv_2.43 //",
    "T02vamvuppu:367": " vahed ekādaśāhaṃ cen mārutaḥ sūryagocaraḥ /",
    "T02vamvuppu:368": " caturviṃśatirātronān mṛtyur varṣadvayād bhavet // VMv_2.44 //",
    "T02vamvuppu:369": " dvādaśāhaṃ varṣadvayāt pūrvoktadviguṇonitāt /",
    "T02vamvuppu:370": " trayodaśāhaṃ dvivarṣād dvāsaptatidinonitāt // VMv_2.45 //",
    "T02vamvuppu:371": " caturdaśāhaṃ dvivarṣāt ṣaṇṇavatidinonitāt /",
    "T02vamvuppu:372": " ṣoḍaśadinavāhena dvādaśonaikavarṣataḥ // VMv_2.46 //",
    "T02vamvuppu:373": " vahet saptadaśāhaṃ ced vāyuḥ sūryaikagocaraḥ /",
    "T02vamvuppu:374": " caturviṃśatyahanyūnād varṣān mṛtyur udīritaḥ // VMv_2.47 //",
    "T02vamvuppu:375": " aṣṭādaśāhaṃ ṣaṭtriṃśaddinanyūnaikavarṣataḥ /",
    "T02vamvuppu:376": " ūnaviṃśati ced aṣṭacatvāriṃśaddinonitāt // VMv_2.48 //",
    "T02vamvuppu:377": " ekaviṃśati ṣaḍmāsāt ṣaḍvāsaraviyojitāt /",
    "T02vamvuppu:378": " dvāviṃśatiṃ cet ṣaḍmāsair dvādaśāhavivarjitaiḥ // VMv_2.49 //",
    "T02vamvuppu:379": " trayoviṃśatyaharvāhe 'ṣṭādaśāhavivarjitāt /",
    "T02vamvuppu:380": " caturviṃśatyaharvāhe catuḥṣaṭkadinonitāt // VMv_2.50 //",
    "T02vamvuppu:381": " trayastriṃśaddineṣv evaṃ mṛtyulakṣaṇasaṃbhavaḥ /",
    "T02vamvuppu:382": " vāyūdayavaśāj jñeyo nāta ūrdhvam asaṃbhavāt // VMv_2.51 //",
    "T02vamvuppu:383": " āha cātra |",
    "T02vamvuppu:384": " ādau kṛtvā dinārdhaṃ sakaladinam athā-harniśaṃ yāvad eva tasmād ahnor dvayaṃ ca tridinam atha catur-vāsarān vyāpya yāvat /",
    "T02vamvuppu:385": " prāṇo nāḍyāśrito yo vahati dinapater udgame savyahīne tasmin vijñeyam etad bhuvanaravidiśo maṅgalaṃ ṣaṭ catuṣkam // VMv_2.52 //",
    "T02vamvuppu:386": " pañcabhyaḥ pañcaviṃśaddivasagatir ihā-rohate pañcavṛddhyā tasmād ekottareṇa triguṇitadaśakaṃ tryuttaraṃ yāvad eva /",
    "T02vamvuppu:387": " kāle pauṣṇe samās tās trinayanaśaśinaḥ ṣaṭtriyugmendavo ye māsās te 'hāni",
    "T02vamvuppu:388": " śeṣās tithidigiṣuguṇa-dvīndavo jīvitasya // VMv_2.53 //",
    "T02vamvuppu:389": " tripuṭaṃ cakram ālikhya saptatriṃśadgṛhānvitam /",
    "T02vamvuppu:390": " āyuṣaḥ prāṇavāyoś ca dināny aṅkakramāl likhet // VMv_2.54 //",
    "T02vamvuppu:391": " ity āntarāṇy api mayā kathitāni mṛtyor liṅgāny ariṣṭam iti cāparanāmakāni",
    "T02vamvuppu:392": " vijñāya tāni sapadi tvaritair vidheyo dhyānādibhir maraṇa-vañcana eva yatnaḥ // VMv_2.55 //",
    "T02vamvuppu:393": " || iti śrīpaṇḍitavāgīśvarakīrtiviracite mṛtyuvañcano\"padeśe dvitīyaḥ paricchedaḥ ||",
    "T02vamvuppu:394": " bāhyam ādhyātmikaṃ caiva jñātvāriṣṭakadambakam /",
    "T02vamvuppu:395": " bāhyaś cādhyātmikaś cāpi jñeyo vañcanasaṃcayaḥ // VMv_3.1 //",
    "T02vamvuppu:396": " kāyavākkarmabhir bāhyam āntaraṃ dhyānakarmabhiḥ /",
    "T02vamvuppu:397": " maṇimantrauṣadhair bāhyam āntaraṃ yogaśaktibhiḥ // VMv_3.2 //",
    "T02vamvuppu:398": " śraddhayā śakyate kartuṃ mṛtyuvañcanam udyataiḥ /",
    "T02vamvuppu:399": " śraddhām ato dṛḍhīkuryād anyathā syāc chramaḥ paraḥ // VMv_3.3 //",
    "T02vamvuppu:400": " kāyakleśair bahuvidhair na cāpy arthasya rāśibhiḥ /",
    "T02vamvuppu:401": " dharmaḥ saṃprāpyate sūkṣmaḥ śraddhāhīnaiḥ surair api // VMv_3.4 //",
    "T02vamvuppu:402": " śraddhā dharmaḥ paraṃ sūkṣmaḥ śraddhā jñānaṃ tapo hutam /",
    "T02vamvuppu:403": " śraddhā svargaś ca mokṣaś ca śraddhā sarvam idaṃ jagat // VMv_3.5 //",
    "T02vamvuppu:404": " sarvasvaṃ jīvitaṃ cāpi dadyād aśraddhayā yadi /",
    "T02vamvuppu:405": " naivāpnuyāt phalaṃ kiṃ cic chraddadhānas tato bhavet // VMv_3.6 //",
    "T02vamvuppu:406": " ādau dharmaparo bhūyān mṛtyuvañcanavāñchayā /",
    "T02vamvuppu:407": " dharmo hi trāyate mṛtyor mṛtyur dharmeṇa vañcyate // VMv_3.7 //",
    "T02vamvuppu:408": " na dharmarahitas tiṣṭhet pramādāt kṣaṇamātrakam /",
    "T02vamvuppu:409": " brahmāpi hi vinā dharmaṃ na prabhur mṛtyuvañcane // VMv_3.8 //",
    "T02vamvuppu:410": " viduṣāṃ saṃmato dharmaḥ satyaṃ dānaṃ tapaḥ kṣamā /",
    "T02vamvuppu:411": " viśeṣeṇa kṛpā yeṣāṃ kiṃ teṣāṃ dharmavistaraiḥ // VMv_3.9 //",
    "T02vamvuppu:412": " kāruṇyasyandi hṛdayaṃ yeṣāṃ sattveṣu saṃtatam /",
    "T02vamvuppu:413": " teṣāṃ jñānaṃ ca mokṣaś ca kim anyair dharmavistaraiḥ // VMv_3.10 //",
    "T02vamvuppu:414": " ahiṃsā paramo dharmaḥ sarvasiddhāntasaṃmataḥ /",
    "T02vamvuppu:415": " tām evābhyasyato nityaṃ mṛtyur dūrāyate kramāt // VMv_3.11 //",
    "T02vamvuppu:416": " alpāyur api dīrghāyuḥ sadyaḥ syāj jīvayann imān /",
    "T02vamvuppu:417": " pakṣimatsyamṛgavyāḍacaurādīn vadhyadeśagān // VMv_3.12 //",
    "T02vamvuppu:418": " dīrghāyur api mandāyuḥ sadyaḥ syān mārayann imān /",
    "T02vamvuppu:419": " cauramatsyamṛgavyāḍapakṣiṇo jīvakāṅkṣiṇaḥ // VMv_3.13 //",
    "T02vamvuppu:420": " daśākuśalasaṃtyāgāt triratnaśaraṇāt tathā /",
    "T02vamvuppu:421": " pañcāṣṭaśikṣākaraṇān mṛtyur dūragato bhavet // VMv_3.14 //",
    "T02vamvuppu:422": " bandhanasthān uruvyādhipīḍitān bhayakātarān /",
    "T02vamvuppu:423": " trāyamāṇo bhaven nūnaṃ dīrghāyur mṛtyuvañcakaḥ // VMv_3.15 //",
    "T02vamvuppu:424": " dīnānāthasalajjebhyaḥ śīlavadbhyo 'pi cādarāt /",
    "T02vamvuppu:425": " īpsitārthapradānena dhruvam āyur vivardhate // VMv_3.16 //",
    "T02vamvuppu:426": " mātāpitṛgurujyeṣṭhajñānavṛddhādigauravāt /",
    "T02vamvuppu:427": " mānasatkāradānāc ca mṛtyur naivopasarpati // VMv_3.17 //",
    "T02vamvuppu:428": " sveṣṭadaivatatadbhaktaliṅgināṃ prātar ādarāt /",
    "T02vamvuppu:429": " darśanād vandanān nityam āyuṣo vṛddhir āpyate // VMv_3.18 //",
    "T02vamvuppu:430": " bhagnasphuṭitacaityādāv iṣṭakādipradānataḥ /",
    "T02vamvuppu:431": " syād alpāyuḥ sudīrghāyuḥ paiṇḍapātikabhikṣuvat // VMv_3.19 //",
    "T02vamvuppu:432": " vihārastūpabimbādeḥ kriyayārāmaropaṇāt /",
    "T02vamvuppu:433": " mahāṣṭasthānapūjābhir āyur nityaṃ vivardhate // VMv_3.20 //",
    "T02vamvuppu:434": " chandakabhikṣayopāttair dravyaiḥ saṃghasya bhojanāt /",
    "T02vamvuppu:435": " saptāhāyuś cirāyuḥ syād dharmāśokanarendravat // VMv_3.21 //",
    "T02vamvuppu:436": " vālukācaityakaraṇāt tathā sañcakatāḍanāt /",
    "T02vamvuppu:437": " caityādivandanāc caiva dhruvam āyur vivardhate // VMv_3.22 //",
    "T02vamvuppu:438": " mahāsamājakaṃ sūtram āṭānāṭīyakaṃ tathā /",
    "T02vamvuppu:439": " sakṣudrakaṃ mahāmeghaṃ gāthāḥ susvastisaṃjñitāḥ // VMv_3.23 //",
    "T02vamvuppu:440": " satkṛtya vācayed bhikṣūn svayaṃ vā saṃpravartayet /",
    "T02vamvuppu:441": " dīrgham āyus tathā prāpya mṛtyor bhavati vañcakaḥ // VMv_3.24 //",
    "T02vamvuppu:442": " gaṇḍavyūhādisūtrāntān mahāyānaprakāśakān /",
    "T02vamvuppu:443": " ekāgro vācayen nityaṃ mṛtyuvañcanam aśnute // VMv_3.25 //",
    "T02vamvuppu:444": " buddhabhāṣitaniḥśeṣayogatantrādivācanāt /",
    "T02vamvuppu:445": " pañcarakṣāvidhānād vā mṛtyuvañcanam āpyate // VMv_3.26 //",
    "T02vamvuppu:446": " uṣṇīṣagarbhacaityādipradakṣiṇavidhānataḥ /",
    "T02vamvuppu:447": " dhāraṇījapataś cāpi vañcyate mṛtyur udyataiḥ // VMv_3.27 //",
    "T02vamvuppu:448": " grahādimātṛkāpāṭhāt tadvidhānapuraḥsarāt /",
    "T02vamvuppu:449": " sahasrāvartadhāraṇyā ratnolkāyāś ca jāpataḥ // VMv_3.28 //",
    "T02vamvuppu:450": " dhāraṇīsaṃcayādyuktadhāraṇījāpatatparāḥ /",
    "T02vamvuppu:451": " āsannam api dūrasthaṃ mṛtyuṃ kurvanti paṇḍitāḥ // VMv_3.29 //",
    "T02vamvuppu:452": " maṇḍalālekhanād dhomān mudrāṇāṃ bandhanād api /",
    "T02vamvuppu:453": " balīnāṃ gaṇacakrāṇāṃ pradānān mṛtyuvañcanam // VMv_3.30 //",
    "T02vamvuppu:454": " cāturdiśāryasaṃghāya bhojyaśayyādidānataḥ /",
    "T02vamvuppu:455": " kāṣāyamātrakaṇṭhebhyo 'pi vā syān mṛtyuvañcanam // VMv_3.31 //",
    "T02vamvuppu:456": " evamādikriyārambhād dharmaḥ syāt puṇyalakṣaṇaḥ /",
    "T02vamvuppu:457": " puṇyāt syād āyuṣo vṛddhis tadvṛddher mṛtyuvañcanam // VMv_3.32 //",
    "T02vamvuppu:458": " ityādi leśato dharmaḥ sūcitas tasya vistaraḥ /",
    "T02vamvuppu:459": " svayam unnīya kartavyas taj jñātvā mṛtyuvañcakaiḥ // VMv_3.33 //",
    "T02vamvuppu:460": " evaṃ dharmaparo bhūtvā siddhamantrauṣadhādibhiḥ /",
    "T02vamvuppu:461": " mṛtyor viṣkambhaṇaṃ kuryāt sadyaḥpratyayakāribhiḥ // VMv_3.34 //",
    "T02vamvuppu:462": " maṇimantrauṣadhīsiddharasāyanabalāt svayam /",
    "T02vamvuppu:463": " mṛtyoḥ parājayo dṛṣṭaḥ siddhavidyādharair yathā // VMv_3.35 //",
    "T02vamvuppu:464": " ratnalakṣaṇaśāstroktaparīkṣottīrṇavajradhṛk /",
    "T02vamvuppu:465": " āyurmaṇidharo vāpi viśvarūpadharas tathā // VMv_3.36 //",
    "T02vamvuppu:466": " anarghasyendranīlāder anyasyāpi mahāmaṇeḥ /",
    "T02vamvuppu:467": " dhārakaḥ sarvamṛtyūnāṃ vañcakaḥ syān na saṃśayaḥ // VMv_3.37 //",
    "T02vamvuppu:468": " na cātra maṇisāmarthye saṃśayo yuktibhāg yataḥ /",
    "T02vamvuppu:469": " acintyaśaktiyuktatvaṃ maṇīnāṃ sarvasaṃmatam // VMv_3.38 //",
    "T02vamvuppu:470": " paṭāder agrataḥ pūjāṃ kṛtvā vijanadeśagaḥ /",
    "T02vamvuppu:471": " jāpamātreṇa mantrāṇāṃ jāyate mṛtyuvañcanam // VMv_3.39 //",
    "T02vamvuppu:472": " ākāram uccaret pūrvaṃ tato ro lig iti sphuṭam /",
    "T02vamvuppu:473": " trailokyavijayākhyo 'yaṃ vidyādharapiṭoditaḥ // VMv_3.40 //",
    "T02vamvuppu:474": " mantraṃ lokeśvarasyāsya japed akṣaralakṣakam /",
    "T02vamvuppu:475": " śrāddhas tadagrato 'vaśyaṃ mṛtyuvañcanam aśnute // VMv_3.41 //",
    "T02vamvuppu:476": " uktvā vairocanaṃ pūrvaṃ paścāt tāre dvir uccaret /",
    "T02vamvuppu:477": " tuttāre dvis ture dviś ca svāhāntaṃ mṛtyuvañcanam // VMv_3.42 //",
    "T02vamvuppu:478": " tārābhyudayatantroktaṃ mantram akṣaralakṣakam /",
    "T02vamvuppu:479": " japtvāryatārāpurato dadhimadhvaktipūrvakam // VMv_3.43 //",
    "T02vamvuppu:480": " pūrvottaraśikhādūrvāpravālāyutahomataḥ /",
    "T02vamvuppu:481": " pūrvakarmaprabhāvottham api mṛtyuṃ nivārayet // VMv_3.44 //",
    "T02vamvuppu:482": " oṃ ādau ruru tato 'taḥ sphurupadam ataḥ param /",
    "T02vamvuppu:483": " jvala tiṣṭha tathā siddhalocaneti padatrayam // VMv_3.45 //",
    "T02vamvuppu:484": " sarvārthasādhani svāhā mantro 'śokadale 'male /",
    "T02vamvuppu:485": " pradattadakṣiṇācāryair likhitaś candanadravaiḥ // VMv_3.46 //",
    "T02vamvuppu:486": " lakṣaśaḥ koṭiśo vāpi śuddhaḥ śraddhāvidhānataḥ /",
    "T02vamvuppu:487": " dhautaś ca nirjalaiḥ kṣīrair huto dūrvādināthavā // VMv_3.47 //",
    "T02vamvuppu:488": " bhavaty avaśyaṃ niḥśeṣamṛtyuvañcanakārakaḥ /",
    "T02vamvuppu:489": " niḥśeṣarogasaṃdohaśāntikṛc cāpi jāyate // VMv_3.48 //",
    "T02vamvuppu:490": " mahāmaṇḍalakalpoktāryaśatākṣarasaṃjñinaḥ /",
    "T02vamvuppu:491": " acintyaśakter mantrasya dṛṣṭaśakter anekaśaḥ // VMv_3.49 //",
    "T02vamvuppu:492": " bhadracaryāsamādānavidhinā lakṣajāpataḥ /",
    "T02vamvuppu:493": " mokṣo 'pi jāyate nūnaṃ kiṃ punar mṛtyuvañcanam // VMv_3.50 //",
    "T02vamvuppu:494": " namas traiyadhvikānāṃ prāk tathāgatānāṃ syāt tataḥ /",
    "T02vamvuppu:495": " sarvatrāpratihatāvāptidharmateti padaṃ tataḥ // VMv_3.51 //",
    "T02vamvuppu:496": " balinām iti padād oṃ tato 'samasamapadam /",
    "T02vamvuppu:497": " samantato 'nantatāvāptiśāsanīti padaṃ tataḥ // VMv_3.52 //",
    "T02vamvuppu:498": " hara hara smara smaraṇa vigatarāgapadāt /",
    "T02vamvuppu:499": " buddhadharmate tataḥ syāt sara sara samabalā // VMv_3.53 //",
    "T02vamvuppu:500": " hasadvayaṃ trayadvayaṃ syād gaganamahāvara /",
    "T02vamvuppu:501": " lakṣaṇe jvala jvalanasāgare syāt padaṃ tataḥ // VMv_3.54 //",
    "T02vamvuppu:502": " dattvā svāhāpadaṃ cānte bhaven mantraḥ śatākṣaraḥ /",
    "T02vamvuppu:503": " tathāgatānāṃ sarveṣāṃ hṛdayaṃ parikīrtitaḥ // VMv_3.55 //",
    "T02vamvuppu:504": " āryamahāpratisarāmantraikalakṣajāpataḥ /",
    "T02vamvuppu:505": " dūrvādaśāṃśahomena dhruvaṃ syān mṛtyuvañcanam // VMv_3.56 //",
    "T02vamvuppu:506": " oṃ uktvā padaṃ vimale jaya vare 'nu cāmṛte /",
    "T02vamvuppu:507": " hūṃ hūṃ phaṭ phaṭ tataḥ svāhāpadaṃ brūyād anantaram // VMv_3.57 //",
    "T02vamvuppu:508": " vairocanād bharadvayaṃ saṃbharadvayam uccaret /",
    "T02vamvuppu:509": " uktvendriyabalaśabdaṃ viśodhanipadaṃ vadet // VMv_3.58 //",
    "T02vamvuppu:510": " hūṃ hūṃ ruru cale svāhā mantro 'yaṃ mṛtyuvañcakaḥ /",
    "T02vamvuppu:511": " āryamahāpratisarāhṛdayaṃ sarvasiddhidam // VMv_3.59 //",
    "T02vamvuppu:512": " japtvā daśākṣaraṃ mantraṃ taṃ mṛtyuñjayasaṃjñinam /",
    "T02vamvuppu:513": " daśalakṣaṃ tato homaṃ kurvīta kusumaiḥ sitaiḥ // VMv_3.60 //",
    "T02vamvuppu:514": " ghṛtāktair lakṣasaṃkhyātair lokeśvaraguroḥ puraḥ /",
    "T02vamvuppu:515": " mantraśaktes tato 'vaśyaṃ jāyate mṛtyuvañcanam // VMv_3.61 //",
    "T02vamvuppu:516": " oṃ ādau tata āṅkāraḥ syād īṅkāras tataḥ param /",
    "T02vamvuppu:517": " ūṃ oṃ mṛtyuñjaya oṃ syād ayaṃ mantro daśākṣaraḥ // VMv_3.62 //",
    "T02vamvuppu:518": " kalpādijīvanārthaṃ ye proktā mantrās tathāgataiḥ /",
    "T02vamvuppu:519": " tair āyuḥ sādhitaṃ dīrghaṃ tad dīrghaṃ mṛtyuvañcanam // VMv_3.63 //",
    "T02vamvuppu:520": " mantrair yaiḥ śāntikarma taiḥ syād vṛddhir āyuṣaḥ /",
    "T02vamvuppu:521": " yaiḥ syād āyuṣo vṛddhis taiḥ syān mṛtyuvañcanam // VMv_3.64 //",
    "T02vamvuppu:522": " mantrāṇām api sāmarthye saṃśayo naiva yuktibhāk /",
    "T02vamvuppu:523": " acintyaṃ mantrasāmarthyaṃ yataḥ sarveṣu saṃmatam // VMv_3.65 //",
    "T02vamvuppu:524": " āha ca |",
    "T02vamvuppu:525": " na tad vastvantaraṃ loke yan na mantraiḥ prasidhyati /",
    "T02vamvuppu:526": " cintāmaṇisamā mantrāḥ samyakśraddhābhiyogataḥ // VMv_3.66 //",
    "T02vamvuppu:527": " kalpoktavidhibhir yad vā yathākāmaprayogataḥ /",
    "T02vamvuppu:528": " bubhukṣābahule deśe 'mṛtām atyantam ācaret // VMv_3.67 //",
    "T02vamvuppu:529": " ekākinīm athānyair vā bheṣajaiḥ sahitāṃ sadā /",
    "T02vamvuppu:530": " tataḥ sthiravapur bhūtvā mṛtyudvāraṃ na paśyati // VMv_3.68 //",
    "T02vamvuppu:531": " anyeṣām api divyānāṃ bheṣajānāṃ niṣevaṇāt /",
    "T02vamvuppu:532": " āyurvṛddhir jarārogakṣayān mṛtyuṃ na paśyati // VMv_3.69 //",
    "T02vamvuppu:533": " vyomahemādibhir baddhān mṛtakād vidhibhakṣitāt /",
    "T02vamvuppu:534": " syān mṛtyuvañcanaṃ siddharasāyanasvabhāvakāt // VMv_3.70 //",
    "T02vamvuppu:535": " pratipaccandrayogādiprāptenāntaradhātunā /",
    "T02vamvuppu:536": " nasyapradānād vidhinā jāyate mṛtyuvañcanam // VMv_3.71 //",
    "T02vamvuppu:537": " saṃpuṭādikatantroktapañcāmṛtaprayuktibhiḥ /",
    "T02vamvuppu:538": " yathopadeśayuktābhir jāyate mṛtyuvañcanam // VMv_3.72 //",
    "T02vamvuppu:539": " ūrdhvādhobhyāṃ saṃpuṭayogaṃ yaḥ satataṃ kurute hitayogam /",
    "T02vamvuppu:540": " tasya suruṣṭo 'py avihatatejāḥ kiñcitkārī no yamarājā // VMv_3.73 //",
    "T02vamvuppu:541": " mṛtasaṃjīvanam api kva cid dṛṣṭam upāyataḥ /",
    "T02vamvuppu:542": " ṛtumatkanyānarayoḥ śṛṅkhalāyāḥ samutthitaiḥ // VMv_3.74 //",
    "T02vamvuppu:543": " śoṇitonmiśraśukrākhyadhātubhir nātiśītalaiḥ /",
    "T02vamvuppu:544": " sadyo yad vā mṛtasyaiva patitair dhātubindubhiḥ // VMv_3.75 //",
    "T02vamvuppu:545": " ghṛtāktanalikārandhranirgamena praveśitaiḥ /",
    "T02vamvuppu:546": " vahed ātmīyanāsāgrapuṭonnītapuṭe kramāt // VMv_3.76 //",
    "T02vamvuppu:547": " punarujjīvanaṃ dṛṣṭaṃ nirodhaś cātra śasyate /",
    "T02vamvuppu:548": " pratyakṣadṛṣṭasāmarthyo yogo 'yaṃ bahusaṃmataḥ // VMv_3.77 //",
    "T02vamvuppu:549": " samastam athavā vyastaṃ triphalāmārkavānvitam /",
    "T02vamvuppu:550": " ācaret satataṃ yogī pañcāmṛtarasāyanam // VMv_3.78 //",
    "T02vamvuppu:551": " valīpalitanirmukto vajrakāyaḥ svarūpavān /",
    "T02vamvuppu:552": " dhruvaṃ nivārayen mṛtyum api kalpādisaṃkhyayā // VMv_3.79 //",
    "T02vamvuppu:553": " āgamoktam idaṃ siddhaṃ bahūnāṃ vārigandhayoḥ /",
    "T02vamvuppu:554": " bhakṣaṇālepanāt sadyo bhaven mṛtyunivāraṇam // VMv_3.80 //",
    "T02vamvuppu:555": " anayoś ca sadābhyāsān madhusarpiḥsamanvitāt /",
    "T02vamvuppu:556": " kālākālasamudbhūtam api mṛtyuṃ nivārayet // VMv_3.81 //",
    "T02vamvuppu:557": " bheṣajasyāpi sāmarthye saṃśayo naiva yujyate /",
    "T02vamvuppu:558": " acintyauṣadhisāmarthyaṃ yataḥ sarvatra dṛśyate // VMv_3.82 //",
    "T02vamvuppu:559": " iti vidhāya bahiṣkriyam ādarān maraṇavañcanam atra yathābalam /",
    "T02vamvuppu:560": " prabalamṛtyumahābhayaśaṅkayā kuruta saṃprati tat punar āntaram // VMv_3.83",
    "T02vamvuppu:561": " || iti śrīpaṇḍitācāryavāgīśvarakīrtiviracite mṛtyuvañcanopadeśe tṛtīyaḥ paricchedaḥ ||",
    "T02vamvuppu:562": " ādhyātmikam idānīṃ tu mṛtyuvañcanakauśalam /",
    "T02vamvuppu:563": " kathyate yena niyataṃ vañcyate mṛtyur udyataiḥ // VMv_4.1 //",
    "T02vamvuppu:564": " rājacauramahāmāravyāghrādibhayavarjite /",
    "T02vamvuppu:565": " saṃsargarahite ramye parvatādau kva cit sthitaḥ // VMv_4.2 //",
    "T02vamvuppu:566": " mātrābhojī mitālāpī nāticaṅkramaṇe priyaḥ /",
    "T02vamvuppu:567": " alpanidro bahudhyāno mantrajāpaparāyaṇaḥ // VMv_4.3 //",
    "T02vamvuppu:568": " sveṣṭadaivatapūjādisaddharmapaṭhanakriyaḥ /",
    "T02vamvuppu:569": " trisaṃdhyabalidānādimaitryacittāditatparaḥ // VMv_4.4 //",
    "T02vamvuppu:570": " puṇyād eveṣṭasaṃsiddhir iti puṇyakriyāparaḥ /",
    "T02vamvuppu:571": " śraddhayā sarvasaṃsiddhir iti śraddhāvivardhakaḥ // VMv_4.5 //",
    "T02vamvuppu:572": " vīryāt prārabdhaniṣpattir iti vīryapuraḥsaraḥ /",
    "T02vamvuppu:573": " dhyānād iṣṭaphalasthairyam iti dhyānaikacetanaḥ // VMv_4.6 //",
    "T02vamvuppu:574": " saṅgatyāgād anuṣṭhānam iti saṅgavivarjitaḥ /",
    "T02vamvuppu:575": " samyagjñānavataḥ sarvam iti jñānasamanvitaḥ // VMv_4.7 //",
    "T02vamvuppu:576": " maraṇe duḥkhasaṃdarśī dharmadarśī ca jīvite /",
    "T02vamvuppu:577": " vigatāśeṣasaṃdeho mṛtyuvañcanam ārabhet // VMv_4.8 //",
    "T02vamvuppu:578": " tatrādau dhyānasahitaṃ vighnārer mantralakṣakam /",
    "T02vamvuppu:579": " saṃjapyāyutahomena sarvavighnān nivārayet // VMv_4.9 //",
    "T02vamvuppu:580": " namaḥ samantakāyeti prāg vākcittapadaṃ tataḥ /",
    "T02vamvuppu:581": " vajrāṇāṃ ca namo vajrakrodhāyeti padaṃ vadet // VMv_4.10 //",
    "T02vamvuppu:582": " mahādaṃṣṭrotkaṭapadād bhairavāyapadaṃ vadet /",
    "T02vamvuppu:583": " asimusalaparaśupāśagṛhītahastāya // VMv_4.11 //",
    "T02vamvuppu:584": " oṃ tato 'mṛtakuṇḍali khakhakhāhikhāhipadāt /",
    "T02vamvuppu:585": " tiṣṭhatiṣṭhapadaṃ tasmād bandhadvayaṃ hanadvayam // VMv_4.12 //",
    "T02vamvuppu:586": " tataḥ |",
    "T02vamvuppu:587": " dahadvayaṃ garjadvayaṃ visphoṭayadvayaṃ tataḥ /",
    "T02vamvuppu:588": " sarvavajrapadād vighnavināyakānpadaṃ vadet // VMv_4.13 //",
    "T02vamvuppu:589": " mahāgaṇapatipadāj jīvitāntakarāya ca /",
    "T02vamvuppu:590": " hūṃ hūṃ phaṭ phaṭ svāhā mantro vighnanivāraṇaḥ // VMv_4.14 //",
    "T02vamvuppu:591": " hṛdayenāthavāsyaiva sarvavighnān nivārayet /",
    "T02vamvuppu:592": " pūrvavaj japahomābhyāṃ śaktir asyāpi tādṛśī // VMv_4.15 //",
    "T02vamvuppu:593": " oṃ prāg uktvā huluhulutiṣṭhatiṣṭhapadaṃ tataḥ /",
    "T02vamvuppu:594": " hanadvayaṃ dahadvayaṃ garjagarja tathā punaḥ // VMv_4.16 //",
    "T02vamvuppu:595": " visphoṭayadvayād brūyāt sarvavighnavināyakān /",
    "T02vamvuppu:596": " oṃ amṛta hūṃ hūṃ phaṭ phaṭ mama rakṣāṃ kuru svāhā // VMv_4.17 //",
    "T02vamvuppu:597": " evaṃ vināśitāśeṣamāravighno nirākulaḥ /",
    "T02vamvuppu:598": " yathābhivāñchitaṃ yogaṃ dhyāyād ekam aharniśam // VMv_4.18 //",
    "T02vamvuppu:599": " buddhakṛtyakaraṃ śāntaṃ ghanavyūhanivāsinam /",
    "T02vamvuppu:600": " ābaddhavajraparyaṅkaṃ padmacandrāsanopari // VMv_4.19 //",
    "T02vamvuppu:601": " bodhyagrīmudrayā yuktaṃ sphuracchvetāṃśumaṇḍalam /",
    "T02vamvuppu:602": " dhyātvā vairocanaṃ śuklam āsaṃsāraṃ na mṛtyubhāk // VMv_4.20 //",
    "T02vamvuppu:603": " svavarṇamudrāveṣāḍhyān akṣobhyāditathāgatān /",
    "T02vamvuppu:604": " dṛḍhāhaṅkārato dhyātvā vajrakāyo bhaved dhruvam // VMv_4.21 //",
    "T02vamvuppu:605": " hṛccandrasaṃpuṭāntasthaṃ lokeśvaram anaśvaram /",
    "T02vamvuppu:606": " śāntaṃ śaśāṅkasaṃkāśaṃ sarvālaṅkārabhūṣitam // VMv_4.22 //",
    "T02vamvuppu:607": " raktavarṇāmitābhākhyasaṃbuddhāṅkajaṭādharam /",
    "T02vamvuppu:608": " vajraparyaṅkasaṃśliṣṭaṃ pādāmbūjadvayopari // VMv_4.23 //",
    "T02vamvuppu:609": " samādhimudrāsaṃsaktakaradvayam anākulam /",
    "T02vamvuppu:610": " sarvasattvārthasaṃpādikāruṇyasyandivigraham // VMv_4.24 //",
    "T02vamvuppu:611": " dhyātvā tasyāpi hṛdaye lokeśam aparaṃ tathā /",
    "T02vamvuppu:612": " punas tasyāpi hṛdaye tathaivaikāgramānasaḥ // VMv_4.25 //",
    "T02vamvuppu:613": " koṭisaṃkhyā bhaved yāvat tāvad dhyānam idaṃ smaret /",
    "T02vamvuppu:614": " tataḥ sūkṣmātisūkṣmāntyalokeśagatacetasaṃ // VMv_4.26 //",
    "T02vamvuppu:615": " dṛṣṭvā yogeśvaraṃ mṛtyur mriyate svayam eva hi /",
    "T02vamvuppu:616": " anye 'pi skandhajā doṣāḥ svayam āyanti nāśitām // VMv_4.27 //",
    "T02vamvuppu:617": " sitāravindamadhyasthacandrabimbāsanopari /",
    "T02vamvuppu:618": " ābaddhavajraparyaṅkāṃ varadotpaladhāriṇīm // VMv_4.28 //",
    "T02vamvuppu:619": " śaraccandrakarākārāṃ pṛṣṭhacandrasamāśritām /",
    "T02vamvuppu:620": " sarvālaṅkārasaṃpūrṇāṃ ṣoḍaśābdavapuṣmatīm // VMv_4.29 //",
    "T02vamvuppu:621": " sarvasaṃbuddhatatputramātaraṃ kāmarūpadhām /",
    "T02vamvuppu:622": " dhyātvāryatārāṃ hṛdaye tasyāś cakraṃ sitadyuti // VMv_4.30 //",
    "T02vamvuppu:623": " aṣṭakoṣṭhakam aṣṭābhir akṣaraiḥ paripūritam /",
    "T02vamvuppu:624": " oṃhāvyañjanamadhyasthasādhyanāmādyanābhikam // VMv_4.31 //",
    "T02vamvuppu:625": " dhyāyād ekāgracittaḥ san ṣaḍ māsān dṛḍhaniścayaḥ /",
    "T02vamvuppu:626": " japec cākhinnacittaḥ san mantram enaṃ daśākṣaram // VMv_4.32 //",
    "T02vamvuppu:627": " oṅkāram ādito dattvā paścāt tāre prayojayet /",
    "T02vamvuppu:628": " tuttāre syāt ture paścāt svāhāntaḥ sārvakarmikaḥ // VMv_4.33 //",
    "T02vamvuppu:629": " brahmendraviṣṇucandrārkarudradikpālamanmathaiḥ /",
    "T02vamvuppu:630": " apy akhaṇḍitaromāgraṃ mṛtyuṃ jayati mṛtyuvat // VMv_4.34 //",
    "T02vamvuppu:631": " valīpalitadaurbhāgyavyādhidāridryasaṃkṣayaḥ /",
    "T02vamvuppu:632": " siṃhādyaṣṭamahābhītiduḥkhasaṃdohanāśanam // VMv_4.35 //",
    "T02vamvuppu:633": " ayācitānnapānādiharmyavastrādisaṃgamaḥ /",
    "T02vamvuppu:634": " khaḍgāñjanapādalepabhadrakumbhādisiddhayaḥ // VMv_4.36 //",
    "T02vamvuppu:635": " kavitā vaktṛtā medhā prajñā caikāntanirmalā /",
    "T02vamvuppu:636": " anyā ca vāñchitā siddhiś cakrād asmāt prajāyate // VMv_4.37 //",
    "T02vamvuppu:637": " locanāṃ māmakīṃ cundāṃ mahāśvetādidevatām /",
    "T02vamvuppu:638": " svavarṇaveṣamudrābhir dhyātvā mṛtyuṃ na paśyati // VMv_4.38 //",
    "T02vamvuppu:639": " sveṣṭadaivatayogād vai dṛḍhāhaṅkārasaṃgatāt /",
    "T02vamvuppu:640": " cintāmaṇer ivāśeṣavāñchitārthaprasādhakāt // VMv_4.39 //",
    "T02vamvuppu:641": " śaṅkhakundendusaṃkāśāt saṃhārakramasaṃsthitāt /",
    "T02vamvuppu:642": " anāratakriyābhyāsān mṛtyur āyāti vañcanām // VMv_4.40 //",
    "T02vamvuppu:643": " cakrasaṃvaratantroktaherukākārabhāvanām /",
    "T02vamvuppu:644": " kṛtvā tatpariṇāmena kapālākārabhāvakam // VMv_4.41 //",
    "T02vamvuppu:645": " kaṅkālarūpanidhyānaṃ yad vā khaṭvāṅgabhāvakam /",
    "T02vamvuppu:646": " mārayitum ayogyatvān mṛtyur naivopasarpati // VMv_4.42 //",
    "T02vamvuppu:647": " mūrdhni candramaso bimbāt kṣaratpīyūṣaśīkarān /",
    "T02vamvuppu:648": " hlādayataḥ samastāṅgaṃ romakūpaiḥ samantataḥ // VMv_4.43 //",
    "T02vamvuppu:649": " ṣaḍ māsān bhāvayed yogī sarvasaṅgavivarjitaḥ /",
    "T02vamvuppu:650": " sarvarogān vinirjitya mṛtyuṃ jayati mṛtyuvat // VMv_4.44 //",
    "T02vamvuppu:651": " śirasy adhomukhaṃ śuklaṃ sahasradalapaṅkajam /",
    "T02vamvuppu:652": " dhyātvā candrakramān mṛtyuṃ kalpādīṃś ca vināśayet // VMv_4.45 //",
    "T02vamvuppu:653": " asyaiva kṛṣṇarūpasya kṛṣṇarūpair gabhastibhiḥ /",
    "T02vamvuppu:654": " saṃplāvayato nidhyānāt palitādivināśanam // VMv_4.46 //",
    "T02vamvuppu:655": " jihvāṃ tālugatāṃ kṛtvā dantair dantān asaṃspṛśan /",
    "T02vamvuppu:656": " acintyahetusāmarthyāc chraddheyam idam ārabhet // VMv_4.47 //",
    "T02vamvuppu:657": " kaṇṭharandhrordhvasaṃlagnāṃ lālājihvām adhomukhīm /",
    "T02vamvuppu:658": " jihvāgreṇālihed yāvat pīyūṣarasavedanam // VMv_4.48 //",
    "T02vamvuppu:659": " tato mṛtyuṃ jayet sadyaḥ palitādīṃś ca nāśayet /",
    "T02vamvuppu:660": " sarvāpadbhayarakṣā ca tatkāryakaraṇād bhavet // VMv_4.49 //",
    "T02vamvuppu:661": " ānāpānasmṛter vātha prakārāntaram ārabhet /",
    "T02vamvuppu:662": " saṃkhyāvṛddhyā tato 'vaśyam ajarāmaratāṃ vrajet // VMv_4.50 //",
    "T02vamvuppu:663": " adhikāni śataiḥ ṣaḍbhiḥ sahasrāṇy ekaviṃśatiḥ /",
    "T02vamvuppu:664": " ahorātreṇa sattvānāṃ prāṇasaṃkhyā prakīrtitā // VMv_4.51 //",
    "T02vamvuppu:665": " praveśaḥ śasyate vāyor yataḥ so 'mṛtasaṃcayaḥ /",
    "T02vamvuppu:666": " amṛtaṃ jīvanopāyas tena mṛtyur na bādhate // VMv_4.52 //",
    "T02vamvuppu:667": " praveśaṃ gaṇayed vāyoḥ śanair lakṣādisaṃkhyayā /",
    "T02vamvuppu:668": " ekāgracitto vidhivad aśabdo japa ucyate // VMv_4.53 //",
    "T02vamvuppu:669": " aśabdajapalakṣeṇa vidhinā pūritena tu /",
    "T02vamvuppu:670": " bhraṣṭāyuḥ san naro 'vaśyaṃ pañca varṣāṇi jīvati // VMv_4.54 //",
    "T02vamvuppu:671": " dvilakṣādijapād evam unneyā vṛddhir āyuṣaḥ /",
    "T02vamvuppu:672": " upāyakuśalo bhūtvā vāyujāpaparo bhavet // VMv_4.55 //",
    "T02vamvuppu:673": " sahasram ekaṃ satataṃ gaṇayet prātar utthitaḥ /",
    "T02vamvuppu:674": " sarvarogavinirmukto jīvec candrārkajīvitam // VMv_4.56 //",
    "T02vamvuppu:675": " nābhyāsarahitas tiṣṭhen muhūrtam api na svapet /",
    "T02vamvuppu:676": " jitvā nidrāṃ prayatnena bhakṣapānāsanādikam // VMv_4.57 //",
    "T02vamvuppu:677": " vāhayed anulomena vāyusaṃcāratatparaḥ /",
    "T02vamvuppu:678": " anulomaparo yogī mṛtyuṃ jayati niścitam // VMv_4.58 //",
    "T02vamvuppu:679": " mriyante tu vilomena mūḍhā bhogaikatatparāḥ /",
    "T02vamvuppu:680": " svabhāvas tv anulomaḥ syād vilomas tadviparyayāt // VMv_4.59 //",
    "T02vamvuppu:681": " siṃhavikrīḍitāmudrābandhanād vāyurodhataḥ /",
    "T02vamvuppu:682": " jitakumbhakayogād vā nirodho mṛtyuvañcakaḥ // VMv_4.60 //",
    "T02vamvuppu:683": " āpādatalaparyantaṃ śanair āpūrya vāyunā /",
    "T02vamvuppu:684": " nirodhanāt kumbhakaḥ syāt taj japakrama ucyate // VMv_4.61 //",
    "T02vamvuppu:685": " trividhodghātayogena jito bhavati kumbhakaḥ /",
    "T02vamvuppu:686": " hīnamadhyādibhedena udghātas trividho mataḥ // VMv_4.62 //",
    "T02vamvuppu:687": " udghāta iti saṃjñaiṣā vakṣyamāṇārthadarśikā /",
    "T02vamvuppu:688": " ṣaṭtriṃśanmātriko hīno madhyaḥ syād dviguṇas tathā // VMv_4.63 //",
    "T02vamvuppu:689": " jyeṣṭhas tu triguṇo jñeyaḥ kumbhakas tena jīyate /",
    "T02vamvuppu:690": " prathamaṃ kumbhakaṃ kṛtvā paścāt svaṃ jānumaṇḍalam // VMv_4.64 //",
    "T02vamvuppu:691": " pāṇinā triḥ parāmṛśya ṣaḍ dadyāc choṭikās tataḥ /",
    "T02vamvuppu:692": " eṣā mātrocyate kālaparicchedāya paṇḍitaiḥ // VMv_4.65 //",
    "T02vamvuppu:693": " ṣaṭtriṃśan mātrā yāvat syus tāvad yā kumbhakakriyā /",
    "T02vamvuppu:694": " udghāto 'sau mato hīno madhyamo dviguṇas tataḥ // VMv_4.66 //",
    "T02vamvuppu:695": " triguṇo jyeṣṭha udghāto 'ṣṭottaraśatamātrikaḥ /",
    "T02vamvuppu:696": " sa eva jeyo yatnena mṛtyuvañcanavāñchayā // VMv_4.67 //",
    "T02vamvuppu:697": " jyeṣṭhodghātāvadhiṃ yāvat kumbhakaś cet pravartate /",
    "T02vamvuppu:698": " nirantaranirodho 'pi tadā bhavati susthiraḥ // VMv_4.68 //",
    "T02vamvuppu:699": " martavyadivasaṃ jñātvā yo nirodhena tiṣṭhati /",
    "T02vamvuppu:700": " tasya kalpasahasrāṇi mṛtyur nāyāti saṃnidhim // VMv_4.69 //",
    "T02vamvuppu:701": " ākāśadhenor ādohāt pīyūṣadravasaṃcayam /",
    "T02vamvuppu:702": " ghaṭāṅkavāruṇākhyena maṇḍalena sphurattviṣā // VMv_4.70 //",
    "T02vamvuppu:703": " nāsāgranirgato vāyur ādāyāsecayen muhuḥ /",
    "T02vamvuppu:704": " śuṣyaddhṛtpadmasaṃlīnaṃ cittabhramaraśāvakam // VMv_4.71 //",
    "T02vamvuppu:705": " ākāśadohanadhyānam idaṃ nityaṃ samācaret /",
    "T02vamvuppu:706": " ākāśam iva taṃ mṛtyuḥ paśyann api na paśyati // VMv_4.72 //",
    "T02vamvuppu:707": " saṃtyajya vāyum athavā tattvam eva sadācaret /",
    "T02vamvuppu:708": " tattvena jīyate mṛtyus tathānye māraśatravaḥ // VMv_4.73 //",
    "T02vamvuppu:709": " niḥśeṣadoṣapraśamo niḥśeṣaguṇasaṃbhavaḥ /",
    "T02vamvuppu:710": " tattvena jīyate puṃsāṃ siddhayaś cābhivāñchitāḥ // VMv_4.74 //",
    "T02vamvuppu:711": " tattvaṃ ca śūnyatā proktā sarvākāravarātmikā /",
    "T02vamvuppu:712": " tām evābhyasyato nityaṃ mṛtyur āyāti vañcanām // VMv_4.75 //",
    "T02vamvuppu:713": " dharmasaṃbhogakāyādidānaśīlādyabhedinī /",
    "T02vamvuppu:714": " sarvālambanasaṃyogāt sarvālambanavarjitā /",
    "T02vamvuppu:715": " sarvākāravaropetā śūnyatā kathitā jinaiḥ // VMv_4.76 //",
    "T02vamvuppu:716": " na cintāṃ cintayec cintyām acintyāṃ naiva cintayet /",
    "T02vamvuppu:717": " cintyācintyāṃ na cintayet tataḥ prāpsyati śūnyatām // VMv_4.77 //",
    "T02vamvuppu:718": " na bhāvaṃ bhāvayed vidvān nāpy abhāvaṃ vibhāvayet /",
    "T02vamvuppu:719": " bhāvābhāvavinirmuktaṃ bhāvayet tadvivarjitaḥ // VMv_4.78 //",
    "T02vamvuppu:720": " sarvākāravaropetāṃ śūnyatāgrahavarjitām /",
    "T02vamvuppu:721": " śūnyatāṃ bhāvayen nityaṃ mṛtyunā naiva dṛśyate // VMv_4.79 //",
    "T02vamvuppu:722": " vikalpamātrasaṃbhūtaṃ mṛtyuṃ so 'pi na paśyati /",
    "T02vamvuppu:723": " anyāṃś ca bahulān mārān saṃsāraṃ ca na paśyati // VMv_4.80 //",
    "T02vamvuppu:724": " tad āha |",
    "T02vamvuppu:725": " mṛtyur nāma vikalpo 'yam abhāve sarvavastunaḥ /",
    "T02vamvuppu:726": " hanyate svavikalpena pṛthagjanavijṛmbhitair iti // VMv_4.81 //",
    "T02vamvuppu:727": " vikalpaḥ sarvaduḥkhāni vikalpo mṛtyur ucyate /",
    "T02vamvuppu:728": " vikalpaṃ hānayet tasmān nirvikalpamanā bhavet // VMv_4.82 //",
    "T02vamvuppu:729": " yad yad vibhāvyate 'bhīkṣṇam ādarādiviśeṣitam /",
    "T02vamvuppu:730": " tat tat tu sphuṭatāṃ yāti kāmaśokādibuddhivat // VMv_4.83 //",
    "T02vamvuppu:731": " sulabhāni hi śāstrāṇi prayogās te sudurlabhāḥ /",
    "T02vamvuppu:732": " prayogajñeṣu lokeṣu prayogā naiva durlabhāḥ // VMv_4.84 //",
    "T02vamvuppu:733": " prayogakuśalaḥ śrāddhaḥ kṣamāvīryapratiṣṭhitaḥ /",
    "T02vamvuppu:734": " anuṣṭhānaparaḥ prājño mṛtyuvañcanabhājanam // VMv_4.85 //",
    "T02vamvuppu:735": " śramāt pācanapānāder jaṭharānaladīpanam /",
    "T02vamvuppu:736": " pradīptavahner āhāraḥ pariṇāmo 'pi śaktitaḥ // VMv_4.86 //",
    "T02vamvuppu:737": " pariṇāmāt tanoḥ puṣṭiḥ puṣṭer balavivardhanam /",
    "T02vamvuppu:738": " balāt syād āyuṣo vṛddhis tadvṛddheś cirajīvitam // VMv_4.87 //",
    "T02vamvuppu:739": " pratyakṣasiddhaṃ sarveṣāṃ yathā nāsty atra saṃśayaḥ /",
    "T02vamvuppu:740": " tathopadeśāt kalpādijīvane 'pi na saṃśayaḥ // VMv_4.88 //",
    "T02vamvuppu:741": " nāśonmukho 'pi dīpādis tailavartikṣayādibhiḥ /",
    "T02vamvuppu:742": " punas tailādisaṃprāpteḥ kalpāntam api tiṣṭhati // VMv_4.89 //",
    "T02vamvuppu:743": " yathā tathāyaṃ deho 'pi mriyamāṇo jarādibhiḥ /",
    "T02vamvuppu:744": " siddhopadeśasaṃprāpteḥ kalpāntaṃ kiṃ na tiṣṭhati // VMv_4.90 //",
    "T02vamvuppu:745": " yathā jīrṇasya gehasya saṃskāreṇa cirasthitiḥ /",
    "T02vamvuppu:746": " tathā jīrṇasya dehasya saṃskāreṇa na kiṃ bhavet // VMv_4.91 //",
    "T02vamvuppu:747": " na duṣkaraṃ kiṃ cana vikrameṇa tasmād anikṣiptadhurā yatadhvam /",
    "T02vamvuppu:748": " nityapravṛttā vibhinatti kāle śilātalaṃ mṛdv api vāridhārā // VMv_4.92 //",
    "T02vamvuppu:749": " kāṣṭhād agnir jāyate mathyamānād bhūmis toyaṃ khanyamānā dadāti /",
    "T02vamvuppu:750": " sotsāhānāṃ nāsty asādhyaṃ narāṇāṃ nyāyārabdhāḥ sarvayatnāḥ phalanti //",
    "T02vamvuppu:751": " subahūny api vijñāya vañcanāni mṛter iha /",
    "T02vamvuppu:752": " ananuṣṭhānād viṣṭhābhir liptvā śayyāṃ mṛtā vayam // VMv_4.94 //",
    "T02vamvuppu:753": " prayogakuśalā ye ca paṇḍitāḥ śāstrapāragāḥ /",
    "T02vamvuppu:754": " ananuṣṭhānadoṣeṇa dantān niṣkāśya te mṛtāḥ // VMv_4.95 //",
    "T02vamvuppu:755": " jñātvāpi yogaśāstrāṇi prayogāṃś cāpy anekaśaḥ /",
    "T02vamvuppu:756": " adya śvo vā kariṣyāma iti cintāparā mṛtāḥ // VMv_4.96 //",
    "T02vamvuppu:757": " idaṃ kartāsmi śvaḥ punar idam idaṃ cāsya parato vṛthā prāptāśvāso vimṛśati na lolāṃ bhavagatim",
    "T02vamvuppu:758": " agatvā kāryāntaṃ viṣaya-salilāvartapatitā prajā mṛtyor vaktraṃ",
    "T02vamvuppu:759": " makara-mukhavan nauḥ praviśati // VMv_4.97 //",
    "T02vamvuppu:760": " iti nigaditam etad vañcanaṃ mṛtyuśatroḥ svaparasamayasiddhadhyānakarmaprasādhyam /",
    "T02vamvuppu:761": " aghṛṇamaraṇabhīter yatnataḥ saṃvidheyaṃ yata iha kamanīyaṃ jīvitān nānyad asti // VMv_4.98",
    "T02vamvuppu:762": " vajraḍākaṃ catuṣpīṭhaṃ buddhapañjarakādi ca /",
    "T02vamvuppu:763": " kālottaraṃ kālāvalīṃ kālapañcāśikām api // VMv_4.99 //",
    "T02vamvuppu:764": " jīvapañcāśikādīni śāstrāṇy ālokya yatnataḥ /",
    "T02vamvuppu:765": " sattvānukampayā proktam idaṃ maraṇavañcanam // VMv_4.100 //",
    "T02vamvuppu:766": " śāradacandranabhaḥ pariśuddhaṃ śuddhaviyacchaśināpy asamāptam /",
    "T02vamvuppu:767": " āptam ataḥ kuśalaṃ yad amṛtyus tena jano 'stu sa mṛtyuvimuktaḥ //",
    "T02vamvuppu:768": " gaṇanāśramahānāya lekhakānāṃ tapasvinām /",
    "T02vamvuppu:769": " granthapramāṇam ākhyātaṃ sāśītikaśatatrayam // VMv_4.102 //",
    "T02vamvuppu:770": " || iti śrīpaṇḍitācāryavāgīśvarakīrtiviracite mṛtyuvañcanopadeśe caturthaḥ paricchedaḥ samāptaḥ"
}