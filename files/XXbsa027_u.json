{
    "XXbsa027_u:0": " Nāgārjuna kṛta madhyamakaśāstram /",
    "XXbsa027_u:1": " 1 pratyayaparīkṣā nāma prathamaṃ prakaraṇam anirodhamanutpādamanucchedamaśāśvatam /",
    "XXbsa027_u:2": " anekārthamanānārthamanāgamamanirgamam // Mś_1.1 //",
    "XXbsa027_u:3": " yaḥ pratītyasamutpādaṃ prapañcopaśamaṃ śivam /",
    "XXbsa027_u:4": " deśayāmāsa saṃbuddhastaṃ vande vadatāṃ varam // Mś_1.2 //",
    "XXbsa027_u:5": " na svato nāpi parato na dvābhyāṃ nāpyahetutaḥ /",
    "XXbsa027_u:6": " utpannā jātu vidyante bhāvāḥ kkacana kecana // Mś_1.3 //",
    "XXbsa027_u:7": " catvāraḥ pratyayā hetuścālambanamanantaram /",
    "XXbsa027_u:8": " tathaivādhipateyaṃ ca pratyayo nāsti pañcamaḥ // Mś_1.4 //",
    "XXbsa027_u:9": " na hi svabhāvo bhāvānāṃ pratyayādiṣu vidyate /",
    "XXbsa027_u:10": " avidyamāne svabhāve parabhāvo na vidyate // Mś_1.5 //",
    "XXbsa027_u:11": " kriyā na pratyayavatī nāpratyayavatī kriyā /",
    "XXbsa027_u:12": " pratyayā nākriyāvantaḥ kriyāvantaśca santyuta // Mś_1.6 //",
    "XXbsa027_u:13": " utpadyate pratītyemānitīme pratyayāḥ kila /",
    "XXbsa027_u:14": " yāvannotpadyata ime tāvannāpratyayāḥ katham // Mś_1.7 //",
    "XXbsa027_u:15": " naivāsato naiva sataḥ pratyayo 'rthasya yujyate /",
    "XXbsa027_u:16": " asataḥ pratyayaḥ kasya sataśca pratyayena kim // Mś_1.8 //",
    "XXbsa027_u:17": " na sannāsanna sadasan dharmo nirvartate yadā /",
    "XXbsa027_u:18": " kathaṃ nirvartako heturevaṃ sati hi yujyate // Mś_1.9 //",
    "XXbsa027_u:19": " anālambana evāyaṃ san dharma upadiśyate /",
    "XXbsa027_u:20": " athānālambane dharme kuta ālambanaṃ punaḥ // Mś_1.10 //",
    "XXbsa027_u:21": " anutpanneṣu dharmeṣu nirodho nopapadyate /",
    "XXbsa027_u:22": " nānantaramato yuktaṃ niruddhe pratyayaśca kaḥ // Mś_1.11 //",
    "XXbsa027_u:23": " bhāvānāṃ niḥsvabhāvānāṃ na sattā vidyate yataḥ /",
    "XXbsa027_u:24": " satīdamasmin bhavatītyetannaivopapadyate // Mś_1.12 //",
    "XXbsa027_u:25": " na ca vyastasamasteṣu pratyayeṣvasti tatphalam /",
    "XXbsa027_u:26": " pratyayebhyaḥ kathaṃ tacca bhavenna pratyayeṣu yat // Mś_1.13 //",
    "XXbsa027_u:27": " athāsadapi tattebhyaḥ pratyayebhyaḥ pravartate /",
    "XXbsa027_u:28": " apratyayebhyo 'pi kasmātphalaṃ nābhipravartate // Mś_1.14 //",
    "XXbsa027_u:29": " phalaṃ ca pratyayamayaṃ pratyayāścāsvayaṃmayāḥ /",
    "XXbsa027_u:30": " phalamasvamayebhyo yattatpratyayamayaṃ katham // Mś_1.15 //",
    "XXbsa027_u:31": " tasmānna pratyayamayaṃ nāpratyayamayaṃ phalam /",
    "XXbsa027_u:32": " saṃvidyate phalābhāvātpratyayāpratyayāḥ kutaḥ // Mś_1.16 //",
    "XXbsa027_u:33": " 2 Gatāgataparīkṣā dvitīyaṃ prakaraṇam /",
    "XXbsa027_u:34": " gataṃ na gamyate tāvadagataṃ naiva gamyate /",
    "XXbsa027_u:35": " gatāgatavinirmuktaṃ gamyamānaṃ na gamyate // Mś_2.1 //",
    "XXbsa027_u:36": " ceṣṭā yatra gatistatra gamyamāne ca sā yataḥ /",
    "XXbsa027_u:37": " na gate nāgate ceṣṭā gamyamāne gatistataḥ // Mś_2.2 //",
    "XXbsa027_u:38": " gamyamānasya gamanaṃ kathaṃ nāmopapatsyate /",
    "XXbsa027_u:39": " gamyamāne dvigamanaṃ yadā naivopapadyate // Mś_2.3 //",
    "XXbsa027_u:40": " gamyamānasya gamanaṃ yasya tasya prasajyate /",
    "XXbsa027_u:41": " ṛte gatergamyamānaṃ gamyamānaṃ hi gamyate // Mś_2.4 //",
    "XXbsa027_u:42": " gamyamānasya gamane prasaktaṃ gamanadvayam /",
    "XXbsa027_u:43": " yena tadgamyamānaṃ ca yaccātra gamanaṃ punaḥ // Mś_2.5 //",
    "XXbsa027_u:44": " dvau gantārau prasajyete prasakte gamanadvaye /",
    "XXbsa027_u:45": " gantāraṃ hi tiraskṛtya gamanaṃ nopapadyate // Mś_2.6 //",
    "XXbsa027_u:46": " gantāraṃ cettiraskṛtya gamanaṃ nopapadyate /",
    "XXbsa027_u:47": " gamane 'sati gantātha kuta eva bhaviṣyati // Mś_2.7 //",
    "XXbsa027_u:48": " gantā na gacchati tāvadagantā naiva gacchati /",
    "XXbsa027_u:49": " anyo ganturagantuśca kastṛtīyo hi gacchati // Mś_2.8 //",
    "XXbsa027_u:50": " gantā tāvadgacchatīti kathamevopapatsyate /",
    "XXbsa027_u:51": " gamanena vinā gantā yadā naivopapadyate // Mś_2.9 //",
    "XXbsa027_u:52": " pakṣo gantā gacchatīti yasya tasya prasajyate /",
    "XXbsa027_u:53": " gamanena vinā gantā ganturgamanamicchataḥ // Mś_2.10 //",
    "XXbsa027_u:54": " gamane dve prasajyete gantā yadyuta gacchati /",
    "XXbsa027_u:55": " ganteti cocyate yena gantā san yacca gacchati // Mś_2.11 //",
    "XXbsa027_u:56": " gate nārabhyate gantuṃ gataṃ nārabhyate 'gate /",
    "XXbsa027_u:57": " nārabhyate gamyamāne gantumārabhyate kuha // Mś_2.12 //",
    "XXbsa027_u:58": " na pūrvaṃ gamanārambhādgamyamānaṃ na vā gatam /",
    "XXbsa027_u:59": " yatrārabhyeta gamanamagate gamanaṃ kutaḥ // Mś_2.13 //",
    "XXbsa027_u:60": " gataṃ kiṃ gamyamānaṃ kimagataṃ kiṃ vikalpyate /",
    "XXbsa027_u:61": " adṛśyamāna ārambhe gamanasyaiva sarvathā // Mś_2.14 //",
    "XXbsa027_u:62": " gantā na tiṣṭhati tāvadagantā naiva tiṣṭhati /",
    "XXbsa027_u:63": " anyo ganturagantuśca kastṛtīyo 'tha tiṣṭhati // Mś_2.15 //",
    "XXbsa027_u:64": " gantā tāvattiṣṭhatīti kathamevopapatsyate /",
    "XXbsa027_u:65": " gamanena vinā gantā yadā naivopapadyate // Mś_2.16 //",
    "XXbsa027_u:66": " na tiṣṭhati gamyamānānna gatānnāgatādapi /",
    "XXbsa027_u:67": " gamanaṃ saṃpravṛttiśca nivṛttiśca gateḥ samā // Mś_2.17 //",
    "XXbsa027_u:68": " yadeva gamanaṃ gantā sa eveti na yujyate /",
    "XXbsa027_u:69": " anya eva punargantā gateriti na yujyate // Mś_2.18 //",
    "XXbsa027_u:70": " yadeva gamanaṃ gantā sa eva hi bhavedyadi /",
    "XXbsa027_u:71": " ekībhāvaḥ prasajyeta kartuḥ karmaṇa eva ca // Mś_2.19 //",
    "XXbsa027_u:72": " anya eva punargantā gateryadi vikalpyate /",
    "XXbsa027_u:73": " gamanaṃ syādṛte ganturgantā syādgamanādṛte // Mś_2.20 //",
    "XXbsa027_u:74": " ekībhāvena vā siddhirnānābhāvena vā yayoḥ /",
    "XXbsa027_u:75": " na vidyate, tayoḥ siddhiḥ kathaṃ nu khalu vidyate // Mś_2.21 //",
    "XXbsa027_u:76": " gatyā yayocyate gantā gatiṃ tāṃ sa na gacchati /",
    "XXbsa027_u:77": " yasmānna gatipūrvo 'sti kaścitkiṃciddhi gacchati // Mś_2.22 //",
    "XXbsa027_u:78": " gatyā yayocyate gantā tato 'nyāṃ sa na gacchati /",
    "XXbsa027_u:79": " gatī dve nopapadyete yasmādeke pragacchati // Mś_2.23 //",
    "XXbsa027_u:80": " sadbhūto gamanaṃ gantā triprakāraṃ na gacchati /",
    "XXbsa027_u:81": " nāsadbhūto 'pi gamanaṃ triprakāraṃ sa gacchati // Mś_2.24 //",
    "XXbsa027_u:82": " gamanaṃ sadasadbhūtastriprakāraṃ na gacchati /",
    "XXbsa027_u:83": " tasmādgatiśca gantā ca gantavyaṃ ca na vidyate // Mś_2.25 //",
    "XXbsa027_u:84": " 3 cakṣurādīndriyaparīkṣā tṛtīyaṃ prakaraṇam /",
    "XXbsa027_u:85": " darśanaṃ śravaṇaṃ ghrāṇaṃ rasanaṃ sparśanaṃ manaḥ /",
    "XXbsa027_u:86": " indriyāṇi ṣaḍeteṣāṃ draṣṭavyādīni gocaraḥ // Mś_3.1 //",
    "XXbsa027_u:87": " svamātmānaṃ darśanaṃ hi tattameva na paśyati /",
    "XXbsa027_u:88": " na paśyati yadātmānaṃ kathaṃ drakṣyati tatparān // Mś_3.2 //",
    "XXbsa027_u:89": " na paryāpto 'gnidṛṣṭānto darśanasya prasiddhaye /",
    "XXbsa027_u:90": " sadarśanaḥ sa pratyukto gamyamānagatāgataiḥ // Mś_3.3 //",
    "XXbsa027_u:91": " nāpaśyamānaṃ bhavati yadā kiṃcana darśanam /",
    "XXbsa027_u:92": " darśanaṃ paśyatītyevaṃ kathametattu yujyate // Mś_3.4 //",
    "XXbsa027_u:93": " paśyati darśanaṃ naiva naiva paśyatyadarśanam /",
    "XXbsa027_u:94": " vyākhyāto darśanenaiva draṣṭā cāpyupagamyatām // Mś_3.5 //",
    "XXbsa027_u:95": " tiraskṛtya draṣṭā nāstyatiraskṛtya ca darśanam /",
    "XXbsa027_u:96": " draṣṭavyaṃ darśanaṃ caiva draṣṭaryasati te kutaḥ // Mś_3.6 //",
    "XXbsa027_u:97": " pratītya mātāpitarau yathoktaḥ putrasaṃbhavaḥ /",
    "XXbsa027_u:98": " cakṣūrūpe pratītyaivamukto vijñānasaṃbhavaḥ // Mś_3.7 //",
    "XXbsa027_u:99": " draṣṭavyadarśanābhāvādvijñānādicatuṣṭayam /",
    "XXbsa027_u:100": " nāstīti upādānādīni bhaviṣyanti punaḥ katham // Mś_3.8 //",
    "XXbsa027_u:101": " vyākhyātaṃ śravaṇaṃ ghrāṇaṃ rasanaṃ sparśanaṃ manaḥ /",
    "XXbsa027_u:102": " darśanenaiva jānīyācchrotṛśrotavyakādi ca // Mś_3.9 //",
    "XXbsa027_u:103": " 4 Skandhaparīkṣā caturthaṃ prakaraṇam /",
    "XXbsa027_u:104": " rūpakāraṇanirmuktaṃ na rūpamupalabhyate /",
    "XXbsa027_u:105": " rūpeṇāpi na nirmuktaṃ dṛśyate rūpakāraṇam // Mś_4.1 //",
    "XXbsa027_u:106": " rūpakāraṇanirmukte rūpe rūpaṃ prasajyate /",
    "XXbsa027_u:107": " āhetukaṃ, na cāstyarthaḥ kaścidāhetukaḥ kvacit // Mś_4.2 //",
    "XXbsa027_u:108": " rūpeṇa tu vinirmuktaṃ yadi syādrūpakāraṇam /",
    "XXbsa027_u:109": " akāryakaṃ kāraṇaṃ syāt nāstyakāryaṃ ca kāraṇam // Mś_4.3 //",
    "XXbsa027_u:110": " rūpe satyeva rūpasya kāraṇaṃ nopapadyate /",
    "XXbsa027_u:111": " rūpe 'satyeva rūpasya kāraṇaṃ nopapadyate // Mś_4.4 //",
    "XXbsa027_u:112": " niṣkāraṇaṃ punā rūpaṃ naiva naivopapadyate /",
    "XXbsa027_u:113": " tasmāt rūpagatān kāṃścinna vikalpān vikalpayet // Mś_4.5 //",
    "XXbsa027_u:114": " na kāraṇasya sadṛśaṃ kāryamityupapadyate /",
    "XXbsa027_u:115": " na kāraṇasyāsadṛśaṃ kāryamityupapadyate // Mś_4.6 //",
    "XXbsa027_u:116": " vedanācittasaṃjñānāṃ saṃskārāṇāṃ ca sarvaśaḥ /",
    "XXbsa027_u:117": " sarveṣāmeva bhāvānāṃ rūpeṇaiva samaḥ kramaḥ // Mś_4.7 //",
    "XXbsa027_u:118": " vigrahe yaḥ parīhāraṃ kṛte śūnyatayā vadet /",
    "XXbsa027_u:119": " sarvaṃ tasyāparihṛtaṃ samaṃ sādhyena jāyate // Mś_4.8 //",
    "XXbsa027_u:120": " vyākhyāne ya upālambhaṃ kṛte śūnyatayā vadet /",
    "XXbsa027_u:121": " sarvaṃ tasyānupālabdhaṃ samaṃ sādhyena jāyate // Mś_4.9 //",
    "XXbsa027_u:122": " 5 Dhātuparīkṣā pañcamaṃ prakaraṇam /",
    "XXbsa027_u:123": " nākāśaṃ vidyate kiṃcitpūrvamākāśalakṣaṇāt /",
    "XXbsa027_u:124": " alakṣaṇaṃ prasajyeta syātpūrvaṃ yadi lakṣaṇāt // Mś_5.1 //",
    "XXbsa027_u:125": " alakṣaṇo na kaścicca bhāvaḥ saṃvidyate kkacit /",
    "XXbsa027_u:126": " asatyalakṣaṇe bhāve kramatāṃ kuha lakṣaṇam // Mś_5.2 //",
    "XXbsa027_u:127": " nālakṣaṇe lakṣaṇasya pravṛttirna salakṣaṇe /",
    "XXbsa027_u:128": " salakṣaṇālakṣaṇābhyāṃ nāpyanyatra pravartate // Mś_5.3 //",
    "XXbsa027_u:129": " lakṣaṇāsaṃpravṛttau ca na lakṣyamupapadyate /",
    "XXbsa027_u:130": " lakṣyasyānupapattau ca lakṣaṇasyāpyasaṃbhavaḥ // Mś_5.4 //",
    "XXbsa027_u:131": " tasmānna vidyate lakṣyaṃ lakṣaṇaṃ naiva vidyate /",
    "XXbsa027_u:132": " lakṣyalakṣaṇanirmukto naiva bhāvo 'pi vidyate // Mś_5.5 //",
    "XXbsa027_u:133": " avidyamāne bhāve ca kasyābhāvo bhaviṣyati /",
    "XXbsa027_u:134": " bhāvābhāvavidharmā ca bhāvābhāvamavaiti kaḥ // Mś_5.6 //",
    "XXbsa027_u:135": " tasmānna bhāvo nābhāvo na lakṣyaṃ nāpi lakṣaṇam /",
    "XXbsa027_u:136": " ākāśam ākāśasamā dhātavaḥ pañca ye pare // Mś_5.7 //",
    "XXbsa027_u:137": " astitvaṃ ye tu paśyanti nāstitvaṃ cālpabuddhayaḥ /",
    "XXbsa027_u:138": " bhāvānāṃ te na paśyanti draṣṭavyopaśamaṃ śivam // Mś_5.8 //",
    "XXbsa027_u:139": " 6 Rāgaraktaparīkṣā ṣaṣṭhaṃ prakaraṇam /",
    "XXbsa027_u:140": " rāgādyadi bhavetpūrvaṃ rakto rāgatiraskṛtaḥ /",
    "XXbsa027_u:141": " taṃ pratītya bhavedrāgo rakte rāgo bhavetsati // Mś_6.1 //",
    "XXbsa027_u:142": " rakte 'sati punā rāgaḥ kuta eva bhaviṣyati /",
    "XXbsa027_u:143": " sati vāsati vā rāge rakte 'pyeṣa samaḥ kramaḥ // Mś_6.2 //",
    "XXbsa027_u:144": " sahaiva punarudbhūtirna yuktā rāgaraktayoḥ /",
    "XXbsa027_u:145": " bhavetāṃ rāgaraktau hi nirapekṣau parasparam // Mś_6.3 //",
    "XXbsa027_u:146": " naikatve sahabhāvo 'sti na tenaiva hi tatsaha /",
    "XXbsa027_u:147": " pṛthaktve sahabhāvo 'tha kuta eva bhaviṣyati // Mś_6.4 //",
    "XXbsa027_u:148": " ekatve sahabhāvaścetsyātsahāyaṃ vināpi saḥ /",
    "XXbsa027_u:149": " pṛthaktve sahabhāvaścetsyātsahāyaṃ vināpi saḥ // Mś_6.5 //",
    "XXbsa027_u:150": " pṛthaktve sahabhāvaśca yadi kiṃ rāgaraktayoḥ /",
    "XXbsa027_u:151": " siddhaḥ pṛthakpṛthagbhāvaḥ sahabhāvo yatastayoḥ // Mś_6.6 //",
    "XXbsa027_u:152": " siddhaḥ pṛthakpṛthagbhāvo yadi vā rāgaraktayoḥ /",
    "XXbsa027_u:153": " sahabhāvaṃ kimarthaṃ tu parikalpayase tayoḥ // Mś_6.7 //",
    "XXbsa027_u:154": " pṛthaṅ na sidhyatītyevaṃ sahabhāvaṃ vikāṅkṣasi /",
    "XXbsa027_u:155": " sahabhāvaprasiddhyarthaṃ pṛthaktvaṃ bhūya icchasi // Mś_6.8 //",
    "XXbsa027_u:156": " pṛthagbhāvāprasiddheśca sahabhāvo na sidhyati /",
    "XXbsa027_u:157": " katamasmin pṛthagbhāve sahabhāvaṃ satīcchasi // Mś_6.9 //",
    "XXbsa027_u:158": " evaṃ raktena rāgasya siddhirna saha nāsaha /",
    "XXbsa027_u:159": " rāgavatsarvadharmāṇāṃ siddhirna saha nāsaha // Mś_6.10 //",
    "XXbsa027_u:160": " 7 Saṃskṛtaparīkṣā saptamaṃ prakaraṇam /",
    "XXbsa027_u:161": " yadi saṃskṛta utpādastatra yuktā trilakṣaṇī /",
    "XXbsa027_u:162": " athāsaṃskṛta utpādaḥ kathaṃ saṃskṛtalakṣaṇam // Mś_7.1 //",
    "XXbsa027_u:163": " utpādādyāstrayo vyastā nālaṃ lakṣaṇakarmaṇi /",
    "XXbsa027_u:164": " saṃskṛtasya samastāḥ syurekatra kathamekadā // Mś_7.2 //",
    "XXbsa027_u:165": " utpādasthitibhaṅgānāmanyatsaṃskṛtalakṣaṇam /",
    "XXbsa027_u:166": " asti cedanavasthaivaṃ nāsti cette na saṃskṛtāḥ // Mś_7.3 //",
    "XXbsa027_u:167": " utpādotpāda utpādo mūlotpādasya kevalam /",
    "XXbsa027_u:168": " utpādotpādamutpādo maulo janayate punaḥ // Mś_7.4 //",
    "XXbsa027_u:169": " utpādotpāda utpādo mūlotpādasya te yadi /",
    "XXbsa027_u:170": " maulenājanitastaṃ te sa kathaṃ janayiṣyati // Mś_7.5 //",
    "XXbsa027_u:171": " sa te maulena janito maulaṃ janayate yadi /",
    "XXbsa027_u:172": " maulaḥ sa tenājanitastamutpādayate katham // Mś_7.6 //",
    "XXbsa027_u:173": " ayamutpadyamānaste kāmamutpādayedimam /",
    "XXbsa027_u:174": " yadīmamutpādayitumajātaḥ śaknuyādayam // Mś_7.7 //",
    "XXbsa027_u:175": " pradīpaḥ svaparātmānau saṃprakāśayitā yathā /",
    "XXbsa027_u:176": " utpādaḥ svaparātmānāvubhāvutpādayettathā // Mś_7.8 //",
    "XXbsa027_u:177": " pradīpe nāndhakāro 'sti yatra cāsau pratiṣṭhitaḥ /",
    "XXbsa027_u:178": " kiṃ prakāśayati dīpaḥ prakāśo hi tamovadhaḥ // Mś_7.9 //",
    "XXbsa027_u:179": " kathamutpadyamānena pradīpena tamo hatam /",
    "XXbsa027_u:180": " notpadyamāno hi tamaḥ pradīpaḥ prāpnute yadā // Mś_7.10 //",
    "XXbsa027_u:181": " aprāpyaiva pradīpena yadi vā nihataṃ tamaḥ /",
    "XXbsa027_u:182": " ihasthaḥ sarvalokasthaṃ sa tamo nihaniṣyati // Mś_7.11 //",
    "XXbsa027_u:183": " pradīpaḥ svaparātmānau saṃprakāśayate yadi /",
    "XXbsa027_u:184": " tamo 'pi svaparātmānau chādayiṣyatyasaṃśayam // Mś_7.12 //",
    "XXbsa027_u:185": " anutpanno 'yamutpādaḥ svātmānaṃ janayetkatham /",
    "XXbsa027_u:186": " athotpanno janayate jāte kiṃ janyate punaḥ // Mś_7.13 //",
    "XXbsa027_u:187": " notpadyamānaṃ notpannaṃ nānutpannaṃ kathaṃcana /",
    "XXbsa027_u:188": " utpadyate tathākhyātaṃ gamyamānagatāgataiḥ // Mś_7.14 //",
    "XXbsa027_u:189": " utpadyamānamutpattāvidaṃ na kramate yadā /",
    "XXbsa027_u:190": " kathamutpadyamānaṃ tu pratītyotpattimucyate // Mś_7.15 //",
    "XXbsa027_u:191": " pratītya yadyadbhavati tattacchāntaṃ svabhāvataḥ /",
    "XXbsa027_u:192": " tasmādutpadyamānaṃ ca śāntamutpattireva ca // Mś_7.16 //",
    "XXbsa027_u:193": " yadi kaścidanutpanno bhāvaḥ saṃvidyate kvacit /",
    "XXbsa027_u:194": " utpadyeta sa kiṃ tasmin bhāva utpadyate 'sati // Mś_7.17 //",
    "XXbsa027_u:195": " utpadyamānamutpādo yadi cotpādayatyayam /",
    "XXbsa027_u:196": " utpādayettamutpādamutpādaḥ katamaḥ punaḥ // Mś_7.18 //",
    "XXbsa027_u:197": " anya utpādatyenaṃ yadyutpādo 'navasthitiḥ /",
    "XXbsa027_u:198": " athānutpāda utpannaḥ sarvamutpadyate tathā // Mś_7.19 //",
    "XXbsa027_u:199": " sataśca tāvadutpattirasataśca na yujyate /",
    "XXbsa027_u:200": " na sataścāsataśceti pūrvamevopapāditam // Mś_7.20 //",
    "XXbsa027_u:201": " nirudhyamānasyotpattirna bhāvasyopapadyate /",
    "XXbsa027_u:202": " yaścānirudhyamānastu sa bhāvo nopapadyate // Mś_7.21 //",
    "XXbsa027_u:203": " na sthitabhāvastiṣṭhatyasthitabhāvo na tiṣṭhati /",
    "XXbsa027_u:204": " na tiṣṭhati tiṣṭhamānaḥ ko 'nutpannaśca tiṣṭhati // Mś_7.22 //",
    "XXbsa027_u:205": " sthitirnirudhyamānasya na bhāvasyopapadyate /",
    "XXbsa027_u:206": " yaścānirudhyamānastu sa bhāvo nopapadyate // Mś_7.23 //",
    "XXbsa027_u:207": " jarāmaraṇadharmeṣu sarvabhāveṣu sarvadā /",
    "XXbsa027_u:208": " tiṣṭhanti katame bhāvā ye jarāmaraṇaṃ vinā // Mś_7.24 //",
    "XXbsa027_u:209": " sthityānyayā sthiteḥ sthānaṃ tayaiva ca na yujyate /",
    "XXbsa027_u:210": " utpādasya yathotpādo nātmanā na parātmanā // Mś_7.25 //",
    "XXbsa027_u:211": " nirudhyate nāniruddhaṃ na niruddhaṃ nirudhyate /",
    "XXbsa027_u:212": " tathāpi nirudhyamānaṃ kimajātaṃ nirudhyate // Mś_7.26 //",
    "XXbsa027_u:213": " sthitasya tāvadbhāvasya nirodho nopapadyate /",
    "XXbsa027_u:214": " nāsthitasyāpi bhāvasya nirodha upapadyate // Mś_7.27 //",
    "XXbsa027_u:215": " tayaivāvasthayāvasthā na hi saiva nirudhyate /",
    "XXbsa027_u:216": " anyayāvasthayāvasthā na cānyaiva nirudhyate // Mś_7.28 //",
    "XXbsa027_u:217": " yadaivaṃ sarvadharmāṇāmutpādo nopapadyate /",
    "XXbsa027_u:218": " tadaivaṃ sarvadharmāṇāṃ nirodho nopapadyate // Mś_7.29 //",
    "XXbsa027_u:219": " sataśca tāvadbhāvasya nirodho nopapadyate /",
    "XXbsa027_u:220": " ekatve na hi bhāvaśca nābhāvaścopapadyate // Mś_7.30 //",
    "XXbsa027_u:221": " asato 'pi na bhāvasya nirodha upapadyate /",
    "XXbsa027_u:222": " na dvitīyasya śirasacchedanaṃ vidyate yathā // Mś_7.31 //",
    "XXbsa027_u:223": " na svātmanā nirodho 'sti nirodho na parātmanā /",
    "XXbsa027_u:224": " utpādasya yathotpādo nātmanā na parātmanā // Mś_7.32 //",
    "XXbsa027_u:225": " utpādasthitibhaṅgānāmasiddhernāsti saṃskṛtam /",
    "XXbsa027_u:226": " saṃskṛtasyāprasiddhau ca kathaṃ setsyatyasaṃskṛtam // Mś_7.33 //",
    "XXbsa027_u:227": " yathā māyā yathā svapno gandharvanagaraṃ yathā /",
    "XXbsa027_u:228": " tathotpādastathā sthānaṃ tathā bhaṅga udāhṛtam // Mś_7.34 //",
    "XXbsa027_u:229": " 8 Karmakārakaparīkṣā aṣṭamaṃ prakaraṇam /",
    "XXbsa027_u:230": " sadbhūtaḥ kārakaḥ karma sadbhūtaṃ na karotyayam /",
    "XXbsa027_u:231": " kārako nāpyasadbhūtaḥ karmāsadbhūtamīhate // Mś_8.1 //",
    "XXbsa027_u:232": " sadbhūtasya kriyā nāsti karma ca syādakartṛkam /",
    "XXbsa027_u:233": " sadbhūtasya kriyā nāsti kartā ca syādakarmakaḥ // Mś_8.2 //",
    "XXbsa027_u:234": " karoti yadyasadbhūto 'sadbhūtaṃ karma kārakaḥ /",
    "XXbsa027_u:235": " ahetukaṃ bhavetkarma kartā cāhetuko bhavet // Mś_8.3 //",
    "XXbsa027_u:236": " hetāvasati kāryaṃ ca kāraṇaṃ ca na vidyate /",
    "XXbsa027_u:237": " tadabhāve kriyā kartā karaṇaṃ ca na vidyate // Mś_8.4 //",
    "XXbsa027_u:238": " dharmādharmau na vidyete kriyādīnāmasaṃbhave /",
    "XXbsa027_u:239": " dharme cāsatyadharme ca phalaṃ tajjaṃ na vidyate // Mś_8.5 //",
    "XXbsa027_u:240": " phale 'sati na mokṣāya na svargāyopapadyate /",
    "XXbsa027_u:241": " mārgaḥ sarvakriyāṇāṃ ca nairarthakyaṃ prasajyate // Mś_8.6 //",
    "XXbsa027_u:242": " kārakaḥ sadasadbhūtaḥ sadasatkurute na tat /",
    "XXbsa027_u:243": " parasparaviruddhaṃ hi saccāsaccaikataḥ kutaḥ // Mś_8.7 //",
    "XXbsa027_u:244": " satā ca kriyate nāsannāsatā kriyate ca sat /",
    "XXbsa027_u:245": " kartrā sarve prasajyante doṣāstatra ta eva hi // Mś_8.8 //",
    "XXbsa027_u:246": " nāsadbhūtaṃ na sadbhūtaḥ sadasadbhūtameva vā /",
    "XXbsa027_u:247": " karoti kārakaḥ karma pūrvoktaireva hetubhiḥ // Mś_8.9 //",
    "XXbsa027_u:248": " nāsadbhūto 'pi sadbhūtaṃ sadasadbhūtameva vā /",
    "XXbsa027_u:249": " karoti kārakaḥ karma purvoktaireva hetubhiḥ // Mś_8.10 //",
    "XXbsa027_u:250": " karoti sadasadbhūto na sannāsacca kārakaḥ /",
    "XXbsa027_u:251": " karma tattu vijānīyātpūrvoktaireva hetubhiḥ // Mś_8.11 //",
    "XXbsa027_u:252": " pratītya kārakaḥ karma taṃ pratītya ca kārakam /",
    "XXbsa027_u:253": " karma pravartate, nānyatpaśyāmaḥ siddhikāraṇam // Mś_8.12 //",
    "XXbsa027_u:254": " evaṃ vidyādupādānaṃ vyutsargāditi karmaṇaḥ /",
    "XXbsa027_u:255": " kartuśca karmakartṛbhyāṃ śeṣān bhāvān vibhāvayet // Mś_8.13 //",
    "XXbsa027_u:256": " 9 Pūrvaparīkṣā navamaṃ prakaraṇam /",
    "XXbsa027_u:257": " darśanaśravaṇādīni vedanādīni cāpyatha /",
    "XXbsa027_u:258": " bhavanti yasya prāgebhyaḥ so 'stītyeke vadantyuta // Mś_9.1 //",
    "XXbsa027_u:259": " kathaṃ hyavidyamānasya darśanādi bhaviṣyati /",
    "XXbsa027_u:260": " bhāvasya tasmātprāgebhyaḥ so 'sti bhāvo vyavasthitaḥ // Mś_9.2 //",
    "XXbsa027_u:261": " darśanaśravaṇādibhyo vedanādibhya eva ca /",
    "XXbsa027_u:262": " yaḥ prāgvyavasthito bhāvaḥ kena prajñapyate 'tha saḥ // Mś_9.3 //",
    "XXbsa027_u:263": " vināpi darśanādīni yadi cāsau vyavasthitaḥ /",
    "XXbsa027_u:264": " amūnyapi bhaviṣyanti vinā tena na saṃśayaḥ // Mś_9.4 //",
    "XXbsa027_u:265": " ajyate kenacitkaścit kiṃcitkenacidajyate /",
    "XXbsa027_u:266": " kutaḥ kiṃcidvinā kaścit kiṃcitkaṃcidvinā kutaḥ // Mś_9.5 //",
    "XXbsa027_u:267": " sarvebhyo darśanādibhyaḥ kaścitpūrvo na vidyate /",
    "XXbsa027_u:268": " ajyate darśanādīnāmanyena punaranyadā // Mś_9.6 //",
    "XXbsa027_u:269": " sarvebhyo darśanādibhyo yadi pūrvo na vidyate /",
    "XXbsa027_u:270": " ekaikasmātkathaṃ pūrvo darśanādeḥ sa vidyate // Mś_9.7 //",
    "XXbsa027_u:271": " draṣṭā sa eva sa śrotā sa eva yadi vedakaḥ /",
    "XXbsa027_u:272": " ekaikasmādbhavetpūrvaṃ evaṃ caitanna yujyate // Mś_9.8 //",
    "XXbsa027_u:273": " draṣṭānya eva śrotānyo vedako 'nyaḥ punaryadi /",
    "XXbsa027_u:274": " sati syād draṣṭari śrotā bahutvaṃ cātmanāṃ bhavet // Mś_9.9 //",
    "XXbsa027_u:275": " darśanaśravaṇādīni vedanādīni cāpyatha /",
    "XXbsa027_u:276": " bhavanti yebhyasteṣveṣa bhūteṣvapi na vidyate // Mś_9.10 //",
    "XXbsa027_u:277": " darśanaśravaṇādīni vedanādīni cāpyatha /",
    "XXbsa027_u:278": " na vidyate cedyasya sa na vidyanta imānyapi // Mś_9.11 //",
    "XXbsa027_u:279": " prāk ca yo darśanādibhyaḥ sāṃprataṃ cordhvameva ca /",
    "XXbsa027_u:280": " na vidyate 'sti nāstīti nivṛttāstatra kalpanāḥ // Mś_9.12 //",
    "XXbsa027_u:281": " 10 Agnīndhanaparīkṣā daśamaṃ prakaraṇam /",
    "XXbsa027_u:282": " yadindhanaṃ sa cedagnirekatvaṃ kartṛkarmaṇoḥ /",
    "XXbsa027_u:283": " anyaścedindhanādagnirindhanādapyṛte bhavet // Mś_10.1 //",
    "XXbsa027_u:284": " nityapradīpta eva syādapradīpanahetukaḥ /",
    "XXbsa027_u:285": " punarārambhavaiyarthyamevaṃ cākarmakaḥ sati // Mś_10.2 //",
    "XXbsa027_u:286": " paratra nirapekṣatvādapradīpanahetukaḥ /",
    "XXbsa027_u:287": " punarārambhavaiyarthyaṃ nityadīptaḥ prasajyate // Mś_10.3 //",
    "XXbsa027_u:288": " tatraitasmādidhyamānamindhanaṃ bhavatīti cet /",
    "XXbsa027_u:289": " kenedhyatāmindhanaṃ tattāvanmātramidaṃ yadā // Mś_10.4 //",
    "XXbsa027_u:290": " anyo na prāpsyate 'prāpto na dhakṣyatyadahan punaḥ /",
    "XXbsa027_u:291": " na nirvāsyatyanirvāṇaḥ sthāsyate vā svaliṅgavān // Mś_10.5 //",
    "XXbsa027_u:292": " anya evendhanādagnirindhanaṃ prāpnuyādyadi /",
    "XXbsa027_u:293": " strī saṃprāpnoti puruṣaṃ puruṣaśca striyaṃ yathā // Mś_10.6 //",
    "XXbsa027_u:294": " anya evendhanādagnirindhanaṃ kāmamāpnuyāt /",
    "XXbsa027_u:295": " agnīndhane yadi syātāmanyonyena tiraskṛte // Mś_10.7 //",
    "XXbsa027_u:296": " yadīndhanamapekṣyāgnirapekṣyāgniṃ yadīndhanam /",
    "XXbsa027_u:297": " kataratpūrvaniṣpannaṃ yadapekṣyāgnirindhanam // Mś_10.8 //",
    "XXbsa027_u:298": " yadīndhanamapekṣyāgniragneḥ siddhasya sādhanam /",
    "XXbsa027_u:299": " evaṃ satīndhanaṃ cāpi bhaviṣyati niragnikam // Mś_10.9 //",
    "XXbsa027_u:300": " yo 'pekṣya sidhyate bhāvastamevāpekṣya sidhyati /",
    "XXbsa027_u:301": " yadi yo 'pekṣitavyaḥ sa sidhyatāṃ kamapekṣya kaḥ // Mś_10.10 //",
    "XXbsa027_u:302": " yo 'pekṣya sidhyate bhāvaḥ so 'siddho 'pekṣate katham /",
    "XXbsa027_u:303": " athāpyapekṣate siddhastvapekṣāsya na yujyate // Mś_10.11 //",
    "XXbsa027_u:304": " apekṣyendhanamagnirna nānapekṣyāgnirindhanam /",
    "XXbsa027_u:305": " apekṣyendhanamagniṃ na nānapekṣyāgnimindhanam // Mś_10.12 //",
    "XXbsa027_u:306": " āgacchatyanyato nāgnirindhane 'gnirna vidyate /",
    "XXbsa027_u:307": " atrendhane śeṣamuktaṃ gamyamānagatāgataiḥ // Mś_10.13 //",
    "XXbsa027_u:308": " indhanaṃ punaragnirna nāgniranyatra cendhanāt /",
    "XXbsa027_u:309": " nāgnirindhanavānnāgnāvindhanāni na teṣu saḥ // Mś_10.14 //",
    "XXbsa027_u:310": " agnīndhanābhyāṃ vyākhyāta ātmopādānayoḥ kramaḥ /",
    "XXbsa027_u:311": " sarvo niravaśeṣeṇa sārdhaṃ ghaṭapaṭādibhiḥ // Mś_10.15 //",
    "XXbsa027_u:312": " ātmanaśca satattvaṃ ye bhāvānāṃ ca pṛthakpṛthak /",
    "XXbsa027_u:313": " nirdiśanti na tānmanye śāsanasyārthakovidān // Mś_10.16 //",
    "XXbsa027_u:314": " 11 Pūrvāparakoṭiparīkṣā ekādaśamaṃ prakaraṇam /",
    "XXbsa027_u:315": " pūrvā prajñāyate koṭirnetyuvāca mahāmuniḥ /",
    "XXbsa027_u:316": " saṃsāro 'navarāgro hi nāsyādirnāpi paścimam // Mś_11.1 //",
    "XXbsa027_u:317": " naivāgraṃ nāvaraṃ yasya tasya madhyaṃ kuto bhavet /",
    "XXbsa027_u:318": " tasmānnātropapadyante pūrvāparasahakramāḥ // Mś_11.2 //",
    "XXbsa027_u:319": " pūrvaṃ jātiryadi bhavejjarāmaraṇamuttaram /",
    "XXbsa027_u:320": " nirjarāmaraṇā jātirbhavejjāyeta cāmṛtaḥ // Mś_11.3 //",
    "XXbsa027_u:321": " paścājjātiryadi bhavejjarāmaraṇamāditaḥ /",
    "XXbsa027_u:322": " ahetukamajātasya syājjarāmaraṇaṃ katham // Mś_11.4 //",
    "XXbsa027_u:323": " na jarāmaraṇenaiva jātiśca saha yujyate /",
    "XXbsa027_u:324": " mriyeta jāyamānaśca syāccāhetukatobhayoḥ // Mś_11.5 //",
    "XXbsa027_u:325": " yatra na prabhavantyete pūrvāparasahakramāḥ /",
    "XXbsa027_u:326": " prapañcayanti tāṃ jātiṃ tajjarāmaraṇaṃ ca kim // Mś_11.6 //",
    "XXbsa027_u:327": " kāryaṃ ca kāraṇaṃ caiva lakṣyaṃ lakṣaṇameva ca /",
    "XXbsa027_u:328": " vedanā vedakaścaiva santyarthā ye ca kecana // Mś_11.7 //",
    "XXbsa027_u:329": " pūrvā na vidyate koṭiḥ saṃsārasya na kevalam /",
    "XXbsa027_u:330": " sarveṣāmapi bhāvānāṃ pūrvā koṭirna vidyate // Mś_11.8 //",
    "XXbsa027_u:331": " 12 Duḥkhaparīkṣā dvādaśamaṃ prakaraṇam /",
    "XXbsa027_u:332": " svayaṃ kṛtaṃ parakṛtaṃ dvābhyāṃ kṛtamahetukam /",
    "XXbsa027_u:333": " duḥkhamityeka icchanti tacca kāryaṃ na yujyate // Mś_12.1 //",
    "XXbsa027_u:334": " svayaṃ kṛtaṃ yadi bhavetpratītya na tato bhavet /",
    "XXbsa027_u:335": " skandhānimānamī skandhāḥ saṃbhavanti pratītya hi // Mś_12.2 //",
    "XXbsa027_u:336": " yadyamībhya ime 'nye syurebhyo vāmī pare yadi /",
    "XXbsa027_u:337": " bhavetparakṛtaṃ duḥkhaṃ parairebhiramī kṛtāḥ // Mś_12.3 //",
    "XXbsa027_u:338": " svapudnalakṛtaṃ duḥkhaṃ yadi duḥkhaṃ punarvinā /",
    "XXbsa027_u:339": " svapudgalaḥ sa katamo yena duḥkhaṃ svayaṃ kṛtam // Mś_12.4 //",
    "XXbsa027_u:340": " parapudgalajaṃ duḥkhaṃ yadi yasmai pradīyate /",
    "XXbsa027_u:341": " pareṇa kṛtvā tadduḥkhaṃ sa duḥkhena vinā kutaḥ // Mś_12.5 //",
    "XXbsa027_u:342": " parapudgalajaṃ duḥkhaṃ yadi kaḥ parapudgalaḥ /",
    "XXbsa027_u:343": " vinā duḥkhena yaḥ kṛtvā parasmai prahiṇoti tat // Mś_12.6 //",
    "XXbsa027_u:344": " svayaṃkṛtasyāprasiddherduḥkhaṃ parakṛtaṃ kutaḥ /",
    "XXbsa027_u:345": " paro hi duḥkhaṃ yatkuryāttattasya syātsvayaṃ kṛtam // Mś_12.7 //",
    "XXbsa027_u:346": " na tāvatsvakṛtaṃ duḥkhaṃ na hi tenaiva tatkṛtam /",
    "XXbsa027_u:347": " paro nātmakṛtaścetsyādduḥkhaṃ parakṛtaṃ katham // Mś_12.8 //",
    "XXbsa027_u:348": " syādubhābhyāṃ kṛtaṃ duḥkhaṃ syādekaikakṛtaṃ yadi /",
    "XXbsa027_u:349": " parākārāsvayaṃkāraṃ duḥkhamahetukaṃ kutaḥ // Mś_12.9 //",
    "XXbsa027_u:350": " na kevalaṃ hi duḥkhasya cāturvidhyaṃ na vidyate /",
    "XXbsa027_u:351": " bāhyānāmapi bhāvānāṃ cāturvidhyaṃ na vidyate // Mś_12.10 //",
    "XXbsa027_u:352": " 13 Saṃskāraparīkṣā trayodaśamaṃ prakaraṇam /",
    "XXbsa027_u:353": " tanmṛṣā moṣadharma yadbhagavānityabhāṣata /",
    "XXbsa027_u:354": " sarve ca moṣadharmāṇaḥ saṃskārāstena te mṛṣā // Mś_13.1 //",
    "XXbsa027_u:355": " tanmṛṣā moṣadharma yadyadi kiṃ tatra muṣyate /",
    "XXbsa027_u:356": " etattūktaṃ bhagavatā śūnyatāparidīpakam // Mś_13.2 //",
    "XXbsa027_u:357": " bhāvānāṃ niḥsvabhāvatvamanyathābhāvadarśanāt /",
    "XXbsa027_u:358": " asvabhāvo bhāvo nāsti bhāvānāṃ śūnyatā yataḥ // Mś_13.3 //",
    "XXbsa027_u:359": " kasya syādanyathābhāvaḥ svabhāvaścenna vidyate /",
    "XXbsa027_u:360": " kasya syādanyathābhāvaḥ svabhāvo yadi vidyate // Mś_13.4 //",
    "XXbsa027_u:361": " tasyaiva nānyathābhāvo nāpyanyasyaiva yujyate /",
    "XXbsa027_u:362": " yuvā na jīryate yasmādyasmājjīrṇo na jīryate // Mś_13.5 //",
    "XXbsa027_u:363": " tasya cedanyathābhāvaḥ kṣīrameva bhaveddadhi /",
    "XXbsa027_u:364": " kṣīrādanyasya kasyātha dadhibhāvo bhaviṣyati // Mś_13.6 //",
    "XXbsa027_u:365": " yadyaśūnyaṃ bhavetkiṃcitsyācchūnyamiti kiṃcana /",
    "XXbsa027_u:366": " na kiṃcidastyaśūnyaṃ ca kutaḥ śūnyaṃ bhaviṣyati // Mś_13.7 //",
    "XXbsa027_u:367": " śūnyatā sarvadṛṣṭīnāṃ proktā niḥsaraṇaṃ jinaiḥ /",
    "XXbsa027_u:368": " yeṣāṃ tu śūnyatā dṛṣṭistānasādhyān babhāṣire // Mś_13.8 //",
    "XXbsa027_u:369": " 14 Saṃsargaparīkṣā caturdaśamaṃ prakaraṇam /",
    "XXbsa027_u:370": " draṣṭavyaṃ darśanaṃ draṣṭā trīṇyetāni dviśo dviśaḥ /",
    "XXbsa027_u:371": " sarvaśaśca na saṃsargamanyonyena vrajantyuta // Mś_14.1 //",
    "XXbsa027_u:372": " evaṃ rāgaśca raktaśca rañjanīyaṃ ca dṛśyatām /",
    "XXbsa027_u:373": " traidhena śeṣāḥ kleśāśca śeṣāṇyāyatanāni ca // Mś_14.2 //",
    "XXbsa027_u:374": " anyenānyasya saṃsargastaccānyatvaṃ na vidyate /",
    "XXbsa027_u:375": " draṣṭavyaprabhṛtīnāṃ yanna saṃsargaṃ vrajantyataḥ // Mś_14.3 //",
    "XXbsa027_u:376": " na ca kevalamanyatvaṃ draṣṭavyāderna vidyate /",
    "XXbsa027_u:377": " kasyacitkenacitsārdhaṃ nānyatvamupapadyate // Mś_14.4 //",
    "XXbsa027_u:378": " anyadanyatpratītyānyannānyadanyadṛte 'nyataḥ /",
    "XXbsa027_u:379": " yatpratītya ca yattasmāttadanyannopapadyate // Mś_14.5 //",
    "XXbsa027_u:380": " yadyanyadanyadanyasmādanyasmādapyṛte bhavet /",
    "XXbsa027_u:381": " tadanyadanyadanyasmādṛte nāsti ca nāstyataḥ // Mś_14.6 //",
    "XXbsa027_u:382": " nānyasmin vidyate 'nyatvamananyasminna vidyate /",
    "XXbsa027_u:383": " avidyamāne cānyatve nāstyanyadvā tadeva vā // Mś_14.7 //",
    "XXbsa027_u:384": " na tena tasya saṃsargo nānyenānyasya yujyate /",
    "XXbsa027_u:385": " saṃsṛjyamānaṃ saṃsṛṣṭaṃ saṃsraṣṭā ca na vidyate // Mś_14.8 //",
    "XXbsa027_u:386": " 15 Svabhāvaparīkṣā pañcadaśamaṃ prakaraṇam /",
    "XXbsa027_u:387": " na saṃbhavaḥ svabhāvasya yuktaḥ pratyayahetubhiḥ /",
    "XXbsa027_u:388": " hetupratyayasaṃbhūtaḥ svabhāvaḥ kṛtako bhavet // Mś_15.1 //",
    "XXbsa027_u:389": " svabhāvaḥ kṛtako nāma bhaviṣyati punaḥ katham /",
    "XXbsa027_u:390": " akṛtrimaḥ svabhāvo hi nirapekṣaḥ paratra ca // Mś_15.2 //",
    "XXbsa027_u:391": " kutaḥ svabhāvasyābhāve parabhāvo bhaviṣyati /",
    "XXbsa027_u:392": " svabhāvaḥ parabhāvasya parabhāvo hi kathyate // Mś_15.3 //",
    "XXbsa027_u:393": " svabhāvaparabhāvābhyāmṛte bhāvaḥ kutaḥ punaḥ /",
    "XXbsa027_u:394": " svabhāve parabhāve vā sati bhāvo hi sidhyati // Mś_15.4 //",
    "XXbsa027_u:395": " bhāvasya cedaprasiddhirabhāvo naiva sidhyati /",
    "XXbsa027_u:396": " bhāvasya hyanyathābhāvamabhāvaṃ bruvate janāḥ // Mś_15.5 //",
    "XXbsa027_u:397": " svabhāvaṃ parabhāvaṃ ca bhāvaṃ cābhāvameva ca /",
    "XXbsa027_u:398": " ye paśyanti na paśyanti te tattvaṃ buddhaśāsane // Mś_15.6 //",
    "XXbsa027_u:399": " kātyāyanāvavāde cāstīti nāstīti cobhayam /",
    "XXbsa027_u:400": " pratiṣiddhaṃ bhagavatā bhāvābhāvavibhāvinā // Mś_15.7 //",
    "XXbsa027_u:401": " yadyastitvaṃ prakṛtyā syānna bhavedasya nāstitā /",
    "XXbsa027_u:402": " prakṛteranyathābhāvo na hi jātūpapadyate // Mś_15.8 //",
    "XXbsa027_u:403": " prakṛtau kasya cāsatyāmanyathātvaṃ bhaviṣyati /",
    "XXbsa027_u:404": " prakṛtau kasya ca satyāmanyathātvaṃ bhaviṣyati // Mś_15.9 //",
    "XXbsa027_u:405": " astīti śāśvatagrāho nāstītyucchedadarśanam /",
    "XXbsa027_u:406": " tasmādastitvanāstitve nāśrīyeta vicakṣaṇaḥ // Mś_15.10 //",
    "XXbsa027_u:407": " asti yaddhi svabhāvena na tannāstīti śāśvatam /",
    "XXbsa027_u:408": " nāstīdānīmabhūtpūrvamityucchedaḥ prasajyate // Mś_15.11 //",
    "XXbsa027_u:409": " 16 Bandhamokṣaparīkṣā ṣoḍaśamaṃ prakaraṇam /",
    "XXbsa027_u:410": " saṃskārāḥ saṃsaranti cenna nityāḥ saṃsaranti te /",
    "XXbsa027_u:411": " saṃsaranti ca nānityāḥ sattve 'pyeṣa samaḥ kramaḥ // Mś_16.1 //",
    "XXbsa027_u:412": " pudgalaḥ saṃsarati cetskandhāyatanadhātuṣu /",
    "XXbsa027_u:413": " pañcadhā mṛgyamāṇo 'sau nāsti kaḥ saṃsariṣyati // Mś_16.2 //",
    "XXbsa027_u:414": " upādānādupādānaṃ saṃsaran vibhavo bhavet /",
    "XXbsa027_u:415": " vibhavaścānupādānaḥ kaḥ sa kiṃ saṃsariṣyati // Mś_16.3 //",
    "XXbsa027_u:416": " saṃskārāṇāṃ na nirvāṇaṃ kathaṃcidupapadyate /",
    "XXbsa027_u:417": " sattvasyāpi na nirvāṇaṃ kathaṃcidupapadyate // Mś_16.4 //",
    "XXbsa027_u:418": " na badhyante na mucyante udayavyayadharmiṇaḥ /",
    "XXbsa027_u:419": " saṃskārāḥ pūrvavatsattvo badhyate na na mucyate // Mś_16.5 //",
    "XXbsa027_u:420": " bandhanaṃ cedupādānaṃ sopādāno na badhyate /",
    "XXbsa027_u:421": " badhyate nānupādānaḥ kimavastho 'tha badhyate // Mś_16.6 //",
    "XXbsa027_u:422": " badhnīyādbandhanaṃ kāmaṃ bandhyātpūrvaṃ bhavedyadi /",
    "XXbsa027_u:423": " na cāsti tat śeṣamuktaṃ gamyamānagatāgataiḥ // Mś_16.7 //",
    "XXbsa027_u:424": " baddho na mucyate tāvadabaddho naiva mucyate /",
    "XXbsa027_u:425": " syātāṃ baddhe mucyamāne yugapadbandhamokṣaṇe // Mś_16.8 //",
    "XXbsa027_u:426": " nirvāsyāmyanupādāno nirvāṇaṃ me bhaviṣyati /",
    "XXbsa027_u:427": " iti yeṣāṃ grahasteṣāmupādānamahāgrahaḥ // Mś_16.9 //",
    "XXbsa027_u:428": " na nirvāṇasamāropo na saṃsārāpakarṣaṇam /",
    "XXbsa027_u:429": " yatra kastatra saṃsāro nirvāṇaṃ kiṃ vikalpyate // Mś_16.10 //",
    "XXbsa027_u:430": " 17 Karmaphalaparīkṣā saptadaśamaṃ prakaraṇam /",
    "XXbsa027_u:431": " ātmasaṃyamakaṃ cetaḥ parānugrāhakaṃ ca yat /",
    "XXbsa027_u:432": " maitraṃ sa dharmastadbījaṃ phalasya pretya ceha ca // Mś_17.1 //",
    "XXbsa027_u:433": " cetanā cetayitvā ca karmoktaṃ paramarṣiṇā /",
    "XXbsa027_u:434": " tasyānekavidho bhedaḥ karmaṇaḥ parikīrtitaḥ // Mś_17.2 //",
    "XXbsa027_u:435": " tatra yaccetanetyuktaṃ karma tanmānasaṃ smṛtam /",
    "XXbsa027_u:436": " cetayitvā ca yattūktaṃ tattu kāyikavācikam // Mś_17.3 //",
    "XXbsa027_u:437": " vāgviṣpando 'viratayo yāścāvijñaptisaṃjñitāḥ /",
    "XXbsa027_u:438": " avijñaptaya evānyāḥ smṛtā viratayastathā // Mś_17.4 //",
    "XXbsa027_u:439": " paribhogānvayaṃ puṇyamapuṇyaṃ ca tathāvidham /",
    "XXbsa027_u:440": " cetanā ceti saptaite dharmāḥ karmāñjanāḥ smṛtāḥ // Mś_17.5 //",
    "XXbsa027_u:441": " tiṣṭhatyā pākakālāccetkarma tannityatāmiyāt /",
    "XXbsa027_u:442": " niruddhaṃ cennirūddhaṃ satkiṃ phalaṃ janayiṣyati // Mś_17.6 //",
    "XXbsa027_u:443": " yo 'ṅkuraprabhṛtirbījātsaṃtāno 'bhipravartate /",
    "XXbsa027_u:444": " tataḥ phalamṛte bījātsa ca nābhipravartate // Mś_17.7 //",
    "XXbsa027_u:445": " bījācca yasmātsaṃtānaḥ saṃtānācca phalodbhavaḥ /",
    "XXbsa027_u:446": " bījapūrvaṃ phalaṃ tasmānnocchinnaṃ nāpi śāśvatam // Mś_17.8 //",
    "XXbsa027_u:447": " yastasmāccittasaṃtānaścetaso 'bhipravartate /",
    "XXbsa027_u:448": " tataḥ phalamṛte cittātsa ca nābhipravartate // Mś_17.9 //",
    "XXbsa027_u:449": " cittācca yasmātsaṃtānaḥ saṃtānācca phalodbhavaḥ /",
    "XXbsa027_u:450": " karmapūrvaṃ phalaṃ tasmānnocchinnaṃ nāpi śāśvatam // Mś_17.10 //",
    "XXbsa027_u:451": " dharmasya sādhanopāyāḥ śuklāḥ karmapathā daśa /",
    "XXbsa027_u:452": " phalaṃ kāmaguṇāḥ pañca dharmasya pretya ceha ca // Mś_17.11 //",
    "XXbsa027_u:453": " bahavaśca mahāntaśca doṣāḥ syurapi kalpanā /",
    "XXbsa027_u:454": " yadyeṣā tena naivaiṣā kalpanātropapadyate // Mś_17.12 //",
    "XXbsa027_u:455": " imāṃ punaḥ pravakṣyāmi kalpanāṃ yātra yojyate /",
    "XXbsa027_u:456": " buddhaiḥ pratyekabuddhaiśca śrāvakaiścānuvarṇitām // Mś_17.13 //",
    "XXbsa027_u:457": " patraṃ yathāvipraṇāśastatharṇamiva karma ca /",
    "XXbsa027_u:458": " caturvidho dhātutaḥ sa prakṛtyāvyākṛtaśca saḥ // Mś_17.14 //",
    "XXbsa027_u:459": " prahāṇato na praheyo bhāvanāheya eva vā /",
    "XXbsa027_u:460": " tasmādavipraṇāśena jāyate karmaṇāṃ phalam // Mś_17.15 //",
    "XXbsa027_u:461": " prahāṇataḥ praheyaḥ syātkarmaṇaḥ saṃkrameṇa vā /",
    "XXbsa027_u:462": " yadi doṣāḥ prasajyeraṃstatra karmavadhādayaḥ // Mś_17.16 //",
    "XXbsa027_u:463": " sarveṣāṃ viṣabhāgānāṃ sabhāgānāṃ ca karmaṇām /",
    "XXbsa027_u:464": " pratisaṃdhau sadhātūnāmeka utpadyate tu saḥ // Mś_17.17 //",
    "XXbsa027_u:465": " karmaṇaḥ karmaṇo dṛṣṭe dharma utpadyate tu saḥ /",
    "XXbsa027_u:466": " dviprakārasya sarvasya vipakke 'pi ca tiṣṭhati // Mś_17.18 //",
    "XXbsa027_u:467": " phalavyatikramādvā sa maraṇādvā nirudhyate /",
    "XXbsa027_u:468": " anāsravaṃ sāsravaṃ ca vibhāgaṃ tatra lakṣayet // Mś_17.19 //",
    "XXbsa027_u:469": " śūnyatā ca na cocchedaḥ saṃsāraśca na śāśvatam /",
    "XXbsa027_u:470": " karmaṇo 'vipraṇāśaśca dharmo buddhena deśitaḥ // Mś_17.20 //",
    "XXbsa027_u:471": " karma notpadyate kasmāt niḥsvabhāvaṃ yatastataḥ /",
    "XXbsa027_u:472": " yasmācca tadanutpannaṃ na tasmādvipraṇaśyati // Mś_17.21 //",
    "XXbsa027_u:473": " karma svabhāvataścetsyācchāśvataṃ syādasaṃśayam /",
    "XXbsa027_u:474": " akṛtaṃ ca bhavetkarma kriyate na hi śāśvatam // Mś_17.22 //",
    "XXbsa027_u:475": " akṛtābhyāgamabhayaṃ syātkarmākṛtakaṃ yadi /",
    "XXbsa027_u:476": " abrahmacaryavāsaśca doṣastatra prasajyate // Mś_17.23 //",
    "XXbsa027_u:477": " vyavahārā virudhyante sarva eva na saṃśayaḥ /",
    "XXbsa027_u:478": " puṇyapāpakṛtornaiva pravibhāgaśca yujyate // Mś_17.24 //",
    "XXbsa027_u:479": " tadvipakvavipākaṃ ca punareva vipakṣyati /",
    "XXbsa027_u:480": " karma vyavasthitaṃ yasmāttasmātsvābhāvikaṃ yadi // Mś_17.25 //",
    "XXbsa027_u:481": " karma kleśātmakaṃ cedaṃ te ca kleśā na tattvataḥ /",
    "XXbsa027_u:482": " na cette tattvataḥ kleśāḥ karma syāttattvataḥ katham // Mś_17.26 //",
    "XXbsa027_u:483": " karma kleśāśca dehānāṃ pratyayāḥ samudāhṛtāḥ /",
    "XXbsa027_u:484": " karma kleśāśca te śūnyā yadi deheṣu kā kathā // Mś_17.27 //",
    "XXbsa027_u:485": " avidyānivṛto jantustṛṣṇāsaṃyojanaśca saḥ /",
    "XXbsa027_u:486": " sa bhoktā sa ca na karturanyo na ca sa eva saḥ // Mś_17.28 //",
    "XXbsa027_u:487": " na pratyayasamutpannaṃ nāpratyayasamutthitam /",
    "XXbsa027_u:488": " asti yasmādidaṃ karma tasmātkartāpi nāstyataḥ // Mś_17.29 //",
    "XXbsa027_u:489": " karma cennāsti kartā ca kutaḥ syātkarmajaṃ phalam /",
    "XXbsa027_u:490": " asatyatha phale bhoktā kuta eva bhaviṣyati // Mś_17.30 //",
    "XXbsa027_u:491": " yathā nirmitakaṃ śāstā nirmimītarddhisaṃpadā /",
    "XXbsa027_u:492": " nirmito nirmimītānyaṃ sa ca nirmitakaḥ punaḥ // Mś_17.31 //",
    "XXbsa027_u:493": " tathā nirmitakākāraḥ kartā karma ca tatkṛtam /",
    "XXbsa027_u:494": " tadyathā nirmitenānyo nirmito nirmitastathā // Mś_17.32 //",
    "XXbsa027_u:495": " kleśāḥ karmāṇi dehāśca kartāraśca phalāni ca /",
    "XXbsa027_u:496": " gandharvanagarākārā marīcisvapnasaṃnibhāḥ // Mś_17.33 //",
    "XXbsa027_u:497": " 18 Ātmaparīkṣā aṣṭādaśamaṃ prakaraṇam /",
    "XXbsa027_u:498": " ātmā skandhā yadi bhavedudayavyayabhāgbhavet /",
    "XXbsa027_u:499": " skandhebhyo 'nyo yadi bhavedbhavedaskandhalakṣaṇaḥ // Mś_18.1 //",
    "XXbsa027_u:500": " ātmanyasati cātmīyaṃ kuta eva bhaviṣyati /",
    "XXbsa027_u:501": " nirmamo nirahaṃkāraḥ śamādātmātmanīnayoḥ // Mś_18.2 //",
    "XXbsa027_u:502": " nirmamo nirahaṃkāro yaśca so 'pi na vidyate /",
    "XXbsa027_u:503": " nirmamaṃ nirahaṃkāraṃ yaḥ paśyati na paśyati // Mś_18.3 //",
    "XXbsa027_u:504": " mametyahamiti kṣīṇe bahirdhādhyātmameva ca /",
    "XXbsa027_u:505": " nirudhyata upādānaṃ tatkṣayājjanmanaḥ kṣayaḥ // Mś_18.4 //",
    "XXbsa027_u:506": " karmakleśakṣayānmokṣaḥ karmakleśā vikalpataḥ /",
    "XXbsa027_u:507": " te prapañcātprapañcastu śūnyatāyāṃ nirudhyate // Mś_18.5 //",
    "XXbsa027_u:508": " ātmetyapi prajñapitamanātmetyapi deśitam /",
    "XXbsa027_u:509": " buddhairnātmā na cānātmā kaścidityapi deśitam // Mś_18.6 //",
    "XXbsa027_u:510": " nivṛttamabhidhātavyaṃ nivṛtte cittagocare /",
    "XXbsa027_u:511": " anutpannāniruddhā hi nirvāṇamiva dharmatā // Mś_18.7 //",
    "XXbsa027_u:512": " sarvaṃ tathyaṃ na vā tathyaṃ tathyaṃ cātathyameva ca /",
    "XXbsa027_u:513": " naivātathyaṃ naiva tathyametadbuddhānuśāsanam // Mś_18.8 //",
    "XXbsa027_u:514": " aparapratyayaṃ śāntaṃ prapañcairaprapañcitam /",
    "XXbsa027_u:515": " nirvikalpamanānārthametattattvasya lakṣaṇam // Mś_18.9 //",
    "XXbsa027_u:516": " pratītya yadyadbhavati na hi tāvattadeva tat /",
    "XXbsa027_u:517": " na cānyadapi tattasmānnocchinnaṃ nāpi śāśvatam // Mś_18.10 //",
    "XXbsa027_u:518": " anekārthamanānārthamanucchedamaśāśvatam /",
    "XXbsa027_u:519": " etattallokanāthānāṃ buddhānāṃ śāsanāmṛtam // Mś_18.11 //",
    "XXbsa027_u:520": " saṃbuddhānāmanutpāde śrāvakāṇāṃ punaḥ kṣaye /",
    "XXbsa027_u:521": " jñānaṃ pratyekabuddhānāmasaṃsargātpravartate // Mś_18.12 //",
    "XXbsa027_u:522": " 19 kālaparīkṣā ekonaviṃśatitamaṃ prakaraṇam /",
    "XXbsa027_u:523": " pratyutpanno 'nāgataśca yadyatītamapekṣya hi /",
    "XXbsa027_u:524": " pratyutpanno 'nāgataśca kāle 'tīte bhaviṣyataḥ // Mś_19.1 //",
    "XXbsa027_u:525": " pratyutpanno 'nāgataśca na stastatra punaryadi /",
    "XXbsa027_u:526": " pratyutpanno 'nāgataśca syātāṃ kathamapekṣya tam // Mś_19.2 //",
    "XXbsa027_u:527": " anapekṣya punaḥ siddhirnātītaṃ vidyate tayoḥ /",
    "XXbsa027_u:528": " pratyutpanno 'nāgataśca tasmātkālo na vidyate // Mś_19.3 //",
    "XXbsa027_u:529": " etenaivāvaśiṣṭau dvau krameṇa parivartakau /",
    "XXbsa027_u:530": " uttamādhamamadhyādīnekatvādīṃśca lakṣayet // Mś_19.4 //",
    "XXbsa027_u:531": " nāsthito gṛhyate kālaḥ sthitaḥ kālo na vidyate /",
    "XXbsa027_u:532": " yo gṛhyetāgṛhītaśca kālaḥ prajñapyate katham // Mś_19.5 //",
    "XXbsa027_u:533": " bhāvaṃ pratītya kālaścetkālo bhāvādṛte kutaḥ /",
    "XXbsa027_u:534": " na ca kaścana bhāvo 'sti kutaḥ kālo bhaviṣyati // Mś_19.6 //",
    "XXbsa027_u:535": " 20 Sāmagrīparīkṣā viṃśatitamaṃ prakaraṇam /",
    "XXbsa027_u:536": " hetośca pratyayānāṃ ca sāmagryā jāyate yadi /",
    "XXbsa027_u:537": " phalamasti ca sāmagryāṃ sāmagryā jāyate katham // Mś_20.1 //",
    "XXbsa027_u:538": " hetośca pratyayānāṃ ca sāmagryā jāyate yadi /",
    "XXbsa027_u:539": " phalaṃ nāsti ca sāmagryāṃ sāmagryā jāyate katham // Mś_20.2 //",
    "XXbsa027_u:540": " hetośca pratyayānāṃ ca sāmagryāmasti cetphalam /",
    "XXbsa027_u:541": " gṛhyeta nanu sāmagryāṃ sāmagryāṃ ca na gṛhyate // Mś_20.3 //",
    "XXbsa027_u:542": " hetośca pratyayānāṃ ca sāmagryāṃ nāsti cetphalam /",
    "XXbsa027_u:543": " hetavaḥ pratyayāśca syurahetupratyayaiḥ samāḥ // Mś_20.4 //",
    "XXbsa027_u:544": " hetukaṃ phalasya datvā yadi heturnirudhyate /",
    "XXbsa027_u:545": " yaddattaṃ yanniruddhaṃ ca hetorātmadvayaṃ bhavet // Mś_20.5 //",
    "XXbsa027_u:546": " hetuṃ phalasyādatvā ca yadi heturnirudhyate /",
    "XXbsa027_u:547": " hetau niruddhe jātaṃ tatphalamāhetukaṃ bhavet // Mś_20.6 //",
    "XXbsa027_u:548": " phalaṃ sahaiva sāmagryā yadi prādurbhavetpunaḥ /",
    "XXbsa027_u:549": " ekakālau prasajyete janako yaśca janyate // Mś_20.7 //",
    "XXbsa027_u:550": " pūrvameva ca sāmagryāḥ phalaṃ prādurbhavedyadi /",
    "XXbsa027_u:551": " hetupratyayanirmuktaṃ phalamāhetukaṃ bhavet // Mś_20.8 //",
    "XXbsa027_u:552": " niruddhe cetphalaṃ hetau hetoḥ saṃkramaṇaṃ bhavet /",
    "XXbsa027_u:553": " pūrvajātasya hetośca punarjanma prasajyate // Mś_20.9 //",
    "XXbsa027_u:554": " janayetphalamutpannaṃ niruddho 'staṃgataḥ katham /",
    "XXbsa027_u:555": " tiṣṭhannapi kathaṃ hetuḥ phalena janayedvṛtaḥ // Mś_20.10 //",
    "XXbsa027_u:556": " athāvṛtaḥ phalenāsau katamajjanayetphalam /",
    "XXbsa027_u:557": " na hyadṛṣṭvā vā dṛṣṭvā vā heturjanayate phalam // Mś_20.11 //",
    "XXbsa027_u:558": " nātītasya hyatītena phalasya saha hetunā /",
    "XXbsa027_u:559": " nājātena na jātena saṃgatirjātu vidyate // Mś_20.12 //",
    "XXbsa027_u:560": " na jātasya hyajātena phalasya saha hetunā /",
    "XXbsa027_u:561": " nātītena na jātena saṃgatirjātu vidyate // Mś_20.13 //",
    "XXbsa027_u:562": " nājātasya hi jātena phalasya saha hetunā /",
    "XXbsa027_u:563": " nājātena na naṣṭena saṃgatirjātu vidyate // Mś_20.14 //",
    "XXbsa027_u:564": " asatyāṃ saṃgatau hetuḥ kathaṃ janayate phalam /",
    "XXbsa027_u:565": " satyāṃ vā saṃgatau hetuḥ kathaṃ janayate phalam // Mś_20.15 //",
    "XXbsa027_u:566": " hetuḥ phalena śūnyaścetkathaṃ janayate phalam /",
    "XXbsa027_u:567": " hetuḥ phalenāśūnyaścetkathaṃ janayate phalam // Mś_20.16 //",
    "XXbsa027_u:568": " phalaṃ notpatsyate 'śūnyamaśūnyaṃ na nirotsyate /",
    "XXbsa027_u:569": " aniruddhamanutpannamaśūnyaṃ tadbhaviṣyati // Mś_20.17 //",
    "XXbsa027_u:570": " kathamutpatsyate śūnyaṃ kathaṃ śūnyaṃ nirotsyate /",
    "XXbsa027_u:571": " śūnyamapyaniruddhaṃ tadanutpannaṃ prasajyate // Mś_20.18 //",
    "XXbsa027_u:572": " hetoḥ phalasya caikatvaṃ na hi jātūpapadyate /",
    "XXbsa027_u:573": " hetoḥ phalasya cānyatvaṃ na hi jātūpapadyate // Mś_20.19 //",
    "XXbsa027_u:574": " ekatve phalahetvoḥ syādaikyaṃ janakajanyayoḥ /",
    "XXbsa027_u:575": " pṛthaktve phalahetvoḥ syāttulyo heturahetunā // Mś_20.20 //",
    "XXbsa027_u:576": " phalaṃ svabhāvasadbhūtaṃ kiṃ heturjanayiṣyati /",
    "XXbsa027_u:577": " phalaṃ svabhāvāsadbhūtaṃ kiṃ heturjanayiṣyati // Mś_20.21 //",
    "XXbsa027_u:578": " na cājanayamānasya hetutvamupapadyate /",
    "XXbsa027_u:579": " hetutvānupapattau ca phalaṃ kasya bhaviṣyati // Mś_20.22 //",
    "XXbsa027_u:580": " na ca pratyayahetūnāmiyamātmānamātmanā /",
    "XXbsa027_u:581": " yā sāmagrī janayate sā kathaṃ janayetphalam // Mś_20.23 //",
    "XXbsa027_u:582": " na sāmagrīkṛtaṃ phalaṃ nāsāmagrīkṛtaṃ phalam /",
    "XXbsa027_u:583": " asti pratyayasāmagrī kuta eva phalaṃ vinā // Mś_20.24 //",
    "XXbsa027_u:584": " 21 Saṃbhavavibhavaparīkṣā ekaviṃśatitamaṃ prakaraṇam /",
    "XXbsa027_u:585": " vinā vā saha vā nāsti vibhavaḥ saṃbhavena vai /",
    "XXbsa027_u:586": " vinā vā saha vā nāsti saṃbhavo vibhavena vai // Mś_21.1 //",
    "XXbsa027_u:587": " bhaviṣyati kathaṃ nāma vibhavaḥ saṃbhavaṃ vinā /",
    "XXbsa027_u:588": " vinaiva janma maraṇaṃ vibhavo nodbhavaṃ vinā // Mś_21.2 //",
    "XXbsa027_u:589": " saṃbhavenaiva vibhavaḥ kathaṃ saha bhaviṣyati /",
    "XXbsa027_u:590": " na janmamaraṇaṃ caivaṃ tulyakālaṃ hi vidyate // Mś_21.3 //",
    "XXbsa027_u:591": " bhaviṣyati kathaṃ nāma saṃbhavo vibhavaṃ vinā /",
    "XXbsa027_u:592": " anityatā hi bhāveṣu na kadācinna vidyate // Mś_21.4 //",
    "XXbsa027_u:593": " saṃbhavo vibhavenaiva kathaṃ saha bhaviṣyati /",
    "XXbsa027_u:594": " na janmamaraṇaṃ caiva tulyakālaṃ hi vidyate // Mś_21.5 //",
    "XXbsa027_u:595": " sahānyonyena vā siddhirvinānyonyena vā yayoḥ /",
    "XXbsa027_u:596": " na vidyate, tayoḥ siddhiḥ kathaṃ nu khalu vidyate // Mś_21.6 //",
    "XXbsa027_u:597": " kṣayasya saṃbhavo nāsti nākṣayasyāpi saṃbhavaḥ /",
    "XXbsa027_u:598": " kṣayasya vibhavo nāsti vibhavo nākṣayasya ca // Mś_21.7 //",
    "XXbsa027_u:599": " saṃbhavo vibhavaścaiva vinā bhāvaṃ na vidyate /",
    "XXbsa027_u:600": " saṃbhavaṃ vibhavaṃ caiva vinā bhāvo na vidyate // Mś_21.8 //",
    "XXbsa027_u:601": " saṃbhavo vibhavaścaiva na śūnyasyopapadyate /",
    "XXbsa027_u:602": " saṃbhavo vibhavaścaiva nāśūnyasyopapadyate // Mś_21.9 //",
    "XXbsa027_u:603": " saṃbhavo vibhavaścaiva naika ityupapadyate /",
    "XXbsa027_u:604": " saṃbhavo vibhavaścaiva na nānetyupapadyate // Mś_21.10 //",
    "XXbsa027_u:605": " dṛśyate saṃbhavaścaiva vibhavaścaiva te bhavet /",
    "XXbsa027_u:606": " dṛśyate saṃbhavaścaiva mohādvibhava eva ca // Mś_21.11 //",
    "XXbsa027_u:607": " na bhāvājjāyate bhāvo bhāvo 'bhāvānna jāyate /",
    "XXbsa027_u:608": " nābhāvājjāyate 'bhāvo 'bhāvo bhāvānna jāyate // Mś_21.12 //",
    "XXbsa027_u:609": " na svato jāyate bhāvaḥ parato naiva jāyate /",
    "XXbsa027_u:610": " na svataḥ parataścaiva jāyate, jāyate kutaḥ // Mś_21.13 //",
    "XXbsa027_u:611": " bhāvamabhyupapannasya śāśvatocchedadarśanam /",
    "XXbsa027_u:612": " prasajyate sa bhāvo hi nityo 'nityo 'tha vā bhavet // Mś_21.14 //",
    "XXbsa027_u:613": " bhāvamabhyupapannasya naivocchedo na śāśvatam /",
    "XXbsa027_u:614": " udayavyayasaṃtānaḥphalahetvorbhavaḥ sa hi // Mś_21.15 //",
    "XXbsa027_u:615": " udayavyayasaṃtānaḥ phalahetvorbhavaḥ sa cet /",
    "XXbsa027_u:616": " vyayasyāpunarutpatterhetūcchedaḥ prasajyate // Mś_21.16 //",
    "XXbsa027_u:617": " sadbhāvasya svabhāvena nāsadbhāvaśca yujyate /",
    "XXbsa027_u:618": " nirvāṇakāle cocchedaḥ praśamādbhavasaṃtateḥ // Mś_21.17 //",
    "XXbsa027_u:619": " carame na niruddhe ca prathamo yujyate bhavaḥ /",
    "XXbsa027_u:620": " carame nāniruddhe ca prathamo yujyate bhavaḥ // Mś_21.18 //",
    "XXbsa027_u:621": " nirudhyamāne carame prathamo yadi jāyate /",
    "XXbsa027_u:622": " nirudhyamāna ekaḥ syājjāyamāno 'paro bhavet // Mś_21.19 //",
    "XXbsa027_u:623": " na cennirudhyamānaśca jāyamānaśca yujyate /",
    "XXbsa027_u:624": " sārdhaṃ ca mriyate yeṣu teṣu skandheṣu jāyate // Mś_21.20 //",
    "XXbsa027_u:625": " evaṃ triṣvapi kāleṣu na yuktā bhavasaṃtatiḥ /",
    "XXbsa027_u:626": " triṣu kāleṣu yā nāsti sā kathaṃ bhavasaṃtatiḥ // Mś_21.21 //",
    "XXbsa027_u:627": " 22 Tathāgataparīkṣā dvāviṃśatitamaṃ prakaraṇam /",
    "XXbsa027_u:628": " skandhā na nānyaḥ skandhebhyo nāsmin skandhā na teṣu saḥ /",
    "XXbsa027_u:629": " tathāgataḥ skandhavānna katamo 'tra tathāgataḥ // Mś_22.1 //",
    "XXbsa027_u:630": " buddhaḥ skandhānupādāya yadi nāsti svabhāvataḥ /",
    "XXbsa027_u:631": " svabhāvataśca yo nāsti kutaḥ sa parabhāvataḥ // Mś_22.2 //",
    "XXbsa027_u:632": " pratītya parabhāvaṃ yaḥ so 'nātmetyupapadyate /",
    "XXbsa027_u:633": " yaścānātmā sa ca kathaṃ bhaviṣyati tathāgataḥ // Mś_22.3 //",
    "XXbsa027_u:634": " yadi nāsti svabhāvaśca parabhāvaḥ kathaṃ bhavet /",
    "XXbsa027_u:635": " svabhāvaparabhāvābhyāmṛte kaḥ sa tathāgataḥ // Mś_22.4 //",
    "XXbsa027_u:636": " skandhān yadyanupādāya bhavetkaścittathāgataḥ /",
    "XXbsa027_u:637": " sa idānīmupādadyādupādāya tato bhavet // Mś_22.5 //",
    "XXbsa027_u:638": " skandhāṃścāpyanupādāya nāsti kaścittathāgataḥ /",
    "XXbsa027_u:639": " yaśca nāstyanupādāya sa upādāsyate katham // Mś_22.6 //",
    "XXbsa027_u:640": " na bhavatyanupādattamupādānaṃ ca kiṃcana /",
    "XXbsa027_u:641": " na cāsti nirupādānaḥ kathaṃcana tathāgataḥ // Mś_22.7 //",
    "XXbsa027_u:642": " tattvānyatvena yo nāsti mṛgyamāṇaśca pañcadhā /",
    "XXbsa027_u:643": " upādānena sa kathaṃ prajñapyeta tathāgataḥ // Mś_22.8 //",
    "XXbsa027_u:644": " yadapīdamupādānaṃ tatsvabhāvatvānna vidyate /",
    "XXbsa027_u:645": " svabhāvataśca yannāsti kutastatparabhāvataḥ // Mś_22.9 //",
    "XXbsa027_u:646": " evaṃ śūnyamupādānamupādātā ca sarvaśaḥ /",
    "XXbsa027_u:647": " prajñapyate ca śūnyena kathaṃ śūnyastathāgataḥ // Mś_22.10 //",
    "XXbsa027_u:648": " śūnyamiti na vaktavyamaśūnyamiti vā bhavet /",
    "XXbsa027_u:649": " ubhayaṃ nobhayaṃ ceti prajñaptyarthaṃ tu kathyate // Mś_22.11 //",
    "XXbsa027_u:650": " śāśvatāśāśvatādyā kutaḥ śānte catuṣṭayam /",
    "XXbsa027_u:651": " antānantādi cāpyatra kuntaḥ śānte catuṣṭayam // Mś_22.12 //",
    "XXbsa027_u:652": " yena grāho gṛhītastu ghano 'stīti tathāgataḥ /",
    "XXbsa027_u:653": " nāstīti sa vikalpayannirvṛtasyāpi kalpayet // Mś_22.13 //",
    "XXbsa027_u:654": " svabhāvataśca śūnye 'smiṃścintā naivopapadyate /",
    "XXbsa027_u:655": " paraṃ nirodhādbhavati buddho na bhavatīti vā // Mś_22.14 //",
    "XXbsa027_u:656": " prapañcayanti ye buddhaṃ prapañcātītamavyayam /",
    "XXbsa027_u:657": " te prapañcahatāḥ sarve na paśyanti tathāgatam // Mś_22.15 //",
    "XXbsa027_u:658": " tathāgato yatsvabhāvastatsvabhāvamidaṃ jagat /",
    "XXbsa027_u:659": " tathāgato niḥsvabhāvo niḥsvabhāvamidaṃ jagat // Mś_22.16 //",
    "XXbsa027_u:660": " 23 Viparyāsaparīkṣā trayoviṃśatitamaṃ prakaraṇam /",
    "XXbsa027_u:661": " saṃkalpaprabhavo rāgo dveṣo mohaśca kathyate /",
    "XXbsa027_u:662": " śubhāśubhaviparyāsān saṃbhavanti pratītya hi // Mś_23.1 //",
    "XXbsa027_u:663": " śubhāśubhaviparyāsān saṃbhavanti pratītya ye /",
    "XXbsa027_u:664": " te svabhāvānna vidyante tasmāt kleśā na tattvataḥ // Mś_23.2 //",
    "XXbsa027_u:665": " ātmano 'stitvanāstitve na kathaṃcicca sidhyataḥ /",
    "XXbsa027_u:666": " taṃ vināstitvanāstitve kleśānāṃ sidhyataḥ katham // Mś_23.3 //",
    "XXbsa027_u:667": " kasyaciddhi bhavantīme kleśāḥ sa ca na sidhyati /",
    "XXbsa027_u:668": " kaścidāho vinā kaṃcitsanti kleśā na kasyacit // Mś_23.4 //",
    "XXbsa027_u:669": " svakāyadṛṣṭivat kleśāḥ kliṣṭe santi na pañcadhā /",
    "XXbsa027_u:670": " svakāyadṛṣṭivat kliṣṭaṃ kleśeṣvapi na pañcadhā // Mś_23.5 //",
    "XXbsa027_u:671": " svabhāvato na vidyante śubhāśubhaviparyayāḥ /",
    "XXbsa027_u:672": " pratītya katamān kleśāḥ śubhāśubhaviparyayān // Mś_23.6 //",
    "XXbsa027_u:673": " rūpaśabdarasasparśā gandhā dharmāśca ṣaḍvidham /",
    "XXbsa027_u:674": " vastu rāgasya dveṣasya mohasya ca vikalpyate // Mś_23.7 //",
    "XXbsa027_u:675": " rūpaśabdarasasparśā gandhā dharmāśca kevalāḥ /",
    "XXbsa027_u:676": " gandharvanagarākārā marīcisvapnasaṃnibhāḥ // Mś_23.8 //",
    "XXbsa027_u:677": " aśubhaṃ vā śubhaṃ vāpi kutasteṣu bhaviṣyati /",
    "XXbsa027_u:678": " māyāpuruṣakalpeṣu pratibimbasameṣu ca // Mś_23.9 //",
    "XXbsa027_u:679": " anapekṣya śubhaṃ nāstyaśubhaṃ prajñapayemahi /",
    "XXbsa027_u:680": " yatpratītya śubhaṃ tasmācchubhaṃ naivopapadyate // Mś_23.10 //",
    "XXbsa027_u:681": " anapekṣyāśubhaṃ nāsti śubhaṃ prajñapayemahi /",
    "XXbsa027_u:682": " yatpratītyāśubhaṃ tasmādaśubhaṃ naiva vidyate // Mś_23.11 //",
    "XXbsa027_u:683": " avidyamāne ca śubhe kuto rāgo bhaviṣyati /",
    "XXbsa027_u:684": " aśubhe 'vidyamāne ca kuto dveṣo bhaviṣyati // Mś_23.12 //",
    "XXbsa027_u:685": " anitye nityamityevaṃ yadi grāho viparyayaḥ /",
    "XXbsa027_u:686": " nānityaṃ vidyate śūnye kuto grāho viparyayaḥ // Mś_23.13 //",
    "XXbsa027_u:687": " anitye nityamityevaṃ yadi grāho viparyayaḥ /",
    "XXbsa027_u:688": " anityamityapi grāhaḥ śūnye kiṃ na viparyayaḥ // Mś_23.14 //",
    "XXbsa027_u:689": " yena gṛṇhāti yo grāho grahītā yacca gṛhyate /",
    "XXbsa027_u:690": " upaśāntāni sarvāṇi tasmādgrāho na vidyate // Mś_23.15 //",
    "XXbsa027_u:691": " avidyamāne grāhe ca mithyā vā samyageva vā /",
    "XXbsa027_u:692": " bhavedviparyayaḥ kasya bhavetkasyāviparyayaḥ // Mś_23.16 //",
    "XXbsa027_u:693": " na cāpi viparītasya saṃbhavanti viparyayāḥ /",
    "XXbsa027_u:694": " na cāpyaviparītasya saṃbhavanti viparyayāḥ // Mś_23.17 //",
    "XXbsa027_u:695": " na viparyasyamānasya saṃbhavanti viparyayāḥ /",
    "XXbsa027_u:696": " vimṛśasva svayaṃ kasya saṃbhavanti viparyayāḥ // Mś_23.18 //",
    "XXbsa027_u:697": " anutpannāḥ kathaṃ nāma bhaviṣyanti viparyayāḥ /",
    "XXbsa027_u:698": " viparyayeṣvajāteṣu viparyayagataḥ kutaḥ // Mś_23.19 //",
    "XXbsa027_u:699": " na svato jāyate bhāvaḥ parato naiva jāyate /",
    "XXbsa027_u:700": " na svataḥ parataśceti viparyayagataḥ kutaḥ // Mś_23.20 //",
    "XXbsa027_u:701": " ātmā ca śuci nityaṃ ca sukhaṃ ca yadi vidyate /",
    "XXbsa027_u:702": " ātmā ca śuci nityaṃ ca sukhaṃ ca na viparyayaḥ // Mś_23.21 //",
    "XXbsa027_u:703": " nātmā ca śuci nityaṃ ca sukhaṃ ca yadi vidyate /",
    "XXbsa027_u:704": " anātmāśucyanityaṃ ca naiva duḥkhaṃ ca vidyate // Mś_23.22 //",
    "XXbsa027_u:705": " evaṃ nirudhyate 'vidyā viparyayanirodhanāt /",
    "XXbsa027_u:706": " avidyāyāṃ niruddhāyāṃ saṃskārādyaṃ nirudhyate // Mś_23.23 //",
    "XXbsa027_u:707": " yadi bhūtāḥ svabhāvena kleśāḥ keciddhi kasyacit /",
    "XXbsa027_u:708": " kathaṃ nāma prahīyeran kaḥ svabhāvaṃ prahāsyati // Mś_23.24 //",
    "XXbsa027_u:709": " yadyabhūtāḥ svabhāvena kleśāḥ keciddhi kasyacit /",
    "XXbsa027_u:710": " kathaṃ nāma prahīyeran ko 'sadbhāvaṃ prahāsyati // Mś_23.25 //",
    "XXbsa027_u:711": " 24 Āryasatyaparīkṣā caturviṃśatitamaṃ prakaraṇam /",
    "XXbsa027_u:712": " yadi śūnyamidaṃ sarvamudayo nāsti na vyayaḥ /",
    "XXbsa027_u:713": " caturṇāmāryasatyānāmabhāvaste prasajyate // Mś_24.1 //",
    "XXbsa027_u:714": " parijñā ca prahāṇaṃ ca bhāvanā sākṣikarma ca /",
    "XXbsa027_u:715": " caturṇāmāryasatyānāmabhāvānnopapadyate // Mś_24.2 //",
    "XXbsa027_u:716": " tadabhāvānna vidyante catvāryāryaphalāni ca /",
    "XXbsa027_u:717": " phalābhāve phalasthā no na santi pratipannakāḥ // Mś_24.3 //",
    "XXbsa027_u:718": " saṃgho nāsti na cetsanti te 'ṣṭau puruṣapudgalāḥ /",
    "XXbsa027_u:719": " abhāvāccāryasatyānāṃ saddharmo 'pi na vidyate // Mś_24.4 //",
    "XXbsa027_u:720": " dharme cāsati saṃghe ca kathaṃ buddho bhaviṣyati /",
    "XXbsa027_u:721": " evaṃ trīṇyapi ratnāni brūvāṇaḥ pratibādhase // Mś_24.5 //",
    "XXbsa027_u:722": " śūnyatāṃ phalasadbhāvamadharmaṃ dharmameva ca /",
    "XXbsa027_u:723": " sarvasaṃvyavahārāṃśca laukikān pratibādhase // Mś_24.6 //",
    "XXbsa027_u:724": " atra brūmaḥ śūnyatāyāṃ na tvaṃ vetsi prayojanam /",
    "XXbsa027_u:725": " śūnyatāṃ śūnyatārthaṃ ca tata evaṃ vihanyase // Mś_24.7 //",
    "XXbsa027_u:726": " dve satye samupāśritya buddhānāṃ dharmadeśanā /",
    "XXbsa027_u:727": " lokasaṃvṛtisatyaṃ ca satyaṃ ca paramārthataḥ // Mś_24.8 //",
    "XXbsa027_u:728": " ye 'nayorna vijānanti vibhāgaṃ satyayordvayoḥ /",
    "XXbsa027_u:729": " te tattvaṃ na vijānanti gambhīraṃ buddhaśāsane // Mś_24.9 //",
    "XXbsa027_u:730": " vyavahāramanāśritya paramārtho na deśyate /",
    "XXbsa027_u:731": " paramārthamanāgamya nirvāṇaṃ nādhigamyate // Mś_24.10 //",
    "XXbsa027_u:732": " vināśayati durdṛṣṭā śūnyatā mandamedhasam /",
    "XXbsa027_u:733": " sarpo yathā durgṛhīto vidyā vā duṣprasādhitā // Mś_24.11 //",
    "XXbsa027_u:734": " ataśca pratyudāvṛttaṃ cittaṃ deśayituṃ muneḥ /",
    "XXbsa027_u:735": " dharmaṃ matvāsya dharmasya mandairduravagāhatām // Mś_24.12 //",
    "XXbsa027_u:736": " śūnyatāyāmadhilayaṃ yaṃ punaḥ kurute bhavān /",
    "XXbsa027_u:737": " doṣaprasaṅgo nāsmākaṃ sa śūnye nopapadyate // Mś_24.13 //",
    "XXbsa027_u:738": " sarvaṃ ca yujyate tasya śūnyatā yasya yujyate /",
    "XXbsa027_u:739": " sarvaṃ na yujyate tasya śūnyaṃ yasya na yujyate // Mś_24.14 //",
    "XXbsa027_u:740": " sa tvaṃ doṣānātmanīnānasmāsu paripātayan /",
    "XXbsa027_u:741": " aśvamevābhirūḍhaḥ sannaśvamevāsi vismṛtaḥ // Mś_24.15 //",
    "XXbsa027_u:742": " svabhāvādyadi bhāvānāṃ sadbhāvamanupaśyasi /",
    "XXbsa027_u:743": " ahetupratyayān bhāvāṃstvamevaṃ sati paśyasi // Mś_24.16 //",
    "XXbsa027_u:744": " kāryaṃ ca kāraṇaṃ caiva kartāraṃ karaṇaṃ kriyām /",
    "XXbsa027_u:745": " utpādaṃ ca nirodhaṃ ca phalaṃ ca pratibādhase // Mś_24.17 //",
    "XXbsa027_u:746": " yaḥ pratītyasamutpādaḥ śūnyatāṃ tāṃ pracakṣmahe /",
    "XXbsa027_u:747": " sā prajñaptirupādāya pratipatsaiva madhyamā // Mś_24.18 //",
    "XXbsa027_u:748": " apratītya samutpanno dharmaḥ kaścinna vidyate /",
    "XXbsa027_u:749": " yasmāttasmādaśūnyo hi dharmaḥ kaścinna vidyate // Mś_24.19 //",
    "XXbsa027_u:750": " yadyaśūnyamidaṃ sarvamudayo nāsti na vyayaḥ /",
    "XXbsa027_u:751": " caturṇāmāryasatyānāmabhāvaste prasajyate // Mś_24.20 //",
    "XXbsa027_u:752": " apratītya samutpannaṃ kuto duḥkhaṃ bhaviṣyati /",
    "XXbsa027_u:753": " anityamuktaṃ duḥkhaṃ hi tatsvābhāvye na vidyate // Mś_24.21 //",
    "XXbsa027_u:754": " svabhāvato vidyamānaṃ kiṃ punaḥ samudeṣyate /",
    "XXbsa027_u:755": " tasmātsamudayo nāsti śūnyatāṃ pratibādhataḥ // Mś_24.22 //",
    "XXbsa027_u:756": " na nirodhaḥ svabhāvena sato duḥkhasya vidyate /",
    "XXbsa027_u:757": " svabhāvaparyavasthānānnirodhaṃ pratibādhase // Mś_24.23 //",
    "XXbsa027_u:758": " svābhāvye sati mārgasya bhāvanā nopapadyate /",
    "XXbsa027_u:759": " athāsau bhāvyate mārgaḥ svābhāvyaṃ te na vidyate // Mś_24.24 //",
    "XXbsa027_u:760": " yadā duḥkhaṃ samudayo nirodhaśca na vidyate /",
    "XXbsa027_u:761": " mārgo duḥkhanirodhatvāt katamaḥ prāpayiṣyati // Mś_24.25 //",
    "XXbsa027_u:762": " svabhāvenāparijñānaṃ yadi tasya punaḥ katham /",
    "XXbsa027_u:763": " parijñānaṃ nanu kila svabhāvaḥ samavasthitaḥ // Mś_24.26 //",
    "XXbsa027_u:764": " prahāṇasākṣātkaraṇe bhāvanā caivameva te /",
    "XXbsa027_u:765": " parijñāvanna yujyante catvāryapi phalāni ca // Mś_24.27 //",
    "XXbsa027_u:766": " svabhāvenānadhigataṃ yatphalaṃ tatpunaḥ katham /",
    "XXbsa027_u:767": " śakyaṃ samadhigantuṃ syātsvabhāvaṃ parigṛhṇataḥ // Mś_24.28 //",
    "XXbsa027_u:768": " phalābhāve phalasthā no na santi pratipannakāḥ /",
    "XXbsa027_u:769": " saṃgho nāsti na cetsanti te 'ṣṭau puruṣapudgalāḥ // Mś_24.29 //",
    "XXbsa027_u:770": " abhāvāccāryasatyānāṃ saddharmo 'pi na vidyate /",
    "XXbsa027_u:771": " dharme cāsati saṃghe ca kathaṃ buddho bhaviṣyati // Mś_24.30 //",
    "XXbsa027_u:772": " apratītyāpi bodhiṃ ca tava buddhaḥ prasajyate /",
    "XXbsa027_u:773": " apratītyāpi buddhaṃ ca tava bodhiḥ prasajyate // Mś_24.31 //",
    "XXbsa027_u:774": " yaścābuddhaḥ svabhāvena sa bodhāya ghaṭannapi /",
    "XXbsa027_u:775": " na bodhisattvacaryāyāṃ bodhiṃ te 'dhigamiṣyati // Mś_24.32 //",
    "XXbsa027_u:776": " na ca dharmamadharmaṃ vā kaścijjātu kariṣyati /",
    "XXbsa027_u:777": " kimaśūnyasya kartavyaṃ svabhāvaḥ kriyate na hi // Mś_24.33 //",
    "XXbsa027_u:778": " vinā dharmamadharmaṃ ca phalaṃ hi tava vidyate /",
    "XXbsa027_u:779": " dharmādharmanimittaṃ ca phalaṃ tava na vidyate // Mś_24.34 //",
    "XXbsa027_u:780": " dharmādharmanimittaṃ vā yadi te vidyate phalam /",
    "XXbsa027_u:781": " dharmādharmasamutpannamaśūnyaṃ te kathaṃ phalam // Mś_24.35 //",
    "XXbsa027_u:782": " sarvasaṃvyavahārāṃśca laukikān pratibādhase /",
    "XXbsa027_u:783": " yatpratītyasamutpādaśūnyatāṃ pratibādhase // Mś_24.36 //",
    "XXbsa027_u:784": " na kartavyaṃ bhavetkiṃcidanārabdhā bhavetkriyā /",
    "XXbsa027_u:785": " kārakaḥ syādakurvāṇaḥ śūnyatāṃ pratibādhataḥ // Mś_24.37 //",
    "XXbsa027_u:786": " ajātamaniruddhaṃ ca kūṭasthaṃ ca bhaviṣyati /",
    "XXbsa027_u:787": " vicitrābhiravasthābhiḥ svabhāve rahitaṃ jagat // Mś_24.38 //",
    "XXbsa027_u:788": " asaṃprāptasya ca prāptirduḥkhaparyantakarma ca /",
    "XXbsa027_u:789": " sarvakleśaprahāṇaṃ ca yadyaśūnyaṃ na vidyate // Mś_24.39 //",
    "XXbsa027_u:790": " yaḥ pratītyasamutpādaṃ paśyatīdaṃ sa paśyati /",
    "XXbsa027_u:791": " duḥkhaṃ samudayaṃ caiva nirodhaṃ mārgameva ca // Mś_24.40 //",
    "XXbsa027_u:792": " 25 Nirvāṇaparīkṣā pañcaviṃśatitamaṃ prakaraṇam /",
    "XXbsa027_u:793": " yadi śūnyamidaṃ sarvamudayo nāsti na vyayaḥ /",
    "XXbsa027_u:794": " prahāṇādvā nirodhādvā kasya nirvāṇamiṣyate // Mś_25.1 //",
    "XXbsa027_u:795": " yadyaśūnyamidaṃ sarvamudayo nāsti na vyayaḥ /",
    "XXbsa027_u:796": " prahāṇādvā nirodhādvā kasya nirvāṇamiṣyate // Mś_25.2 //",
    "XXbsa027_u:797": " aprahīṇamasaṃprāptamanucchinnamaśāśvatam /",
    "XXbsa027_u:798": " aniruddhamanutpannametannirvāṇamucyate // Mś_25.3 //",
    "XXbsa027_u:799": " bhāvastāvanna nirvāṇaṃ jarāmaraṇalakṣaṇam /",
    "XXbsa027_u:800": " prasajyetāsti bhāvo hi na jarāmaraṇaṃ vinā // Mś_25.4 //",
    "XXbsa027_u:801": " bhāvaśca yadi nirvāṇaṃ nirvāṇaṃ saṃskṛtaṃ bhavet /",
    "XXbsa027_u:802": " nāsaṃskṛto hi vidyate bhāvaḥ kvacana kaścana // Mś_25.5 //",
    "XXbsa027_u:803": " bhāvaśca yadi nirvāṇamanupādāya tatkatham /",
    "XXbsa027_u:804": " nirvāṇaṃ nānupādāya kaścid bhāvo hi vidyate // Mś_25.6 //",
    "XXbsa027_u:805": " yadi bhāvo na nirvāṇamabhāvaḥ kiṃ bhaviṣyati /",
    "XXbsa027_u:806": " nirvāṇaṃ yatra bhāvo na nābhāvastatra vidyate // Mś_25.7 //",
    "XXbsa027_u:807": " yadyabhāvaśca nirvāṇamanupādāya tatkatham /",
    "XXbsa027_u:808": " nirvāṇaṃ na hyabhāvo 'sti yo 'nupādāya vidyate // Mś_25.8 //",
    "XXbsa027_u:809": " ya ājavaṃjavībhāva upādāya pratītya va /",
    "XXbsa027_u:810": " so 'pratītyānupādāya nirvāṇamupadiśyate // Mś_25.9 //",
    "XXbsa027_u:811": " prahāṇaṃ cābravīcchāstā bhavasya vibhavasya ca /",
    "XXbsa027_u:812": " tasmānna bhāvo nābhāvo nirvāṇamiti yujyate // Mś_25.10 //",
    "XXbsa027_u:813": " bhavedabhāvo bhāvaśca nirvāṇamubhayaṃ yadi /",
    "XXbsa027_u:814": " bhavedabhāvo bhāvaśca mokṣastacca na yujyate // Mś_25.11 //",
    "XXbsa027_u:815": " bhavedabhāvo bhāvaśca nirvāṇamubhayaṃ yadi /",
    "XXbsa027_u:816": " nānupādāya nirvāṇamupādāyobhayaṃ hi tat // Mś_25.12 //",
    "XXbsa027_u:817": " bhavedabhāvo bhāvaśca nirvāṇamubhayaṃ katham /",
    "XXbsa027_u:818": " asaṃskṛtaṃ ca nirvāṇaṃ bhāvābhāvau ca saṃskṛtau // Mś_25.13 //",
    "XXbsa027_u:819": " bhavedabhāvo bhāvaśca nirvāṇe ubhayaṃ katham /",
    "XXbsa027_u:820": " [tayorekatra nāstitvamālokatamasoryathā] // Mś_25.14 //",
    "XXbsa027_u:821": " naivābhāvo naiva bhāvo nirvāṇamiti yāñjanā /",
    "XXbsa027_u:822": " abhāve caiva bhāve ca sā siddhe sati sidhyati // Mś_25.15 //",
    "XXbsa027_u:823": " naivābhāvo naiva bhāvo nirvāṇaṃ yadi vidyate /",
    "XXbsa027_u:824": " naivābhāvo naiva bhāva iti kena tadajyate // Mś_25.16 //",
    "XXbsa027_u:825": " paraṃ nirodhādbhagavān bhavatītyeva nohyate /",
    "XXbsa027_u:826": " na bhavatyubhayaṃ ceti nobhayaṃ ceti nohyate // Mś_25.17 //",
    "XXbsa027_u:827": " tiṣṭhamāno 'pi bhagavān bhavatītyeva nohyate /",
    "XXbsa027_u:828": " na bhavatyubhayaṃ ceti nobhayaṃ ceti nohyate // Mś_25.18 //",
    "XXbsa027_u:829": " na saṃsārasya nirvāṇātkiṃcidasti viśeṣaṇam /",
    "XXbsa027_u:830": " na nirvāṇasya saṃsārātkiṃcidasti viśeṣaṇam // Mś_25.19 //",
    "XXbsa027_u:831": " nirvāṇasya ca yā koṭiḥ koṭiḥ saṃsaraṇasya ca /",
    "XXbsa027_u:832": " na tayorantaraṃ kiṃcitsumūkṣmamapi vidyate // Mś_25.20 //",
    "XXbsa027_u:833": " paraṃ nirodhādantādyāḥ śāśvatādyāśca dṛṣṭayaḥ /",
    "XXbsa027_u:834": " nirvāṇamaparāntaṃ ca pūrvāntaṃ ca samāśritāḥ // Mś_25.21 //",
    "XXbsa027_u:835": " śūnyeṣu sarvadharmeṣu kimanantaṃ kimantavat /",
    "XXbsa027_u:836": " kimanantamantavacca nānantaṃ nāntavacca kim // Mś_25.22 //",
    "XXbsa027_u:837": " kiṃ tadeva kimanyatkiṃ śāśvataṃ kimaśāśvatam /",
    "XXbsa027_u:838": " aśāśvataṃ śāśvataṃ ca kiṃ vā nobhayamapyataḥ // Mś_25.23 //",
    "XXbsa027_u:839": " sarvopalambhopaśamaḥ prapañcopaśamaḥ śivaḥ /",
    "XXbsa027_u:840": " na kvacitkasyacitkaściddharmo buddhena deśitaḥ // Mś_25.24 //",
    "XXbsa027_u:841": " 26 Dvādaśāṅgaparīkṣā ṣaḍviṃśatitamaṃ prakaraṇam /",
    "XXbsa027_u:842": " punarbhavāya saṃskārānavidyānivṛtastridhā /",
    "XXbsa027_u:843": " abhisaṃskurute yāṃstairgatiṃ gacchati karmabhiḥ // Mś_26.1 //",
    "XXbsa027_u:844": " vijñānaṃ saṃniviśate saṃskārapratyayaṃ gatau /",
    "XXbsa027_u:845": " saṃniviṣṭe 'tha vijñāne nāmarūpaṃ niṣicyate // Mś_26.2 //",
    "XXbsa027_u:846": " niṣikte nāmarūpe tu ṣaḍāyatanasaṃbhavaḥ /",
    "XXbsa027_u:847": " ṣaḍāyatanamāgamya saṃsparśaḥ saṃpravartate // Mś_26.3 //",
    "XXbsa027_u:848": " cakṣuḥ pratītya rūpaṃ ca samanvāhārameva ca /",
    "XXbsa027_u:849": " nāmarūpaṃ pratītyaivaṃ vijñānaṃ saṃpravartate // Mś_26.4 //",
    "XXbsa027_u:850": " saṃnipātastrayāṇāṃ yo rūpavijñānacakṣuṣām /",
    "XXbsa027_u:851": " sparśaḥ saḥ tasmātsparśācca vedanā saṃpravartate // Mś_26.5 //",
    "XXbsa027_u:852": " vedanāpratyayā tṛṣṇā vedanārthaṃ hi tṛṣyate /",
    "XXbsa027_u:853": " tṛṣyamāṇa upādānamupādatte caturvidham // Mś_26.6 //",
    "XXbsa027_u:854": " upādāne sati bhava upādātuḥ pravartate /",
    "XXbsa027_u:855": " syāddhi yadyanupādāno mucyeta na bhavedbhavaḥ // Mś_26.7 //",
    "XXbsa027_u:856": " pañca skandhāḥ sa ca bhavaḥ bhavājjātiḥ pravartate /",
    "XXbsa027_u:857": " jarāmaraṇaduḥkhādi śokāḥ saparidevanāḥ // Mś_26.8 //",
    "XXbsa027_u:858": " daurmanasyamupāyāsā jāteretatpravartate /",
    "XXbsa027_u:859": " kevalasyaivametasya duḥkhaskandhasya saṃbhavaḥ // Mś_26.9 //",
    "XXbsa027_u:860": " saṃsāramūlānsaṃskārānavidvān saṃskarotyataḥ /",
    "XXbsa027_u:861": " avidvān kārakastasmānna vidvāṃstattvadarśanāt // Mś_26.10 //",
    "XXbsa027_u:862": " avidyāyāṃ niruddhāyāṃ saṃskārāṇāmasaṃbhavaḥ /",
    "XXbsa027_u:863": " avidyāyā nirodhastu jñānenāsyaiva bhāvanāt // Mś_26.11 //",
    "XXbsa027_u:864": " tasya tasya nirodhena tattannābhipravartate /",
    "XXbsa027_u:865": " duḥkhaskandhaḥ kevalo 'yamevaṃ samyaṅ nirudhyate // Mś_26.12 //",
    "XXbsa027_u:866": " 27 Dṛṣṭiparīkṣā saptaviṃśatitamaṃ prakaraṇam /",
    "XXbsa027_u:867": " abhūmatītamadhvānaṃ nābhūmiti ca dṛṣṭayaḥ /",
    "XXbsa027_u:868": " yāstāḥ śāśvatalokādyāḥ pūrvāntaṃ samupāśritāḥ // Mś_27.1 //",
    "XXbsa027_u:869": " dṛṣṭayo na bhaviṣyāmi kimanyo 'nāgate 'dhvani /",
    "XXbsa027_u:870": " bhaviṣyāmīti cāntādyā aparāntaṃ samāśritāḥ // Mś_27.2 //",
    "XXbsa027_u:871": " abhūmatītamadhvānamityetannopapadyate /",
    "XXbsa027_u:872": " yo hi janmasu pūrveṣu sa eva na bhavatyayam // Mś_27.3 //",
    "XXbsa027_u:873": " sa evātmeti tu bhavedupādānaṃ viśiṣyate /",
    "XXbsa027_u:874": " upādānavinirmukta ātmā te katamaḥ punaḥ // Mś_27.4 //",
    "XXbsa027_u:875": " upādānavinirmukto nāstyātmeti kṛte sati /",
    "XXbsa027_u:876": " syādupādānamevātmā nāsti cātmeti vaḥ punaḥ // Mś_27.5 //",
    "XXbsa027_u:877": " na copādānamevātmā vyeti tatsamudeti ca /",
    "XXbsa027_u:878": " kathaṃ hi nāmopādānamupādātā bhaviṣyati // Mś_27.6 //",
    "XXbsa027_u:879": " anyaḥ punarupādānādātmā naivopapadyate /",
    "XXbsa027_u:880": " gṛhyate hyanupādāno yadyanyo na ca gṛhyate // Mś_27.7 //",
    "XXbsa027_u:881": " evaṃ nānya upādānānna copādānameva saḥ /",
    "XXbsa027_u:882": " ātmā nāstyanupādānaḥ nāpi nāstyeṣa niścayaḥ // Mś_27.8 //",
    "XXbsa027_u:883": " nābhūmatītamadhvānamityetannopapadyate /",
    "XXbsa027_u:884": " yo hi janmasu pūrveṣu tato 'nyo na bhavatyayam // Mś_27.9 //",
    "XXbsa027_u:885": " yadi hyayaṃ bhavedanyaḥ pratyākhyāyāpi taṃ bhavet /",
    "XXbsa027_u:886": " tathaiva ca sa saṃtiṣṭhettatra jāyeta vāmṛtaḥ // Mś_27.10 //",
    "XXbsa027_u:887": " ucchedaḥ karmaṇāṃ nāśastathānyakṛtakarmaṇām /",
    "XXbsa027_u:888": " anyena paribhogaḥ syādevamādi prasajyate // Mś_27.11 //",
    "XXbsa027_u:889": " nāpyabhūtvā samudbhūto doṣo hyatra prasajyate /",
    "XXbsa027_u:890": " kṛtako vā bhavedātmā saṃbhūto vāpyahetukaḥ // Mś_27.12 //",
    "XXbsa027_u:891": " evaṃ dṛṣṭiratīte yā nābhūmahamabhūmaham /",
    "XXbsa027_u:892": " ubhayaṃ nobhayaṃ ceti naiṣā samupapadyate // Mś_27.13 //",
    "XXbsa027_u:893": " adhvanyanāgate kiṃ nu bhaviṣyāmīti darśanam /",
    "XXbsa027_u:894": " na bhaviṣyāmi cetyetadatītenādhvanā samam // Mś_27.14 //",
    "XXbsa027_u:895": " sa devaḥ sa manuṣyaścedevaṃ bhavati śāśvatam /",
    "XXbsa027_u:896": " anutpannaśca devaḥ syājjāyate na hi śāśvatam // Mś_27.15 //",
    "XXbsa027_u:897": " devādanyo manuṣyaścedaśāśvatamato bhavet /",
    "XXbsa027_u:898": " devādanyo manuṣyaścetsaṃtatirnopapadyate // Mś_27.16 //",
    "XXbsa027_u:899": " divyo yadyekadeśaḥ syādekadeśaśca mānuṣaḥ /",
    "XXbsa027_u:900": " aśāśvataṃ śāśvataṃ ca bhavetacca na yujyate // Mś_27.17 //",
    "XXbsa027_u:901": " aśāśvataṃ śāśvataṃ ca prasiddhamubhayaṃ yadi /",
    "XXbsa027_u:902": " siddhe na śāśvataṃ kāmaṃ naivāśāśvatamityapi // Mś_27.18 //",
    "XXbsa027_u:903": " kutaścidāgataḥ kaścitkiṃcidnacchetpunaḥ kvacit /",
    "XXbsa027_u:904": " yadi tasmādanādistu saṃsāraḥ syānna cāsti saḥ // Mś_27.19 //",
    "XXbsa027_u:905": " nāsti cecchāśvataḥ kaścit ko bhaviṣyatyaśāśvataḥ /",
    "XXbsa027_u:906": " śāśvato 'śāśvataścāpi dvābhyāmābhyāṃ tiraskṛtaḥ // Mś_27.20 //",
    "XXbsa027_u:907": " antavān yadi lokaḥ syātparalokaḥ kathaṃ bhavet /",
    "XXbsa027_u:908": " athāpyanantavāṃllokaḥ paralokaḥ kathaṃ bhavet // Mś_27.21 //",
    "XXbsa027_u:909": " skandhānāmeṣa saṃtāno yasmāddīpārciṣāmiva /",
    "XXbsa027_u:910": " pravartate tasmānnāntānantavattvaṃ ca yujyate // Mś_27.22 //",
    "XXbsa027_u:911": " pūrve yadi ca bhajyerannutpadyeranna cāpyamī /",
    "XXbsa027_u:912": " skandhāḥ skandhān pratītyemānatha loko 'ntavān bhavet // Mś_27.23 //",
    "XXbsa027_u:913": " pūrve yadi na bhajyerannutpadyeranna cāpyamī /",
    "XXbsa027_u:914": " skandhāḥ skandhān pratītyemāṃlloko 'nanto bhavedatha // Mś_27.24 //",
    "XXbsa027_u:915": " antavānekadeśaścedekadeśastvanantavān /",
    "XXbsa027_u:916": " syādantavānanantaśca lokastacca na yujyate // Mś_27.25 //",
    "XXbsa027_u:917": " kathaṃ tāvadupādāturekadeśo vinaṅkṣyate /",
    "XXbsa027_u:918": " na naṅkṣyate caikadeśa evaṃ caitanna yujyate // Mś_27.26 //",
    "XXbsa027_u:919": " upādānaikadeśaśca kathaṃ nāma vinaṅkṣyate /",
    "XXbsa027_u:920": " na naṅkṣyate caikadeśo naitadapyupapadyate // Mś_27.27 //",
    "XXbsa027_u:921": " antavaccāpyanantaṃ ca prasiddhamubhayaṃ yadi /",
    "XXbsa027_u:922": " siddhe naivāntavatkāmaṃ naivānantavadityapi // Mś_27.28 //",
    "XXbsa027_u:923": " athavā sarvabhāvānāṃ śūnyatvācchāśvatādayaḥ /",
    "XXbsa027_u:924": " kva kasya katamāḥ kasmātsaṃbhaviṣyanti dṛṣṭayaḥ // Mś_27.29 //",
    "XXbsa027_u:925": " sarvadṛṣṭiprahāṇāya yaḥ saddharmamadeśayat /",
    "XXbsa027_u:926": " anukampāmupādāya taṃ namasyāmi gautamam // Mś_27.30 //"
}