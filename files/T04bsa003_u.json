{
    "T04bsa003_u:0": " Śāntidevaviracitaḥ bodhicaryāvatāraḥ /",
    "T04bsa003_u:1": " || om namo buddhāya ||",
    "T04bsa003_u:2": " 1 Bodhicittānuśaṃso nāma prathamaḥ paricchedaḥ /",
    "T04bsa003_u:3": " sugatān sasutān sadharmakāyān praṇipatyādarato 'khilāṃśca vandyān /",
    "T04bsa003_u:4": " sugatātmajasaṃvarāvatāraṃ kathayiṣyāmi yathāgamaṃ samāsāt // SBca_1.1 //",
    "T04bsa003_u:5": " na hi kiṃcidapūrvamatra vācyaṃ na ca saṃgrathanakauśalaṃ mamāsti /",
    "T04bsa003_u:6": " ata eva na me parārthacintā svamano vāsayituṃ kṛtaṃ mayedam // SBca_1.2 //",
    "T04bsa003_u:7": " mama tāvadanena yāti vṛddhiṃ kuśalaṃ bhāvayituṃ prasādavegaḥ /",
    "T04bsa003_u:8": " atha matsamadhātureva paśyed aparo 'pyenamato 'pi sārthako 'yam //",
    "T04bsa003_u:9": " kṣaṇasaṃpadiyaṃ sudurlabhā pratilabdhā puruṣārthasādhanī /",
    "T04bsa003_u:10": " yadi nātra vicintyate hitaṃ punarapyeṣa samāgamaḥ kutaḥ // SBca_1.4 //",
    "T04bsa003_u:11": " rātrau yathā meghaghanāndhakāre vidyut kṣaṇaṃ darśayati prakāśam /",
    "T04bsa003_u:12": " buddhānubhāvena tathā kadācil lokasya puṇyeṣu matiḥ kṣaṇaṃ syāt //",
    "T04bsa003_u:13": " tasmācchubhaṃ durbalameva nityaṃ balaṃ tu pāpasya mahatsughoram /",
    "T04bsa003_u:14": " tajjīyate 'nyena śubhena kena saṃbodhicittaṃ yadi nāma na syāt // SBca_1.6",
    "T04bsa003_u:15": " kalpānanalpān pravicintayadbhi rdṛṣṭaṃ munīndrairhitametadeva /",
    "T04bsa003_u:16": " yataḥ sukhenaiva sukhaṃ pravṛddham utplāvayatyapramitāñjanaughān //",
    "T04bsa003_u:17": " bhavaduḥkhaśatāni tartukāmairapi sattvavyasanāni hartukāmaiḥ /",
    "T04bsa003_u:18": " bahusaukhyaśatāni bhoktukāmair na vimocyaṃ hi sadaiva bodhicittam //",
    "T04bsa003_u:19": " bhavacārakabandhano varākaḥ sugatānāṃ suta ucyate kṣaṇena /",
    "T04bsa003_u:20": " sanarāmaralokavandanīyo bhavati smodita eva bodhicitte // SBca_1.9 //",
    "T04bsa003_u:21": " aśucipratimāmimāṃ gṛhītvā jinaratnapratimāṃ karotyanarghām /",
    "T04bsa003_u:22": " rasajātamatīva vedhanīyaṃ sudṛḍhaṃ gṛhṇata bodhicittasaṃjñam // SBca_1.10",
    "T04bsa003_u:23": " suparīkṣitamaprameyadhībhir bahumūlyaṃ jagadekasārthavāhaiḥ /",
    "T04bsa003_u:24": " gatipattanavipravāsaśīlāḥ sudṛḍhaṃ gṛhṇata bodhicittaratnam // SBca_1.11",
    "T04bsa003_u:25": " kadalīva phalaṃ vihāya yāti kṣayamanyat kuśalaṃ hi sarvameva /",
    "T04bsa003_u:26": " satataṃ phalati kṣayaṃ na yāti prasavatyeva tu bodhicittavṛkṣaḥ //",
    "T04bsa003_u:27": " kṛtvāpi pāpāni sudāruṇāni yadāśrayāduttarati kṣaṇena /",
    "T04bsa003_u:28": " śūrāśrayeṇeva mahābhayāni nāśrīyate tatkathamajñasattvaiḥ // SBca_1.13 //",
    "T04bsa003_u:29": " yugāntakālānalavanmahānti pāpāni yannirdahati kṣaṇena /",
    "T04bsa003_u:30": " yasyānuśaṃsānamitānuvāca maitreyanāthaḥ sudhanāya dhīmān // SBca_1.14 //",
    "T04bsa003_u:31": " tadbodhicittaṃ dvividhaṃ vijñātavyaṃ samāsataḥ /",
    "T04bsa003_u:32": " bodhipraṇidhicittaṃ ca bodhiprasthānameva ca // SBca_1.15 //",
    "T04bsa003_u:33": " gantukāmasya gantuśca yathā bhedaḥ pratīyate /",
    "T04bsa003_u:34": " tathā bhedo 'nayorjñeyo yāthāsaṃkhyena paṇḍitaiḥ // SBca_1.16 //",
    "T04bsa003_u:35": " bodhipraṇidhicittasya saṃsāre 'pi phalaṃ mahat /",
    "T04bsa003_u:36": " na tvavicchinnapuṇyatvaṃ yathā prasthānacetasaḥ // SBca_1.17 //",
    "T04bsa003_u:37": " yataḥ prabhṛtyaparyantasattvadhātupramokṣaṇe /",
    "T04bsa003_u:38": " samādadāti taccittamanivartyena cetasā // SBca_1.18 //",
    "T04bsa003_u:39": " tataḥprabhṛti suptasya pramattasyāpyanekaśaḥ /",
    "T04bsa003_u:40": " avicchinnāḥ puṇyadhārāḥ pravartante nabhaḥsamāḥ // SBca_1.19 //",
    "T04bsa003_u:41": " idaṃ subāhupṛcchāyāṃ sopapattikamuktavān /",
    "T04bsa003_u:42": " hīnādhimuktisattvārthaṃ svayameva tathāgataḥ // SBca_1.20 //",
    "T04bsa003_u:43": " śiraḥśūlāni sattvānāṃ nāśayāmīti cintayan /",
    "T04bsa003_u:44": " aprameyeṇa puṇyena gṛhyate sma hitāśayaḥ // SBca_1.21 //",
    "T04bsa003_u:45": " kimutāpratimaṃ śūlamekaikasya jihīrṣataḥ /",
    "T04bsa003_u:46": " aprameyaguṇaṃ sattvamekaikaṃ ca cikīrṣataḥ // SBca_1.22 //",
    "T04bsa003_u:47": " kasya mātuḥ piturvāpi hitāśaṃseyamīdṛśī /",
    "T04bsa003_u:48": " devatānāmṛṣīṇāṃ vā brahmaṇāṃ vā bhaviṣyati // SBca_1.23 //",
    "T04bsa003_u:49": " teṣāmeva ca sattvānāṃ svārthe 'pyeṣa manorathaḥ /",
    "T04bsa003_u:50": " notpannapūrvaḥ svapne 'pi parārthe saṃbhavaḥ kutaḥ // SBca_1.24 //",
    "T04bsa003_u:51": " sattvaratnaviśeṣo 'yamapūrvo jāyate katham /",
    "T04bsa003_u:52": " yatparārthāśayo 'nyeṣāṃ na svārthe 'pyupajāyate // SBca_1.25 //",
    "T04bsa003_u:53": " jagadānandabījasya jagadduḥkhauṣadhasya ca /",
    "T04bsa003_u:54": " cittaratnasya yatpuṇyaṃ tatkathaṃ hi pramīyatām // SBca_1.26 //",
    "T04bsa003_u:55": " hitāśaṃsanamātreṇa buddhapūjā viśiṣyate /",
    "T04bsa003_u:56": " kiṃ punaḥ sarvasattvānāṃ sarvasaukhyārthamudyamāt // SBca_1.27 //",
    "T04bsa003_u:57": " duḥkhamevābhidhāvanti duḥkhaniḥsaraṇāśayā /",
    "T04bsa003_u:58": " sukhecchayaiva saṃmohāt svasukhaṃ ghnanti śatruvat // SBca_1.28 //",
    "T04bsa003_u:59": " yasteṣāṃ sukharaṅkāṇāṃ pīḍitānāmanekaśaḥ /",
    "T04bsa003_u:60": " tṛptiṃ sarvasukhaiḥ kuryātsarvāḥ pīḍāśchinatti ca // SBca_1.29 //",
    "T04bsa003_u:61": " nāśayatyapi saṃmohaṃ sādhustena samaḥ kutaḥ /",
    "T04bsa003_u:62": " kuto vā tādṛśaṃ mitraṃ puṇyaṃ vā tādṛśaṃ kutaḥ // SBca_1.30 //",
    "T04bsa003_u:63": " kṛte yaḥ pratikurvīta so 'pi tāvatpraśasyate /",
    "T04bsa003_u:64": " avyāpāritasādhustu bodhisattvaḥ kimucyatām // SBca_1.31 //",
    "T04bsa003_u:65": " katipayajanasattradāyakaḥ kuśalakṛdityabhipūjyate janaiḥ /",
    "T04bsa003_u:66": " kṣaṇamaśanakamātradānataḥ saparibhavaṃ divasārdhayāpanāt // SBca_1.32 //",
    "T04bsa003_u:67": " kimu niravadhisattvasaṃkhyayā niravadhikālamanuprayacchataḥ /",
    "T04bsa003_u:68": " gaganajanaparikṣayākṣayaṃ sakalamanorathasaṃprapūraṇam // SBca_1.33 //",
    "T04bsa003_u:69": " iti sattrapatau jinasya putre kaluṣaṃ sve hṛdaye karoti yaśca /",
    "T04bsa003_u:70": " kaluṣodayasaṃkhyayā sa kalpān narakeṣvāvasatīti nātha āha // SBca_1.34 //",
    "T04bsa003_u:71": " atha yasya manaḥ prasādameti prasavettasya tato 'dhikaṃ phalam /",
    "T04bsa003_u:72": " mahatā hi balena pāpakaṃ jinaputreṣu śubhaṃ tvayatnataḥ // SBca_1.35 //",
    "T04bsa003_u:73": " teṣāṃ śarīrāṇi namaskaromi yatroditaṃ tadvaracittaratnam /",
    "T04bsa003_u:74": " yatrāpakāro 'pi sukhānubandhī sukhākarāṃstān śaraṇaṃ prayāmi // SBca_1.36",
    "T04bsa003_u:75": " iti prajñākaramativiracitāyāṃ bodhicaryāvatārapañjikāyāṃ bodhicittānuśaṃsāvivaraṇaṃ nāma prathamaḥ paricchedaḥ ||",
    "T04bsa003_u:76": " 2 Pāpadeśanā nāma dvitīyaḥ paricchedaḥ /",
    "T04bsa003_u:77": " taccittaratnagrahaṇāya samyak pūjāṃ karomyeṣa tathāgatānām /",
    "T04bsa003_u:78": " saddharmaratnasya ca nirmalasya buddhātmajānāṃ ca guṇodadhīnām // SBca_2.1",
    "T04bsa003_u:79": " yāvanti puṣpāṇi phalāni caiva bhaiṣajyajātāni ca yāni santi /",
    "T04bsa003_u:80": " ratnāni yāvanti ca santi loke jalāni ca svacchamanoramāṇi // SBca_2.2 //",
    "T04bsa003_u:81": " mahīdharā ratnamayāstathānye vanapradeśāśca vivekaramyāḥ /",
    "T04bsa003_u:82": " latāḥ sapuṣpābharaṇojjvalāśca drumāśca ye satphalanamraśākhāḥ // SBca_2.3",
    "T04bsa003_u:83": " devādilokeṣu ca gandhadhūpāḥ kalpadrumā ratnamayāśca vṛkṣāḥ /",
    "T04bsa003_u:84": " sarāṃsi cāmbhoruhabhūṣaṇāni haṃsasvanātyantamanoharāṇi // SBca_2.4 //",
    "T04bsa003_u:85": " akṛṣṭajātāni ca śasyajātāny anyāni vā pūjyavibhūṣaṇāni /",
    "T04bsa003_u:86": " ākāśadhātuprasarāvadhīni sarvāṇyapīmānyaparigrahāṇi // SBca_2.5 //",
    "T04bsa003_u:87": " ādāya buddhyā munipuṃgavebhyo niryātayāmyeṣa saputrakebhyaḥ /",
    "T04bsa003_u:88": " gṛhṇantu tanme varadakṣiṇīyā mahākṛpā māmanukampamānāḥ // SBca_2.6 //",
    "T04bsa003_u:89": " apuṇyavānasmi mahādaridraḥ pūjārthamanyanmama nāsti kiṃcit /",
    "T04bsa003_u:90": " ato mamārthāya parārthacittā gṛhṇantu nāthā idamātmaśaktyā // SBca_2.7 //",
    "T04bsa003_u:91": " dadāmi cātmānamahaṃ jinebhyaḥ sarveṇa sarvaṃ ca tadātmajebhyaḥ /",
    "T04bsa003_u:92": " parigrahaṃ me kurutāgrasattvā yuṣmāsu dāsatvamupaimi bhaktyā // SBca_2.8",
    "T04bsa003_u:93": " parigraheṇāsmi bhavatkṛtena nirbhīrbhave sattvahitaṃ karomi /",
    "T04bsa003_u:94": " pūrvaṃ ca pāpaṃ samatikramāmi nānyacca pāpaṃ prakaromi bhūyaḥ // SBca_2.9",
    "T04bsa003_u:95": " ratnojjvalastambhamanorameṣu muktāmayodbhāsivitānakeṣu /",
    "T04bsa003_u:96": " svacchojjvalasphāṭikakuṭṭimeṣu sugandhiṣu snānagṛheṣu teṣu // SBca_2.10 //",
    "T04bsa003_u:97": " manojñagandhodakapuṣpapūrṇaiḥ kumbhairmahāratnamayairanekaiḥ /",
    "T04bsa003_u:98": " snānaṃ karomyeṣa tathāgatānāṃ tadātmajānāṃ ca sagītivādyam // SBca_2.11 //",
    "T04bsa003_u:99": " pradhūpitairghautamalairatulyair vastraiśca teṣāṃ tanumunmṛṣāmi /",
    "T04bsa003_u:100": " tataḥ suraktāni sudhūpitāni dadāmi tebhyo varacīvarāṇi // SBca_2.12 //",
    "T04bsa003_u:101": " divyairmṛduślakṣṇavicitraśobhair vastrairalaṃkāravaraiśca taistaiḥ /",
    "T04bsa003_u:102": " samantabhadrājitamañjughoṣalokeśvarādīnapi maṇḍayāmi // SBca_2.13 //",
    "T04bsa003_u:103": " sarvatrisāhasravisārigandhair gandhottamaistānanulepayāmi /",
    "T04bsa003_u:104": " sūttaptasūnmṛṣṭasudhautahemaprabhojjvalān sarvamunīndrakāyān // SBca_2.14",
    "T04bsa003_u:105": " māndāravendīvaramallikādyaiḥ sarvaiḥ sugandhaiḥ kusumairmanojñaiḥ /",
    "T04bsa003_u:106": " abhyarcayābhyarcyatamān munīndrān sragbhiśca saṃsthānamanoramābhiḥ //",
    "T04bsa003_u:107": " sphītasphuradgandhamanoramaiśca tān dhūpameghairupadhūpayāmi /",
    "T04bsa003_u:108": " bhojyaiśca khādyairvividhaiśca peyais tebhyo nivedyaṃ ca nivedayāmi //",
    "T04bsa003_u:109": " ratnapradīpāṃśca nivedayāmi suvarṇapadmeṣu niviṣṭapaṅktīn /",
    "T04bsa003_u:110": " gandhopalipteṣu ca kuṭṭimeṣu kirāmi puṣpaprakarān manojñān // SBca_2.17 //",
    "T04bsa003_u:111": " pralambamuktāmaṇihāraśobhān ābhāsvarān diṅmukhamaṇḍanāṃstān /",
    "T04bsa003_u:112": " vimānameghān stutigītaramyān maitrīmayebhyo 'pi nivedayāmi // SBca_2.18 //",
    "T04bsa003_u:113": " suvarṇadaṇḍaiḥ kamanīyarūpaiḥ saṃsaktamuktāni samucchritāni /",
    "T04bsa003_u:114": " pradhārayāmyeṣa mahāmunīnāṃ ratnātapatrāṇyatiśobhanāni // SBca_2.19 //",
    "T04bsa003_u:115": " ataḥ paraṃ pratiṣṭhantāṃ pūjāmeghā manoramāḥ /",
    "T04bsa003_u:116": " tūryasaṃgītimeghāśca sarvasattvapraharṣaṇāḥ // SBca_2.20 //",
    "T04bsa003_u:117": " sarvasaddharmaratneṣu caityeṣu pratimāsu ca /",
    "T04bsa003_u:118": " puṣparatnādivarṣāśca pravartantāṃ nirantaram // SBca_2.21 //",
    "T04bsa003_u:119": " mañjughoṣaprabhṛtayaḥ pūjayanti yathā jinān /",
    "T04bsa003_u:120": " tathā tathāgatānnāthān saputrān pūjayāmyaham // SBca_2.22 //",
    "T04bsa003_u:121": " svarāṅgasāgaraiḥ stotraiḥ staumi cāhaṃ guṇodadhīn /",
    "T04bsa003_u:122": " stutisaṃgītimeghāśca saṃbhavantveṣvananyathā // SBca_2.23 //",
    "T04bsa003_u:123": " sarvakṣetrāṇusaṃkhyaiśca praṇāmaiḥ praṇamāmyaham /",
    "T04bsa003_u:124": " sarvatryadhvagatān buddhān sahadharmagaṇottamān // SBca_2.24 //",
    "T04bsa003_u:125": " sarvacaityāni vande 'haṃ bodhisattvāśrayāṃstathā /",
    "T04bsa003_u:126": " namaḥ karomyupādhyāyānabhivandyān yatīṃstathā // SBca_2.25 //",
    "T04bsa003_u:127": " buddhaṃ gacchāmi śaraṇaṃ yāvadā bodhimaṇḍataḥ /",
    "T04bsa003_u:128": " dharmaṃ gacchāmi śaraṇaṃ bodhisattvagaṇaṃ tathā // SBca_2.26 //",
    "T04bsa003_u:129": " vijñāpayāmi saṃbuddhān sarvadikṣu vyavasthitān /",
    "T04bsa003_u:130": " mahākāruṇikāṃścāpi bodhisattvān kṛtāñjaliḥ // SBca_2.27 //",
    "T04bsa003_u:131": " anādimati saṃsāre janmanyatraiva vā punaḥ /",
    "T04bsa003_u:132": " yanmayā paśunā pāpaṃ kṛtaṃ kāritameva vā // SBca_2.28 //",
    "T04bsa003_u:133": " yaccānumoditaṃ kiṃcidātmaghātāya mohataḥ /",
    "T04bsa003_u:134": " tadatyayaṃ deśayāmi paścāttāpena tāpitaḥ // SBca_2.29 //",
    "T04bsa003_u:135": " ratnatraye 'pakāro yo mātapitṛṣu vā mayā /",
    "T04bsa003_u:136": " guruṣvanyeṣu vā kṣepāt kāyavāgbuddhibhiḥ kṛtaḥ // SBca_2.30 //",
    "T04bsa003_u:137": " anekadoṣaduṣṭena mayā pāpena nāyakāḥ /",
    "T04bsa003_u:138": " yatkṛtaṃ dāruṇaṃ pāpaṃ tatsarvaṃ deśayāmyaham // SBca_2.31 //",
    "T04bsa003_u:139": " kathaṃ ca niḥsarāmyasmānnityodvego'smi nāyakāḥ /",
    "T04bsa003_u:140": " mā bhūnme mṛtyuracirādakṣīṇe pāpasaṃcaye // SBca_2.32 //",
    "T04bsa003_u:141": " kathaṃ ca niḥsarāmyasmāt paritrāyata satvaram /",
    "T04bsa003_u:142": " mā mamākṣīṇapāpasya maraṇaṃ śīghrameṣyati // SBca_2.33 //",
    "T04bsa003_u:143": " kṛtākṛtāparīkṣo 'yaṃ mṛtyurviśrambhaghātakaḥ /",
    "T04bsa003_u:144": " svasthāsvasthairaviśvāsya ākasmikamahāśaniḥ // SBca_2.34 //",
    "T04bsa003_u:145": " priyāpriyanimittena pāpaṃ kṛtamanekadhā /",
    "T04bsa003_u:146": " sarvamutsṛjya gantavyamiti na jñātamīdṛśam // SBca_2.35 //",
    "T04bsa003_u:147": " apriyā na bhaviṣyanti priyo me na bhaviṣyati /",
    "T04bsa003_u:148": " ahaṃ ca na bhaviṣyāmi sarvaṃ ca na bhaviṣyati // SBca_2.36 //",
    "T04bsa003_u:149": " tattatsmaraṇatāṃ yāti yadyadvastvanubhūyate /",
    "T04bsa003_u:150": " svapnānubhūtavatsarvaṃ gataṃ na punarīkṣyate // SBca_2.37 //",
    "T04bsa003_u:151": " ihaiva tiṣṭhatastāvadgatā naike priyāpriyāḥ /",
    "T04bsa003_u:152": " tannimittaṃ tu yatpāpaṃ tatsthitaṃ ghoramagrataḥ // SBca_2.38 //",
    "T04bsa003_u:153": " evamāgantuko 'smīti na mayā pratyavekṣitam /",
    "T04bsa003_u:154": " mohānunayavidveṣaiḥ kṛtaṃ pāpamanekadhā // SBca_2.39 //",
    "T04bsa003_u:155": " rātriṃdivamaviśrāmamāyuṣo vardhate vyayaḥ /",
    "T04bsa003_u:156": " āyasya cāgamo nāsti na mariṣyāmi kiṃ nvaham // SBca_2.40 //",
    "T04bsa003_u:157": " iha śayyāgatenāpi bandhumadhye 'pi tiṣṭhatā /",
    "T04bsa003_u:158": " mayaivekena soḍhavyā marmacchedādivedanā // SBca_2.41 //",
    "T04bsa003_u:159": " yamadūtairgṛhītasya kuto bandhuḥ kutaḥ suhṛt /",
    "T04bsa003_u:160": " puṇyamekaṃ tadā trāṇaṃ mayā tacca na sevitam // SBca_2.42 //",
    "T04bsa003_u:161": " anityajīvitāsaṅgādidaṃ bhayamajānatā /",
    "T04bsa003_u:162": " pramattena mayā nāthā bahu pāpamupārjitam // SBca_2.43 //",
    "T04bsa003_u:163": " aṅgacchedārthamapyadya nīyamāno viśuṣyati /",
    "T04bsa003_u:164": " pipāsito dīnadṛṣṭiranyadevekṣate jagat // SBca_2.44 //",
    "T04bsa003_u:165": " kiṃ punarbhairavākārairyamadūtairadhiṣṭhitaḥ /",
    "T04bsa003_u:166": " mahātrāsajvaragrastaḥ purīṣotsargaveṣṭitaḥ // SBca_2.45 //",
    "T04bsa003_u:167": " kātarairdṛṣṭipātaiśca trāṇānveṣī caturdiśam /",
    "T04bsa003_u:168": " ko me mahābhayādasmātsādhustrāṇaṃ bhaviṣyati // SBca_2.46 //",
    "T04bsa003_u:169": " trāṇaśūnyā diśo dṛṣṭvā punaḥ saṃmohamāgataḥ /",
    "T04bsa003_u:170": " tadāhaṃ kiṃ kariṣyāmi tasmin sthāne mahābhaye // SBca_2.47 //",
    "T04bsa003_u:171": " adyaiva śaraṇaṃ yāmi jagannāthān mahābalān /",
    "T04bsa003_u:172": " jagadrakṣārthamudyuktān sarvatrāsaharān jinān // SBca_2.48 //",
    "T04bsa003_u:173": " taiścāpyadhigataṃ dharmaṃ saṃsārabhayanāśanam /",
    "T04bsa003_u:174": " śaraṇaṃ yāmi bhāvena bodhisattvagaṇaṃ tathā // SBca_2.49 //",
    "T04bsa003_u:175": " samantabhadrāyātmānaṃ dadāmi bhayavihvalaḥ /",
    "T04bsa003_u:176": " punaśca mañjughoṣāya dadāmyātmānamātmanā // SBca_2.50 //",
    "T04bsa003_u:177": " taṃ cāvalokitaṃ nāthaṃ kṛpāvyākulacāriṇam /",
    "T04bsa003_u:178": " viraumyārtaravaṃ bhītaḥ sa māṃ rakṣatu pāpinam // SBca_2.51 //",
    "T04bsa003_u:179": " āryamākāśagarbhaṃ ca kṣitigarbhaṃ ca bhāvataḥ /",
    "T04bsa003_u:180": " sarvān mahākṛpāṃścāpi trāṇānveṣī viraumyaham // SBca_2.52 //",
    "T04bsa003_u:181": " yaṃ dṛṣṭvaiva ca saṃtrastāḥ palāyante caturdiśam /",
    "T04bsa003_u:182": " yamadūtādayo duṣṭāstaṃ namasyāmi vajriṇam // SBca_2.53 //",
    "T04bsa003_u:183": " atītya yuṣmadvacanaṃ sāṃprataṃ bhayadarśanāt /",
    "T04bsa003_u:184": " śaraṇaṃ yāmi vo bhīto bhayaṃ nāśayata drutam // SBca_2.54 //",
    "T04bsa003_u:185": " itvaravyādhibhīto 'pi vaidyavākyaṃ na laṅghayet /",
    "T04bsa003_u:186": " kimu vyādhiśatairgrastaścaturbhiścaturuttaraiḥ // SBca_2.55 //",
    "T04bsa003_u:187": " ekenāpi yataḥ sarve jambudvīpagatā narāḥ /",
    "T04bsa003_u:188": " naśyanti yeṣāṃ bhaiṣajyaṃ sarvadikṣu na labhyate // SBca_2.56 //",
    "T04bsa003_u:189": " tatra sarvajñavaidyasya sarvaśalyāpahāriṇaḥ /",
    "T04bsa003_u:190": " vākyamullaṅghayāmīti dhiṅ māmatyantamohitam // SBca_2.57 //",
    "T04bsa003_u:191": " atyapramattastiṣṭhāmi prapāteṣvitareṣvapi /",
    "T04bsa003_u:192": " kimu yojanasāhasre prapāte dīrghakālike // SBca_2.58 //",
    "T04bsa003_u:193": " adyaiva maraṇaṃ naiti na yuktā me sukhāsikā /",
    "T04bsa003_u:194": " avaśyameti sā velā na bhaviṣyāmyahaṃ yadā // SBca_2.59 //",
    "T04bsa003_u:195": " abhayaṃ kena me dattaṃ niḥsariṣyāmi vā katham /",
    "T04bsa003_u:196": " avaśyaṃ na bhaviṣyāmi kasmānme susthitaṃ manaḥ // SBca_2.60 //",
    "T04bsa003_u:197": " pūrvānubhūtanaṣṭebhyaḥ kiṃ me sāramavasthitam /",
    "T04bsa003_u:198": " yeṣu me 'bhiniviṣṭena gurūṇāṃ laṅghitaṃ vacaḥ // SBca_2.61 //",
    "T04bsa003_u:199": " jīvalokamimaṃ tyaktvā bandhūn paricitāṃstathā /",
    "T04bsa003_u:200": " ekākī kvāpi yāsyāmi kiṃ me sarvaiḥ priyāpriyaiḥ // SBca_2.62 //",
    "T04bsa003_u:201": " iyameva tu me cintā yuktā rātriṃdivaṃ tadā /",
    "T04bsa003_u:202": " aśubhānniyataṃ duḥkhaṃ niḥsareyaṃ tataḥ katham // SBca_2.63 //",
    "T04bsa003_u:203": " mayā bālena mūḍhena yatkiṃcitpāpamācitam /",
    "T04bsa003_u:204": " prakṛtyā yacca sāvadyaṃ prajñaptyāvadyameva ca // SBca_2.64 //",
    "T04bsa003_u:205": " tatsarvaṃ deśayāmyeṣa nāthānāmagrataḥ sthitaḥ /",
    "T04bsa003_u:206": " kṛtāñjalirduḥkhabhītaḥ praṇipatya punaḥ punaḥ // SBca_2.65 //",
    "T04bsa003_u:207": " atyayamatyayatvena pratigṛhṇantu nāyakāḥ /",
    "T04bsa003_u:208": " na bhadrakamidaṃ nāthā na kartavyaṃ punarmayā // SBca_2.66 //",
    "T04bsa003_u:209": " iti prajñākaramativiracitāyāṃ bodhicaryāvatārapañjikāyāṃ pāpadeśanā nāma dvitīyaḥ paricchedaḥ",
    "T04bsa003_u:210": " 3 Bodhicittaparigraho nāma tṛtīyaḥ paricchedaḥ /",
    "T04bsa003_u:211": " apāyaduḥkhaviśrāmaṃ sarvasattvaiḥ kṛtaṃ śubham /",
    "T04bsa003_u:212": " anumode pramodena sukhaṃ tiṣṭhantu duḥkhitāḥ // SBca_3.1 //",
    "T04bsa003_u:213": " saṃsāraduḥkhanirmokṣamanumode śarīriṇām /",
    "T04bsa003_u:214": " bodhisattvatvabuddhatvamanumode ca tāyinām // SBca_3.2 //",
    "T04bsa003_u:215": " cittotpādasamudrāṃśca sarvasattvasukhāvahān /",
    "T04bsa003_u:216": " sarvasattvahitādhānānanumode ca śāsinām // SBca_3.3 //",
    "T04bsa003_u:217": " sarvāsu dikṣu saṃbuddhān prārthayāmi kṛtāñjaliḥ /",
    "T04bsa003_u:218": " dharmapradīpaṃ kurvantu mohādduḥkhaprapātinām // SBca_3.4 //",
    "T04bsa003_u:219": " nirvātukāmāṃśca jinān yācayāmi kṛtāñjaliḥ /",
    "T04bsa003_u:220": " kalpānanantāṃstiṣṭhantu mā bhūdandhamidaṃ jagat // SBca_3.5 //",
    "T04bsa003_u:221": " evaṃ sarvamidaṃ kṛtvā yanmayāsāditaṃ śubham /",
    "T04bsa003_u:222": " tena syāṃ sarvasattvānāṃ sarvaduḥkhapraśāntikṛt // SBca_3.6 //",
    "T04bsa003_u:223": " glānānāmasmi bhaiṣajyaṃ bhaveyaṃ vaidya eva ca /",
    "T04bsa003_u:224": " tadupasthāyakaścaiva yāvadrogāpunarbhavaḥ // SBca_3.7 //",
    "T04bsa003_u:225": " kṣutpipāsāvyathāṃ hanyāmannapānapravarṣaṇaiḥ /",
    "T04bsa003_u:226": " durbhikṣāntarakalpeṣu bhaveyaṃ pānabhojanam // SBca_3.8 //",
    "T04bsa003_u:227": " daridrāṇāṃ ca sattvānāṃ nidhiḥ syāmahamakṣayaḥ /",
    "T04bsa003_u:228": " nānopakaraṇākārairupatiṣṭheyamagrataḥ // SBca_3.9 //",
    "T04bsa003_u:229": " ātmabhāvāṃstathā bhogān sarvatryadhvagataṃ śubham /",
    "T04bsa003_u:230": " nirapekṣastyajāmyeṣa sarvasattvārthasiddhaye // SBca_3.10 //",
    "T04bsa003_u:231": " sarvatyāgaśca nirvāṇaṃ nirvāṇārthi ca me manaḥ /",
    "T04bsa003_u:232": " tyaktavyaṃ cenmayā sarvaṃ varaṃ sattveṣu dīyatām // SBca_3.11 //",
    "T04bsa003_u:233": " yaścāsukhīkṛtaścātmā mayāyaṃ sarvadehinām /",
    "T04bsa003_u:234": " ghnantu nindantu vā nityamākirantu ca pāṃsubhiḥ // SBca_3.12 //",
    "T04bsa003_u:235": " krīḍantu mama kāyena hasantu vilasantu ca /",
    "T04bsa003_u:236": " dattastebhyo mayā kāyaścintayā kiṃ mamānayā // SBca_3.13 //",
    "T04bsa003_u:237": " kārayantu ca karmāṇi yāni teṣāṃ sukhāvaham /",
    "T04bsa003_u:238": " anarthaḥ kasyacinmā bhūnmāmālambya kadācana // SBca_3.14 //",
    "T04bsa003_u:239": " yeṣāṃ kruddhāprasannā vā māmālambya matirbhavet /",
    "T04bsa003_u:240": " teṣāṃ sa eva hetuḥ syānnityaṃ sarvārthasiddhaye // SBca_3.15 //",
    "T04bsa003_u:241": " abhyākhyāsyanti māṃ ye ca ye cānye 'pyapakāriṇaḥ /",
    "T04bsa003_u:242": " utprāsakāstathānye 'pi sarve syurbodhibhāginaḥ // SBca_3.16 //",
    "T04bsa003_u:243": " anāthānāmahaṃ nāthaḥ sārthavāhaśca yāyinām /",
    "T04bsa003_u:244": " pārepsūnāṃ ca naubhūtaḥ setuḥ saṃkrama eva ca // SBca_3.17 //",
    "T04bsa003_u:245": " dīpārthināmahaṃ dīpaḥ śayyā śayyārthināmaham /",
    "T04bsa003_u:246": " dāsārthināmahaṃ dāso bhaveyaṃ sarvadehinām // SBca_3.18 //",
    "T04bsa003_u:247": " cintāmaṇirbhadraghaṭaḥ siddhavidyā mahauṣadhiḥ /",
    "T04bsa003_u:248": " bhaveyaṃ kalpavṛkṣaśca kāmadhenuśca dehinām // SBca_3.19 //",
    "T04bsa003_u:249": " pṛthivyādīni bhūtāni niḥśeṣākāśavāsinām /",
    "T04bsa003_u:250": " sattvānāmaprameyāṇāṃ yathābhogānyanekadhā // SBca_3.20 //",
    "T04bsa003_u:251": " evamākāśaniṣṭhasya sattvadhātoranekadhā /",
    "T04bsa003_u:252": " bhaveyamupajīvyo 'haṃ yāvatsarve na nirvṛtāḥ // SBca_3.21 //",
    "T04bsa003_u:253": " yathā gṛhītaṃ sugatairbodhicittaṃ purātanaiḥ /",
    "T04bsa003_u:254": " te bodhisattvaśikṣāyāmānupūrvyā yathā sthitāḥ // SBca_3.22 //",
    "T04bsa003_u:255": " tadvadutpādayāmyeṣa bodhicittaṃ jagaddhite /",
    "T04bsa003_u:256": " tadvadeva ca tāḥ śikṣāḥ śikṣiṣyāmi yathākramam // SBca_3.23 //",
    "T04bsa003_u:257": " evaṃ gṛhītvā matimān bodhicittaṃ prasādataḥ /",
    "T04bsa003_u:258": " punaḥ pṛṣṭasya puṣṭyarthaṃ cittamevaṃ praharṣayet // SBca_3.24 //",
    "T04bsa003_u:259": " adya me saphalaṃ janma sulabdho mānuṣo bhavaḥ /",
    "T04bsa003_u:260": " adya buddhakule jāto buddhaputro 'smi sāṃpratam // SBca_3.25 //",
    "T04bsa003_u:261": " tathādhunā mayā kāryaṃ svakulocitakāriṇām /",
    "T04bsa003_u:262": " nirmalasya kulasyāsya kalaṅko na bhavedyathā // SBca_3.26 //",
    "T04bsa003_u:263": " andhaḥ saṃkārakūṭebhyo yathā ratnamavāpnuyāt /",
    "T04bsa003_u:264": " tathā kathaṃcidapyetad bodhicittaṃ mamoditam // SBca_3.27 //",
    "T04bsa003_u:265": " jaganmṛtyuvināśāya jātametadrasāyanam /",
    "T04bsa003_u:266": " jagaddāridryaśamanaṃ nidhānamidamakṣayam // SBca_3.28 //",
    "T04bsa003_u:267": " jagadvyādhipraśamanaṃ bhaiṣajyamidamuttamam /",
    "T04bsa003_u:268": " bhavādhvabhramaṇaśrāntajagadviśrāmapādapaḥ // SBca_3.29 //",
    "T04bsa003_u:269": " durgatyuttaraṇe setuḥ sāmānyaḥ sarvayāyinām /",
    "T04bsa003_u:270": " jagatkleśopaśamana uditaścittacandramāḥ // SBca_3.30 //",
    "T04bsa003_u:271": " jagadajñānatimiraprotsāraṇamahāraviḥ /",
    "T04bsa003_u:272": " saddharmakṣīramathanānnavanītaṃ samutthitam // SBca_3.31 //",
    "T04bsa003_u:273": " sukhabhogabubhukṣitasya vā janasārthasya bhavādhvacāriṇaḥ /",
    "T04bsa003_u:274": " sukhasatramidaṃ hyupasthitaṃ sakalābhyāgatasattvatarpaṇam // SBca_3.32 //",
    "T04bsa003_u:275": " jagadadya nimantritaṃ mayā sugatatvena sukhena cāntarā /",
    "T04bsa003_u:276": " purataḥ khalu sarvatāyināmabhinandantu surāsurādayaḥ // SBca_3.33 //",
    "T04bsa003_u:277": " iti prajñākaramativiracitāyāṃ bodhicaryāvatārapañjikāyāṃ bodhicittaparigraho nāma tṛtīyaḥ paricchedaḥ ||",
    "T04bsa003_u:278": " 4 Bodhicittāpramādo nāma caturthaḥ paricchedaḥ /",
    "T04bsa003_u:279": " evaṃ gṛhītvā sudṛḍhaṃ bodhicittaṃ jinātmajaḥ /",
    "T04bsa003_u:280": " śikṣānatikrame yatnaṃ kuryānnityamatandritaḥ // SBca_4.1 //",
    "T04bsa003_u:281": " sahasā yatsamārabdhaṃ samyag yadavicāritam /",
    "T04bsa003_u:282": " tatra kuryānna vetyevaṃ pratijñāyāpi yujyate // SBca_4.2 //",
    "T04bsa003_u:283": " vicāritaṃ tu yadbuddhairmahāprājñaiśca tatsutaiḥ /",
    "T04bsa003_u:284": " mayāpi ca yathāśakti tatra kiṃ parilambyate // SBca_4.3 //",
    "T04bsa003_u:285": " yadi caivaṃ pratijñāya sādhayeyaṃ na karmaṇā /",
    "T04bsa003_u:286": " etāṃ sarvāṃ visaṃvādya kā gatirme bhaviṣyati // SBca_4.4 //",
    "T04bsa003_u:287": " manasā cintayitvāpi yo na dadyātpunarnaraḥ /",
    "T04bsa003_u:288": " sa preto bhavatītyuktamalpamātre 'pi vastuni // SBca_4.5 //",
    "T04bsa003_u:289": " kimutānuttaraṃ saukhyamuccairuddhuṣya bhāvataḥ /",
    "T04bsa003_u:290": " jagatsarvaṃ visaṃvādya kā gatirme bhaviṣyati // SBca_4.6 //",
    "T04bsa003_u:291": " vetti sarvajña evaitāmacintyāṃ karmaṇo gatim /",
    "T04bsa003_u:292": " yadbodhicittatyāge 'pi mocayatyevaṃ tāṃ narān // SBca_4.7 //",
    "T04bsa003_u:293": " bodhisattvasya tenaivaṃ sarvāpattirgarīyasī /",
    "T04bsa003_u:294": " yasmādāpadyamāno 'sau sarvasattvārthahānikṛt // SBca_4.8 //",
    "T04bsa003_u:295": " yo 'pyanyaḥ kṣaṇamapyasya puṇyavighnaṃ kariṣyati /",
    "T04bsa003_u:296": " tasya durgatiparyanto nāsti sattvārthaghātinaḥ // SBca_4.9 //",
    "T04bsa003_u:297": " ekasyāpi hi sattvasya hitaṃ hatvā hato bhavet /",
    "T04bsa003_u:298": " aśeṣākāśaparyantavāsināṃ kimu dehinām // SBca_4.10 //",
    "T04bsa003_u:299": " evamāpattibalato bodhicittabalena ca /",
    "T04bsa003_u:300": " dolāyamānaḥ saṃsāre bhūmiprāptau cirāyate // SBca_4.11 //",
    "T04bsa003_u:301": " tasmādyathāpratijñātaṃ sādhanīyaṃ mayādarāt /",
    "T04bsa003_u:302": " nādya cetkriyate yatnastalenāsmi talaṃ gataḥ // SBca_4.12 //",
    "T04bsa003_u:303": " aprameyā gatā buddhāḥ sarvasattvagaveṣakāḥ /",
    "T04bsa003_u:304": " naiṣāmahaṃ svadoṣeṇa cikitsāgocaraṃ gataḥ // SBca_4.13 //",
    "T04bsa003_u:305": " adyāpi cettathaiva syāṃ yathaivāhaṃ punaḥ punaḥ /",
    "T04bsa003_u:306": " durgativyādhimaraṇacchedabhedādyavāpnuyām // SBca_4.14 //",
    "T04bsa003_u:307": " kadā tathāgatotpādaṃ śraddhāṃ mānuṣyameva ca /",
    "T04bsa003_u:308": " kuśalābhyāsayogyatvamevaṃ lapsye 'tidurlabham // SBca_4.15 //",
    "T04bsa003_u:309": " ārogyaṃ divasaṃ cedaṃ sabhaktaṃ nirupadravam /",
    "T04bsa003_u:310": " āyuḥkṣaṇaṃ visaṃvādi kāyopācitakopamaḥ // SBca_4.16 //",
    "T04bsa003_u:311": " na hīdṛśairmaccaritairmānuṣyaṃ labhyate punaḥ /",
    "T04bsa003_u:312": " alabhyamāne mānuṣye pāpameva kutaḥ śubham // SBca_4.17 //",
    "T04bsa003_u:313": " yadā kuśalayogyo 'pi kuśalaṃ na karomyaham /",
    "T04bsa003_u:314": " apāyaduḥkhaiḥ saṃmūḍhaḥ kiṃ kariṣyāmyahaṃ tadā // SBca_4.18 //",
    "T04bsa003_u:315": " akurvataśca kuśalaṃ pāpaṃ cāpyupacinvataḥ /",
    "T04bsa003_u:316": " hataḥ sugatiśabdo 'pi kalpakoṭiśatairapi // SBca_4.19 //",
    "T04bsa003_u:317": " ata evāha bhagavān - mānuṣyamatidurlabham /",
    "T04bsa003_u:318": " mahārṇavayugacchidrakūrmagrīvārpaṇopamam // SBca_4.20 //",
    "T04bsa003_u:319": " ekakṣaṇakṛtāt pāpādavīcau kalpamāsyate /",
    "T04bsa003_u:320": " anādikālopacitāt pāpāt kā sugatau kathā // SBca_4.21 //",
    "T04bsa003_u:321": " na ca tanmātramevāsau vedayitvā vimucyate /",
    "T04bsa003_u:322": " tasmāttadvedayanneva pāpamanyat prasūyate // SBca_4.22 //",
    "T04bsa003_u:323": " nātaḥ parā vañcanāsti na ca moho 'styataḥ paraḥ /",
    "T04bsa003_u:324": " yadīdṛśaṃ kṣaṇaṃ prāpya nābhyastaṃ kuśalaṃ mayā // SBca_4.23 //",
    "T04bsa003_u:325": " yadi caivaṃ vimṛṣyāmi punaḥ sīdāmi mohitaḥ /",
    "T04bsa003_u:326": " śociṣyāmi ciraṃ bhūyo yamadūtaiḥ pracoditaḥ // SBca_4.24 //",
    "T04bsa003_u:327": " ciraṃ dhakṣyati me kāyaṃ nārakāgniḥ suduḥsahaḥ /",
    "T04bsa003_u:328": " paścāttāpānalaścittaṃ ciraṃ dhakṣyatyaśikṣitam // SBca_4.25 //",
    "T04bsa003_u:329": " kathaṃcidapi saṃprāpto hitabhūmiṃ sudurlabhām /",
    "T04bsa003_u:330": " jānannapi ca nīye 'haṃ tāneva narakān punaḥ // SBca_4.26 //",
    "T04bsa003_u:331": " atra me cetanā nāsti mantrairiva vimohitaḥ /",
    "T04bsa003_u:332": " na jāne kena muhyāmi ko 'trāntarmama tiṣṭhati // SBca_4.27 //",
    "T04bsa003_u:333": " hastapādādirahitāstṛṣṇādveṣādiśatravaḥ /",
    "T04bsa003_u:334": " na śūrā na ca te prājñāḥ kathaṃ dāsīkṛto 'smi taiḥ // SBca_4.28 //",
    "T04bsa003_u:335": " maccittāvasthitā eva ghnanti māmeva susthitāḥ /",
    "T04bsa003_u:336": " tatrāpyahaṃ na kupyāmi dhigasthānasahiṣṇutām // SBca_4.29 //",
    "T04bsa003_u:337": " sarve devā manuṣyāśca yadi syurmama śatravaḥ /",
    "T04bsa003_u:338": " te 'pi nāvīcikaṃ vahniṃ samudānayituṃ kṣamāḥ // SBca_4.30 //",
    "T04bsa003_u:339": " merorapi yadāsaṅgānna bhasmāpyupalabhyate /",
    "T04bsa003_u:340": " kṣaṇāt kṣipanti māṃ tatra balinaḥ kleśaśatravaḥ // SBca_4.31 //",
    "T04bsa003_u:341": " na hi sarvānyaśatrūṇāṃ dīrghamāyurapīdṛśam /",
    "T04bsa003_u:342": " anādyantaṃ mahādīrghaṃ yanmama kleśavairiṇām // SBca_4.32 //",
    "T04bsa003_u:343": " sarve hitāya kalpante ānukūlyena sevitāḥ /",
    "T04bsa003_u:344": " sevyamānāstvamī kleśāḥ sutarāṃ duḥkhakārakāḥ // SBca_4.33 //",
    "T04bsa003_u:345": " iti saṃtatadīrghavairiṣu vyasanaughaprasavaikahetuṣu /",
    "T04bsa003_u:346": " hṛdaye nivasatsu nirbhayaṃ mama saṃsāraratiḥ kathaṃ bhavet // SBca_4.34 //",
    "T04bsa003_u:347": " bhavacārakapālakā ime narakādiṣvapi vadhyaghātakāḥ /",
    "T04bsa003_u:348": " mativeśmani lobhapañjare yadi tiṣṭhanti kutaḥ sukhaṃ mama // SBca_4.35 //",
    "T04bsa003_u:349": " tasmānna tāvadahamatra dhuraṃ kṣipāmi yāvanna śatrava ime nihatāḥ samakṣam",
    "T04bsa003_u:350": " svalpe 'pi tāvadapakāriṇi baddharoṣā mānonnatāstamanihatya na yānti nidrām",
    "T04bsa003_u:351": " prakṛtimaraṇaduḥkhitāndhakārān /",
    "T04bsa003_u:352": " raṇaśirasi prasabhaṃ nihantumugrāḥ /",
    "T04bsa003_u:353": " agaṇitaśaraśaktighātaduḥkhā na vimukhatāmupayāntyasādhayitvā // SBca_4.37",
    "T04bsa003_u:354": " kimuta satatasarvaduḥkhahetūn prakṛtiripūnupahantumudyatasya /",
    "T04bsa003_u:355": " bhavati mama viṣādadainyamadya vyasanaśatairapi kena hetunā vai //",
    "T04bsa003_u:356": " akāraṇenaiva ripukṣatāni gātreṣvalaṃkāravadudvahanti /",
    "T04bsa003_u:357": " mahārthasiddhyai tu samudyatasya duḥkhāni kasmānmama bādhakāni //",
    "T04bsa003_u:358": " svajīvikāmātranibaddhacittāḥ kaivartacaṇḍālakṛṣīvalādyāḥ /",
    "T04bsa003_u:359": " śītātapādivyasanaṃ sahante jagaddhitārthaṃ na kathaṃ sahe 'ham //",
    "T04bsa003_u:360": " daśadigvyomaparyantajagatkleśavimokṣaṇe /",
    "T04bsa003_u:361": " pratijñāya madātmāpi na kleśebhyo vimocitaḥ // SBca_4.41 //",
    "T04bsa003_u:362": " ātmapramāṇamajñātvā bruvannunmattakastadā /",
    "T04bsa003_u:363": " anivartī bhaviṣyāmi tasmātkleśavadhe sadā // SBca_4.42 //",
    "T04bsa003_u:364": " atra grahī bhaviṣyāmi baddhavairaśca vigrahī /",
    "T04bsa003_u:365": " anyatra tadvidhātkleśāt kleśaghātānubandhinaḥ // SBca_4.43 //",
    "T04bsa003_u:366": " galantvantrāṇi me kāmaṃ śiraḥ patatu nāma me /",
    "T04bsa003_u:367": " na tvevāvanatiṃ yāmi sarvathā kleśavairiṇām // SBca_4.44 //",
    "T04bsa003_u:368": " nirvāsitasyāpi tu nāma śatrordeśāntare sthānaparigrahaḥ syāt /",
    "T04bsa003_u:369": " yataḥ punaḥ saṃbhṛtaśaktireti na kleśaśatrorgatirīdṛśī tu // SBca_4.45 //",
    "T04bsa003_u:370": " kvāsau yāyānmanmanaḥstho nirastaḥ sthitvā yasmin madvadhārthaṃ yateta /",
    "T04bsa003_u:371": " nodyogo me kevalaṃ mandabuddheḥ kleśāḥ prajñādṛṣṭisādhyā varākāḥ //",
    "T04bsa003_u:372": " na kleśā viṣayeṣu nendriyagaṇe nāpyantarāle sthitā nāto 'nyatra kuha sthitāḥ punaramī mathnanti kṛtsnaṃ jagat /",
    "T04bsa003_u:373": " māyaiveyamato vimuñca hṛdayaṃ trāsaṃ bhajasvodyamaṃ prajñārthaṃ kimakāṇḍa eva narakeṣvātmānamābādhase evaṃ viniścitya karomi yatnaṃ yathoktaśikṣāpratipattihetoḥ /",
    "T04bsa003_u:374": " vaidyopadeśāccalataḥ kuto 'sti bhaiṣajyasādhyasya nirāmayatvam //",
    "T04bsa003_u:375": " iti prajñākaramativiracitāyāṃ bodhicaryāvatārapañjikāyāṃ bodhicittāpramādaścaturthaḥ paricchedaḥ",
    "T04bsa003_u:376": " 5 Saṃprajanyarakṣaṇaṃ nāma pañcamaḥ paricchedaḥ /",
    "T04bsa003_u:377": " śikṣāṃ rakṣitukāmena cittaṃ rakṣyaṃ prayatnataḥ /",
    "T04bsa003_u:378": " na śikṣā rakṣituṃ śakyā calaṃ cittamarakṣatā // SBca_5.1 //",
    "T04bsa003_u:379": " adāntā mattamātaṅgā na kurvantīha tāṃ vyathām /",
    "T04bsa003_u:380": " karoti yāmavīcyādau muktaścittamataṅgajaḥ // SBca_5.2 //",
    "T04bsa003_u:381": " baddhaśceccittamātaṅgaḥ smṛtirajjvā samantataḥ /",
    "T04bsa003_u:382": " bhayamastaṃgataṃ sarvaṃ kṛtsnaṃ kalyāṇamāgatam // SBca_5.3 //",
    "T04bsa003_u:383": " vyāghrāḥ siṃhā gajā ṛkṣāḥ sarpāḥ sarve ca śatravaḥ /",
    "T04bsa003_u:384": " sarve narakapālāśca ḍākinyo rākṣasāstathā // SBca_5.4 //",
    "T04bsa003_u:385": " sarve baddhā bhavantyete cittasyaikasya bandhanāt /",
    "T04bsa003_u:386": " cittasyaikasya damanāt sarve dāntā bhavanti ca // SBca_5.5 //",
    "T04bsa003_u:387": " yasmādbhayāni sarvāṇi duḥkhānyapramitāni ca /",
    "T04bsa003_u:388": " cittādeva bhavantīti kathitaṃ tattvavādinā // SBca_5.6 //",
    "T04bsa003_u:389": " śastrāṇi kena narake ghaṭitāni prayatnataḥ /",
    "T04bsa003_u:390": " taptāyaḥkuṭṭimaṃ kena kuto jātāśca tāḥ striyaḥ // SBca_5.7 //",
    "T04bsa003_u:391": " pāpacittasamudbhūtaṃ tattatsarvaṃ jagau muniḥ /",
    "T04bsa003_u:392": " tasmānna kaścit trailokye cittādanyo bhayānakaḥ // SBca_5.8 //",
    "T04bsa003_u:393": " adaridraṃ jagatkṛtvā dānapāramitā yadi /",
    "T04bsa003_u:394": " jagaddaridramadyāpi sā kathaṃ pūrvatāyinām // SBca_5.9 //",
    "T04bsa003_u:395": " phalena saha sarvasvatyāgacittājjane 'khile /",
    "T04bsa003_u:396": " dānapāramitā proktā tasmātsā cittameva tu // SBca_5.10 //",
    "T04bsa003_u:397": " matsyādayaḥ kva nīyantāṃ mārayeyaṃ yato na tān /",
    "T04bsa003_u:398": " labdhe viraticitte tu śīlapāramitā matā // SBca_5.11 //",
    "T04bsa003_u:399": " kiyato mārayiṣyāmi durjanān gaganopamān /",
    "T04bsa003_u:400": " mārite krodhacitte tu māritāḥ sarvaśatravaḥ // SBca_5.12 //",
    "T04bsa003_u:401": " bhūmiṃ chādayituṃ sarvāṃ kutaścarma bhaviṣyati /",
    "T04bsa003_u:402": " upānaccarmamātreṇa channā bhavati medinī // SBca_5.13 //",
    "T04bsa003_u:403": " bāhyā bhāvā mayā tadvacchakyā vārayituṃ na hi /",
    "T04bsa003_u:404": " svacittaṃ vārayiṣyāmi kiṃ mamānyairnivāritaiḥ // SBca_5.14 //",
    "T04bsa003_u:405": " sahāpi vākśarīrābhyāṃ mandavṛtterna tatphalam /",
    "T04bsa003_u:406": " yatpaṭorekakasyāpi cittasya brahmatādikam // SBca_5.15 //",
    "T04bsa003_u:407": " japāstapāṃsi sarvāṇi dīrghakālakṛtānyapi /",
    "T04bsa003_u:408": " anyacittena mandena vṛthaivetyāha sarvavit // SBca_5.16 //",
    "T04bsa003_u:409": " duḥkhaṃ hantuṃ sukhaṃ prāptuṃ te bhramanti mudhāmbare /",
    "T04bsa003_u:410": " yairetaddharmasarvasvaṃ cittaṃ guhyaṃ na bhāvitam // SBca_5.17 //",
    "T04bsa003_u:411": " tasmātsvadhiṣṭhitaṃ cittaṃ mayā kāryaṃ surakṣitam /",
    "T04bsa003_u:412": " cittarakṣāvrataṃ mukttvā bahubhiḥ kiṃ mama vrataiḥ // SBca_5.18 //",
    "T04bsa003_u:413": " yathā capalamadhyastho rakṣati vraṇamādarāt /",
    "T04bsa003_u:414": " evaṃ durjanamadhyastho rakṣeccittavraṇaṃ sadā // SBca_5.19 //",
    "T04bsa003_u:415": " vraṇaduḥkhalavādbhīto rakṣāmi vraṇamādarāt /",
    "T04bsa003_u:416": " saṃghātaparvatāghātādbhītaścittavraṇaṃ na kim // SBca_5.20 //",
    "T04bsa003_u:417": " anena hi vihāreṇa viharan durjaneṣvapi /",
    "T04bsa003_u:418": " pramadājanamadhye 'pi yatirdhīro na khaṇḍyate // SBca_5.21 //",
    "T04bsa003_u:419": " lābhā naśyantu me kāmaṃ satkāraḥ kāyajīvitam /",
    "T04bsa003_u:420": " naśyatvanyacca kuśalaṃ mā tu cittaṃ kadācana // SBca_5.22 //",
    "T04bsa003_u:421": " cittaṃ rakṣitukāmānāṃ mayaiṣa kriyate 'ñjaliḥ /",
    "T04bsa003_u:422": " smṛtiṃ ca saṃprajanyaṃ ca sarvayatnena rakṣata // SBca_5.23 //",
    "T04bsa003_u:423": " vyādhyākulo naro yadvanna kṣamaḥ sarvakarmasu /",
    "T04bsa003_u:424": " tathābhyāṃ vikalaṃ cittaṃ na kṣamaṃ sarvakarmasu // SBca_5.24 //",
    "T04bsa003_u:425": " asaṃprajanyacittasya śrutacintitabhāvitam /",
    "T04bsa003_u:426": " sacchidrakumbhajalavanna smṛtāvavatiṣṭhate // SBca_5.25 //",
    "T04bsa003_u:427": " aneke śrutavanto 'pi śrāddhā yatnaparā api /",
    "T04bsa003_u:428": " asaṃprajanyadoṣeṇa bhavantyāpattikaśmalāḥ // SBca_5.26 //",
    "T04bsa003_u:429": " asaṃprajanyacaureṇa smṛtimoṣānusāriṇā /",
    "T04bsa003_u:430": " upacityāpi puṇyāni muṣitā yānti durgatim // SBca_5.27 //",
    "T04bsa003_u:431": " kleśataskarasaṃgho 'yamavatāragaveṣakaḥ /",
    "T04bsa003_u:432": " prāpyāvatāraṃ muṣṇāti hanti sadgatijīvitam // SBca_5.28 //",
    "T04bsa003_u:433": " tasmātsmṛtirmanodvārānnāpaneyā kadācana /",
    "T04bsa003_u:434": " gatāpi pratyupasthāpyā saṃsmṛtyāpāyikīṃ vyathām // SBca_5.29 //",
    "T04bsa003_u:435": " upādhyāyānuśāsanyā bhītyāpyādarakāriṇām /",
    "T04bsa003_u:436": " dhanyānāṃ gurusaṃvāsātsukaraṃ jāyate smṛtiḥ // SBca_5.30 //",
    "T04bsa003_u:437": " buddhāśca bodhisattvāśca sarvatrāvyāhatekṣaṇāḥ /",
    "T04bsa003_u:438": " sarvamevāgratasteṣāṃ teṣāmasmi puraḥ sthitaḥ // SBca_5.31 //",
    "T04bsa003_u:439": " iti dhyātvā tathā tiṣṭhet trapādarabhayānvitaḥ /",
    "T04bsa003_u:440": " buddhānusmṛtirapyevaṃ bhavettasya muhurmuhuḥ // SBca_5.32 //",
    "T04bsa003_u:441": " saṃprajanyaṃ tadāyāti na ca yātyāgataṃ punaḥ /",
    "T04bsa003_u:442": " smṛtiryadā manodvāre rakṣārthamavatiṣṭhate // SBca_5.33 //",
    "T04bsa003_u:443": " pūrvaṃ tāvadidaṃ cittaṃ sadopasthāpyamīdṛśam /",
    "T04bsa003_u:444": " nirindriyeṇeva mayā sthātavyaṃ kāṣṭhavatsadā // SBca_5.34 //",
    "T04bsa003_u:445": " niṣphalā netravikṣepā na kartavyāḥ kadācana /",
    "T04bsa003_u:446": " nidhyāyantīva satataṃ kāryā dṛṣṭiradhogatā // SBca_5.35 //",
    "T04bsa003_u:447": " dṛṣṭiviśrāmahetostu diśaḥ paśyetkadācana /",
    "T04bsa003_u:448": " ābhāsamātraṃ dṛṣṭvā ca svāgatārthaṃ vilokayet // SBca_5.36 //",
    "T04bsa003_u:449": " mārgādau bhayabodhārthaṃ muhuḥ paśyeccaturdiśam /",
    "T04bsa003_u:450": " diśo viśramya vīkṣeta parāvṛtyaiva pṛṣṭhataḥ // SBca_5.37 //",
    "T04bsa003_u:451": " saredapasaredvāpi puraḥ paścānnirūpya ca /",
    "T04bsa003_u:452": " evaṃ sarvāsvavasthāsu kāryaṃ buddhvā samācaret // SBca_5.38 //",
    "T04bsa003_u:453": " kāyenaivamavastheyamityākṣipya kriyāṃ punaḥ /",
    "T04bsa003_u:454": " kathaṃ kāyaḥ sthita iti draṣṭavyaṃ punarantarā // SBca_5.39 //",
    "T04bsa003_u:455": " nirūpyaḥ sarvayatnena cittamattadvipastathā /",
    "T04bsa003_u:456": " dharmacintāmahāstambhe yathā baddho na mucyate // SBca_5.40 //",
    "T04bsa003_u:457": " kutra me vartata iti pratyavekṣyaṃ tathā manaḥ /",
    "T04bsa003_u:458": " samādhānadhuraṃ naiva kṣaṇamapyutsṛjedyathā // SBca_5.41 //",
    "T04bsa003_u:459": " bhayotsavādisaṃbandhe yadyaśakto yathāsukham /",
    "T04bsa003_u:460": " dānakāle tu śīlasya yasmāduktamupekṣaṇam // SBca_5.42 //",
    "T04bsa003_u:461": " yad buddhvā kartumārabdhaṃ tato 'nyanna vicintayet /",
    "T04bsa003_u:462": " tadeva tāvanniṣpādyaṃ tadgatenāntarātmanā // SBca_5.43 //",
    "T04bsa003_u:463": " evaṃ hi sukṛtaṃ sarvamanyathā nobhayaṃ bhavet /",
    "T04bsa003_u:464": " asaṃprajanyakleśo 'pi vṛddhiṃ caivaṃ gamiṣyati // SBca_5.44 //",
    "T04bsa003_u:465": " nānāvidhapralāpeṣu vartamāneṣvanekadhā /",
    "T04bsa003_u:466": " kautūhaleṣu sarveṣu hanyādautsukyamāgatam // SBca_5.45 //",
    "T04bsa003_u:467": " mṛnmardanatṛṇacchedarekhādyaphalamāgatam /",
    "T04bsa003_u:468": " smṛtvā tāthāgatīṃ śikṣāṃ bhītastatkṣaṇamutsṛjet // SBca_5.46 //",
    "T04bsa003_u:469": " yadā calitukāmaḥ syādvaktukāmo 'pi vā bhavet /",
    "T04bsa003_u:470": " svacittaṃ pratyavekṣyādau kuryāddhairyeṇa yuktimat // SBca_5.47 //",
    "T04bsa003_u:471": " anunītaṃ pratihataṃ yadā paśyetsvakaṃ manaḥ /",
    "T04bsa003_u:472": " na kartavyaṃ na vaktavyaṃ sthātavyaṃ kāṣṭhavattadā // SBca_5.48 //",
    "T04bsa003_u:473": " uddhataṃ sopahāsaṃ vā yadā mānamadānvitam /",
    "T04bsa003_u:474": " sotprāsātiśayaṃ vakraṃ vañcakaṃ ca mano bhavet // SBca_5.49 //",
    "T04bsa003_u:475": " yadātmotkarṣaṇābhāsaṃ parapaṃsanameva vā /",
    "T04bsa003_u:476": " sādhikṣepaṃ sasaṃrambhaṃ sthātavyaṃ kāṣṭhavattadā // SBca_5.50 //",
    "T04bsa003_u:477": " lābhasatkārakīrtyarthi parivārārthi vā punaḥ /",
    "T04bsa003_u:478": " upasthānārthe me cittaṃ tasmāttiṣṭhāmi kāṣṭhavat // SBca_5.51 //",
    "T04bsa003_u:479": " parārtharūkṣaṃ svārthārthi pariṣatkāmameva vā /",
    "T04bsa003_u:480": " vaktumicchati me cittaṃ tasmāttiṣṭhāmi kāṣṭhavat // SBca_5.52 //",
    "T04bsa003_u:481": " asahiṣṇvalasaṃ bhītaṃ pragalbhaṃ mukharaṃ tathā /",
    "T04bsa003_u:482": " svapakṣābhiniviṣṭaṃ ca tasmāttiṣṭhāmi kāṣṭhavat // SBca_5.53 //",
    "T04bsa003_u:483": " evaṃ saṃkliṣṭamālokya niṣphalārambhi vā manaḥ /",
    "T04bsa003_u:484": " nigṛhṇīyād dṛḍhaṃ śūraḥ pratipakṣeṇa tatsadā // SBca_5.54 //",
    "T04bsa003_u:485": " suniścitaṃ suprasannaṃ dhīraṃ sādaragauravam /",
    "T04bsa003_u:486": " salajjaṃ sabhayaṃ śāntaṃ parārādhanatatparam // SBca_5.55 //",
    "T04bsa003_u:487": " parasparaviruddhābhirbālecchābhirakheditam /",
    "T04bsa003_u:488": " kleśotpādādidaṃ hyetadeṣāmiti dayānvitam // SBca_5.56 //",
    "T04bsa003_u:489": " ātmasattvavaśaṃ nityamanavadyeṣu vastuṣu /",
    "T04bsa003_u:490": " nirmāṇamiva nirmānaṃ dhārayāmyeṣa mānasam // SBca_5.57 //",
    "T04bsa003_u:491": " cirātprāptaṃ kṣaṇavaraṃ smṛtvā smṛtvā muhurmuhuḥ /",
    "T04bsa003_u:492": " dhārayāmīdṛśaṃ cittamaprakampyaṃ sumeruvat // SBca_5.58 //",
    "T04bsa003_u:493": " gṛdhrairāmiṣasaṃgṛddhaiḥ kṛṣyamāṇa itastataḥ /",
    "T04bsa003_u:494": " na karotyanyathā kāyaḥ kasmādatra pratikriyām // SBca_5.59 //",
    "T04bsa003_u:495": " rakṣasīmaṃ manaḥ kasmādātmīkṛtya samucchrayam /",
    "T04bsa003_u:496": " tvattaścetpṛthagevāyaṃ tenātra tava ko vyayaḥ // SBca_5.60 //",
    "T04bsa003_u:497": " na svīkaroṣi he mūḍha kāṣṭhaputtalakaṃ śucim /",
    "T04bsa003_u:498": " amedhyaghaṭitaṃ yantraṃ kasmādrakṣasi pūtikam // SBca_5.61 //",
    "T04bsa003_u:499": " imaṃ carmapuṭaṃ tāvatsvabuddhyaiva pṛthakkuru /",
    "T04bsa003_u:500": " asthipañjarato māṃsaṃ prajñāśastreṇa mocaya // SBca_5.62 //",
    "T04bsa003_u:501": " asthīnyapi pṛthakkṛtvā paśya majjānamantataḥ /",
    "T04bsa003_u:502": " kimatra sāramastīti svayameva vicāraya // SBca_5.63 //",
    "T04bsa003_u:503": " evamanviṣya yatnena na dṛṣṭaṃ sāramatra te /",
    "T04bsa003_u:504": " adhunā vada kasmāttvaṃ kāyamadyāpi rakṣasi // SBca_5.64 //",
    "T04bsa003_u:505": " na khāditavyamaśuci tvayā peyaṃ na śoṇitam /",
    "T04bsa003_u:506": " nāntrāṇi cūṣitavyāni kiṃ kāyena kariṣyasi // SBca_5.65 //",
    "T04bsa003_u:507": " yuktaṃ gṛdhraśṛgālāderāhārārthaṃ tu rakṣitum /",
    "T04bsa003_u:508": " karmopakaraṇaṃ tvetanmanuṣyāṇāṃ śarīrakam // SBca_5.66 //",
    "T04bsa003_u:509": " evaṃ te rakṣataścāpi mṛtyurācchidya nirdayaḥ /",
    "T04bsa003_u:510": " kāyaṃ dāsyati gṛdhrebhyastadā tvaṃ kiṃ kariṣyasi // SBca_5.67 //",
    "T04bsa003_u:511": " na sthāsyatīti bhṛtyāya na vastrādi pradīyate /",
    "T04bsa003_u:512": " kāyo yāsyati khāditvā kasmāttvaṃ kuruṣe vyayam // SBca_5.68 //",
    "T04bsa003_u:513": " datvāsmai vetanaṃ tasmātsvārthaṃ kuru mano 'dhunā /",
    "T04bsa003_u:514": " na hi vaitanikopāttaṃ sarvaṃ tasmai pradīyate // SBca_5.69 //",
    "T04bsa003_u:515": " kāye naubuddhimādhāya gatyāgamananiśrayāt /",
    "T04bsa003_u:516": " yathākāmaṃgamaṃ kāyaṃ kuru sattvārthasiddhaye // SBca_5.70 //",
    "T04bsa003_u:517": " evaṃ vaśīkṛtasvātmā nityaṃ smitamukho bhavet /",
    "T04bsa003_u:518": " tyajed bhṛkuṭisaṃkocaṃ pūrvābhāṣī jagatsuhṛt // SBca_5.71 //",
    "T04bsa003_u:519": " saśabdapātaṃ sahasā na pīṭhādīn vinikṣipet /",
    "T04bsa003_u:520": " nāsphālayetkapāṭaṃ ca syānniḥśabdaruciḥ sadā // SBca_5.72 //",
    "T04bsa003_u:521": " bako biḍālaścauraśca niḥśabdo nibhṛtaścaran /",
    "T04bsa003_u:522": " prāpnotyabhimataṃ kāryamevaṃ nityaṃ yatiścaret // SBca_5.73 //",
    "T04bsa003_u:523": " paracodanadakṣāṇāmanadhīṣṭopakāriṇām /",
    "T04bsa003_u:524": " pratīcchecchirasā vākyaṃ sarvaśiṣyaḥ sadā bhavet // SBca_5.74 //",
    "T04bsa003_u:525": " subhāṣiteṣu sarveṣu sādhukāramudīrayet /",
    "T04bsa003_u:526": " puṇyakāriṇamālokya stutibhiḥ saṃpraharṣayet // SBca_5.75 //",
    "T04bsa003_u:527": " parokṣaṃ ca guṇān brūyādanubrūyācca toṣataḥ /",
    "T04bsa003_u:528": " svavarṇe bhāṣyamāṇe ca bhāvayettadguṇajñatām // SBca_5.76 //",
    "T04bsa003_u:529": " sarvārambhā hi tuṣṭyarthāḥ sā vittairapi durlabhā /",
    "T04bsa003_u:530": " bhokṣye tuṣṭimukhaṃ tasmātparaśramakṛtairguṇaiḥ // SBca_5.77 //",
    "T04bsa003_u:531": " na cātra me vyayaḥ kaścitparatra ca mahatsukham /",
    "T04bsa003_u:532": " aprītiduḥkhaṃ dveṣaistu mahadduḥkhaṃ paratra ca // SBca_5.78 //",
    "T04bsa003_u:533": " viśvastavinyastapadaṃ vispaṣṭārthaṃ manoramam /",
    "T04bsa003_u:534": " śrutisaukhyaṃ kṛpāmūlaṃ mṛdumandasvaraṃ vadet // SBca_5.79 //",
    "T04bsa003_u:535": " ṛju paśyetsadā sattvāṃścakṣuṣā saṃpibanniva /",
    "T04bsa003_u:536": " etāneva samāśritya buddhatvaṃ me bhaviṣyati // SBca_5.80 //",
    "T04bsa003_u:537": " sātatyābhiniveśotthaṃ pratipakṣotthameva ca /",
    "T04bsa003_u:538": " guṇopakārikṣetre ca duḥkhite ca mahacchubham // SBca_5.81 //",
    "T04bsa003_u:539": " dakṣa utthānasaṃpannaḥ svayaṃkārī sadā bhavet /",
    "T04bsa003_u:540": " nāvakāśaḥ pradātavyaḥ kasyacitsarvakarmasu // SBca_5.82 //",
    "T04bsa003_u:541": " uttarottarataḥ śreṣṭhā dānapāramitādayaḥ /",
    "T04bsa003_u:542": " netarārthaṃ tyajecchreṣṭhāmanyatrācārasetutaḥ // SBca_5.83 //",
    "T04bsa003_u:543": " evaṃ buddhvā parārtheṣu bhavetsatatamutthitaḥ /",
    "T04bsa003_u:544": " niṣiddhamapyanujñātaṃ kṛpālorarthadarśinaḥ // SBca_5.84 //",
    "T04bsa003_u:545": " vinipātagatānāthavratasthān saṃvibhajya ca /",
    "T04bsa003_u:546": " bhuñjīta madhyamāṃ mātrāṃ tricīvarabahistyajet // SBca_5.85 //",
    "T04bsa003_u:547": " saddharmasevakaṃ kāyamitarārthaṃ na pīḍayet /",
    "T04bsa003_u:548": " evameva hi sattvānāmāśāmāśu prapūrayet // SBca_5.86 //",
    "T04bsa003_u:549": " tyajenna jīvitaṃ tasmādaśuddhe karuṇāśaye /",
    "T04bsa003_u:550": " tulyāśaye tu tattyājyamitthaṃ na parihīyate // SBca_5.87 //",
    "T04bsa003_u:551": " dharmaṃ nirgaurave svasthe na śiroveṣṭite vadet /",
    "T04bsa003_u:552": " sacchatradaṇḍaśastre ca nāvaguṇṭhitamastake // SBca_5.88 //",
    "T04bsa003_u:553": " gambhīrodāramalpeṣu na strīṣu puruṣaṃ vinā /",
    "T04bsa003_u:554": " hīnotkṛṣṭeṣu dharmeṣu samaṃ gauravamācaret // SBca_5.89 //",
    "T04bsa003_u:555": " nodāradharmapātraṃ ca hīne dharme niyojayet /",
    "T04bsa003_u:556": " na cācāraṃ parityajya sūtramantraiḥ pralobhayet // SBca_5.90 //",
    "T04bsa003_u:557": " dantakāṣṭhasya kheṭasya visarjanamapāvṛtam /",
    "T04bsa003_u:558": " neṣṭaṃ jale sthale bhogye mūtrādeścāpi garhitam // SBca_5.91 //",
    "T04bsa003_u:559": " mukhapūraṃ na bhuñjīta saśabdaṃ prasṛtānanam /",
    "T04bsa003_u:560": " pralambapādaṃ nāsīta na bāhū mardayetsamam // SBca_5.92 //",
    "T04bsa003_u:561": " naikayānyastriyā kuryādyānaṃ śayanamāsanam /",
    "T04bsa003_u:562": " lokāprasādakaṃ sarvaṃ dṛṣṭvā pṛṣṭvā ca varjayet // SBca_5.93 //",
    "T04bsa003_u:563": " nāṅgulyā kārayetkiṃciddakṣiṇena tu sādaram /",
    "T04bsa003_u:564": " samastenaiva hastena mārgamapyevamādiśet // SBca_5.94 //",
    "T04bsa003_u:565": " na bāhūtkṣepakaṃ kaṃcicchabdayedalpasaṃbhrame /",
    "T04bsa003_u:566": " acchaṭādi tu kartavyamanyathā syādasaṃvṛtaḥ // SBca_5.95 //",
    "T04bsa003_u:567": " nāthanirvāṇaśayyāvacchayītepsitayā diśā /",
    "T04bsa003_u:568": " saṃprajānaṃllaghūtthānaḥ prāgavaśyaṃ niyogataḥ // SBca_5.96 //",
    "T04bsa003_u:569": " ācāro bodhisattvānāmaprameya uadāhṛtaḥ /",
    "T04bsa003_u:570": " cittaśodhanamācāraṃ niyataṃ tāvadācaret // SBca_5.97 //",
    "T04bsa003_u:571": " rātriṃdivaṃ ca triskandhaṃ triṣkālaṃ ca pravartayet /",
    "T04bsa003_u:572": " śeṣāpattiśamastena bodhicittajināśrayāt // SBca_5.98 //",
    "T04bsa003_u:573": " yā avasthāḥ prapadyeta svayaṃ paravaśo 'pi vā /",
    "T04bsa003_u:574": " tāsvavasthāsu yāḥ śikṣāḥ śikṣettā eva yatnataḥ // SBca_5.99 //",
    "T04bsa003_u:575": " na hi tadvidyate kiṃcidyanna śikṣyaṃ jinātmajaiḥ /",
    "T04bsa003_u:576": " na tadasti na yatpuṇyamevaṃ viharataḥ sataḥ // SBca_5.100 //",
    "T04bsa003_u:577": " pāraṃparyeṇa sākṣādvā sattvārthaṃ nānyadācaret /",
    "T04bsa003_u:578": " sattvānāmeva cārthāya sarvaṃ bodhāya nāmayet // SBca_5.101 //",
    "T04bsa003_u:579": " sadā kalyāṇamitraṃ ca jīvitārthe 'pi na tyajet /",
    "T04bsa003_u:580": " bodhisattvavratadharaṃ mahāyānārthakovidam // SBca_5.102 //",
    "T04bsa003_u:581": " śrīsaṃbhavavimokṣācca śikṣedyadguruvartanam /",
    "T04bsa003_u:582": " etaccānyacca buddhoktaṃ jñeyaṃ sūtrāntavācanāt // SBca_5.103 //",
    "T04bsa003_u:583": " śikṣāḥ sūtreṣu dṛśyante tasmātsūtrāṇi vācayet /",
    "T04bsa003_u:584": " ākāśagarbhasūtre ca mūlāpattīrnirūpayet // SBca_5.104 //",
    "T04bsa003_u:585": " śikṣāsamuccayo 'vaśyaṃ draṣṭavyaśca punaḥ punaḥ /",
    "T04bsa003_u:586": " vistareṇa sadācāro yasmāttatra pradarśitaḥ // SBca_5.105 //",
    "T04bsa003_u:587": " saṃkṣepeṇāthavā tāvatpaśyetsūtrasamuccayam /",
    "T04bsa003_u:588": " āryanāgārjunābaddhaṃ dvitīyaṃ ca prayatnataḥ // SBca_5.106 //",
    "T04bsa003_u:589": " yato nivāryate yatra yadeva ca niyujyate /",
    "T04bsa003_u:590": " tallokacittarakṣārthaṃ śikṣāṃ dṛṣṭvā samācaret // SBca_5.107 //",
    "T04bsa003_u:591": " etadeva samāsena saṃprajanyasya lakṣaṇam /",
    "T04bsa003_u:592": " yatkāyacittāvasthāyāḥ pratyavekṣā muhurmuhuḥ // SBca_5.108 //",
    "T04bsa003_u:593": " kāyenaiva paṭhiṣyāmi vākpāṭhena tu kiṃ bhavet /",
    "T04bsa003_u:594": " cikitsāpāṭhamātreṇa rogiṇaḥ kiṃ bhaviṣyati // SBca_5.109 //",
    "T04bsa003_u:595": " iti prajñākaramativiracitāyāṃ bodhicaryāvatārapañjikāyāṃ saṃprajanyarakṣaṇaṃ nāma pañcamaḥ paricchedaḥ ||",
    "T04bsa003_u:596": " 6 kṣāntipāramitā nāma ṣaṣṭhaḥ paricchedaḥ /",
    "T04bsa003_u:597": " sarvametatsucaritaṃ dānaṃ sugatapūjanam /",
    "T04bsa003_u:598": " kṛtaṃ kalpasahasrairyatpratighaḥ pratihanti tat // SBca_6.1 //",
    "T04bsa003_u:599": " na ca dveṣasamaṃ pāpaṃ na ca kṣāntisamaṃ tapaḥ /",
    "T04bsa003_u:600": " tasmātkṣāntiṃ prayatnena bhāvayedvividhairnayaiḥ // SBca_6.2 //",
    "T04bsa003_u:601": " manaḥ śamaṃ na gṛhṇāti na prītisukhamaśnute /",
    "T04bsa003_u:602": " na nidrāṃ na dhṛtiṃ yāti dveṣaśalye hṛdi sthite // SBca_6.3 //",
    "T04bsa003_u:603": " pūjayatyarthamānairyān ye 'pi cainaṃ samāśritāḥ /",
    "T04bsa003_u:604": " te 'pyenaṃ hantumicchanti svāminaṃ dveṣadurbhagam // SBca_6.4 //",
    "T04bsa003_u:605": " suhṛdo 'pyudvijante 'smād dadāti na ca sevyate /",
    "T04bsa003_u:606": " saṃkṣepānnāsti tatkiṃcit krodhano yena susthitaḥ // SBca_6.5 //",
    "T04bsa003_u:607": " evamādīni duḥkhāni karotītyarisaṃjñayā /",
    "T04bsa003_u:608": " yaḥ krodhaṃ hanti nirbandhāt sa sukhīha paratra ca // SBca_6.6 //",
    "T04bsa003_u:609": " aniṣṭakaraṇājjātamiṣṭasya ca vighātanāt /",
    "T04bsa003_u:610": " daurmanasyāśanaṃ prāpya dveṣo dṛpto nihanti mām // SBca_6.7 //",
    "T04bsa003_u:611": " tasmādvighātayiṣyāmi tasyāśanamahaṃ ripoḥ /",
    "T04bsa003_u:612": " yasmānna madvadhādanyatkṛtyamasyāsti vairiṇaḥ // SBca_6.8 //",
    "T04bsa003_u:613": " atyaniṣṭāgamenāpi na kṣobhyā muditā mayā /",
    "T04bsa003_u:614": " daurmanasye 'pi nāstīṣṭaṃ kuśalaṃ tvavahīyate // SBca_6.9 //",
    "T04bsa003_u:615": " yadyastyeva pratīkāro daurmanasyena tatra kim /",
    "T04bsa003_u:616": " atha nāsti pratīkāro daurmanasyena tatra kim // SBca_6.10 //",
    "T04bsa003_u:617": " duḥkhaṃ nyakkārapāruṣyamayaśaścetyanīpsitam /",
    "T04bsa003_u:618": " priyāṇāmātmano vāpi śatroścaitadviparyayāt // SBca_6.11 //",
    "T04bsa003_u:619": " kathaṃcillabhyate saukhyaṃ duḥkhaṃ sthitamayatnataḥ /",
    "T04bsa003_u:620": " duḥkhenaiva ca niḥsāraḥ cetastasmād dṛḍhībhava // SBca_6.12 //",
    "T04bsa003_u:621": " durgāputrakakarṇāṭā dāhacchedādivedanām /",
    "T04bsa003_u:622": " vṛthā sahante muktyarthamahaṃ kasmāttu kātaraḥ // SBca_6.13 //",
    "T04bsa003_u:623": " na kiṃcidasti tadvastu yadabhyāsasya duṣkaram /",
    "T04bsa003_u:624": " tasmānmṛduvyathābhyāsāt soḍhavyāpi mahāvyathā // SBca_6.14 //",
    "T04bsa003_u:625": " uddaṃśadaṃśamaśakakṣutpipāsādivedanām /",
    "T04bsa003_u:626": " mahatkaṇḍvādiduḥkhaṃ ca kimanarthaṃ na paśyasi // SBca_6.15 //",
    "T04bsa003_u:627": " śītoṣṇavṛṣṭivātādhvavyādhibandhanatāḍanaiḥ /",
    "T04bsa003_u:628": " saukumāryaṃ na kartavyamanyathā vardhate vyathā // SBca_6.16 //",
    "T04bsa003_u:629": " kecitsvaśoṇitaṃ dṛṣṭvā vikramante viśeṣataḥ /",
    "T04bsa003_u:630": " paraśoṇitamapyeke dṛṣṭvā mūrcchāṃ vrajanti yat // SBca_6.17 //",
    "T04bsa003_u:631": " taccittasya dṛḍhatvena kātaratvena cāgatam /",
    "T04bsa003_u:632": " duḥkhaduryodhanastasmādbhavedabhibhavedvyathām // SBca_6.18 //",
    "T04bsa003_u:633": " duḥkhe 'pi naiva cittasya prasādaṃ kṣobhayed budhaḥ /",
    "T04bsa003_u:634": " saṃgrāmo hi saha kleśairyuddhe ca sulabhā vyathā // SBca_6.19 //",
    "T04bsa003_u:635": " urasārātighātān ye pratīcchanto jayantyarīn /",
    "T04bsa003_u:636": " te te vijayinaḥ śūrāḥ śeṣāstu mṛtamārakāḥ // SBca_6.20 //",
    "T04bsa003_u:637": " guṇo 'paraśca duḥkhasya yatsaṃvegānmadacyutiḥ /",
    "T04bsa003_u:638": " saṃsāriṣu ca kāruṇyaṃ pāpādbhītirjine spṛhā // SBca_6.21 //",
    "T04bsa003_u:639": " pittādiṣu na me kopo mahāduḥkhakareṣvapi /",
    "T04bsa003_u:640": " sacetaneṣu kiṃ kopaḥ te 'pi pratyayakopitāḥ // SBca_6.22 //",
    "T04bsa003_u:641": " aniṣyamāṇamapyetacchūlamutpadyate yathā /",
    "T04bsa003_u:642": " aniṣyamāṇo 'pi balātkrodha utpadyate tathā // SBca_6.23 //",
    "T04bsa003_u:643": " kupyāmīti na saṃcintya kupyati svecchayā janaḥ /",
    "T04bsa003_u:644": " utpatsya ityabhipretya krodha utpadyate na ca // SBca_6.24 //",
    "T04bsa003_u:645": " ye kecidaparādhāśca pāpāni vividhāni ca /",
    "T04bsa003_u:646": " sarvaṃ tatpratyayabalāt svatantraṃ tu na vidyate // SBca_6.25 //",
    "T04bsa003_u:647": " na ca pratyayasāmagryā janayāmīti cetanā /",
    "T04bsa003_u:648": " na cāpi janitasyāsti janito 'smīti cetanā // SBca_6.26 //",
    "T04bsa003_u:649": " yatpradhānaṃ kilābhīṣṭaṃ yattadātmeti kalpitam /",
    "T04bsa003_u:650": " tadeva hi bhavābhīti na saṃcintyopajāyate // SBca_6.27 //",
    "T04bsa003_u:651": " anutpannaṃ hi tannāsti ka icchedbhavituṃ tadā /",
    "T04bsa003_u:652": " viṣayavyāpṛtatvācca niroddhumapi nehate // SBca_6.28 //",
    "T04bsa003_u:653": " nityo hyacetanaścātmā vyomavat sphuṭamakriyaḥ /",
    "T04bsa003_u:654": " pratyayāntarasaṅge 'pi nirvikārasya kā kriyā // SBca_6.29 //",
    "T04bsa003_u:655": " yaḥ pūrvavat kriyākāle kriyāyāstena kiṃ kṛtam /",
    "T04bsa003_u:656": " tasya kriyeti saṃbandhe katarattannibandhanam // SBca_6.30 //",
    "T04bsa003_u:657": " evaṃ paravaśaṃ sarvaṃ yadvaśaṃ so 'pi cāvaśaḥ /",
    "T04bsa003_u:658": " nirmāṇavadaceṣṭeṣu bhāveṣvevaṃ kva kupyate // SBca_6.31 //",
    "T04bsa003_u:659": " vāraṇāpi na yuktaivaṃ kaḥ kiṃ vārayatīti cet /",
    "T04bsa003_u:660": " yuktā pratītyatā yasmādduḥkhasyoparatirmatā // SBca_6.32 //",
    "T04bsa003_u:661": " tasmādamitraṃ mitraṃ vā dṛṣṭvāpyanyāyakāriṇam /",
    "T04bsa003_u:662": " īdṛśāḥ pratyayā asyetyevaṃ matvā sukhī bhavet // SBca_6.33 //",
    "T04bsa003_u:663": " yadi tu svecchayā siddhiḥ sarveṣāmeva dehinām /",
    "T04bsa003_u:664": " na bhavetkasyacidduḥkhaṃ na duḥkhaṃ kaścidicchati // SBca_6.34 //",
    "T04bsa003_u:665": " pramādādātmanātmānaṃ bādhante kaṇṭakādibhiḥ /",
    "T04bsa003_u:666": " bhaktacchedādibhiḥ kopāddurāpastryādilipsayā // SBca_6.35 //",
    "T04bsa003_u:667": " udbandhanaprapātaiśca viṣāpathyādibhakṣaṇaiḥ /",
    "T04bsa003_u:668": " nighnanti kecidātmānapuṇyācaraṇena ca // SBca_6.36 //",
    "T04bsa003_u:669": " yadaivaṃ kleśavaśyavād ghnantyātmānamapi priyam /",
    "T04bsa003_u:670": " tadaiṣāṃ parakāyeṣu parihāraḥ kathaṃ bhavet // SBca_6.37 //",
    "T04bsa003_u:671": " kleśonmattīkṛteṣveṣu pravṛtteṣvātmaghātane /",
    "T04bsa003_u:672": " na kevalaṃ dayā nāsti krodha utpadyate katham // SBca_6.38 //",
    "T04bsa003_u:673": " yadi svabhāvo bālānāṃ paropadravakāritā /",
    "T04bsa003_u:674": " teṣu kopo na yukto me yathāgnau dahanātmake // SBca_6.39 //",
    "T04bsa003_u:675": " atha doṣo 'yamāgantuḥ sattvāḥ prakṛtipeśalāḥ /",
    "T04bsa003_u:676": " tathāpyayuktastatkopaḥ kaṭudhūme yathāmbare // SBca_6.40 //",
    "T04bsa003_u:677": " mukhyaṃ daṇḍādikaṃ hitvā prerake yadi kupyate /",
    "T04bsa003_u:678": " dveṣeṇa preritaḥ so 'pi dveṣe dveṣo 'stu me varam // SBca_6.41 //",
    "T04bsa003_u:679": " mayāpi pūrvaṃ sattvānāmīdṛśyeva vyathā kṛtā /",
    "T04bsa003_u:680": " tasmānme yuktamevaitatsattvopadravakāriṇaḥ // SBca_6.42 //",
    "T04bsa003_u:681": " tacchastraṃ mama kāyaśca dvayaṃ duḥkhasya kāraṇam /",
    "T04bsa003_u:682": " tena śastraṃ mayā kāyo gṛhītaḥ kutra kupyate // SBca_6.43 //",
    "T04bsa003_u:683": " gaṇḍo 'yaṃ pratimākāro gṛhīto ghaṭṭanāsahaḥ /",
    "T04bsa003_u:684": " tṛṣṇāndhena mayā tatra vyathāyāṃ kutra kupyate // SBca_6.44 //",
    "T04bsa003_u:685": " duḥkhaṃ necchāmi duḥkhasya hetumicchāmi bāliśaḥ /",
    "T04bsa003_u:686": " svāparādhāgate duḥkhe kasmādanyatra kupyate // SBca_6.45 //",
    "T04bsa003_u:687": " asipatravanaṃ yadvadyathā nārakapakṣiṇaḥ /",
    "T04bsa003_u:688": " matkarmajanitā eva tathedaṃ kutra kupyate // SBca_6.46 //",
    "T04bsa003_u:689": " matkarmacoditā eva jātā mayyapakāriṇaḥ /",
    "T04bsa003_u:690": " yena yāsyanti narakānmayaivāmī hatā nanu // SBca_6.47 //",
    "T04bsa003_u:691": " etānāśritya me pāpaṃ kṣīyate kṣamato bahu /",
    "T04bsa003_u:692": " māmāśritya tu yāntyete narakān dīrghavedanān // SBca_6.48 //",
    "T04bsa003_u:693": " ahamevāpakāryeṣāṃ mamaite copakāriṇaḥ /",
    "T04bsa003_u:694": " kasmādviparyayaṃ kṛtvā khalacetaḥ prakupyasi // SBca_6.49 //",
    "T04bsa003_u:695": " bhavenmamāśayaguṇo na yāmi narakān yadi /",
    "T04bsa003_u:696": " eṣāmatra kimāyātaṃ yadyātmā rakṣito mayā // SBca_6.50 //",
    "T04bsa003_u:697": " atha pratyapakārī syāṃ tathāpyete na rakṣitāḥ /",
    "T04bsa003_u:698": " hīyate cāpi me caryā tasmānnaṣṭāstapasvinaḥ // SBca_6.51 //",
    "T04bsa003_u:699": " mano hantumamūrtatvānna śakyaṃ kenacitkvacit /",
    "T04bsa003_u:700": " śarīrābhiniveśāttu cittaṃ duḥkhena bādhyate // SBca_6.52 //",
    "T04bsa003_u:701": " nyakkāraḥ paruṣaṃ vākyamayaśaścetyayaṃ gaṇaḥ /",
    "T04bsa003_u:702": " kāyaṃ na bādhate tena cetaḥ kasmātprakupyasi // SBca_6.53 //",
    "T04bsa003_u:703": " mayyaprasādo yo 'nyeṣāṃ sa māṃ kiṃ bhakṣayiṣyati /",
    "T04bsa003_u:704": " iha janmāntare vāpi yenāsau me 'nabhīpsitaḥ // SBca_6.54 //",
    "T04bsa003_u:705": " lābhāntarāyakāritvād yadyasau me 'nabhīpsitaḥ /",
    "T04bsa003_u:706": " naṅkṣyatīhaiva me lābhaḥ pāpaṃ tu sthāsyati dhruvam // SBca_6.55 //",
    "T04bsa003_u:707": " varamadyaiva me mṛtyurna mithyājīvitaṃ ciram /",
    "T04bsa003_u:708": " yasmācciramapi sthitvā mṛtyuduḥkhaṃ tadeva me // SBca_6.56 //",
    "T04bsa003_u:709": " svapne varṣaśataṃ saukhyaṃ bhuktvā yaśca vibudhyate /",
    "T04bsa003_u:710": " muhūrtamaparo yaśca sukhī bhūtvā vibudhyate // SBca_6.57 //",
    "T04bsa003_u:711": " nanu (nūnaṃ?) nivartate saukhyaṃ dvayorapi vibuddhayoḥ /",
    "T04bsa003_u:712": " saivopamā mṛtyukāle cirajīvyalpajīvinoḥ // SBca_6.58 //",
    "T04bsa003_u:713": " labdhvāpi ca bahūṃllābhān ciraṃ bhuktvā sukhānyapi /",
    "T04bsa003_u:714": " riktahastaśca nagnaśca yāsyāmi muṣito yathā // SBca_6.59 //",
    "T04bsa003_u:715": " pāpakṣayaṃ ca puṇyaṃ ca lābhājjīvan karomi cet /",
    "T04bsa003_u:716": " puṇyakṣayaśca pāpaṃ ca lābhārthaṃ krudhyato nanu // SBca_6.60 //",
    "T04bsa003_u:717": " yadarthameva jīvāmi tadeva yadi naśyati /",
    "T04bsa003_u:718": " kiṃ tena jīvitenāpi kevalāśubhakāriṇā // SBca_6.61 //",
    "T04bsa003_u:719": " avarṇavādini dveṣaḥ sattvānnāśayatīti cet /",
    "T04bsa003_u:720": " parāyaśaskare 'pyevaṃ kopaste kiṃ na jāyate // SBca_6.62 //",
    "T04bsa003_u:721": " parāyattāprasādatvādaprasādiṣu te kṣamā /",
    "T04bsa003_u:722": " kleśātpādaparāyatte kṣamā nāvarṇavādini // SBca_6.63 //",
    "T04bsa003_u:723": " pratimāstūpasaddharmanāśakākrośakeṣu ca /",
    "T04bsa003_u:724": " na yujyate mama dveṣo buddhādīnāṃ na hi vyathā // SBca_6.64 //",
    "T04bsa003_u:725": " gurusālohitādīnāṃ priyāṇāṃ cāpakāriṣu /",
    "T04bsa003_u:726": " pūrvavatpratyayotpādaṃ dṛṣṭvā kopaṃ nivārayet // SBca_6.65 //",
    "T04bsa003_u:727": " cetanācetanakṛtā dehināṃ niyatā vyathā /",
    "T04bsa003_u:728": " sā vyathā cetane dṛṣṭā kṣamasvaināṃ vyathāmataḥ // SBca_6.66 //",
    "T04bsa003_u:729": " mohādeke 'parādhyanti kupyantyanye vimohitāḥ /",
    "T04bsa003_u:730": " brūmaḥ kameṣu nirdoṣaṃ kaṃ vā brūmo 'parādhinam // SBca_6.67 //",
    "T04bsa003_u:731": " kasmādevaṃ kṛtaṃ pūrvaṃ yenaivaṃ bādhyase paraiḥ /",
    "T04bsa003_u:732": " sarve karmaparāyattāḥ ko 'hamatrānyathākṛtau // SBca_6.68 //",
    "T04bsa003_u:733": " evaṃ buddhvā tu puṇyeṣu tathā yatnaṃ karomyaham /",
    "T04bsa003_u:734": " yena sarve bhaviṣyanti maitracittāḥ parasparam // SBca_6.69 //",
    "T04bsa003_u:735": " dahyamāne gṛhe yadvadagnirgatvā gṛhāntaram /",
    "T04bsa003_u:736": " tṛṇādau yatra sajyeta tadākṛṣyāpanīyate // SBca_6.70 //",
    "T04bsa003_u:737": " evaṃ cittaṃ yadāsaṅgāddahyate dveṣavahninā /",
    "T04bsa003_u:738": " tatkṣaṇaṃ tatparityājyaṃ puṇyātmoddāhaśaṅkayā // SBca_6.71 //",
    "T04bsa003_u:739": " māraṇīyaḥ karaṃ chittvā muktaścetkimabhadrakam /",
    "T04bsa003_u:740": " manuṣyaduḥkhairnarakānmuktaścetkimabhadrakam // SBca_6.72 //",
    "T04bsa003_u:741": " yadyetanmātramevādya duḥkhaṃ soḍhuṃ na pāryate /",
    "T04bsa003_u:742": " tannārakavyathāhetuḥ krodhaḥ kasmānna vāryate // SBca_6.73 //",
    "T04bsa003_u:743": " kopārthamevamevāhaṃ narakeṣu sahasraśaḥ /",
    "T04bsa003_u:744": " kārito 'smi na cātmārthaḥ parārtho vā kṛto mayā // SBca_6.74 //",
    "T04bsa003_u:745": " na cedaṃ tādṛśaṃ duḥkhaṃ mahārthaṃ ca kariṣyati /",
    "T04bsa003_u:746": " jagadduḥkhahare duḥkhe prītirevātra yujyate // SBca_6.75 //",
    "T04bsa003_u:747": " yadi prītisukhaṃ prāptamanyaiḥ stutvā guṇorjitam /",
    "T04bsa003_u:748": " manastvamapi taṃ stutvā kasmādevaṃ na hṛṣyasi // SBca_6.76 //",
    "T04bsa003_u:749": " idaṃ ca te hṛṣṭisukhaṃ niravadyaṃ sukhodayam /",
    "T04bsa003_u:750": " na vāritaṃ ca guṇibhiḥ parāvarjanamuttamam // SBca_6.77 //",
    "T04bsa003_u:751": " tasyaiva sukhamityevaṃ tavedaṃ yadi na priyam /",
    "T04bsa003_u:752": " bhṛtidānādiviraterdṛṣṭādṛṣṭaṃ hataṃ bhavet // SBca_6.78 //",
    "T04bsa003_u:753": " svaguṇe kīrtyamāne ca parasaukhyamapīcchasi /",
    "T04bsa003_u:754": " kīrtyamāne paraguṇe svasaukhyamapi necchasi // SBca_6.79 //",
    "T04bsa003_u:755": " bodhicittaṃ samutpādya sarvasattvasukhecchayā /",
    "T04bsa003_u:756": " svayaṃ labdhasukheṣvadya kasmātsattveṣu kupyasi // SBca_6.80 //",
    "T04bsa003_u:757": " trailokyapūjyaṃ buddhatvaṃ sattvānāṃ kila vāñchasi /",
    "T04bsa003_u:758": " satkāramitvaraṃ dṛṣṭvā teṣāṃ kiṃ paridahyase // SBca_6.81 //",
    "T04bsa003_u:759": " puṣṇāti yastvayā poṣyaṃ tubhyameva dadāti saḥ /",
    "T04bsa003_u:760": " kuṭumbajīvinaṃ labdhvā na hṛṣyasi prakupyasi // SBca_6.82 //",
    "T04bsa003_u:761": " sa kiṃ necchasi sattvānāṃ yasteṣāṃ bodhimicchati /",
    "T04bsa003_u:762": " bodhicittaṃ kutastasya yo 'nyasaṃpadi kupyati // SBca_6.86 //",
    "T04bsa003_u:763": " yadi tena na tallabdhaṃ sthitaṃ dānapatergṛhe /",
    "T04bsa003_u:764": " sarvathāpi na tatte 'sti dattādattena tena kim // SBca_6.84 //",
    "T04bsa003_u:765": " kiṃ vārayatu puṇyāni prasannān svaguṇānatha /",
    "T04bsa003_u:766": " labhamāno na gṛhṇātu vada kena na kupyasi // SBca_6.85 //",
    "T04bsa003_u:767": " na kevalaṃ tvamātmānaṃ kṛtapāpaṃ na śocasi /",
    "T04bsa003_u:768": " kṛtapuṇyaiḥ saha spardhāmaparaiḥ kartumicchasi // SBca_6.86 //",
    "T04bsa003_u:769": " jātaṃ cedapriyaṃ śatrostvattuṣṭyā kiṃ punarbhavet /",
    "T04bsa003_u:770": " tvadāśaṃsanamātreṇa na cāheturbhaviṣyati // SBca_6.87 //",
    "T04bsa003_u:771": " atha tvadicchayā siddhaṃ tadduḥkhe kiṃ sukhaṃ tava /",
    "T04bsa003_u:772": " athāpyartho bhavedevamanarthaḥ ko nvataḥ paraḥ // SBca_6.88 //",
    "T04bsa003_u:773": " etaddhi baḍiśaṃ ghoraṃ kleśabāḍiśikārpitam /",
    "T04bsa003_u:774": " yato narakapālāstvāṃ krītvā pakṣyanti kumbhiṣu // SBca_6.89 //",
    "T04bsa003_u:775": " stutiryaśo 'tha satkāro na puṇyāya na cāyuṣe /",
    "T04bsa003_u:776": " na balārthaṃ na cārogye na ca kāyasukhāya me // SBca_6.90 //",
    "T04bsa003_u:777": " etāvāṃśca bhavetsvārtho dhīmataḥ svārthavedinaḥ /",
    "T04bsa003_u:778": " madyadyūtādi sevyaṃ syānmānasaṃ sukhamicchatā // SBca_6.91 //",
    "T04bsa003_u:779": " yaśorthaṃ hārayantyarthamātmānaṃ mārayantyapi /",
    "T04bsa003_u:780": " kimakṣarāṇi bhakṣyāṇi mṛte kasya ca tatsukham // SBca_6.92 //",
    "T04bsa003_u:781": " yathā pāṃśugṛhe bhinne rodityārtaravaṃ śiśuḥ /",
    "T04bsa003_u:782": " tathā stutiyaśohānau svacittaṃ pratibhāti me // SBca_6.93 //",
    "T04bsa003_u:783": " śabdastāvadacittatvāt sa māṃ stautītyasaṃbhavaḥ /",
    "T04bsa003_u:784": " paraḥ kila mayi prīta ityetatprītikāraṇam // SBca_6.94 //",
    "T04bsa003_u:785": " anyatra mayi vā prītyā kiṃ hi me parakīyayā /",
    "T04bsa003_u:786": " tasyaiva tatprītisukhaṃ bhāgo nālpo 'pi me tataḥ // SBca_6.95 //",
    "T04bsa003_u:787": " tatsukhena sukhitvaṃ cetsarvatraiva mamāstu tat /",
    "T04bsa003_u:788": " kasmādanyaprasādena sukhiteṣu na me sukham // SBca_6.96 //",
    "T04bsa003_u:789": " tasmādahaṃ stuto 'smīti prītirātmani jāyate /",
    "T04bsa003_u:790": " tatrāpyevamasaṃbandhāt kevalaṃ śiśuceṣṭitam // SBca_6.97 //",
    "T04bsa003_u:791": " stutyādayaśca me kṣemaṃ saṃvegaṃ nāśayantyamī /",
    "T04bsa003_u:792": " guṇavatsu ca mātsaryaṃ saṃpatkopaṃ ca kurvate // SBca_6.98 //",
    "T04bsa003_u:793": " tasmātstutyādighātāya mama ye pratyupasthitāḥ /",
    "T04bsa003_u:794": " apāyapātarakṣārthaṃ pravṛttā nanu te mama // SBca_6.99 //",
    "T04bsa003_u:795": " muktyarthinaścāyuktaṃ me lābhasatkārabandhanam /",
    "T04bsa003_u:796": " ye mocayanti māṃ bandhāddveṣasteṣu kathaṃ mama // SBca_6.100 //",
    "T04bsa003_u:797": " duḥkhaṃ praveṣṭukāmasya ye kapāṭatvamāgatāḥ /",
    "T04bsa003_u:798": " buddhādhiṣṭhānata iva dveṣasteṣu kathaṃ mama // SBca_6.101 //",
    "T04bsa003_u:799": " puṇyavighnaḥ kṛto 'nenetyatra kopo na yujyate /",
    "T04bsa003_u:800": " kṣāntyā samaṃ tapo nāsti nanvetattadupasthitam // SBca_6.102 //",
    "T04bsa003_u:801": " athāhamātmadoṣeṇa na karomi kṣamāmiha /",
    "T04bsa003_u:802": " mayaivātra kṛto vighnaḥ puṇyahetāvupasthite // SBca_6.103 //",
    "T04bsa003_u:803": " yo hi yena vinā nāsti yasmiṃśca sati vidyate /",
    "T04bsa003_u:804": " sa eva kāraṇaṃ tasya sa kathaṃ vighna ucyate // SBca_6.104 //",
    "T04bsa003_u:805": " na hi kālopapannena dānavighnaḥ kṛto 'rthinā /",
    "T04bsa003_u:806": " na ca pravrājake prāpte pravrajyāvighna ucyate // SBca_6.105 //",
    "T04bsa003_u:807": " sulabhā yācakā loke durlabhāstvapakāriṇaḥ /",
    "T04bsa003_u:808": " yato me 'naparādhasya na kaścidaparādhyati // SBca_6.106 //",
    "T04bsa003_u:809": " aśramopārjitastasmādgṛhe nidhirivotthitaḥ /",
    "T04bsa003_u:810": " bodhicaryāsahāyatvāt spṛhaṇīyo ripurmama // SBca_6.107 //",
    "T04bsa003_u:811": " mayā cānena copāttaṃ tasmādetat kṣamāphalam /",
    "T04bsa003_u:812": " etasmai prathamaṃ deyametatpūrvā kṣamā yataḥ // SBca_6.108 //",
    "T04bsa003_u:813": " kṣamāsiddhyāśayo nāsya tena pūjyo na cedariḥ /",
    "T04bsa003_u:814": " siddhiheturacitto 'pi saddharmaḥ pūjyate katham // SBca_6.109 //",
    "T04bsa003_u:815": " apakārāśayo 'syeti śatruryadi na pūjyate /",
    "T04bsa003_u:816": " anyathā me kathaṃ kṣāntirbhiṣajīva hitodyate // SBca_6.110 //",
    "T04bsa003_u:817": " tadduṣṭāśayamevātaḥ pratītyotpadyate kṣamā /",
    "T04bsa003_u:818": " sa evātaḥ kṣamāhetuḥ pūjyaḥ saddharmavanmayā // SBca_6.111 //",
    "T04bsa003_u:819": " sattvakṣetraṃ jinakṣetramityato muninoditam /",
    "T04bsa003_u:820": " etānārādhya bahavaḥ saṃpatpāraṃ yato gatāḥ // SBca_6.112 //",
    "T04bsa003_u:821": " sattvebhyaśca jinebhyaśca buddhadharmāgame same /",
    "T04bsa003_u:822": " jineṣu gauravaṃ yadvanna sattveṣviti kaḥ kramaḥ // SBca_6.113 //",
    "T04bsa003_u:823": " āśayasya ca māhātmyaṃ na svataḥ kiṃ tu kāryataḥ /",
    "T04bsa003_u:824": " samaṃ ca tena māhātmyaṃ sattvānāṃ tena te samāḥ // SBca_6.114 //",
    "T04bsa003_u:825": " maitryāśayaśca yatpūjyaḥ sattvamāhātmyameva tat /",
    "T04bsa003_u:826": " buddhaprasādādyatpuṇyaṃ buddhamāhātmyameva tat // SBca_6.115 //",
    "T04bsa003_u:827": " buddhadharmāgamāṃśena tasmātsattvā jinaiḥ samāḥ /",
    "T04bsa003_u:828": " na tu buddhaiḥ samāḥ kecidanantāṃśairguṇārṇavaiḥ // SBca_6.116 //",
    "T04bsa003_u:829": " guṇasāraikarāśīnāṃ guṇo 'ṇurapi cetkvacit /",
    "T04bsa003_u:830": " dṛśyate tasya pūjārthaṃ trailokyamapi na kṣamam // SBca_6.117 //",
    "T04bsa003_u:831": " buddhadharmodayāṃśastu śreṣṭhaḥ sattveṣu vidyate /",
    "T04bsa003_u:832": " etadaṃśānurūpyeṇa sattvapūjā kṛtā bhavet // SBca_6.118 //",
    "T04bsa003_u:833": " kiṃ ca niśchadmabandhūnāmaprameyopakāriṇām /",
    "T04bsa003_u:834": " sattvārādhanamutsṛjya niṣkṛtiḥ kā parā bhavet // SBca_6.119 //",
    "T04bsa003_u:835": " bhindanti dehaṃ praviśantyavīciṃ yeṣāṃ kṛte tatra kṛte kṛtaṃ syāt /",
    "T04bsa003_u:836": " mahāpakāriṣvapi tena sarvaṃ kalyāṇamevācaraṇīyameṣu // SBca_6.120 //",
    "T04bsa003_u:837": " svayaṃ mama svāmina eva tāvad yadarthamātmanyapi nirvyapekṣāḥ /",
    "T04bsa003_u:838": " ahaṃ kathaṃ svāmiṣu teṣu teṣu karomi mānaṃ na tu dāsabhāvam // SBca_6.121",
    "T04bsa003_u:839": " yeṣāṃ sukhe yānti mudaṃ munīndrāḥ yeṣāṃ vyathāyāṃ praviśanti manyum /",
    "T04bsa003_u:840": " tattoṣaṇātsarvamunīndratuṣṭis tatrāpakāre 'pakṛtaṃ munīnām // SBca_6.122",
    "T04bsa003_u:841": " ādīptakāyasya yathā samantān na sarvakāmairapi saumanasyam /",
    "T04bsa003_u:842": " sattvavyathāyāmapi tadvadeva na prītyupāyo 'sti dayāmayānām // SBca_6.123",
    "T04bsa003_u:843": " tasmānmayā yajjanaduḥkhadena duḥkhaṃ kṛtaṃ sarvamahākṛpāṇām /",
    "T04bsa003_u:844": " tadadya pāpaṃ pratideśayāmi yatkheditāstanmunayaḥ kṣamantām // SBca_6.124",
    "T04bsa003_u:845": " ārādhanāyādya tathāgatānāṃ sarvātmanā dāsyamupaimi loke /",
    "T04bsa003_u:846": " kurvantu me mūrghni padaṃ janaughā vighnantu vā tuṣyatu lokanāthaḥ //",
    "T04bsa003_u:847": " ātmīkṛtaṃ sarvamidaṃ jagattaiḥ /",
    "T04bsa003_u:848": " kṛpātmabhirnaiva hi saṃśayo 'sti /",
    "T04bsa003_u:849": " dṛśyanta ete nanu sattvarūpās ta eva nāthāḥ kimanādaro 'tra // SBca_6.126",
    "T04bsa003_u:850": " tathāgatārādhanametadeva svārthasya saṃsādhanametadeva /",
    "T04bsa003_u:851": " lokasya duḥkhāpahametadeva tasmānmamāstu vratametadeva // SBca_6.127 //",
    "T04bsa003_u:852": " yathaiko rājapuruṣaḥ pramanthāti mahājanam /",
    "T04bsa003_u:853": " vikartuṃ naiva śaknoti dīrghadarśī mahājanaḥ // SBca_6.128 //",
    "T04bsa003_u:854": " yasmānnaiva sa ekākī tasya rājabalaṃ balam /",
    "T04bsa003_u:855": " tathā na durbalaṃ kaṃcidaparāddhaṃ vimānayet // SBca_6.129 //",
    "T04bsa003_u:856": " yasmānnarakapālāśca kṛpāvantaśca tadbalam /",
    "T04bsa003_u:857": " tasmādārādhayetsattvān bhṛtyaścaṇḍanṛpaṃ yathā // SBca_6.130 //",
    "T04bsa003_u:858": " kupitaḥ kiṃ nṛpaḥ kuryādyena syānnarakavyathā /",
    "T04bsa003_u:859": " yatsattvadaurmanasyena kṛtena hyanubhūyate // SBca_6.131 //",
    "T04bsa003_u:860": " tuṣṭaḥ kiṃ nṛpatirdadyādyadbuddhatvasamaṃ bhavet /",
    "T04bsa003_u:861": " yatsattvasaumanasyena kṛtena hyanubhūyate // SBca_6.132 //",
    "T04bsa003_u:862": " āstāṃ bhaviṣyadbuddhatvaṃ sattvārādhanasaṃbhavam /",
    "T04bsa003_u:863": " ihaiva saubhāgyayaśaḥsausthityaṃ kiṃ na paśyasi // SBca_6.133 //",
    "T04bsa003_u:864": " prāsādikatvamārogyaṃ prāmodyaṃ cirajīvitam /",
    "T04bsa003_u:865": " cakravartisukhaṃ sphītaṃ kṣamī prāpnoti saṃsaran // SBca_6.134 //",
    "T04bsa003_u:866": " iti prajñākaramativiracitāyāṃ bodhicaryāvatārapañjikāyāṃ kṣāntipāramitā nāma ṣaṣṭhaḥ paricchedaḥ",
    "T04bsa003_u:867": " 7 Vīryapāramitā nāma saptamaḥ paricchedaḥ /",
    "T04bsa003_u:868": " evaṃ kṣamo bhajedvīryaṃ vīrye bodhiryataḥ sthitā /",
    "T04bsa003_u:869": " na hi vīryaṃ vinā puṇyaṃ yathā vāyuṃ vināgatiḥ // SBca_7.1 //",
    "T04bsa003_u:870": " kiṃ vīryaṃ kuśalotsāhastadvipakṣaḥ ka ucyate /",
    "T04bsa003_u:871": " ālasyaṃ kutsitāsaktirviṣādātmāvamanyanā // SBca_7.2 //",
    "T04bsa003_u:872": " avyāpārasukhāsvādanidrāpāśrayatṛṣṇayā /",
    "T04bsa003_u:873": " saṃsāraduḥkhānudvegādālasyamupajāyate // SBca_7.3 //",
    "T04bsa003_u:874": " kleśavāgurikāghrātaḥ praviṣṭo janmavāgurām /",
    "T04bsa003_u:875": " kimadyāpi na jānāsi mṛtyorvadanamāgataḥ // SBca_7.4 //",
    "T04bsa003_u:876": " svayūthyānmāryamāṇāṃstvaṃ krameṇaiva na paśyasi /",
    "T04bsa003_u:877": " tathāpi nidrāṃ yāsyeva caṇḍālamahiṣo yathā // SBca_7.5 //",
    "T04bsa003_u:878": " yamenodvīkṣyamāṇasya baddhamārgasya sarvataḥ /",
    "T04bsa003_u:879": " kathaṃ te rocate bhoktuṃ kathaṃ nidrā kathaṃ ratiḥ // SBca_7.6 //",
    "T04bsa003_u:880": " yāvatsaṃbhṛtasaṃbhāraṃ maraṇaṃ śīghrameṣyati /",
    "T04bsa003_u:881": " saṃtyajyāpi tadālasyamakāle kiṃ kariṣyasi // SBca_7.7 //",
    "T04bsa003_u:882": " idaṃ na prāptamārabdhamidamardhakṛtaṃ sthitam /",
    "T04bsa003_u:883": " akasmānmṛtyurāyāto hā hato 'smīti cintayan // SBca_7.8 //",
    "T04bsa003_u:884": " śokavegasamucchūnasāśruraktekṣaṇānanān /",
    "T04bsa003_u:885": " bandhūnnirāśān saṃpaśyan yamadūtamukhāni ca // SBca_7.9 //",
    "T04bsa003_u:886": " svapāpasmṛtisaṃtaptaḥ śṛṇvannādāṃśca nārakān /",
    "T04bsa003_u:887": " trāsoccāraviliptāṅgo vihvalaḥ kiṃ kariṣyasi // SBca_7.10 //",
    "T04bsa003_u:888": " jīvamatsya ivāsmīti yuktaṃ bhayamihaiva te /",
    "T04bsa003_u:889": " kiṃ punaḥ kṛtapāpasya tīvrānnarakaduḥkhataḥ // SBca_7.11 //",
    "T04bsa003_u:890": " spṛṣṭa uṣṇodakenāpi sukumāra pratapyase /",
    "T04bsa003_u:891": " kṛtvā ca nārakaṃ karma kimevaṃ svasthamāsyate // SBca_7.12 //",
    "T04bsa003_u:892": " nirudyama phalākāṅkṣin sukumāra bahuvyatha /",
    "T04bsa003_u:893": " mṛtyugrasto 'marākāra hā duḥkhita vihanyase // SBca_7.13 //",
    "T04bsa003_u:894": " mānuṣyaṃ nāvamāsādya tara duḥkhamahānadīm /",
    "T04bsa003_u:895": " mūḍha kālo na nidrāyā iyaṃ naurdurlabhā punaḥ // SBca_7.14 //",
    "T04bsa003_u:896": " muktvā dharmaratiṃ śreṣṭhāmanantaratisaṃtatim /",
    "T04bsa003_u:897": " ratirauddhatyahāsyādau duḥkhahetau kathaṃ tava // SBca_7.15 //",
    "T04bsa003_u:898": " aviṣādabalavyūhatātparyātmavidheyatā /",
    "T04bsa003_u:899": " parātmasamatā caiva parātmaparivartanam // SBca_7.16 //",
    "T04bsa003_u:900": " naivāvasādaḥ kartavyaḥ kuto me bodhirityataḥ /",
    "T04bsa003_u:901": " yasmāttathāgataḥ satyaṃ satyavādīdamuktavān // SBca_7.17 //",
    "T04bsa003_u:902": " te 'pyāsan daṃśamaśakā makṣikāḥ kṛmayastathā /",
    "T04bsa003_u:903": " yairutsāhavaśāt prāptā durāpā bodhiruttamā // SBca_7.18 //",
    "T04bsa003_u:904": " kimutāhaṃ naro jātyā śakto jñātuṃ hitāhitam /",
    "T04bsa003_u:905": " sarvajñanītyanutsargādbodhiṃ kiṃ nāpnuyāmaham // SBca_7.19 //",
    "T04bsa003_u:906": " athāpi hastapādādi dātavyamiti me bhayam /",
    "T04bsa003_u:907": " gurulāghavamūḍhatvaṃ tanme syādavicārataḥ // SBca_7.20 //",
    "T04bsa003_u:908": " chettavyaścāsmi bhettavyo dāhyaḥ pāṭyo 'pyanekaśaḥ /",
    "T04bsa003_u:909": " kalpakoṭīrasaṃkhyeyā na ca bodhirbhaviṣyati // SBca_7.21 //",
    "T04bsa003_u:910": " idaṃ tu me parimitaṃ duḥkhaṃ saṃbodhisādhanam /",
    "T04bsa003_u:911": " naṣṭaśalyavyathāpohe tadutpādanaduḥkhavat // SBca_7.22 //",
    "T04bsa003_u:912": " sarve 'pi vaidyāḥ kurvanti kriyāduḥkhairarogatām /",
    "T04bsa003_u:913": " tasmādbahūni duḥkhāni hantuṃ soḍhavyamalpakam // SBca_7.23 //",
    "T04bsa003_u:914": " kriyāmimāmapyucitāṃ varavaidyo na dattavān /",
    "T04bsa003_u:915": " madhureṇopacāreṇa cikitsati mahāturān // SBca_7.24 //",
    "T04bsa003_u:916": " ādau śākādidāne 'pi niyojayati nāyakaḥ /",
    "T04bsa003_u:917": " tatkaroti kramātpaścādyatsvamāṃsānyapi tyajet // SBca_7.25 //",
    "T04bsa003_u:918": " yadā śākeṣviva prajñā svamāṃse 'pyupajāyate /",
    "T04bsa003_u:919": " māṃsāsthi tyajatastasya tadā kiṃ nāma duṣkaram // SBca_7.26 //",
    "T04bsa003_u:920": " na duḥkhī tyaktapāpatvātpaṇḍitatvānna durmanāḥ /",
    "T04bsa003_u:921": " mithyākalpanayā citte pāpātkāye yato vyathā // SBca_7.27 //",
    "T04bsa003_u:922": " puṇyena kāyaḥ sukhitaḥ pāṇḍityena manaḥ sukhi /",
    "T04bsa003_u:923": " tiṣṭhan parārthaṃ saṃsāre kṛpāluḥ kena khidyate // SBca_7.28 //",
    "T04bsa003_u:924": " kṣapayan pūrvapāpāni pratīcchan puṇyasāgarān /",
    "T04bsa003_u:925": " bodhicittabalādeva śrāvakebhyo 'pi śīghragaḥ // SBca_7.29 //",
    "T04bsa003_u:926": " evaṃ sukhātsukhaṃ gacchan ko viṣīdetsacetanaḥ /",
    "T04bsa003_u:927": " bodhicittarathaṃ prāpya sarvakhedaśramāpaham // SBca_7.30 //",
    "T04bsa003_u:928": " chandasthāmaratimuktibalaṃ sattvārthasiddhaye /",
    "T04bsa003_u:929": " chandaṃ duḥkhabhayātkuryādanuśaṃsāṃśca bhāvayan // SBca_7.31 //",
    "T04bsa003_u:930": " evaṃ vipakṣamunmūlya yatetotsāhavṛddhaye /",
    "T04bsa003_u:931": " chandamānaratityāgatātparyavaśitābalaiḥ // SBca_7.32 //",
    "T04bsa003_u:932": " aprameyā mayā doṣā hantavyāḥ svaparātmanoḥ /",
    "T04bsa003_u:933": " ekaikasyāpi doṣasya yatra kalpārṇavaiḥ kṣayaḥ // SBca_7.33 //",
    "T04bsa003_u:934": " tatra doṣakṣayārambhe leśo 'pi mama nekṣyate /",
    "T04bsa003_u:935": " aprameyavyathābhājye noraḥ sphuṭati me katham // SBca_7.34 //",
    "T04bsa003_u:936": " guṇā mayārjanīyāśca bahavaḥ svaparātmanoḥ /",
    "T04bsa003_u:937": " tatraikaikaguṇābhyāso bhavetkalpārṇavairna vā // SBca_7.35 //",
    "T04bsa003_u:938": " guṇaleśe 'pi nābhyāso mama jātaḥ kadācana /",
    "T04bsa003_u:939": " vṛthā nītaṃ mayā janma kathaṃcillabdhamadbhutam // SBca_7.36 //",
    "T04bsa003_u:940": " na prāptaṃ bhagavatpūjāmahotsavasukhaṃ mayā /",
    "T04bsa003_u:941": " na kṛtā śāsane kārā daridrāśā na pūritā // SBca_7.37 //",
    "T04bsa003_u:942": " bhītebhyo nābhayaṃ dattamārtā na sukhinaḥ kṛtāḥ /",
    "T04bsa003_u:943": " duḥkhāya kevalaṃ māturgato 'smi garbhaśalyatām // SBca_7.38 //",
    "T04bsa003_u:944": " dharmacchandaviyogena paurvikeṇa mamādhunā /",
    "T04bsa003_u:945": " vipattirīdṛśī jātā ko dharme chandamutsṛjet // SBca_7.39 //",
    "T04bsa003_u:946": " kuśalānāṃ ca sarveṣāṃ chandaṃ mūlaṃ munirjagau /",
    "T04bsa003_u:947": " tasyāpi mūlaṃ satataṃ vipākaphalabhāvanā // SBca_7.40 //",
    "T04bsa003_u:948": " duḥkhāni daurmanasyāni bhayāni vividhāni ca /",
    "T04bsa003_u:949": " abhilāṣavighātāśca jāyante pāpakāriṇām // SBca_7.41 //",
    "T04bsa003_u:950": " manorathaḥ śubhakṛtāṃ yatra yatraiva gacchati /",
    "T04bsa003_u:951": " tatra tatraiva tatpuṇyaiḥ phalārgheṇābhipūjyate // SBca_7.42 //",
    "T04bsa003_u:952": " pāpakārisukhecchā tu yatra yatraiva gacchati /",
    "T04bsa003_u:953": " tatra tatraiva tatpāpairduḥkhaśastrairvihanyate // SBca_7.43 //",
    "T04bsa003_u:954": " vipulasugandhiśītalasaroruhagarbhagatā madhurajinasvarāśanakṛtopacitadyutayaḥ /",
    "T04bsa003_u:955": " munikarabodhitāmbujavinirgatasadvapuṣaḥ sugatasutā bhavanti sugatasya puraḥ kuśalaiḥ // SBca_7.44",
    "T04bsa003_u:956": " yamapuruṣāpanītasakalacchavirārtaravo hutavahatāpavidrutakatāmraniṣiktatanuḥ /",
    "T04bsa003_u:957": " jvaladasiśaktighātaśataśātitamāṃsadalaḥ patati sutaptalohadharaṇīṣvaśubhairbahuśaḥ // SBca_7.45",
    "T04bsa003_u:958": " tasmātkāryaḥ śubhacchando bhāvayitvaivamādarāt /",
    "T04bsa003_u:959": " vajradhvajasthavidhinā mānaṃ tvārabhya bhāvayet // SBca_7.46 //",
    "T04bsa003_u:960": " pūrvaṃ nirūpya sāmagrīmārabhennārabheta vā /",
    "T04bsa003_u:961": " anārambho varaṃ nāma na tvārabhya nivartanam // SBca_7.47 //",
    "T04bsa003_u:962": " janmāntare 'pi so 'bhyāsaḥ pāpādduḥkhaṃ ca vardhate /",
    "T04bsa003_u:963": " anyacca kāryakālaṃ ca hīnaṃ tacca na sādhitam // SBca_7.48 //",
    "T04bsa003_u:964": " triṣu māno vidhātavyaḥ karmopakleśaśaktiṣu /",
    "T04bsa003_u:965": " mayaivaikena kartavyamityeṣā karmamānitā // SBca_7.49 //",
    "T04bsa003_u:966": " kleśasvatantro loko 'yaṃ na kṣamaḥ svārthasādhane /",
    "T04bsa003_u:967": " tasmānmayaiṣāṃ kartavyaṃ nāśakto 'haṃ yathā janaḥ // SBca_7.50 //",
    "T04bsa003_u:968": " nīcaṃ karma karotyanyaḥ kathaṃ mayyapi tiṣṭhati /",
    "T04bsa003_u:969": " mānāccenna karomyetanmāno naśyatu me varam // SBca_7.51 //",
    "T04bsa003_u:970": " mṛtaṃ duṇḍubhamāsādya kāko 'pi garuḍāyate /",
    "T04bsa003_u:971": " āpadābādhate 'lpāpi mano me yadi durbalam // SBca_7.52 //",
    "T04bsa003_u:972": " viṣādakṛtaniśceṣṭe āpadaḥ sukarā nanu /",
    "T04bsa003_u:973": " vyutthitaśceṣṭamānastu mahatāmapi durjayaḥ // SBca_7.53 //",
    "T04bsa003_u:974": " tasmāddṛḍhena cittena karomyāpadamāpadaḥ /",
    "T04bsa003_u:975": " trailokyavijigīṣutvaṃ hāsyamāpajjitasya me // SBca_7.54 //",
    "T04bsa003_u:976": " mayā hi sarvaṃ jetavyamahaṃ jeyo na kenacit /",
    "T04bsa003_u:977": " mayaiṣa māno voḍhavyo jinasiṃhasuto hyaham // SBca_7.55 //",
    "T04bsa003_u:978": " ye sattvā mānavijitā varakāste na māninaḥ /",
    "T04bsa003_u:979": " mānī śatruvaśaṃ naiti mānaśatruvaśāśca te // SBca_7.56 //",
    "T04bsa003_u:980": " mānena durgatiṃ nītā mānuṣye 'pi hatotsavāḥ /",
    "T04bsa003_u:981": " parapiṇḍāśino dāsā mūrkhā durdarśanāḥ kṛśā // SBca_7.57 //",
    "T04bsa003_u:982": " sarvataḥ paribhūtāśca mānastabdhāstapasvinaḥ /",
    "T04bsa003_u:983": " te 'pi cenmānināṃ madhye dīnāstu vada kīdṛśāḥ // SBca_7.58 //",
    "T04bsa003_u:984": " te mānino vijayinaśca ta eva śūrā ye mānaśatruvijayāya vahanti mānam /",
    "T04bsa003_u:985": " ye taṃ sphurantamapi mānaripuṃ nihatya kāmaṃ jane jayaphalaṃ pratipādayanti // SBca_7.59 //",
    "T04bsa003_u:986": " saṃkleśapakṣamadhyastho bhaveddṛptaḥ sahasraśaḥ /",
    "T04bsa003_u:987": " dūryodhanaḥ kleśagaṇaiḥ siṃho mṛgagaṇairiva // SBca_7.60 //",
    "T04bsa003_u:988": " mahatsvapi hi kṛcchreṣu na rasaṃ cakṣurīkṣate /",
    "T04bsa003_u:989": " evaṃ kṛcchramapi prāpya na kleśavaśago bhavet // SBca_7.61 //",
    "T04bsa003_u:990": " yadevāpadyate karma tatkarmavyasanī bhavet /",
    "T04bsa003_u:991": " tatkarmaśauṇḍo 'tṛptātmā krīḍāphalasukhepsuvat // SBca_7.62 //",
    "T04bsa003_u:992": " sukhārthaṃ kriyate karma tathāpi syānna vā sukham /",
    "T04bsa003_u:993": " karmaiva tu sukhaṃ yasya niṣkarmā sa sukhī katham // SBca_7.63 //",
    "T04bsa003_u:994": " kāmairna tṛptiḥ saṃsāre kṣuradhārāmadhūpamaiḥ /",
    "T04bsa003_u:995": " puṇyāmṛtaiḥ kathaṃ tṛptirvipākamadhuraiḥ śivaiḥ // SBca_7.64 //",
    "T04bsa003_u:996": " tasmātkarmāvasāne 'pi nimajjettatra karmaṇi /",
    "T04bsa003_u:997": " yathā madhyāhnasaṃtapta ādau prāptasarāḥ karī // SBca_7.65 //",
    "T04bsa003_u:998": " balanāśānubandhe tu punaḥ kartuṃ parityajet /",
    "T04bsa003_u:999": " susamāptaṃ ca tanmuñceduttarottaratṛṣṇayā // SBca_7.66 //",
    "T04bsa003_u:1000": " kleśaprahārān saṃrakṣet kleśāṃśca prahareddṛḍham /",
    "T04bsa003_u:1001": " khaḍgayuddhamivāpannaḥ śikṣitenāriṇā saha // SBca_7.67 //",
    "T04bsa003_u:1002": " tatra khaḍgaṃ yathā bhraṣṭaṃ gṛhṇīyātsabhayastvaran /",
    "T04bsa003_u:1003": " smṛtikhaḍgaṃ tathā bhraṣṭaṃ gṛhṇīyānnarakān smaran // SBca_7.68 //",
    "T04bsa003_u:1004": " viṣaṃ rūdhiramāsādya prasarpati yathā tanau /",
    "T04bsa003_u:1005": " tathaiva cchidramāsādya doṣaścitte prasarpati // SBca_7.69 //",
    "T04bsa003_u:1006": " tailapātradharo yadvadasihastairadhiṣṭhitaḥ /",
    "T04bsa003_u:1007": " skhalite maraṇatrāsāttatparaḥ syāttathā vratī // SBca_7.70 //",
    "T04bsa003_u:1008": " tasmādutsaṅgage sarpe yathottiṣṭhati satvaram /",
    "T04bsa003_u:1009": " nidrālasyāgame tadvat pratikurvīta satvaram // SBca_7.71 //",
    "T04bsa003_u:1010": " ekaikasmiṃśchale suṣṭhu paritapya vicintayet /",
    "T04bsa003_u:1011": " kathaṃ karomi yenedaṃ punarme na bhavediti // SBca_7.72 //",
    "T04bsa003_u:1012": " saṃsargaṃ karma vā prāptamicchedetena hetunā /",
    "T04bsa003_u:1013": " kathaṃ nāmāsvavasthāsu smṛtyubhyāso bhavediti // SBca_7.73 //",
    "T04bsa003_u:1014": " laghuṃ kuryāttathātmānamapramādakathāṃ smaran /",
    "T04bsa003_u:1015": " karmāgamādyathā pūrvaṃ sajjaḥ sarvatra vartate // SBca_7.74 //",
    "T04bsa003_u:1016": " yathaiva tūlakaṃ vāyorgamanāgamane vaśam /",
    "T04bsa003_u:1017": " tathotsāhavaśaṃ yāyādṛddhiścaivaṃ samṛdhyati // SBca_7.75 //",
    "T04bsa003_u:1018": " iti prajñākaramativiracitāyāṃ bodhicaryāvatārapañjikāyāṃ vīryapāramitā nāma saptamaḥ paricchedaḥ",
    "T04bsa003_u:1019": " 8 Dhyānapāramitā nāma aṣṭamaḥ paricchedaḥ /",
    "T04bsa003_u:1020": " vardhayitvaivamutsāhaṃ samādhau sthāpayenmanaḥ /",
    "T04bsa003_u:1021": " vikṣiptacittastu naraḥ kleśadaṃṣṭrāntare sthitaḥ // SBca_8.1 //",
    "T04bsa003_u:1022": " kāyacittavivekena vikṣepasya na saṃbhavaḥ /",
    "T04bsa003_u:1023": " tasmāllokaṃ parityajya vitarkān parivarjayet // SBca_8.2 //",
    "T04bsa003_u:1024": " snehānna tyajyate loko lābhādiṣu ca tṛṣṇayā /",
    "T04bsa003_u:1025": " tasmādetatparityāge vidvānevaṃ vibhāvayet // SBca_8.3 //",
    "T04bsa003_u:1026": " śamathena vipaśyanāsuyuktaḥ kurute kleśavināśamityavetya /",
    "T04bsa003_u:1027": " śamathaḥ prathamaṃ gaveṣaṇīyaḥ sa ca loke nirapekṣayābhiratyā // SBca_8.4",
    "T04bsa003_u:1028": " kasyānityeṣvanityasya sneho bhavitumarhati /",
    "T04bsa003_u:1029": " yena janmasahasrāṇi draṣṭavyo na punaḥ priyaḥ // SBca_8.5 //",
    "T04bsa003_u:1030": " apaśyannaratiṃ yāti samādhau na ca tiṣṭhati /",
    "T04bsa003_u:1031": " na ca tṛpyati dṛṣṭvāpi pūrvavadbādhyate tṛṣā // SBca_8.6 //",
    "T04bsa003_u:1032": " na paśyati yathābhūtaṃ saṃvegādavahīyate /",
    "T04bsa003_u:1033": " dahyate tena śokena priyasaṃgamakāṅkṣayā // SBca_8.7 //",
    "T04bsa003_u:1034": " taccintayā mudhā yāti hrasvamāyurmuhurmuhuḥ /",
    "T04bsa003_u:1035": " aśāśvatena dharmeṇa dharmo bhraśyati śāśvataḥ // SBca_8.8 //",
    "T04bsa003_u:1036": " bālaiḥ sabhāgacarito niyataṃ yāti durgatim /",
    "T04bsa003_u:1037": " neṣyate viṣabhāgaśca kiṃ prāptaṃ bālasaṃgamāt // SBca_8.9 //",
    "T04bsa003_u:1038": " kṣaṇādbhavanti suhṛdo bhavanti ripavaḥ kṣaṇāt /",
    "T04bsa003_u:1039": " toṣasthāne prakupyanti durārādhāḥ pṛthagjanāḥ // SBca_8.10 //",
    "T04bsa003_u:1040": " hitamuktāḥ prakupyanti vārayanti ca māṃ hitāt /",
    "T04bsa003_u:1041": " atha na śrūyate teṣāṃ kupitā yānti durgatim // SBca_8.11 //",
    "T04bsa003_u:1042": " īrṣyotkṛṣṭātsamāddvandvo hīnānmānaḥ stutermadaḥ /",
    "T04bsa003_u:1043": " avarṇātpratighaśceti kadā bālāddhitaṃ bhavet // SBca_8.12 //",
    "T04bsa003_u:1044": " ātmotkarṣaḥ parāvarṇaḥ saṃsāraratisaṃkathā /",
    "T04bsa003_u:1045": " ityādyavaśyamaśubhaṃ kiṃcidbālasya bālataḥ // SBca_8.13 //",
    "T04bsa003_u:1046": " evaṃ tasyāpi tatsaṅgāttenānarthasamāgamaḥ /",
    "T04bsa003_u:1047": " ekākī vihariṣyāmi sukhamakliṣṭamānasaḥ // SBca_8.14 //",
    "T04bsa003_u:1048": " bālāddūraṃ palāyeta prāptamārādhayetpriyaiḥ /",
    "T04bsa003_u:1049": " na saṃstavānubandhena kiṃ tūdāsīnasādhuvat // SBca_8.15 //",
    "T04bsa003_u:1050": " dharmārthamātramādāya bhṛṅgavat kusumānmadhu /",
    "T04bsa003_u:1051": " apūrva iva sarvatra vihariṣyāmyasaṃstutaḥ // SBca_8.16 //",
    "T04bsa003_u:1052": " lābhī ca satkṛtaścāhamicchanti bahavaśca mām /",
    "T04bsa003_u:1053": " iti martyasya saṃprāptānmaraṇājjāyate bhayam // SBca_8.17 //",
    "T04bsa003_u:1054": " yatra yatra ratiṃ yāti manaḥ sukhavimohitam /",
    "T04bsa003_u:1055": " tattatsahasraguṇitaṃ duḥkhaṃ bhūtvopatiṣṭhati // SBca_8.18 //",
    "T04bsa003_u:1056": " tasmātprājño na tāmicchedicchāto jāyate bhayam /",
    "T04bsa003_u:1057": " svayameva ca yātyetaddhairyaṃ kṛtvā pratīkṣatām // SBca_8.19 //",
    "T04bsa003_u:1058": " bahavo lābhino 'bhūvan bahavaśca yaśasvinaḥ /",
    "T04bsa003_u:1059": " saha lābhayaśobhiste na jñātāḥ kva gatā iti // SBca_8.20 //",
    "T04bsa003_u:1060": " māmevānye jugupsanti kiṃ prahṛṣyāmyahaṃ stutaḥ /",
    "T04bsa003_u:1061": " māmevānye praśaṃsanti kiṃ viṣīdāmi ninditaḥ // SBca_8.21 //",
    "T04bsa003_u:1062": " nānādhimuktikāḥ sattvā jinairapi na toṣitāḥ /",
    "T04bsa003_u:1063": " kiṃ punarmādṛśairajñaistasmātkiṃ lokacintayā // SBca_8.22 //",
    "T04bsa003_u:1064": " nindantyalābhinaṃ sattvamavadhyāyanti lābhinam /",
    "T04bsa003_u:1065": " prakṛtyā duḥkhasaṃvāsaiḥ kathaṃ tairjāyate ratiḥ // SBca_8.23 //",
    "T04bsa003_u:1066": " na bālaḥ kasyacinmitramiti coktaṃ tathāgataiḥ /",
    "T04bsa003_u:1067": " na svārthena vinā prītiryasmādbālasya jāyate // SBca_8.24 //",
    "T04bsa003_u:1068": " svārthadvāreṇa yā prītirātmārthaṃ prītireva sā /",
    "T04bsa003_u:1069": " dravyanāśe yathodvegaḥ sukhahānikṛto hi saḥ // SBca_8.25 //",
    "T04bsa003_u:1070": " nāvadhyāyanti taravo na cārādhyāḥ prayatnataḥ kadā taiḥ sukhasaṃvāsaiḥ saha vāso bhavenmama śūnyadevakule sthitvā vṛkṣamūle guhāsu vā /",
    "T04bsa003_u:1071": " kadānapekṣo yāsyāmi pṛṣṭhato 'navalokayan // SBca_8.27 //",
    "T04bsa003_u:1072": " amameṣu pradeśeṣu vistīrṇeṣu svabhāvataḥ /",
    "T04bsa003_u:1073": " svacchandacāryanilayo vihariṣyāmyahaṃ kadā // SBca_8.28 //",
    "T04bsa003_u:1074": " mṛtpātramātravibhavaścaurāsaṃbhogacīvaraḥ /",
    "T04bsa003_u:1075": " nirbhayo vihariṣyāmi kadā kāyamagopayan // SBca_8.29 //",
    "T04bsa003_u:1076": " kāyabhūmiṃ nijāṃ gatvā kaṅkālairaparaiḥ saha /",
    "T04bsa003_u:1077": " svakāyaṃ tulayiṣyāmi kadā śatanadharmiṇam // SBca_8.30 //",
    "T04bsa003_u:1078": " ayameva hi kāyo me evaṃ pūtirbhaviṣyati /",
    "T04bsa003_u:1079": " śṛgālā api yadgandhānnopasarpeyurantikam // SBca_8.31 //",
    "T04bsa003_u:1080": " asyaikasyāpi kāyasya sahajā asthikhaṇḍakāḥ /",
    "T04bsa003_u:1081": " pṛthak pṛthaggamiṣyanti kimutānyaḥ priyo janaḥ // SBca_8.32 //",
    "T04bsa003_u:1082": " eka utpadyate janturmriyate caika eva hi /",
    "T04bsa003_u:1083": " nānyasya tadvyathābhāgaḥ kiṃ priyairvighnakārakaiḥ // SBca_8.33 //",
    "T04bsa003_u:1084": " adhvānaṃ pratipannasya yathāvāsaparigrahaḥ /",
    "T04bsa003_u:1085": " tathā bhavādhvagasyāpi janmāvāsaparigrahaḥ // SBca_8.34 //",
    "T04bsa003_u:1086": " caturbhiḥ puruṣairyāvatsa na nirdhāryate tataḥ /",
    "T04bsa003_u:1087": " āśocyamāno lokena tāvadeva vanaṃ vrajet // SBca_8.35 //",
    "T04bsa003_u:1088": " asaṃstavāvirodhābhyāmeka eva śarīrakaḥ /",
    "T04bsa003_u:1089": " purvameva mṛto loke mriyamāṇo na śocati // SBca_8.36 //",
    "T04bsa003_u:1090": " na cāntikacarāḥ kecicchocantaḥ kurvate vyathām /",
    "T04bsa003_u:1091": " buddhādyanusmṛtiṃ cāsya vikṣipanti na kecana // SBca_8.37 //",
    "T04bsa003_u:1092": " tasmādekākitā ramyā nirāyāsā śivodayā /",
    "T04bsa003_u:1093": " sarvavikṣepaśamanī sevitavyā mayā sadā // SBca_8.38 //",
    "T04bsa003_u:1094": " sarvānyacintānirmuktaḥ svacittaikāgramānasaḥ /",
    "T04bsa003_u:1095": " samādhānāya cittasya prayatiṣye damāya ca // SBca_8.39 //",
    "T04bsa003_u:1096": " kāmā hyanarthajanakā iha loke paratra ca /",
    "T04bsa003_u:1097": " iha bandhavadhocchedairnarakādau paratra ca // SBca_8.40 //",
    "T04bsa003_u:1098": " yadarthaṃ dūtadūtīnāṃ kṛtāñjaliranekadhā /",
    "T04bsa003_u:1099": " na ca pāpamakīrtirvā yadarthaṃ gaṇitā purā // SBca_8.41 //",
    "T04bsa003_u:1100": " prakṣiptaśca bhaye 'pyātmā draviṇaṃ ca vyayīkṛtam /",
    "T04bsa003_u:1101": " yānyeva ca pariṣvajya babhūvottamanirvṛtiḥ // SBca_8.42 //",
    "T04bsa003_u:1102": " tānyevāsthīni nānyāni svādhīnānyamamāni ca /",
    "T04bsa003_u:1103": " prakāmaṃ saṃpariṣvajya kiṃ na gacchasi nirvṛtim // SBca_8.43 //",
    "T04bsa003_u:1104": " unnāmyamānaṃ yatnādyannīyamānamadho hriyā /",
    "T04bsa003_u:1105": " purā dṛṣṭamadṛṣṭaṃ vā mukhaṃ jālikayāvṛtam // SBca_8.44 //",
    "T04bsa003_u:1106": " tanmukhaṃ tvatparikleśamasahadbhirivādhunā /",
    "T04bsa003_u:1107": " gṛdhrairvyaktīkṛtaṃ paśya kimidānīṃ palāyase // SBca_8.45 //",
    "T04bsa003_u:1108": " paracakṣurnipātebhyo 'pyāsīdyatparirakṣitam /",
    "T04bsa003_u:1109": " tadadya bhakṣitaṃ yāvat kimīrṣyālo na rakṣasi // SBca_8.46 //",
    "T04bsa003_u:1110": " māṃsocchrayamimaṃ dṛṣṭvā gṛdhrairanyaiśca bhakṣitam /",
    "T04bsa003_u:1111": " āhāraḥ pūjyate 'nyeṣāṃ srakcandanavibhūṣaṇaiḥ // SBca_8.47 //",
    "T04bsa003_u:1112": " niścalādapi te trāsaḥ kaṅkālādevamīkṣitāt /",
    "T04bsa003_u:1113": " vetāleneva kenāpi cālyamānādbhayaṃ na kim // SBca_8.48 //",
    "T04bsa003_u:1114": " ekasmādaśanādeṣāṃ lālāmedhyaṃ ca jāyate /",
    "T04bsa003_u:1115": " tatrāmedhyamaniṣṭaṃ te lālāpānaṃ kathaṃ priyam // SBca_8.49 //",
    "T04bsa003_u:1116": " tūlagarbhairmṛdusparśai ramante nopadhānakaiḥ /",
    "T04bsa003_u:1117": " durgandhaṃ na sravantīti kāmino 'medhyamohitāḥ // SBca_8.50 //",
    "T04bsa003_u:1118": " yatra cchanne 'pyayaṃ rāgastadacchannaṃ kimapriyam /",
    "T04bsa003_u:1119": " na cetprayojanaṃ tena kasmācchannaṃ vimṛdyate // SBca_8.51 //",
    "T04bsa003_u:1120": " yadi te nāśucau rāgaḥ kasmādāliṅgase 'param /",
    "T04bsa003_u:1121": " māṃsakardamasaṃliptaṃ snāyubaddhāsthipañjaram // SBca_8.52 //",
    "T04bsa003_u:1122": " svameva bahvamedhyaṃ te tenaiva dhṛtimācara /",
    "T04bsa003_u:1123": " amedhyabhastrāmaparāṃ gūthaghasmara vismara // SBca_8.53 //",
    "T04bsa003_u:1124": " māṃsapriyo 'hamasyeti draṣṭuṃ spraṣṭuṃ ca vāñchasi /",
    "T04bsa003_u:1125": " acetanaṃ svabhāvena māṃsaṃ tvaṃ kathamicchasi // SBca_8.54 //",
    "T04bsa003_u:1126": " yadicchasi na taccittaṃ draṣṭuṃ spraṣṭuṃ ca śakyate /",
    "T04bsa003_u:1127": " yacca śakyaṃ na tadvetti kiṃ tadāliṅgase mudhā // SBca_8.55 //",
    "T04bsa003_u:1128": " nāmedhyamayamanyasya kāyaṃ vetsītyanadbhutam /",
    "T04bsa003_u:1129": " svāmedhyamayameva tvaṃ taṃ nāvaiṣīti vismayaḥ // SBca_8.56 //",
    "T04bsa003_u:1130": " vighanārkāṃśuvikacaṃ muktvā taruṇapaṅkajam /",
    "T04bsa003_u:1131": " amedhyaśauṇḍacittasya kā ratirgūthapañjare // SBca_8.57 //",
    "T04bsa003_u:1132": " mṛdādyamedhyaliptatvādyadi na spraṣṭumicchasi /",
    "T04bsa003_u:1133": " yatastannirgataṃ kāyāttaṃ spraṣṭuṃ kathamicchasi // SBca_8.58 //",
    "T04bsa003_u:1134": " yadi te nāśucau rāgaḥ kasmādāliṅgase param /",
    "T04bsa003_u:1135": " amedhyakṣetrasaṃbhūtaṃ tadbījaṃ tena vardhitam // SBca_8.59 //",
    "T04bsa003_u:1136": " amedhyabhavamalpatvānna vāñchasyaśuciṃ kṛmim /",
    "T04bsa003_u:1137": " bahvamedhyamayaṃ kāyamamedhyajamapīcchasi // SBca_8.60 //",
    "T04bsa003_u:1138": " na kevalamamedhyatvamātmīyaṃ na jugupsasi /",
    "T04bsa003_u:1139": " amedhyabhāṇḍānaparān gūthaghasmara vāñchasi // SBca_8.61 //",
    "T04bsa003_u:1140": " karpūrādiṣu hṛdyeṣu śālyannavyañjaneṣu vā /",
    "T04bsa003_u:1141": " mukhakṣiptavisṛṣṭeṣu bhūmirapyaśucirmatā // SBca_8.62 //",
    "T04bsa003_u:1142": " yadi pratyakṣamapyetadamedhyaṃ nādhimucyase /",
    "T04bsa003_u:1143": " śmaśāne patitān ghorān kāyān paśyāparānapi // SBca_8.63 //",
    "T04bsa003_u:1144": " carmaṇyutpāṭite yasmādbhayamutpadyate mahat /",
    "T04bsa003_u:1145": " kathaṃ jñātvāpi tatraiva punarutpadyate ratiḥ // SBca_8.64 //",
    "T04bsa003_u:1146": " kāye nyasto 'pyasau gandhaścandanādeva nānyataḥ /",
    "T04bsa003_u:1147": " anyadīyena gandhena kasmādanyatra rajyase // SBca_8.65 //",
    "T04bsa003_u:1148": " yadi svabhāvadaurgandhyādrāgo nātra śivaṃ nanu /",
    "T04bsa003_u:1149": " kimanartharucirlokastaṃ gandhenānulimpati // SBca_8.66 //",
    "T04bsa003_u:1150": " kāyasyātra kimāyātaṃ sugandhi yadi candanam /",
    "T04bsa003_u:1151": " anyadīyena gandhena kasmādanyatra rajyate // SBca_8.67 //",
    "T04bsa003_u:1152": " yadi keśanakhairdīrghairdantaiḥ samalapāṇḍuraiḥ /",
    "T04bsa003_u:1153": " malapaṅkadharo nagnaḥ kāyaḥ prakṛtibhīṣaṇaḥ // SBca_8.68 //",
    "T04bsa003_u:1154": " sa kiṃ saṃskriyate yatnādātmaghātāya śastravat /",
    "T04bsa003_u:1155": " ātmavyāmohanodyuktairunmattairākulā mahī // SBca_8.69 //",
    "T04bsa003_u:1156": " kaṅkālān katiciddṛṣṭvā śmaśāne kila te ghṛṇā /",
    "T04bsa003_u:1157": " grāmaśmaśāne ramase calatkaṅkālasaṃkule // SBca_8.70 //",
    "T04bsa003_u:1158": " evaṃ cāmedhyamapyetadvinā mūlyaṃ na labhyate /",
    "T04bsa003_u:1159": " tadarthamarjanāyāso narakādiṣu ca vyathā // SBca_8.71 //",
    "T04bsa003_u:1160": " śiśornārjanasāmarthyaṃ kenāsau yauvane sukhī /",
    "T04bsa003_u:1161": " yātyarjanena tāruṇyaṃ vṛddhaḥ kāmaiḥ karoti kim // SBca_8.72 //",
    "T04bsa003_u:1162": " keciddināntavyāpāraiḥ pariśrāntāḥ kukāminaḥ /",
    "T04bsa003_u:1163": " gṛhamāgatya sāyāhne śerate sma mṛtā iva // SBca_8.73 //",
    "T04bsa003_u:1164": " daṇḍayātrābhirapare pravāsakleśaduḥkhitāḥ /",
    "T04bsa003_u:1165": " vatsararaipi nekṣante putradārāṃstadarthinaḥ // SBca_8.74 //",
    "T04bsa003_u:1166": " yadarthameva vikrīta ātmā kāmavimohitaiḥ /",
    "T04bsa003_u:1167": " tanna prāptaṃ mudhaivāyurnītaṃ tu parakarmaṇā // SBca_8.75 //",
    "T04bsa003_u:1168": " vikrītasvātmabhāvānāṃ sadā preṣaṇakāriṇām /",
    "T04bsa003_u:1169": " prasūyante striyo 'nyeṣāmaṭavīviṭapādiṣu // SBca_8.76 //",
    "T04bsa003_u:1170": " raṇaṃ jīvitasaṃdehaṃ viśanti kila jīvitum /",
    "T04bsa003_u:1171": " mānārthaṃ dāsatāṃ yānti mūḍhāḥ kāmaviḍambitāḥ // SBca_8.77 //",
    "T04bsa003_u:1172": " chidyante kāminaḥ kecidanye śūlasamarpitāḥ /",
    "T04bsa003_u:1173": " dṛśyante dahyamānāśca hanyamānāśca śaktibhiḥ // SBca_8.78 //",
    "T04bsa003_u:1174": " arjanarakṣaṇanāśaviṣādair arthamanarthamanantamavehi /",
    "T04bsa003_u:1175": " vyagratayā dhanasaktamatīnāṃ nāvasaro bhavaduḥkhavimukteḥ // SBca_8.79 //",
    "T04bsa003_u:1176": " evamādīnavo bhūyānalpāsvādastu kāminām /",
    "T04bsa003_u:1177": " śakaṭaṃ vahato yadvatpaśorghāsalavagrahaḥ // SBca_8.80 //",
    "T04bsa003_u:1178": " tasyāsvādalavasyārthe yaḥ paśorapyadurlabhaḥ /",
    "T04bsa003_u:1179": " hatā daivahateneyaṃ kṣaṇasaṃpatsudurlabhā // SBca_8.81 //",
    "T04bsa003_u:1180": " avaśyaṃ ganturalpasya narakādiprapātinaḥ /",
    "T04bsa003_u:1181": " kāyasyārthe kṛto yo 'yaṃ sarvakālaṃ pariśramaḥ // SBca_8.82 //",
    "T04bsa003_u:1182": " tataḥ koṭiśatenāpi śramabhāgena buddhatā /",
    "T04bsa003_u:1183": " caryāduḥkhānmahadduḥkhaṃ sā ca bodhirna kāminām // SBca_8.83 //",
    "T04bsa003_u:1184": " na śastraṃ na viṣaṃ nāgnirna prapāto na vairiṇaḥ /",
    "T04bsa003_u:1185": " kāmānāmupamāṃ yānti narakādivyathāsmṛteḥ // SBca_8.84 //",
    "T04bsa003_u:1186": " evamudvijya kāmebhyo viveke janayedratim /",
    "T04bsa003_u:1187": " kalahāyāsaśūnyāsu śāntāsu vanabhūmiṣu // SBca_8.85 //",
    "T04bsa003_u:1188": " dhanyaiḥ śaśāṅkakaracandanaśītaleṣu ramyeṣu harmyavipuleṣu śilātaleṣu /",
    "T04bsa003_u:1189": " niḥśabdasaumyavanamārutavījyamānaiḥ caṃkramyate parahitāya vicintyate ca // SBca_8.86 //",
    "T04bsa003_u:1190": " vihṛtya yatra kvacidiṣṭakālaṃ śūnyālaye vṛkṣatale guhāsu /",
    "T04bsa003_u:1191": " parigraharakṣaṇakhedamuktaḥ caratyapekṣāvirato yatheṣṭam // SBca_8.87 //",
    "T04bsa003_u:1192": " svacchandacāryanilayaḥ pratibaddho na kasyacit /",
    "T04bsa003_u:1193": " yatsaṃtoṣasukhaṃ bhuṅkte tadindrasyāpi durlabham // SBca_8.88 //",
    "T04bsa003_u:1194": " evamādibhirākārairvivekaguṇabhāvanāt /",
    "T04bsa003_u:1195": " upaśāntavitarkaḥ san bodhicittaṃ tu bhāvayet // SBca_8.89 //",
    "T04bsa003_u:1196": " parātmasamatāmādau bhāvayedevamādarāt /",
    "T04bsa003_u:1197": " samaduḥkhasukhāḥ sarve pālanīyā mayātmavat // SBca_8.90 //",
    "T04bsa003_u:1198": " hastādibhedena bahuprakāraḥ kāyo yathaikaḥ paripālanīyaḥ /",
    "T04bsa003_u:1199": " tathā jagadbhinnamabhinnaduḥkhasukhātmakaṃ sarvamidaṃ tathaiva //",
    "T04bsa003_u:1200": " yadyapyanyeṣu deheṣu madduḥkhaṃ na prabādhate /",
    "T04bsa003_u:1201": " tathāpi tadduḥkhameva mamātmasnehaduḥsaham // SBca_8.92 //",
    "T04bsa003_u:1202": " tathā yadyapyasaṃvedyamanyadduḥkhaṃ mayātmanā /",
    "T04bsa003_u:1203": " tathāpi tasya tadduḥkhamātmasnehena duḥsaham // SBca_8.93 //",
    "T04bsa003_u:1204": " mayānyaduḥkhaṃ hantavyaṃ duḥkhatvādātmaduḥkhavat /",
    "T04bsa003_u:1205": " anugrāhyā mayānye 'pi sattvatvādātmasattvavat // SBca_8.94 //",
    "T04bsa003_u:1206": " yadā mama pareṣāṃ ca tulyameva sukhaṃ priyam /",
    "T04bsa003_u:1207": " tadātmanaḥ ko viśeṣo yenātraiva sukhodyamaḥ // SBca_8.95 //",
    "T04bsa003_u:1208": " yadā mama pareṣāṃ ca bhayaṃ duḥkhaṃ ca na priyam /",
    "T04bsa003_u:1209": " tadātmanaḥ ko viśeṣo yattaṃ rakṣāmi netaram // SBca_8.96 //",
    "T04bsa003_u:1210": " tadduḥkhena na me bādhetyato yadi na rakṣyate /",
    "T04bsa003_u:1211": " nāgāmikāyaduḥkhānme bādhā tatkena rakṣyate // SBca_8.97 //",
    "T04bsa003_u:1212": " ahameva tadāpīti mithyeyaṃ parikalpanā /",
    "T04bsa003_u:1213": " anya eva mṛto yasmādanya eva prajāyate // SBca_8.98 //",
    "T04bsa003_u:1214": " yadi tasyaiva yadduḥkhaṃ rakṣyaṃ tasyaiva tanmatam /",
    "T04bsa003_u:1215": " pādaduḥkhaṃ na hastasya kasmāttattena rakṣyate // SBca_8.99 //",
    "T04bsa003_u:1216": " ayuktamapi cedetadahaṃkārātpravartate /",
    "T04bsa003_u:1217": " tadayuktaṃ nivartyaṃ tatsvamanyacca yathābalam // SBca_8.100 //",
    "T04bsa003_u:1218": " saṃtānaḥ samudāyaśca paṅktisenādivanmṛṣā /",
    "T04bsa003_u:1219": " yasya duḥkhaṃ sa nāstyasmātkasya tatsvaṃ bhaviṣyati // SBca_8.101 //",
    "T04bsa003_u:1220": " asvāmikāni duḥkhāni sarvāṇyevāviśeṣataḥ /",
    "T04bsa003_u:1221": " duḥkhatvādeva vāryāṇi niyamastatra kiṃkṛtaḥ // SBca_8.102 //",
    "T04bsa003_u:1222": " duḥkhaṃ kasmānnivāryaṃ cetsarveṣāmavivādataḥ /",
    "T04bsa003_u:1223": " vāryaṃ cetsarvamapyevaṃ na cedātmāpi sattvavat // SBca_8.103 //",
    "T04bsa003_u:1224": " kṛpayā bahu duḥkhaṃ cetkasmādutpadyate balāt /",
    "T04bsa003_u:1225": " jagadduḥkhaṃ nirūpyedaṃ kṛpāduḥkhaṃ kathaṃ bahu // SBca_8.104 //",
    "T04bsa003_u:1226": " bahūnāmekaduḥkhena yadi duḥkhaṃ vigacchati /",
    "T04bsa003_u:1227": " utpādyameva tadduḥkhaṃ sadayena parātmanoḥ // SBca_8.105 //",
    "T04bsa003_u:1228": " ataḥ supuṣpacandreṇa jānatāpi nṛpāpadam /",
    "T04bsa003_u:1229": " ātmaduḥkhaṃ na nihataṃ bahūnāṃ duḥkhināṃ vyayāt // SBca_8.106 //",
    "T04bsa003_u:1230": " evaṃ bhāvitasaṃtānāḥ paraduḥkhasamapriyāḥ /",
    "T04bsa003_u:1231": " avīcimavagāhante haṃsāḥ padmavanaṃ yathā // SBca_8.107 //",
    "T04bsa003_u:1232": " mucyamāneṣu sattveṣu ye te prāmodyasāgarāḥ /",
    "T04bsa003_u:1233": " taireva nanu paryāptaṃ mokṣeṇārasikena kim // SBca_8.108 //",
    "T04bsa003_u:1234": " ataḥ parārthaṃ kṛtvāpi na mado na ca vismayaḥ /",
    "T04bsa003_u:1235": " na vipākaphalākāṅkṣā parārthaikāntatṛṣṇayā // SBca_8.109 //",
    "T04bsa003_u:1236": " tasmādyathāntaśo 'varṇādātmānaṃ gopayāmyaham /",
    "T04bsa003_u:1237": " rakṣācittaṃ dayācittaṃ karomyevaṃ pareṣvapi // SBca_8.110 //",
    "T04bsa003_u:1238": " abhyāsādanyadīyeṣu śukraśoṇitabinduṣu /",
    "T04bsa003_u:1239": " bhavatyahamiti jñānamasatyapi hi vastuni // SBca_8.111 //",
    "T04bsa003_u:1240": " tathā kāyo 'nyadīyo 'pi kimātmeti na gṛhyate /",
    "T04bsa003_u:1241": " paratvaṃ tu svakāyasya sthitameva na duṣkaram // SBca_8.112 //",
    "T04bsa003_u:1242": " jñātvā sadoṣamātmānaṃ parānapi guṇodadhīn /",
    "T04bsa003_u:1243": " ātmabhāvaparityāgaṃ parādānaṃ ca bhāvayet // SBca_8.113 //",
    "T04bsa003_u:1244": " kāyasyāvayavatvena yathābhīṣṭāḥ karādayaḥ /",
    "T04bsa003_u:1245": " jagato 'vayavatvena tathā kasmānna dehinaḥ // SBca_8.114 //",
    "T04bsa003_u:1246": " yathātmabuddhirabhyāsātsvakāye 'sminnirātmake /",
    "T04bsa003_u:1247": " pareṣvapi tathātmatvaṃ kimabhyāsānna jāyate // SBca_8.115 //",
    "T04bsa003_u:1248": " evaṃ parārthaṃ kṛtvāpi na mado na ca vismayaḥ /",
    "T04bsa003_u:1249": " ātmānaṃ bhojayitvaiva phalāśā na ca jāyate // SBca_8.116 //",
    "T04bsa003_u:1250": " tasmādyathārtiśokāderātmānaṃ goptumicchasi /",
    "T04bsa003_u:1251": " rakṣācittaṃ dayācittaṃ jagatyabhyasyatāṃ tathā // SBca_8.117 //",
    "T04bsa003_u:1252": " adhyatiṣṭhadato nāthaḥ svanāmāpyavalokitaḥ /",
    "T04bsa003_u:1253": " parṣacchāradyabhayamapyapanetuṃ janasya hi // SBca_8.118 //",
    "T04bsa003_u:1254": " duṣkarānna nivarteta yasmādabhyāsaśaktitaḥ /",
    "T04bsa003_u:1255": " yasyaiva śravaṇātrāsastenaiva na vinā ratiḥ // SBca_8.119 //",
    "T04bsa003_u:1256": " ātmānaṃ cāparāṃścaiva yaḥ śīghraṃ trātumicchati /",
    "T04bsa003_u:1257": " sa caretparamaṃ guhyaṃ parātmaparivartanam // SBca_8.120 //",
    "T04bsa003_u:1258": " yasminnātmanyatisnehādalpādapi bhayādbhayam /",
    "T04bsa003_u:1259": " na dviṣetkastamātmānaṃ śatruvadho bhayāvahaḥ // SBca_8.121 //",
    "T04bsa003_u:1260": " yo māndyakṣutpipāsādipratīkāracikīrṣayā /",
    "T04bsa003_u:1261": " pakṣimatsyamṛgān hanti paripanthaṃ ca tiṣṭhati // SBca_8.122 //",
    "T04bsa003_u:1262": " yo lābhasatkriyāhetoḥ pitarāvapi mārayet /",
    "T04bsa003_u:1263": " ratnatrayasvamādadyādyenāvīcīndhano bhavet // SBca_8.123 //",
    "T04bsa003_u:1264": " kaḥ paṇḍitastamātmānamicchedrakṣetprapūjayet //",
    "T04bsa003_u:1265": " na paśyecchatruvaccainaṃ kaścainaṃ pratimānayet // SBca_8.124 //",
    "T04bsa003_u:1266": " yadi dāsyāmi kiṃ bhokṣye ityātmārthe piśācatā /",
    "T04bsa003_u:1267": " yadi bhokṣye kiṃ dadāmīti parārthe devarājatā // SBca_8.125 //",
    "T04bsa003_u:1268": " ātmārthaṃ pīḍayitvānyaṃ narakādiṣu pacyate /",
    "T04bsa003_u:1269": " ātmānaṃ pīḍayitvā tu parārthaṃ sarvasaṃpadaḥ // SBca_8.126 //",
    "T04bsa003_u:1270": " durgatirnīcatā maurkhyaṃ yayaivātmonnatīcchayā /",
    "T04bsa003_u:1271": " tāmevānyatra saṃkrāmya sugatiḥ satkṛtirmatiḥ // SBca_8.127 //",
    "T04bsa003_u:1272": " ātmārthaṃ paramājñapya dāsatvādyanubhūyate /",
    "T04bsa003_u:1273": " parārthaṃ tvenamājñapya svāmitvādyanubhūyate // SBca_8.128 //",
    "T04bsa003_u:1274": " ye kecidduḥkhitā loke sarve te svasukhecchayā /",
    "T04bsa003_u:1275": " ye kecitsukhitā loke sarve te 'nyasukhecchayā // SBca_8.129 //",
    "T04bsa003_u:1276": " bahunā vā kimuktena dṛśyatāmidamantaram /",
    "T04bsa003_u:1277": " svārthārthinaśca bālasya muneścānyārthakāriṇaḥ // SBca_8.130 //",
    "T04bsa003_u:1278": " na nāma sādhyaṃ buddhatvaṃ saṃsāre 'pi kutaḥ sukham /",
    "T04bsa003_u:1279": " svasukhasyānyaduḥkhena parivartamakurvataḥ // SBca_8.131 //",
    "T04bsa003_u:1280": " āstāṃ tāvatparo loke dṛṣṭo 'pyartho na sidhyati /",
    "T04bsa003_u:1281": " bhṛtyasyākurvataḥ karma svāmino 'dadato bhṛtim // SBca_8.132 //",
    "T04bsa003_u:1282": " tyaktvānyonyasukhotpādaṃ dṛṣṭādṛṣṭasukhotsavam /",
    "T04bsa003_u:1283": " anyonyaduḥkhanād ghoraṃ duḥkhaṃ gṛhṇanti mohitāḥ // SBca_8.133 //",
    "T04bsa003_u:1284": " upadravā ye ca bhavanti loke yāvanti duḥkhāni bhayāni caiva /",
    "T04bsa003_u:1285": " sarvāṇi tānyātmaparigraheṇa tatkiṃ mamānena parigraheṇa // SBca_8.134 //",
    "T04bsa003_u:1286": " ātmānamaparityajya duḥkhaṃ tyaktuṃ na śakyate /",
    "T04bsa003_u:1287": " yathāgnimaparityajya dāhaṃ tyaktuṃ na śakyate // SBca_8.135 //",
    "T04bsa003_u:1288": " tasmātsvaduḥkhaśāntyarthaṃ paraduḥkhaśamāya ca /",
    "T04bsa003_u:1289": " dadāmyanyebhya ātmānaṃ parān gṛhṇāmi cātmavat // SBca_8.136 //",
    "T04bsa003_u:1290": " anyasaṃbaddhamasmīti niścayaṃ kuru he manaḥ /",
    "T04bsa003_u:1291": " sarvasattvārthamutsṛjya nānyaccintyaṃ tvayādhunā // SBca_8.137 //",
    "T04bsa003_u:1292": " na yuktaṃ svārthadṛṣṭyādi tadīyaiścakṣurādibhiḥ /",
    "T04bsa003_u:1293": " na yuktaṃ syandituṃ svārthamanyadīyaiḥ karādibhiḥ // SBca_8.138 //",
    "T04bsa003_u:1294": " tena sattvaparo bhūtvā kāye 'smin yadyadīkṣase /",
    "T04bsa003_u:1295": " tattadevāpahatyāsmāt parebhyo hitamācara // SBca_8.139 //",
    "T04bsa003_u:1296": " hīnādiṣvātmatāṃ kṛtvā paratvamapi cātmani /",
    "T04bsa003_u:1297": " bhāvayerṣyāṃ ca mānaṃ ca nirvikalpena cetasā // SBca_8.140 //",
    "T04bsa003_u:1298": " eṣa satkriyate nāhaṃ lābhī nāhamayaṃ yathā /",
    "T04bsa003_u:1299": " stūyate 'hamahaṃ nindyo duḥkhito 'hamayaṃ sukhī // SBca_8.141 //",
    "T04bsa003_u:1300": " ahaṃ karomi karmāṇi tiṣṭhatyeṣa tu susthitaḥ /",
    "T04bsa003_u:1301": " ayaṃ kila mahāṃlloke nīco 'haṃ kila nirguṇaḥ // SBca_8.142 //",
    "T04bsa003_u:1302": " kiṃ nirguṇena kartavyaṃ sarvasyātmā guṇānvitaḥ /",
    "T04bsa003_u:1303": " santi te yeṣvahaṃ nīcaḥ santi te yeṣvahaṃ varaḥ // SBca_8.143 //",
    "T04bsa003_u:1304": " śīladṛṣṭivipattyādikleśaśaktyā na madvaśāt /",
    "T04bsa003_u:1305": " cikitsyo 'haṃ yathāśakti pīḍāpyaṅgīkṛtā mayā // SBca_8.144 //",
    "T04bsa003_u:1306": " athāhamacikitsyo 'sya kasmānmāmavamanyase /",
    "T04bsa003_u:1307": " kiṃ mamaitadguṇaiḥ kṛtyamātmā tu guṇavānayam // SBca_8.145 //",
    "T04bsa003_u:1308": " durgativyālabaktrasthenaivāsya karuṇā jane /",
    "T04bsa003_u:1309": " aparaṃ guṇamānena paṇḍitān vijigīṣate // SBca_8.146 //",
    "T04bsa003_u:1310": " samamātmānamālokya yataḥ svādhikyavṛddhaye /",
    "T04bsa003_u:1311": " kalahenāpi saṃsādhyaṃ lābhasatkāramātmanaḥ // SBca_8.147 //",
    "T04bsa003_u:1312": " api sarvatra me loke bhaveyuḥ prakaṭā guṇāḥ /",
    "T04bsa003_u:1313": " api nāma guṇā ye 'sya na śroṣyantyapi kecana // SBca_8.148 //",
    "T04bsa003_u:1314": " chādyerannapi me doṣāḥ syānme pūjāsya no bhavet /",
    "T04bsa003_u:1315": " sulabdhā adya me lābhāḥ pūjito 'hamayaṃ na tu // SBca_8.149 //",
    "T04bsa003_u:1316": " paśyāmo muditāstāvaccirādenaṃ khalīkṛtam /",
    "T04bsa003_u:1317": " hāsyaṃ janasya sarvasya nindyamānamitastataḥ // SBca_8.150 //",
    "T04bsa003_u:1318": " asyāpi hi varākasya spardhā kila mayā saha /",
    "T04bsa003_u:1319": " kimasya śrutametāvat prajñā rūpaṃ kulaṃ dhanam // SBca_8.151 //",
    "T04bsa003_u:1320": " evamātmaguṇān śrutvā kīrtyamānānitastataḥ /",
    "T04bsa003_u:1321": " saṃjātapulako hṛṣṭaḥ paribhokṣye sukhotsavam // SBca_8.152 //",
    "T04bsa003_u:1322": " yadyapyasya bhavellābho grāhyo 'smābhirasau balāt /",
    "T04bsa003_u:1323": " datvāsmai yāpanāmātramasmatkarma karoti cet // SBca_8.153 //",
    "T04bsa003_u:1324": " sukhācca cyāvanīyo 'yaṃ yojyo 'smadvyathayā sadā /",
    "T04bsa003_u:1325": " anena śataśaḥ sarve saṃsāravyathitā vayam // SBca_8.154 //",
    "T04bsa003_u:1326": " aprameyā gatāḥ kalpāḥ svārthaṃ jijñāsatastava /",
    "T04bsa003_u:1327": " śrameṇa mahatānena duḥkhameva tvayārjitam // SBca_8.155 //",
    "T04bsa003_u:1328": " madvijñaptyā tathātrāpi pravartasvāvicārataḥ /",
    "T04bsa003_u:1329": " drakṣyasyetadguṇān paścādbhūtaṃ hi vacanaṃ muneḥ // SBca_8.156 //",
    "T04bsa003_u:1330": " abhaviṣyadidaṃ karma kṛtaṃ pūrvaṃ yadi tvayā /",
    "T04bsa003_u:1331": " bauddhaṃ saṃpatsukhaṃ muktvā nābhaviṣyadiyaṃ daśā // SBca_8.157 //",
    "T04bsa003_u:1332": " tasmādyathānyadīyeṣu śukraśoṇitabinduṣu /",
    "T04bsa003_u:1333": " cakartha tvamahaṃkāraṃ tathānyeṣvapi bhāvaya // SBca_8.158 //",
    "T04bsa003_u:1334": " anyadīyaścaro bhūtvā kāye 'smin yadyadīkṣase /",
    "T04bsa003_u:1335": " tattadevāpahṛtyarthaṃ parebhyo hitamācara // SBca_8.159 //",
    "T04bsa003_u:1336": " ayaṃ susthaḥ paro duḥstho nīcairanyo 'yamuccakaiḥ /",
    "T04bsa003_u:1337": " paraḥ karotyayaṃ neti kuruṣverṣyāṃ tvamātmani // SBca_8.160 //",
    "T04bsa003_u:1338": " sukhācca cyāvayātmānaṃ paraduḥkhe niyojaya /",
    "T04bsa003_u:1339": " kadāyaṃ kiṃ karotīti chala(phala)masya nirūpaya // SBca_8.161 //",
    "T04bsa003_u:1340": " anyenāpi kṛtaṃ doṣaṃ pātayāsyaiva mastake /",
    "T04bsa003_u:1341": " alpamapyasya doṣaṃ ca prakāśaya mahāmuneḥ // SBca_8.162 //",
    "T04bsa003_u:1342": " anyādhikayaśovādairyaśo 'sya malinīkuru /",
    "T04bsa003_u:1343": " nikṛṣṭadāsavaccainaṃ sattvakāryeṣu vāhaya // SBca_8.163 //",
    "T04bsa003_u:1344": " nāgantukaguṇāṃśena stutyo doṣamayo hyayam /",
    "T04bsa003_u:1345": " yathā kaścinna jānīyādguṇamasya tathā kuru // SBca_8.164 //",
    "T04bsa003_u:1346": " saṃkṣepādyadyadātmārthe pareṣvapakṛtaṃ tvayā /",
    "T04bsa003_u:1347": " tattadātmani sattvārthe vyasanaṃ vinipātaya // SBca_8.165 //",
    "T04bsa003_u:1348": " naivotsāho 'sya dātavyo yenāyaṃ mukharo bhavet /",
    "T04bsa003_u:1349": " sthāpyo navavadhūvṛttau hrīto bhīto 'tha saṃvṛtaḥ // SBca_8.166 //",
    "T04bsa003_u:1350": " evaṃ kuruṣva tiṣṭhaivaṃ na kartavyamidaṃ tvayā /",
    "T04bsa003_u:1351": " evameva vaśaḥ kāryo nigrāhyastadatikrame // SBca_8.167 //",
    "T04bsa003_u:1352": " athaivamucyamāne 'pi citta nedaṃ kariṣyasi /",
    "T04bsa003_u:1353": " tvāmeva nigrahīṣyāmi sarvadoṣāstvadāśritāḥ // SBca_8.168 //",
    "T04bsa003_u:1354": " kva yāsyasi mayā dṛṣṭaḥ sarvadarpānnihanmi te /",
    "T04bsa003_u:1355": " anyo 'sau pūrvakaḥ kālastvayā yatrāsmi nāśitaḥ // SBca_8.169 //",
    "T04bsa003_u:1356": " adyāpyasti mama svārtha ityāśāṃ tyaja sāṃpratam /",
    "T04bsa003_u:1357": " tvaṃ vikrīto mayānyeṣu bahukhedamacintayan // SBca_8.170 //",
    "T04bsa003_u:1358": " tvāṃ sattveṣu na dāsyāmi yadi nāma pramodataḥ /",
    "T04bsa003_u:1359": " tvaṃ māṃ narakapāleṣu pradāsyasi na saṃśayaḥ // SBca_8.171 //",
    "T04bsa003_u:1360": " evaṃ cānekadhā datvā tvayāhaṃ vyathitaściram /",
    "T04bsa003_u:1361": " nihanmi svārthaceṭaṃ tvāṃ tāni vairāṇyanusmaran // SBca_8.172 //",
    "T04bsa003_u:1362": " na kartavyātmani prītiryadyātmaprītirasti te /",
    "T04bsa003_u:1363": " yadyātmā rakṣitavyo 'yaṃ rakṣitavyo na yujyate // SBca_8.173 //",
    "T04bsa003_u:1364": " yathā yathāsya kāyasya kriyate paripālanam /",
    "T04bsa003_u:1365": " sukumārataro bhūtvā patatyeva tathā tathā // SBca_8.174 //",
    "T04bsa003_u:1366": " asyaivaṃ patitasyāpi sarvāpīyaṃ vasuṃdharā /",
    "T04bsa003_u:1367": " nālaṃ pūrayituṃ vāñchāṃ tatko 'syecchāṃ kariṣyati // SBca_8.175 //",
    "T04bsa003_u:1368": " aśakyamicchataḥ kleśa āśābhaṅgaśca jāyate /",
    "T04bsa003_u:1369": " nirāśo yastu sarvatra tasya saṃpadajīrṇikā // SBca_8.176 //",
    "T04bsa003_u:1370": " tasmānna prasaro deyaḥ kāyasyecchābhivṛddhaye /",
    "T04bsa003_u:1371": " bhadrakaṃ nāma tadvastu yadiṣṭatvānna gṛhyate // SBca_8.177 //",
    "T04bsa003_u:1372": " bhasmaniṣṭhāvasāneyaṃ niśceṣṭānyena cālyate /",
    "T04bsa003_u:1373": " aśucipratimā ghorā kasmādatra mamāgrahaḥ // SBca_8.178 //",
    "T04bsa003_u:1374": " kiṃ mamānena yantreṇa jīvinā vā mṛtena vā /",
    "T04bsa003_u:1375": " loṣṭādeḥ ko viśeṣo 'sya hāhaṃkāraṃ na naśyasi // SBca_8.179 //",
    "T04bsa003_u:1376": " śarīrapakṣapātena vṛthā duḥkhamupārjyate /",
    "T04bsa003_u:1377": " kimasya kāṣṭhatulyasya dveṣeṇānunayena vā // SBca_8.180 //",
    "T04bsa003_u:1378": " mayā vā pālitasyaivaṃ gṛdhrādyairbhakṣitasya vā /",
    "T04bsa003_u:1379": " na ca sneho na ca dveṣastatra snehaṃ karomi kim // SBca_8.181 //",
    "T04bsa003_u:1380": " roṣo yasya khalīkārāttoṣo yasya ca pūjayā /",
    "T04bsa003_u:1381": " sa eva cenna jānāti śramaḥ kasya kṛtena me // SBca_8.182 //",
    "T04bsa003_u:1382": " imaṃ ye kāyamicchanti te 'pi me suhṛdaḥ kila /",
    "T04bsa003_u:1383": " sarve svakāyamicchanti te 'pi kasmānna me priyāḥ // SBca_8.183 //",
    "T04bsa003_u:1384": " tasmānmayānapekṣeṇa kāyastyakto jagaddhite /",
    "T04bsa003_u:1385": " ato 'yaṃ bahudoṣo 'pi dhāryate karmabhāṇḍavat // SBca_8.184 //",
    "T04bsa003_u:1386": " tenālaṃ lokacaritaiḥ paṇḍitānanuyāmyaham /",
    "T04bsa003_u:1387": " apramādakathāṃ smṛtvā styānamiddhaṃ nivārayan // SBca_8.185 //",
    "T04bsa003_u:1388": " tasmādāvaraṇaṃ hantuṃ samādhānaṃ karomyaham /",
    "T04bsa003_u:1389": " vimārgāccittamākṛṣya svālambananirantaram // SBca_8.186 //",
    "T04bsa003_u:1390": " bodhicaryāvatāre dhyānapāramitā nāma aṣṭamaḥ paricchedaḥ ||",
    "T04bsa003_u:1391": " 9 Prajñāpāramitā nāma navamaḥ paricchedaḥ /",
    "T04bsa003_u:1392": " imaṃ parikaraṃ sarvaṃ prajñārthaṃ hi munirjagau /",
    "T04bsa003_u:1393": " tasmādutpādayetprajñāṃ duḥkhanivṛttikāṅkṣayā // SBca_9.1 //",
    "T04bsa003_u:1394": " saṃvṛtiḥ paramārthaśca satyadvayamidaṃ matam /",
    "T04bsa003_u:1395": " buddheragocarastattvaṃ buddhiḥ saṃvṛtirucyate // SBca_9.2 //",
    "T04bsa003_u:1396": " tatra loko dvidhā dṛṣṭo yogī prākṛtakastathā /",
    "T04bsa003_u:1397": " tatra prākṛtako loko yogilokena bādhyate // SBca_9.3 //",
    "T04bsa003_u:1398": " bādhyante dhīviśeṣeṇa yogino 'pyuttarottaraiḥ /",
    "T04bsa003_u:1399": " dṛṣṭāntenobhayeṣṭena kāryārthamavicārataḥ // SBca_9.4 //",
    "T04bsa003_u:1400": " lokena bhāvā dṛśyante kalpyante cāpi tattvataḥ /",
    "T04bsa003_u:1401": " na tu māyāvadityatra vivādo yogilokayoḥ // SBca_9.5 //",
    "T04bsa003_u:1402": " pratyakṣamapi rūpādi prasiddhyā na pramāṇataḥ /",
    "T04bsa003_u:1403": " aśucyādiṣu śucyādiprasiddhiriva sā mṛṣā // SBca_9.6 //",
    "T04bsa003_u:1404": " lokāvatāraṇārthaṃ ca bhāvā nāthena deśitāḥ /",
    "T04bsa003_u:1405": " tattvataḥ kṣaṇikā naite saṃvṛtyā cedvirudhyate // SBca_9.7 //",
    "T04bsa003_u:1406": " na doṣo yogisaṃvṛtyā lokātte tattvadarśinaḥ /",
    "T04bsa003_u:1407": " anyathā lokabādhā syādaśucistrīnirūpaṇe // SBca_9.8 //",
    "T04bsa003_u:1408": " māyopamājjinātpuṇyaṃ sadbhāve 'pi kathaṃ yathā /",
    "T04bsa003_u:1409": " yadi māyopamaḥ sattvaḥ kiṃ punarjāyate mṛtaḥ // SBca_9.9 //",
    "T04bsa003_u:1410": " yāvatpratyayasāmagrī tāvanmāyāpi vartate /",
    "T04bsa003_u:1411": " dīrghasaṃtānamātreṇa kathaṃ sattvo 'sti satyataḥ // SBca_9.10 //",
    "T04bsa003_u:1412": " māyāpuruṣaghātādau cittābhāvānna pāpakam /",
    "T04bsa003_u:1413": " cittamāyāsamete tu pāpapuṇyasamudbhavaḥ // SBca_9.11 //",
    "T04bsa003_u:1414": " mantrādīnāmasāmarthyānna māyācittasaṃbhavaḥ /",
    "T04bsa003_u:1415": " sāpi nānāvidhā māyā nānāpratyayasaṃbhavā /",
    "T04bsa003_u:1416": " naikasya sarvasāmarthyaṃ pratyayasyāsti kutracit // SBca_9.12 //",
    "T04bsa003_u:1417": " nirvṛtaḥ paramārthena saṃvṛtyā yadi saṃsaret /",
    "T04bsa003_u:1418": " buddho 'pi saṃsaredevaṃ tataḥ kiṃ bodhicaryayā // SBca_9.13 //",
    "T04bsa003_u:1419": " pratyayānāmanucchede māyāpyucchidyate na hi /",
    "T04bsa003_u:1420": " pratyayānāṃ tu vicchedātsaṃvṛtyāpi na saṃbhavaḥ // SBca_9.14 //",
    "T04bsa003_u:1421": " pratyayānāṃ tu vicchedāt saṃvṛtyāpi na saṃbhavaḥ /",
    "T04bsa003_u:1422": " yadā na bhrāntirapyasti māyā kenopalabhyate // SBca_9.15 //",
    "T04bsa003_u:1423": " yadā māyaiva te nāsti tadā kimupalabhyate /",
    "T04bsa003_u:1424": " cittasyaiva sa ākāro yadyapyanyo 'sti tattvataḥ // SBca_9.16 //",
    "T04bsa003_u:1425": " cittameva yadā māyā tadā kiṃ kena dṛśyate /",
    "T04bsa003_u:1426": " uktaṃ ca lokanāthena cittaṃ cittaṃ na paśyati // SBca_9.17 //",
    "T04bsa003_u:1427": " na cchinatti yathātmānamasidhārā tathā manaḥ /",
    "T04bsa003_u:1428": " ātmabhāvaṃ yathā dīpaḥ saṃprakāśayatīti cet // SBca_9.18 //",
    "T04bsa003_u:1429": " naiva prakāśyate dīpo yasmānna tamasāvṛtaḥ /",
    "T04bsa003_u:1430": " na hi sphaṭikavannīlaṃ nīlatve 'nyamapekṣate // SBca_9.19 //",
    "T04bsa003_u:1431": " tathā kiṃcitparāpekṣamanapekṣaṃ ca dṛśyate /",
    "T04bsa003_u:1432": " anīlatve na tannīlaṃ nīlaheturyathekṣyate // SBca_9.20 //",
    "T04bsa003_u:1433": " nīlameva hi ko nīlaṃ kuryādātmānamātmanā /",
    "T04bsa003_u:1434": " anīlatve na tannīlaṃ kuryādātmānamātmanā // SBca_9.21 //",
    "T04bsa003_u:1435": " dīpaḥ prakāśata iti jñātvā jñānena kathyate /",
    "T04bsa003_u:1436": " buddhiḥ prakāśata iti jñātvedaṃ kena kathyate // SBca_9.22 //",
    "T04bsa003_u:1437": " prakāśā vāprakāśā vā yadā dṛṣṭā na kenacit /",
    "T04bsa003_u:1438": " vandhyāduhitṛlīleva kathyamānāpi sā mudhā // SBca_9.23 //",
    "T04bsa003_u:1439": " yadi nāsti svasaṃvittirvijñānaṃ smaryate katham /",
    "T04bsa003_u:1440": " anyānubhūte saṃbandhāt smṛtirākhuviṣaṃ yathā // SBca_9.24 //",
    "T04bsa003_u:1441": " pratyayāntarayuktasya darśanātsvaṃ prakāśate /",
    "T04bsa003_u:1442": " siddhāñjanavidherdṛṣṭo ghaṭo naivāñjanaṃ bhavet // SBca_9.25 //",
    "T04bsa003_u:1443": " yathā dṛṣṭaṃ śrutaṃ jñātaṃ naiveha pratiṣidhyate /",
    "T04bsa003_u:1444": " satyataḥ kalpanā tvatra duḥkhaheturnivāryate // SBca_9.26 //",
    "T04bsa003_u:1445": " cittādanyā na māyā cennāpyananyeti kalpyate /",
    "T04bsa003_u:1446": " vastu cetsā kathaṃ nānyānanyā cennāsti vastutaḥ // SBca_9.27 //",
    "T04bsa003_u:1447": " asatyapi yathā māyā dṛśyā draṣṭṛ tathā manaḥ /",
    "T04bsa003_u:1448": " vastvāśrayaścetsaṃsāraḥ so 'nyathākāśavadbhavet // SBca_9.28 //",
    "T04bsa003_u:1449": " vastvāśrayeṇābhāvasya kriyāvattvaṃ kathaṃ bhavet /",
    "T04bsa003_u:1450": " asatsahāyamekaṃ hi cittamāpadyate tava // SBca_9.29 //",
    "T04bsa003_u:1451": " grāhyamuktaṃ yadā cittaṃ tadā sarve tathāgatāḥ /",
    "T04bsa003_u:1452": " evaṃ ca ko guṇo labdhaścittamātre 'pi kalpite // SBca_9.30 //",
    "T04bsa003_u:1453": " māyopamatve 'pi jñāte kathaṃ kleśo nivartate /",
    "T04bsa003_u:1454": " yadā māyāstriyāṃ rāgastatkarturapi jāyate // SBca_9.31 //",
    "T04bsa003_u:1455": " aprahīṇā hi tatkarturjñeyasaṃkleśavāsanā /",
    "T04bsa003_u:1456": " taddṛṣṭikāle tasyāto durbalā śūnyavāsanā // SBca_9.32 //",
    "T04bsa003_u:1457": " śūnyatāvāsanādhānāddhīyate bhāvavāsanā /",
    "T04bsa003_u:1458": " kiṃcinnāstīti cābhyāsātsāpi paścātprahīyate // SBca_9.33 //",
    "T04bsa003_u:1459": " yadā na labhyate bhāvo yo nāstīti prakalpyate /",
    "T04bsa003_u:1460": " tadā nirāśrayo 'bhāvaḥ kathaṃ tiṣṭhenmateḥ puraḥ // SBca_9.34 //",
    "T04bsa003_u:1461": " yadā na bhāvo nābhāvo mateḥ saṃtiṣṭhate puraḥ /",
    "T04bsa003_u:1462": " tadānyagatyabhāvena nirālambā praśāmyati // SBca_9.35 //",
    "T04bsa003_u:1463": " cintāmaṇiḥ kalpataruryathecchāparipūraṇaḥ /",
    "T04bsa003_u:1464": " vineyapraṇidhānābhyāṃ jinabimbaṃ tathekṣyate // SBca_9.36 //",
    "T04bsa003_u:1465": " yathā gāruḍikaḥ stambhaṃ sādhayitvā vinaśyati /",
    "T04bsa003_u:1466": " sa tasmiṃściranaṣṭe 'pi viṣādīnupaśāmayet // SBca_9.37 //",
    "T04bsa003_u:1467": " bodhicaryānurūpyeṇa jinastambho 'pi sādhitaḥ /",
    "T04bsa003_u:1468": " karoti sarvakāryāṇi bodhisattve 'pi nirvṛte // SBca_9.38 //",
    "T04bsa003_u:1469": " acittake kṛtā pūjā kathaṃ phalavatī bhavet /",
    "T04bsa003_u:1470": " tulyaiva paṭhyate yasmāttiṣṭhato nirvṛtasya ca // SBca_9.39 //",
    "T04bsa003_u:1471": " āgamācca phalaṃ tatra saṃvṛtyā tattvato 'pi vā /",
    "T04bsa003_u:1472": " satyabuddhe kṛtā pūjā saphaleti kathaṃ yathā // SBca_9.40 //",
    "T04bsa003_u:1473": " satyadarśanato muktiḥ śūnyatādarśanena kim /",
    "T04bsa003_u:1474": " na vinānena mārgeṇa bodhirityāgamo yataḥ // SBca_9.41 //",
    "T04bsa003_u:1475": " nanvasiddhaṃ mahāyānaṃ kathaṃ siddhastvadāgamaḥ /",
    "T04bsa003_u:1476": " yasmādubhayasiddho 'sau na siddho 'sau tavāditaḥ // SBca_9.42 //",
    "T04bsa003_u:1477": " yatpratyayā ca tatrāsthā mahāyāne 'pi tāṃ kuru /",
    "T04bsa003_u:1478": " anyobhayeṣṭasatyatve vedāderapi satyatā // SBca_9.43 //",
    "T04bsa003_u:1479": " savivādaṃ mahāyānamiti cedāgamaṃ tyaja /",
    "T04bsa003_u:1480": " tīrthikaiḥ savivādatvātsvaiḥ paraiścāgamāntaram // SBca_9.44 //",
    "T04bsa003_u:1481": " śāsanaṃ bhikṣutāmūlaṃ bhikṣutaiva ca duḥsthitā /",
    "T04bsa003_u:1482": " sāvalambanacittānāṃ nirvāṇamapi duḥsthitam // SBca_9.45 //",
    "T04bsa003_u:1483": " kleśaprahāṇānmuktiścettadanantaramastu sā /",
    "T04bsa003_u:1484": " dṛṣṭaṃ ca teṣu sāmarthyaṃ niṣkleśasyāpi karmaṇaḥ // SBca_9.46 //",
    "T04bsa003_u:1485": " tṛṣṇā tāvadupādānaṃ nāsti cetsaṃpradhāryate /",
    "T04bsa003_u:1486": " kimakliṣṭāpi tṛṣṇaiṣāṃ nāsti saṃmohavat satī // SBca_9.47 //",
    "T04bsa003_u:1487": " vedanāpratyayā tṛṣṇā vedanaiṣāṃ ca vidyate /",
    "T04bsa003_u:1488": " sālambanena cittena sthātavyaṃ yatra tatra vā // SBca_9.48 //",
    "T04bsa003_u:1489": " vinā śūnyatayā cittaṃ baddhamutpadyate punaḥ /",
    "T04bsa003_u:1490": " yathāsaṃjñisamāpattau bhāvayettena śūnyatām // SBca_9.49 //",
    "T04bsa003_u:1491": " yatsūtre'vataredvākyaṃ taccedbuddhoktamiṣyate /",
    "T04bsa003_u:1492": " mahāyānaṃ bhavatsūtraiḥ prāyastulyaṃ na kiṃ matam // SBca_9.50 //",
    "T04bsa003_u:1493": " ekenāgamyamānena sakalaṃ yadi doṣavat /",
    "T04bsa003_u:1494": " ekena sūtratulyena kiṃ na sarvaṃ jinoditam // SBca_9.51 //",
    "T04bsa003_u:1495": " mahākāśyapamukhyaiśca yadvākyaṃ nāvagāhyate /",
    "T04bsa003_u:1496": " tattvayānavabuddhatvādagrāhyaṃ kaḥ kariṣyati // SBca_9.52 //",
    "T04bsa003_u:1497": " saktitrāsāttvanirmuktyā saṃsāre sidhyati sthitiḥ /",
    "T04bsa003_u:1498": " mohena duḥkhināmarthe śūnyatāyā idaṃ phalam // SBca_9.53 //",
    "T04bsa003_u:1499": " tadevaṃ śūnyatāpakṣe dūṣaṇaṃ nopapadyate /",
    "T04bsa003_u:1500": " tasmānnirvicikitsena bhāvanīyaiva śūnyatā // SBca_9.54 //",
    "T04bsa003_u:1501": " kleśajñeyāvṛtitamaḥpratipakṣo hi śūnyatā /",
    "T04bsa003_u:1502": " śīghraṃ sarvajñatākāmo na bhāvayati tāṃ katham // SBca_9.55 //",
    "T04bsa003_u:1503": " yadduḥkhajananaṃ vastu trāsastasmātprajāyatām /",
    "T04bsa003_u:1504": " śūnyatā duḥkhaśamanī tataḥ kiṃ jāyate bhayam // SBca_9.56 //",
    "T04bsa003_u:1505": " yatastato vāstu bhayaṃ yadyahaṃ nāma kiṃcana /",
    "T04bsa003_u:1506": " ahameva ca kiṃciccedbhayaṃ kasya bhaviṣyati // SBca_9.57 //",
    "T04bsa003_u:1507": " dantakeśanakhā nāhaṃ nāsthi nāpyasmi śoṇitam /",
    "T04bsa003_u:1508": " na siṃghāṇaṃ na ca śleṣmā na pūyaṃ lasikāpi vā // SBca_9.58 //",
    "T04bsa003_u:1509": " nāhaṃ vasā na ca svedo na medo 'strāṇi nāpyaham /",
    "T04bsa003_u:1510": " na cāhamantranirguṇḍī gūthamūtramahaṃ na ca // SBca_9.59 //",
    "T04bsa003_u:1511": " nāhaṃ māṃsaṃ na ca snāyu noṣmā vāyurahaṃ na ca /",
    "T04bsa003_u:1512": " na ca cchidrāṇyahaṃ nāpi ṣaḍ vijñānāni sarvathā // SBca_9.60 //",
    "T04bsa003_u:1513": " śabdajñānaṃ yadi tadā śabdo gṛhyeta sarvadā /",
    "T04bsa003_u:1514": " jñeyaṃ vinā tu kiṃ vetti yena jñānaṃ nirucyate // SBca_9.61 //",
    "T04bsa003_u:1515": " ajānānaṃ yadi jñānaṃ kāṣṭhaṃ jñānaṃ prasajyate /",
    "T04bsa003_u:1516": " tenāsaṃnihitajñeyaṃ jñānaṃ nāstīti niścayaḥ // SBca_9.62 //",
    "T04bsa003_u:1517": " tadeva rūpaṃ jānāti tadā kiṃ na śṛṇotyapi /",
    "T04bsa003_u:1518": " śabdasyāsaṃnidhānāccettatastajjñānamapyasat // SBca_9.63 //",
    "T04bsa003_u:1519": " śabdagrahaṇarūpaṃ yattadrūpagrahaṇaṃ katham /",
    "T04bsa003_u:1520": " ekaḥ pitā ca putraśca kalpyate na tu tattvataḥ // SBca_9.64 //",
    "T04bsa003_u:1521": " sattvaṃ rajastamo vāpi na putro na pitā yataḥ /",
    "T04bsa003_u:1522": " śabdagrahaṇayuktastu svabhāvastasya nekṣyate // SBca_9.65 //",
    "T04bsa003_u:1523": " tadevānyena rūpeṇa naṭavatso 'pyaśāśvataḥ /",
    "T04bsa003_u:1524": " sa evānyasvabhāvaścedapūrveyaṃ tadekatā // SBca_9.66 //",
    "T04bsa003_u:1525": " anyadrūpamasatyaṃ cennijaṃ tadrūpamucyatām /",
    "T04bsa003_u:1526": " jñānatā cettataḥ sarvapuṃsāmaikyaṃ prasajyate // SBca_9.67 //",
    "T04bsa003_u:1527": " cetanācetane caikyaṃ tayoryenāstitā samā /",
    "T04bsa003_u:1528": " viśeṣaśca yadā mithyā kaḥ sādṛśyāśrayastadā // SBca_9.68 //",
    "T04bsa003_u:1529": " acetanaśca naivāhamācaitanyātpaṭādivat /",
    "T04bsa003_u:1530": " atha jñaścetanāyogādajño naṣṭaḥ prasajyate // SBca_9.69 //",
    "T04bsa003_u:1531": " athāvikṛta evātmā caitanyenāsya kiṃ kṛtam /",
    "T04bsa003_u:1532": " ajñasya niṣkriyasyaivamākāśasyātmatā matā // SBca_9.70 //",
    "T04bsa003_u:1533": " na karmaphalasaṃbandho yuktaścedātmanā vinā /",
    "T04bsa003_u:1534": " karma kṛtvā vinaṣṭe hi phalaṃ kasya bhaviṣyati // SBca_9.71 //",
    "T04bsa003_u:1535": " dvayorapyāvayoḥ siddhe bhinnādhāre kriyāphale /",
    "T04bsa003_u:1536": " nirvyāpāraśca tatrātmetyatra vādo vṛthā nanu // SBca_9.72 //",
    "T04bsa003_u:1537": " hetumān phalayogīti dṛśyate naiṣa saṃbhavaḥ /",
    "T04bsa003_u:1538": " saṃtānasyaikyamāśritya kartā bhokteti deśitam // SBca_9.73 //",
    "T04bsa003_u:1539": " atītānāgataṃ cittaṃ nāhaṃ taddhi na vidyate /",
    "T04bsa003_u:1540": " athotpannamahaṃ cittaṃ naṣṭe 'sminnāstyahaṃ punaḥ // SBca_9.74 //",
    "T04bsa003_u:1541": " yathaiva kadalīstambho na kaścidbhāgaśaḥ kṛtaḥ /",
    "T04bsa003_u:1542": " tathāhamapyasadbhūto mṛgyamāṇo vicārataḥ // SBca_9.75 //",
    "T04bsa003_u:1543": " yadi sattvo na vidyeta kasyopari kṛpeti cet /",
    "T04bsa003_u:1544": " kāryārthamabhyupetena yo mohena prakalpitaḥ // SBca_9.76 //",
    "T04bsa003_u:1545": " kāryaṃ kasya na cetsattvaḥ satyamīhā tu mohataḥ /",
    "T04bsa003_u:1546": " duḥkhavyupaśamārthaṃ tu kāryamoho na vāryate // SBca_9.77 //",
    "T04bsa003_u:1547": " duḥkhaheturahaṃkāra ātmamohāttu vardhate /",
    "T04bsa003_u:1548": " tato 'pi na nivartyaścet varaṃ nairātmyabhāvanā // SBca_9.78 //",
    "T04bsa003_u:1549": " kāyo na pādau na jaṅghā norū kāyaḥ kaṭirna ca /",
    "T04bsa003_u:1550": " nodaraṃ nāpyayaṃ pṛṣṭhaṃ noro bāhū na cāpi saḥ // SBca_9.79 //",
    "T04bsa003_u:1551": " na hastau nāpyayaṃ pārśvau na kakṣau nāṃsalakṣaṇaḥ /",
    "T04bsa003_u:1552": " na grīvā na śiraḥ kāyaḥ kāyo 'tra kataraḥ punaḥ // SBca_9.80 //",
    "T04bsa003_u:1553": " yadi sarveṣu kāyo 'yamekadeśena vartate /",
    "T04bsa003_u:1554": " aṃśā aṃśeṣu vartante sa ca kutra svayaṃ sthitaḥ // SBca_9.81 //",
    "T04bsa003_u:1555": " sarvātmanā cetsarvatra sthitaḥ kāyaḥ karādiṣu /",
    "T04bsa003_u:1556": " kāyāstāvanta eva syuryāvantaste karādayaḥ // SBca_9.82 //",
    "T04bsa003_u:1557": " naivāntarna bahiḥ kāyaḥ kathaṃ kāyaḥ karādiṣu /",
    "T04bsa003_u:1558": " karādibhyaḥ pṛthaṅ nāsti kathaṃ nu khalu vidyate // SBca_9.83 //",
    "T04bsa003_u:1559": " tannāsti kāyo mohāttu kāyabuddhiḥ karādiṣu /",
    "T04bsa003_u:1560": " saṃniveśaviśeṣeṇa sthāṇau puruṣabuddhivat // SBca_9.84 //",
    "T04bsa003_u:1561": " yāvatpratyayasāmagrī tāvatkāyaḥ pumāniva /",
    "T04bsa003_u:1562": " evaṃ karādau sā yāvattāvatkāyo 'tra dṛśyate // SBca_9.85 //",
    "T04bsa003_u:1563": " evamaṅgulipuñjatvātpādo 'pi kataro bhavet /",
    "T04bsa003_u:1564": " so 'pi parvasamūhatvāt parvāpi svāṃśabhedataḥ // SBca_9.86 //",
    "T04bsa003_u:1565": " aṃśā apyaṇubhedena so 'pyaṇurdigvibhāgataḥ /",
    "T04bsa003_u:1566": " digvibhāgo niraṃśatvādākāśaṃ tena nāstyaṇuḥ // SBca_9.87 //",
    "T04bsa003_u:1567": " evaṃ svapnopame rūpe ko rajyeta vicārakaḥ /",
    "T04bsa003_u:1568": " kāyaścaivaṃ yadā nāsti tadā kā strī pumāṃśca kaḥ // SBca_9.88 //",
    "T04bsa003_u:1569": " yadyasti duḥkhaṃ tattvena prahṛṣṭān kiṃ na bādhate /",
    "T04bsa003_u:1570": " śokādyārtāya mṛṣṭādi sukhaṃ cetkiṃ na rocate // SBca_9.89 //",
    "T04bsa003_u:1571": " balīyasābhibhūtatvādyadi tannānubhūyate /",
    "T04bsa003_u:1572": " vedanātvaṃ kathaṃ tasya yasya nānubhavātmatā // SBca_9.90 //",
    "T04bsa003_u:1573": " asti sūkṣmatayā duḥkhaṃ sthaulyaṃ tasya hṛtaṃ nanu /",
    "T04bsa003_u:1574": " tuṣṭimātrāparā cetsyāttasmāt sāpyasya sūkṣmatā // SBca_9.91 //",
    "T04bsa003_u:1575": " viruddhapratyayotpattau duḥkhasyānudayo yadi /",
    "T04bsa003_u:1576": " kalpanābhiniveśo hi vedanetyāgataṃ nanu // SBca_9.92 //",
    "T04bsa003_u:1577": " ata eva vicāro 'yaṃ pratipakṣo 'sya bhāvyate /",
    "T04bsa003_u:1578": " vikalpakṣetrasaṃbhūtadhyānāhārā hi yoginaḥ // SBca_9.93 //",
    "T04bsa003_u:1579": " sāntarāvindriyārthau cetsaṃsargaḥ kuta etayoḥ /",
    "T04bsa003_u:1580": " nirantaratve 'pyekatvaṃ kasya kenāstu saṃgatiḥ // SBca_9.94 //",
    "T04bsa003_u:1581": " nāṇoraṇau praveśo 'sti nirākāśaḥ samaśca saḥ /",
    "T04bsa003_u:1582": " apraveśe na miśratvamamiśratve na saṃgatiḥ // SBca_9.95 //",
    "T04bsa003_u:1583": " niraṃśasya ca saṃsargaḥ kathaṃ nāmopapadyate /",
    "T04bsa003_u:1584": " saṃsarge ca niraṃśatvaṃ yadi dṛṣṭaṃ nidarśaya // SBca_9.96 //",
    "T04bsa003_u:1585": " vijñānasya tvamūrtasya saṃsargo naiva yujyate /",
    "T04bsa003_u:1586": " samūhasyāpyavastutvādyathā pūrvaṃ vicāritam // SBca_9.97 //",
    "T04bsa003_u:1587": " tadevaṃ sparśanābhāve vedanāsaṃbhavaḥ kutaḥ /",
    "T04bsa003_u:1588": " kimarthamayamāyāsaḥ bādhā kasya kuto bhavet // SBca_9.98 //",
    "T04bsa003_u:1589": " yadā na vedakaḥ kaścidvedanā ca na vidyate /",
    "T04bsa003_u:1590": " tadāvasthāmimāṃ dṛṣṭvā tṛṣṇe kiṃ na vidīryase // SBca_9.99 //",
    "T04bsa003_u:1591": " dṛśyate spṛśyate cāpi svapnamāyopamātmanā /",
    "T04bsa003_u:1592": " cittena sahajātatvādvedanā tena nekṣyate // SBca_9.100 //",
    "T04bsa003_u:1593": " pūrvaṃ paścācca jātena smaryate nānubhūyate /",
    "T04bsa003_u:1594": " svātmānaṃ nānubhavati na cānyenānubhūyate // SBca_9.101 //",
    "T04bsa003_u:1595": " na cāsti vedakaḥ kaścidvedanāto na tattvataḥ /",
    "T04bsa003_u:1596": " nirātmake kalāpe 'smin ka evaṃ bādhyate 'nayā // SBca_9.102 //",
    "T04bsa003_u:1597": " nendriyeṣu na rūpādau nāntarāle manaḥ sthitam /",
    "T04bsa003_u:1598": " nāpyantarna bahiścittamanyatrāpi na labhyate // SBca_9.103 //",
    "T04bsa003_u:1599": " yanna kāye na cānyatra na miśraṃ na pṛthak kvacit /",
    "T04bsa003_u:1600": " tanna kiṃcidataḥ sattvāḥ prakṛtyā parinirvṛtāḥ // SBca_9.104 //",
    "T04bsa003_u:1601": " jñeyātpūrvaṃ yadi jñānaṃ kimālambyāsya saṃbhavaḥ /",
    "T04bsa003_u:1602": " jñeyena saha cejjñānaṃ kimālambyāsya saṃbhavaḥ // SBca_9.105 //",
    "T04bsa003_u:1603": " atha jñeyādbhavet paścāt tadā jñānaṃ kuto bhavet /",
    "T04bsa003_u:1604": " evaṃ ca sarvadharmāṇāmutpattirnāvasīyate // SBca_9.106 //",
    "T04bsa003_u:1605": " yadyevaṃ saṃvṛtirnāsti tataḥ satyadvayaṃ kutaḥ /",
    "T04bsa003_u:1606": " atha sāpyanyasaṃvṛtyā syātsattvo nirvṛtaḥ kutaḥ // SBca_9.107 //",
    "T04bsa003_u:1607": " paracittavikalpo 'sau svasaṃvṛtyā tu nāsti saḥ /",
    "T04bsa003_u:1608": " sa paścānniyataḥ so 'sti na cennāstyeva saṃvṛtiḥ // SBca_9.108 //",
    "T04bsa003_u:1609": " kalpanā kalpitaṃ ceti dvayamanyonyaniśritam /",
    "T04bsa003_u:1610": " yathāprasiddhamāśritya vicāraḥ sarva ucyate // SBca_9.109 //",
    "T04bsa003_u:1611": " vicāritena tu yadā vicāreṇa vicāryate /",
    "T04bsa003_u:1612": " tadānavasthā tasyāpi vicārasya vicāraṇāt // SBca_9.110 //",
    "T04bsa003_u:1613": " vicārite vicārye tu vicārasyāsti nāśrayaḥ /",
    "T04bsa003_u:1614": " nirāśritatvānnodeti tacca nirvāṇamucyate // SBca_9.111 //",
    "T04bsa003_u:1615": " yasya tvetaddūyaṃ satyaṃ sa evātyantaduḥsthitaḥ /",
    "T04bsa003_u:1616": " yadi jñeyavaśādartho jñānāstitve tu kā gatiḥ // SBca_9.112 //",
    "T04bsa003_u:1617": " atha jñeyavaśājjñānaṃ jñeyāstitve tu kā gatiḥ /",
    "T04bsa003_u:1618": " athānyonyavaśātsattvamabhāvaḥ syāddūyorapi // SBca_9.113 //",
    "T04bsa003_u:1619": " pitā cenna vinā putrātkutaḥ putrasya saṃbhavaḥ /",
    "T04bsa003_u:1620": " putrābhāve pitā nāsti tathāsattvaṃ tayordvayoḥ // SBca_9.114 //",
    "T04bsa003_u:1621": " aṅkuro jāyate bījādbījaṃ tenaiva sūcyate /",
    "T04bsa003_u:1622": " jñeyājjñānena jātena tatsattā kiṃ na gamyate // SBca_9.115 //",
    "T04bsa003_u:1623": " aṅkurādanyato jñānādbījamastīti gamyate /",
    "T04bsa003_u:1624": " jñānāstitvaṃ kuto jñātaṃ jñeyaṃ yattena gamyate // SBca_9.116 //",
    "T04bsa003_u:1625": " lokaḥ pratyakṣatastāvatsarvaṃ hetumudīkṣate /",
    "T04bsa003_u:1626": " padmanālādibhedo hi hetubhedena jāyate // SBca_9.117 //",
    "T04bsa003_u:1627": " kiṃkṛto hetubhedaścet pūrvahetuprabhedataḥ /",
    "T04bsa003_u:1628": " kasmāccetphalado hetuḥ pūrvahetuprabhāvataḥ // SBca_9.118 //",
    "T04bsa003_u:1629": " īśvaro jagato hetuḥ vada kastāvadīśvaraḥ /",
    "T04bsa003_u:1630": " bhūtāni cedbhavatvevaṃ nāmamātre 'pi kiṃ śramaḥ // SBca_9.119 //",
    "T04bsa003_u:1631": " api tvaneke 'nityāśca niśceṣṭā na ca devatāḥ /",
    "T04bsa003_u:1632": " laṅghyāścāśucayaścaiva kṣmādayo na sa īśvaraḥ // SBca_9.120 //",
    "T04bsa003_u:1633": " nākāśamīśo 'ceṣṭatvāt nātmā pūrvaniṣedhataḥ /",
    "T04bsa003_u:1634": " acintyasya ca kartṛtvamapyacintyaṃ kimucyate // SBca_9.121 //",
    "T04bsa003_u:1635": " tena kiṃ sraṣṭumiṣṭaṃ ca ātmā cet nanvasau dhruvaḥ /",
    "T04bsa003_u:1636": " kṣmādisvabhāva īśaśca jñānaṃ jñeyādanādi ca // SBca_9.122 //",
    "T04bsa003_u:1637": " karmaṇaḥ sukhaduḥkhe ca vada kiṃ tena nirmitam /",
    "T04bsa003_u:1638": " hetorādirna cedasti phalasyādiḥ kuto bhavet // SBca_9.123 //",
    "T04bsa003_u:1639": " kasmātsadā na kurute na hi so 'nyamapekṣate /",
    "T04bsa003_u:1640": " tenākṛto 'nyo nāstyeva tenāsau kimapekṣatām // SBca_9.124 //",
    "T04bsa003_u:1641": " apekṣate cetsāmagrīṃ heturna punarīśvaraḥ /",
    "T04bsa003_u:1642": " nākartumīśaḥ sāmagryāṃ[na kartuṃ tadabhāvataḥ] // SBca_9.125 //",
    "T04bsa003_u:1643": " karotyanicchannīśaścetparāyattaḥ prasajyate /",
    "T04bsa003_u:1644": " icchannapīcchāyattaḥ syāt kurvataḥ kuta īśatā // SBca_9.126 //",
    "T04bsa003_u:1645": " ye 'pi nityānaṇūnāhuste 'pi pūrvaṃ nivāritāḥ /",
    "T04bsa003_u:1646": " sāṃkhyāḥ pradhānamicchanti nityaṃ lokasya kāraṇam // SBca_9.127 //",
    "T04bsa003_u:1647": " sattvaṃ rajastamaśceti guṇā aviṣamasthitāḥ /",
    "T04bsa003_u:1648": " pradhānamiti kathyante viṣamairjagaducyate // SBca_9.128 //",
    "T04bsa003_u:1649": " ekasya trisvabhāvatvamayuktaṃ tena nāsti tat /",
    "T04bsa003_u:1650": " evaṃ guṇā na vidyante pratyekaṃ te 'pi hi tridhā // SBca_9.129 //",
    "T04bsa003_u:1651": " guṇābhāve ca śabdāderastitvamatidūrataḥ /",
    "T04bsa003_u:1652": " acetane ca vastrādau sukhāderapyasaṃbhavaḥ // SBca_9.130 //",
    "T04bsa003_u:1653": " taddheturūpā bhāvāścennanu bhāvā vicāritāḥ /",
    "T04bsa003_u:1654": " sukhādyeva ca te hetuḥ na ca tasmātpaṭādayaḥ // SBca_9.131 //",
    "T04bsa003_u:1655": " paṭādestu sukhādi syāttadabhāvātsukhādyasat /",
    "T04bsa003_u:1656": " sukhādīnāṃ ca nityatvaṃ kadācinnopalabhyate // SBca_9.132 //",
    "T04bsa003_u:1657": " satyāmeva sukhavyaktau saṃvittiḥ kiṃ na gṛhyate /",
    "T04bsa003_u:1658": " tadeva sūkṣmatāṃ yāti sthūlaṃ sūkṣmaṃ ca tatkatham // SBca_9.133 //",
    "T04bsa003_u:1659": " sthaulyaṃ tyaktvā bhavetsūkṣmamanitye sthaulyasūkṣmate /",
    "T04bsa003_u:1660": " sarvasya vastunastadvatkiṃ nānityatvamiṣyate // SBca_9.134 //",
    "T04bsa003_u:1661": " na sthaulyaṃ cetsukhādanyat sukhasyānityatā sphuṭam /",
    "T04bsa003_u:1662": " nāsadutpadyate kiṃcidasattvāditi cenmatam // SBca_9.135 //",
    "T04bsa003_u:1663": " vyaktasyāsata utpattirakāmasyāpi te sthitā /",
    "T04bsa003_u:1664": " annādo 'medhyabhakṣaḥ syāt phalaṃ hetau yadi sthitam // SBca_9.136 //",
    "T04bsa003_u:1665": " paṭārgheṇaiva karpāsabījaṃ krītvā nivasyatām /",
    "T04bsa003_u:1666": " mohāccennekṣate lokaḥ tattvajñasyāpi sā sthitiḥ // SBca_9.137 //",
    "T04bsa003_u:1667": " lokasyāpi ca tajjñānamasti kasmānna paśyati /",
    "T04bsa003_u:1668": " lokāpramāṇatāyāṃ cet vyaktadarśanamapyasat // SBca_9.138 //",
    "T04bsa003_u:1669": " pramāṇamapramāṇaṃ cennanu tatpramitaṃ mṛṣā /",
    "T04bsa003_u:1670": " tattvataḥ śūnyatā tasmādbhāvānāṃ nopapadyate // SBca_9.139 //",
    "T04bsa003_u:1671": " kalpitaṃ bhāvamaspṛṣṭvā tadabhāvo na gṛhyate /",
    "T04bsa003_u:1672": " tasmādbhāvo mṛṣā yo hi tasyābhāvaḥ sphuṭaṃ mṛṣā // SBca_9.140 //",
    "T04bsa003_u:1673": " tasmātsvapne sute naṣṭe sa nāstīti vikalpanā /",
    "T04bsa003_u:1674": " tadbhāvakalpanotpādaṃ vibadhnāti mṛṣā ca sā // SBca_9.141 //",
    "T04bsa003_u:1675": " tasmādevaṃ vicāreṇa nāsti kiṃcidahetutaḥ /",
    "T04bsa003_u:1676": " na ca vyastasamasteṣu pratyayeṣu vyavasthitam // SBca_9.142 //",
    "T04bsa003_u:1677": " anyato nāpi cāyātaṃ na tiṣṭhati na gacchati /",
    "T04bsa003_u:1678": " māyātaḥ ko viśeṣo 'sya yanmūḍhaiḥ satyataḥ kṛtam // SBca_9.143 //",
    "T04bsa003_u:1679": " māyayā nirmitaṃ yacca hetubhiryacca nirmitam /",
    "T04bsa003_u:1680": " āyāti tatkutaḥ kutra yāti ceti nirūpyatām // SBca_9.144 //",
    "T04bsa003_u:1681": " yadanyasaṃnidhānena dṛṣṭaṃ na tadabhāvataḥ /",
    "T04bsa003_u:1682": " pratibimbasame tasmin kṛtrime satyatā katham // SBca_9.145 //",
    "T04bsa003_u:1683": " vidyamānasya bhāvasya hetunā kiṃ prayojanam /",
    "T04bsa003_u:1684": " athāpyavidyamāno 'sau hetunā kiṃ prayojanam // SBca_9.146 //",
    "T04bsa003_u:1685": " nābhāvasya vikāro 'sti hetukoṭiśatairapi /",
    "T04bsa003_u:1686": " tadavastha kathaṃ bhāvaḥ ko vānyo bhāvatāṃ gataḥ // SBca_9.147 //",
    "T04bsa003_u:1687": " nābhāvakāle bhāvaścetkadā bhāvo bhaviṣyati /",
    "T04bsa003_u:1688": " nājātena hi bhāvena so 'bhāvo 'pagamiṣyati // SBca_9.148 //",
    "T04bsa003_u:1689": " na cānapagate 'bhāve bhāvāvasarasaṃbhavaḥ /",
    "T04bsa003_u:1690": " bhāvaścābhāvatāṃ naiti dvisvabhāvaprasaṅgataḥ // SBca_9.149 //",
    "T04bsa003_u:1691": " evaṃ na ca nirodho 'sti na ca bhāvo 'sti sarvadā /",
    "T04bsa003_u:1692": " ajātamaniruddhaṃ ca tasmātsarvamidaṃ jagat // SBca_9.150 //",
    "T04bsa003_u:1693": " svapnopamāstu gatayo vicāre kadalīsamāḥ /",
    "T04bsa003_u:1694": " nirvṛtānirvṛtānāṃ ca viśeṣo nāsti vastutaḥ // SBca_9.151 //",
    "T04bsa003_u:1695": " evaṃ śūnyeṣu dharmeṣu kiṃ labdhaṃ kiṃ hṛtaṃ bhavet /",
    "T04bsa003_u:1696": " satkṛtaḥ paribhūto vā kena kaḥ saṃbhaviṣyati // SBca_9.152 //",
    "T04bsa003_u:1697": " kutaḥ sukhaṃ vā duḥkhaṃ vā kiṃ priyaṃ vā kimapriyam /",
    "T04bsa003_u:1698": " kā tṛṣṇā kutra sā tṛṣṇā mṛgyamāṇā svabhāvataḥ // SBca_9.153 //",
    "T04bsa003_u:1699": " vicāre jīvalokaḥ kaḥ ko nāmātra mariṣyati /",
    "T04bsa003_u:1700": " ko bhaviṣyati ko bhūtaḥ ko bandhuḥ kasya kaḥ suhṛt // SBca_9.154 //",
    "T04bsa003_u:1701": " sarvamākāśasaṃkāśaṃ parigṛhṇantu madvidhāḥ /",
    "T04bsa003_u:1702": " prakupyanti prahṛṣyanti kalahotsavahetubhiḥ // SBca_9.155 //",
    "T04bsa003_u:1703": " śokāyāsairviṣādaiśca mithaśchedanabhedanaiḥ /",
    "T04bsa003_u:1704": " yāpayanti sukṛcchreṇa pāpairātmasukhecchavaḥ // SBca_9.156 //",
    "T04bsa003_u:1705": " mṛtāḥ patantyapāyeṣu dīrghatīvravyatheṣu ca /",
    "T04bsa003_u:1706": " āgatyāgatya sugatiṃ bhūtvā bhūtvā sukhocitāḥ // SBca_9.157 //",
    "T04bsa003_u:1707": " bhave bahuprapātaśca tatra cātattvamīdṛśam /",
    "T04bsa003_u:1708": " tatrānyonyavirodhaśca na bhavettattvamīdṛśam // SBca_9.158 //",
    "T04bsa003_u:1709": " tatra cānupamāstīvrā anantā duḥkhasāgarāḥ /",
    "T04bsa003_u:1710": " tatraivamalpabalatā tatrāpyalpatvamāyuṣaḥ // SBca_9.159 //",
    "T04bsa003_u:1711": " tatrāpi jīvitārogyavyāpāreiḥ kṣutklamaśramaiḥ /",
    "T04bsa003_u:1712": " nidrayopadravairbālasaṃsargairniṣphalaistathā // SBca_9.160 //",
    "T04bsa003_u:1713": " vṛthaivāyurvahatyāśu vivekastatra durlabhaḥ /",
    "T04bsa003_u:1714": " tatrāpyabhyastavikṣepanivāraṇagatiḥ kutaḥ // SBca_9.161 //",
    "T04bsa003_u:1715": " tatrāpi māro yatate mahāpāyaprapātane /",
    "T04bsa003_u:1716": " tatrāsanmārgabāhulyādvicikitsā ca durjayā // SBca_9.162 //",
    "T04bsa003_u:1717": " punaśca kṣaṇadaurlabhyaṃ buddhotpādo 'tidurlabhaḥ /",
    "T04bsa003_u:1718": " kleśaugho durnivāraścetyaho duḥkhaparaṃparā // SBca_9.163 //",
    "T04bsa003_u:1719": " aho batātiśocyatvameṣāṃ duḥkhaughavartinām /",
    "T04bsa003_u:1720": " ye nekṣante svadauḥsthityamevamapyatiduḥsthitāḥ // SBca_9.164 //",
    "T04bsa003_u:1721": " snātvā snātvā yathā kaścidviśedvahniṃ muhurmuhuḥ /",
    "T04bsa003_u:1722": " svasausthityaṃ ca manyante evamapyatiduḥsthitāḥ // SBca_9.165 //",
    "T04bsa003_u:1723": " ajarāmaralīlānāmevaṃ viharatāṃ satām /",
    "T04bsa003_u:1724": " āyāsyantyāpado ghorāḥ kṛtvā maraṇamagrataḥ // SBca_9.166 //",
    "T04bsa003_u:1725": " evaṃ duḥkhāgnitaptānāṃ śāntiṃ kuryāmahaṃ kadā /",
    "T04bsa003_u:1726": " puṇyameghasamudbhūtaiḥ sukhopakaraṇaiḥ svakaiḥ // SBca_9.167 //",
    "T04bsa003_u:1727": " kadopalambhadṛṣṭibhyo deśayiṣyāmi śūnyatām /",
    "T04bsa003_u:1728": " saṃvṛtyānupalambhena puṇyasaṃbhāramādarāt // SBca_9.168 //",
    "T04bsa003_u:1729": " iti prajñākaramativiracitāyāṃ bodhicaryāvatārapañjikāyāṃ prajñāpāramitāparicchedo navamaḥ",
    "T04bsa003_u:1730": " 10 Pariṇāmanāparicchedo daśamaḥ /",
    "T04bsa003_u:1731": " bodhicaryāvatāraṃ me yadvicintayataḥ śubham /",
    "T04bsa003_u:1732": " tena sarve janāḥ santu bodhicaryāvibhūṣaṇāḥ // SBca_10.1 //",
    "T04bsa003_u:1733": " sarvāsu dikṣu yāvantaḥ kāyacittavyathāturāḥ /",
    "T04bsa003_u:1734": " te prāpnuvantu matpuṇyaiḥ sukhaprāmodyasāgarān // SBca_10.2 //",
    "T04bsa003_u:1735": " āsaṃsāraṃ sukhajyānirmā bhūtteṣāṃ kadācana /",
    "T04bsa003_u:1736": " bodhisattvasukhaṃ prāptaṃ bhavatvavirataṃ jagat // SBca_10.3 //",
    "T04bsa003_u:1737": " yāvanto narakāḥ kecidvidyante lokadhātuṣu /",
    "T04bsa003_u:1738": " sukhāvatīsukhāmodyairmodantāṃ teṣu dehinaḥ // SBca_10.4 //",
    "T04bsa003_u:1739": " śītārtāḥ prāpnuvantūṣṇamuṣṇārtāḥ santu śītalāḥ /",
    "T04bsa003_u:1740": " bodhisattvamahāmeghasaṃbhavairjalasāgaraiḥ // SBca_10.5 //",
    "T04bsa003_u:1741": " asipatravanaṃ teṣāṃ syānnandanavanadyuti /",
    "T04bsa003_u:1742": " kūṭaśālmalivṛkṣāśca jāyantāṃ kalpapādapāḥ // SBca_10.6 //",
    "T04bsa003_u:1743": " kādambakāraṇḍavacakravākahaṃsādikolāhalaramyaśobhaiḥ /",
    "T04bsa003_u:1744": " sarobhiruddāmasarojagandhair bhavantu hṛdyā narakapradeśāḥ // SBca_10.7 //",
    "T04bsa003_u:1745": " so 'ṅgārarāśirmaṇirāśirastu taptā ca bhūḥ sphāṭikakuṭṭimaṃ syāt /",
    "T04bsa003_u:1746": " bhavantu saṃghātamahīdharāśca pūjāvimānāḥ sugataprapūrṇāḥ // SBca_10.8 //",
    "T04bsa003_u:1747": " aṅgārataptopalaśastravṛṣṭir adyaprabhṛtyastu ca puṣpavṛṣṭiḥ /",
    "T04bsa003_u:1748": " tacchastrayuddhaṃ ca paraspareṇa krīḍārthamadyāstu ca puṣpayuddham //",
    "T04bsa003_u:1749": " patitasakalamāṃsāḥ kundavarṇāsthidehā dahanasamajalāyāṃ vaitaraṇyāṃ nimagnāḥ /",
    "T04bsa003_u:1750": " mama kuśalabalena prāptadivyātmabhāvāḥ saha suravanitābhiḥ santu mandākinīsthāḥ // SBca_10.10",
    "T04bsa003_u:1751": " trastāḥ paśyantvakasmādiha yamapuruṣāḥ kākagṛdhrāśca ghorā dhvāntaṃ dhvastaṃ samantātsukharatijananī kasya saumyā prabheyam /",
    "T04bsa003_u:1752": " ityūrdhvaṃ prekṣamāṇā gaganatalagataṃ vajrapāṇiṃ jvalantaṃ dṛṣṭvā prāmodyavegādvyapagataduritā yāntu tenaiva sārdham // SBca_10.11 //",
    "T04bsa003_u:1753": " patati kamalavṛṣṭirgandhapānīyamiśrācchamiti (?)narakavahniṃ dṛśyate nāśayantī /",
    "T04bsa003_u:1754": " kimidamiti sukhenāhlāditānāmakasmād bhavatu kamalapāṇerdarśanaṃ nārakāṇām // SBca_10.12",
    "T04bsa003_u:1755": " āyātāyāta śīghraṃ bhayamapanayata bhrātaro jīvitāḥ smaḥ saṃprāpto 'smākameṣa jvaladabhayakaraḥ ko 'pi cīrīkumāraḥ /",
    "T04bsa003_u:1756": " sarvaṃ yasyānubhāvādvyasanamapagataṃ prītivegāḥ pravṛttāḥ jātaṃ saṃbodhicittaṃ sakalajanaparitrāṇamātā dayā ca // SBca_10.13 //",
    "T04bsa003_u:1757": " paśyantvenaṃ bhavantaḥ suraśatamukuṭairarcyamānāṅghripadmaṃ kārūṇyādārdradṛṣṭiṃ śirasi nipatitānekapuṣpaughavṛṣṭim",
    "T04bsa003_u:1758": " kūṭāgārairmanojñaiḥ stutimukharasurastrīsahasropagītai -",
    "T04bsa003_u:1759": " rdṛṣṭvāgre mañjughoṣaṃ bhavatu kalakalaḥ sāṃprataṃ nārakāṇām // SBca_10.14",
    "T04bsa003_u:1760": " iti matkuśalaiḥ samantabhadrapramukhānāvṛtabodhisattvameghān /",
    "T04bsa003_u:1761": " sukhaśītasugandhavātavṛṣṭīn abhinandantu vilokya nārakāste // SBca_10.15",
    "T04bsa003_u:1762": " śāmyantu vedanāstīvrā nārakāṇāṃ bhayāni ca /",
    "T04bsa003_u:1763": " durgatibhyo vimucyantāṃ sarvadurgativāsinaḥ // SBca_10.16 //",
    "T04bsa003_u:1764": " anyonyabhakṣaṇabhayaṃ tiraścāmapagacchatu /",
    "T04bsa003_u:1765": " bhavantu sukhinaḥ pretā yathottarakurau narāḥ // SBca_10.17 //",
    "T04bsa003_u:1766": " saṃtarpyantāṃ pretāḥ snāpyantāṃ śītalā bhavantu sadā /",
    "T04bsa003_u:1767": " āryāvalokiteśvarakaragalitakṣīradhārābhiḥ // SBca_10.18 //",
    "T04bsa003_u:1768": " andhāḥ paśyantu rūpāṇi śṛṇvantu badhirāḥ sadā /",
    "T04bsa003_u:1769": " garbhiṇyaśca prasūyantāṃ māyādevīva nirvyathāḥ // SBca_10.19 //",
    "T04bsa003_u:1770": " vastrabhojanapānīyaṃ srakcandanavibhūṣaṇam /",
    "T04bsa003_u:1771": " manobhilaṣitaṃ sarvaṃ labhantāṃ hitasaṃhitam // SBca_10.20 //",
    "T04bsa003_u:1772": " bhītāśca nirbhayāḥ santu śokārtāḥ prītilābhinaḥ /",
    "T04bsa003_u:1773": " udvignāśca nirudvegā dhṛtimanto bhavantu ca // SBca_10.21 //",
    "T04bsa003_u:1774": " ārogyaṃ rogiṇāmastu mucyantāṃ sarvabandhanāt /",
    "T04bsa003_u:1775": " durbalā balinaḥ santu snigdhacittāḥ parasparam // SBca_10.22 //",
    "T04bsa003_u:1776": " sarvā diśaḥ śivāḥ santu sarveṣāṃ pathivartinām /",
    "T04bsa003_u:1777": " yena kāryeṇa gacchanti tadupāyena sidhyatu // SBca_10.23 //",
    "T04bsa003_u:1778": " nauyānayātrārūḍhāśca santu siddhamanorathāḥ /",
    "T04bsa003_u:1779": " kṣemeṇa kūlamāsādya ramantāṃ saha bandhubhiḥ // SBca_10.24 //",
    "T04bsa003_u:1780": " kāntāronmārgapatitā labhantāṃ sārthasaṃgatim /",
    "T04bsa003_u:1781": " aśrameṇa ca gacchantu cauravyāghrādinirbhayāḥ // SBca_10.25 //",
    "T04bsa003_u:1782": " suptamattapramattānāṃ vyādhyāraṇyādisaṃkaṭe /",
    "T04bsa003_u:1783": " anāthābālavṛddhānāṃ rakṣāṃ kurvantu devatāḥ // SBca_10.26 //",
    "T04bsa003_u:1784": " sarvākṣaṇavinirmuktāḥ śraddhāprajñākṛpānvitāḥ /",
    "T04bsa003_u:1785": " ākārācārasaṃpannāḥ santu jātismarāḥ sadā // SBca_10.27 //",
    "T04bsa003_u:1786": " bhavantvakṣayakośāśca yāvadgaganagañjavat /",
    "T04bsa003_u:1787": " nirdvandvā nirupāyāsāḥ santu svādhīnavṛttayaḥ // SBca_10.28 //",
    "T04bsa003_u:1788": " alpaujasaśca ye sattvāste bhavantu mahaujasaḥ /",
    "T04bsa003_u:1789": " bhavantu rūpasaṃpannā ye virūpāstapasvinaḥ // SBca_10.29 //",
    "T04bsa003_u:1790": " yāḥ kāścana striyo loke puruṣatvaṃ vrajantu tāḥ /",
    "T04bsa003_u:1791": " prāpnuvantūccatāṃ nīcā hatamānā bhavantu ca // SBca_10.30 //",
    "T04bsa003_u:1792": " anena mama puṇyena sarvasattvā aśeṣataḥ /",
    "T04bsa003_u:1793": " viramya sarvapāpebhyaḥ kurvantu kuśalaṃ sadā // SBca_10.31 //",
    "T04bsa003_u:1794": " bodhicittāvirahitā bodhicaryāparāyaṇāḥ /",
    "T04bsa003_u:1795": " buddhaiḥ parigṛhītāśca mārakarmavivarjitāḥ // SBca_10.32 //",
    "T04bsa003_u:1796": " aprameyāyuṣaścaiva sarvasattvā bhavantu te /",
    "T04bsa003_u:1797": " nityaṃ jīvantu sukhitā mṛtyuśabdo 'pi naśyatu // SBca_10.33 //",
    "T04bsa003_u:1798": " ramyāḥ kalpadrumodyānairdiśaḥ sarvā bhavantu ca /",
    "T04bsa003_u:1799": " buddhabuddhātmajākīrṇā dharmadhvanimanoharaiḥ // SBca_10.34 //",
    "T04bsa003_u:1800": " śarkarādivyapetā ca samā pāṇitalopamā /",
    "T04bsa003_u:1801": " mṛdvī ca vaiḍūryamayī bhūmiḥ sarvatra tiṣṭhatu // SBca_10.35 //",
    "T04bsa003_u:1802": " bodhisattvamahāparṣanmaṇḍalāni samantataḥ /",
    "T04bsa003_u:1803": " niṣīdantu svaśobhābhirmaṇḍayantu mahītalam // SBca_10.36 //",
    "T04bsa003_u:1804": " pakṣibhyaḥ sarvavṛkṣebhyo raśmibhyo gaganādapi /",
    "T04bsa003_u:1805": " dharmadhvaniraviśrāmaṃ śrūyatāṃ sarvadehibhiḥ // SBca_10.37 //",
    "T04bsa003_u:1806": " buddhabuddhasutairnityaṃ labhantāṃ te samāgamam /",
    "T04bsa003_u:1807": " pūjāmeghairanantaiśca pūjayantu jagadgurum // SBca_10.38 //",
    "T04bsa003_u:1808": " devo varṣatu kālena sasyasaṃpattirastu ca /",
    "T04bsa003_u:1809": " sphīto bhavatu lokaśca rājā bhavatu dhārmikaḥ // SBca_10.39 //",
    "T04bsa003_u:1810": " śaktā bhavantu cauṣadhyo mantrāḥ sidhyantu jāpinām /",
    "T04bsa003_u:1811": " bhavantu karuṇāviṣṭā ḍākinīrākṣasādayaḥ // SBca_10.40 //",
    "T04bsa003_u:1812": " mā kaścidduḥkhitaḥ sattvo mā pāpī mā ca rogitaḥ /",
    "T04bsa003_u:1813": " mā hīnaḥ paribhūto vā mā bhūtkaścicca durmanāḥ // SBca_10.41 //",
    "T04bsa003_u:1814": " pāṭhasvādhyāyakalilā vihārāḥ santu susthitāḥ /",
    "T04bsa003_u:1815": " nityaṃ syātsaṃghasāmagrī saṃghakāryaṃ ca sidhyatu // SBca_10.42 //",
    "T04bsa003_u:1816": " vivekalābhinaḥ santuḥ śikṣākāmāśca bhikṣavaḥ /",
    "T04bsa003_u:1817": " karmaṇyacittā dhyāyantu sarvavikṣepavarjitāḥ // SBca_10.43 //",
    "T04bsa003_u:1818": " lābhinyaḥ santu bhikṣuṇyaḥ kalahāyāsavarjitāḥ /",
    "T04bsa003_u:1819": " bhavantvakhaṇḍaśīlāśca sarve pravrajitāstathā // SBca_10.44 //",
    "T04bsa003_u:1820": " duḥśīlāḥ santu saṃvignāḥ pāpakṣayaratāḥ sadā /",
    "T04bsa003_u:1821": " sugaterlābhinaḥ santu tatra cākhaṇḍitavratāḥ // SBca_10.45 //",
    "T04bsa003_u:1822": " paṇḍitāḥ saṃskṛtāḥ santu lābhinaḥ paiṇḍapātikāḥ /",
    "T04bsa003_u:1823": " bhavantu śuddhasaṃtānāḥ sarvadikkhyātakīrtayaḥ // SBca_10.46 //",
    "T04bsa003_u:1824": " abhuktvāpāyikaṃ duḥkhaṃ vinā duṣkaracaryayā /",
    "T04bsa003_u:1825": " divyenaikena kāyena jagadbuddhatvamāpnuyāt // SBca_10.47 //",
    "T04bsa003_u:1826": " pūjyantāṃ sarvasaṃbuddhāḥ sarvasattvairanekadhā /",
    "T04bsa003_u:1827": " acintyabauddhasaukhyena sukhinaḥ santu bhūyasā // SBca_10.48 //",
    "T04bsa003_u:1828": " sidhyantu bodhisattvānāṃ jagadarthaṃ manorathāḥ /",
    "T04bsa003_u:1829": " yaccintayanti te nāthāstatsattvānāṃ samṛdhyatu // SBca_10.49 //",
    "T04bsa003_u:1830": " pratyekabuddhāḥ sukhino bhavantu śrāvakāstathā /",
    "T04bsa003_u:1831": " devāsuranarairnityaṃ pūjyamānāḥ sagauravaiḥ // SBca_10.50 //",
    "T04bsa003_u:1832": " jātismaratvaṃ pravrajyāmahaṃ ca prāpnuyāṃ sadā /",
    "T04bsa003_u:1833": " yāvatpramuditābhūmiṃ mañjughoṣaparigrahāt // SBca_10.51 //",
    "T04bsa003_u:1834": " yena tenāsanenāhaṃ yāpayeyaṃ balānvitaḥ /",
    "T04bsa003_u:1835": " vivekavāsasāmagrīṃ prāpnuyāṃ sarvajātiṣu // SBca_10.52 //",
    "T04bsa003_u:1836": " yadā ca draṣṭukāmaḥ syāṃ praṣṭukāmaśca kiṃcana /",
    "T04bsa003_u:1837": " tameva nāthaṃ paśyeyaṃ mañjunāthamavighnataḥ // SBca_10.53 //",
    "T04bsa003_u:1838": " daśadigvyomaparyantasarvasattvārthasādhane /",
    "T04bsa003_u:1839": " yathā carati mañjuśrīḥ saiva caryā bhavenmama // SBca_10.54 //",
    "T04bsa003_u:1840": " ākāśasya sthitiryāvadyāvacca jagataḥ sthitiḥ /",
    "T04bsa003_u:1841": " tāvanmama sthitirbhūyājjagadduḥkhāni nighnataḥ // SBca_10.55 //",
    "T04bsa003_u:1842": " yatkiṃcijjagato duḥkhaṃ tatsarvaṃ mayi pacyatām /",
    "T04bsa003_u:1843": " bodhisattvaśubhaiḥ sarvairjagatsukhitamastu ca // SBca_10.56 //",
    "T04bsa003_u:1844": " jagadduḥkhaikabhaiṣajyaṃ sarvasaṃpatsukhākaram /",
    "T04bsa003_u:1845": " lābhasatkārasahitaṃ ciraṃ tiṣṭhatu śāsanam // SBca_10.57 //",
    "T04bsa003_u:1846": " mañjughoṣaṃ namasyāmi yatprasādānmatiḥ śubhe /",
    "T04bsa003_u:1847": " kalyāṇamitraṃ vande 'haṃ yatprasādācca vardhate // SBca_10.58 //",
    "T04bsa003_u:1848": " || bodhicaryāvatāre pariṇāmanāparicchedo daśamaḥ ||",
    "T04bsa003_u:1849": " || samāpto 'yaṃ bodhicaryāvatāraḥ |",
    "T04bsa003_u:1850": " kṛtirācāryaśāntidevasya ||"
}