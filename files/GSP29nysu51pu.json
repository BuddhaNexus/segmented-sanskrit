{
    "GSP29nysu51pu:0": " NySBh_5,1.0 sādharmyavaidharmyābhyāṃ pratyavasthānasya vikalpāj",
    "GSP29nysu51pu:1": " jātibahutvam iti saṃkṣepeṇoktaṃ, tad vistareṇa vibhajyate tāḥ khalv imā",
    "GSP29nysu51pu:2": " jātayaḥ sthāpanāhetau prayukte caturviṃśatiḥ pratiṣedhahetavaḥ /",
    "GSP29nysu51pu:3": " sādharmyavaidharmyotkarṣāpakarṣavarṇyāvarṇyavikalpasādhyaprāptyaprāptiprasaṅgapratidṛṣṭāntānutpattisaṃśayaprakaraṇāhetvarthāpattyaviśeṣopapattyupalabdhyanupalabdhyanityanityakāryasamāḥ",
    "GSP29nysu51pu:4": " NySBh_5,1.1 jāteḥ saṃkṣepeṇoktāyā vistaro vaktavya itīdānīm ārabhyate",
    "GSP29nysu51pu:5": " sādharmyādisūtram sādharmyavaidharmyotkarṣāpakarṣavarṇyāvarṇyavikalpasādhyaprāptyaprāptiprasaṅgapratidṛṣṭāntānutpattisaṃśayaprakaraṇāhetvarthāpattyaviśeṣopapattyupalabdhyanupalabdhyanityanityakāryasamāḥ sādharmyeṇa pratyavasthānam aviśiṣyamāṇaṃ sthāpanāhetutaḥ sādharmyasamaḥ /",
    "GSP29nysu51pu:6": " aviśeṣaṃ tatra tatrodāhariṣyāmaḥ /",
    "GSP29nysu51pu:7": " evaṃ vaidharmyasamaprabhṛtayo 'pi",
    "GSP29nysu51pu:8": " nirvaktavyāḥ // NySBh_20//",
    "GSP29nysu51pu:9": " NyS_5,1.2 sādharmyavaidharmyābhyām upasaṃhāre taddharmaviparyayopapatteḥ",
    "GSP29nysu51pu:10": " sādharmyavaidharmyasamau //",
    "GSP29nysu51pu:11": " NySBh_5,1.2 sādharmyeṇopasaṃhāre sādhyadharmaviparyayopapatteḥ sādharmyeṇaiva pratyavasthānam aviśiṣyamāṇaṃ sthāpanāhetutaḥ sādharmyasamaḥ pratiṣedhaḥ /",
    "GSP29nysu51pu:12": " nidarśanaṃ kriyāvān ātmā dravyasya kriyāhetuguṇayogāt /",
    "GSP29nysu51pu:13": " dravyaṃ loṣṭaḥ kriyāhetuguṇayuktaḥ kriyāvāṃs tathā cātmā tasmāt kriyāvān iti /",
    "GSP29nysu51pu:14": " evam upasaṃhṛte paraḥ sādharmyeṇaiva pratyavatiṣṭhate niṣkriya ātmā vibhuno dravyasya niṣkriyatvād vibhu cākāśaṃ niṣkriyaṃ ca tathā cātmā tasmān niṣkriya iti /",
    "GSP29nysu51pu:15": " na cāsti viśeṣahetuḥ kriyāvatsādharmyāt kriyāvatā bhavitavyaṃ na punar akriyasādharmyād niṣkriyeṇeti",
    "GSP29nysu51pu:16": " viśeṣahetvabhāvāt sādharmyasamaḥ pratiṣedho bhavati /",
    "GSP29nysu51pu:17": " atha vaidharmyasamaḥ kriyāhetuguṇayukto loṣṭaḥ paricchinno dṛṣṭo na ca tathātmā tasmān na loṣṭavat kriyāvān iti /",
    "GSP29nysu51pu:18": " na cāsti viśeṣahetuḥ kriyāvatsādharmyāt kriyāvatā bhavitavyaṃ na punaḥ kriyāvadvaidharmyād akriyeṇeti viśeṣahetvabhāvād vaidharmyasamaḥ /",
    "GSP29nysu51pu:19": " vaidharmyeṇa copasaṃhāraḥ niṣkriya ātmā vibhutvāt kriyāvad dravyam avibhu dṛṣṭaṃ niṣkriyaṃ loṣṭaḥ na ca tathātmā tasmān niṣkriya iti /",
    "GSP29nysu51pu:20": " vaidharmyeṇa pratyavasthānaṃ niṣkriyaṃ dravyam ākāśaṃ kriyāhetuguṇarahitaṃ dṛṣṭaṃ na ca tathātmā tasmān na niṣkriya iti /",
    "GSP29nysu51pu:21": " na cāsti viśeṣahetuḥ kriyāvadvaidharmyān niṣkriyeṇa bhavitavyaṃ na punar akriyavaidharmyāt kriyāvateti viśeṣahetvabhāvād vaidharmyasamaḥ /",
    "GSP29nysu51pu:22": " atha sādharmyasamaḥ kriyāvāṃl loṣṭaḥ kriyāhetuguṇayukto dṛṣṭaḥ tathā cātmā tasmāt kriyāvān iti na cāsti viśeṣahetuḥ kriyāvadvaidharmyān niṣkriyo na punaḥ kriyāvatsādharmyāt kriyāvān iti viśeṣahetvabhāvāt sādharmyasamaḥ //",
    "GSP29nysu51pu:23": " NyS_5,1.3 gotvād gosiddhivat tatsiddhiḥ //",
    "GSP29nysu51pu:24": " NySBh_5,1.3 sādharmyamātreṇa vaidharmyamātreṇa ca sādhyasādhane pratijñāyamāne syād avyavasthā sā tu dharmaviśeṣe nopapadyate gosādharmyād",
    "GSP29nysu51pu:25": " gotvāj jātiviśeṣād gauḥ sidhyati na tu sāsnādisambandhāt /",
    "GSP29nysu51pu:26": " aśvādivaidharmyād gotvād eva gauḥ sidhyati na guṇādibhedāt /",
    "GSP29nysu51pu:27": " tac caitat kṛtavyākhyānam avayavaprakaraṇe pramāṇānām abhisambandhāc caikārthakāritvaṃ samānaṃ vākye iti /",
    "GSP29nysu51pu:28": " hetvābhāsāśrayā khalv iyam avyavastheti //",
    "GSP29nysu51pu:29": " NyS_5,1.4 sādhyadṛṣṭāntayor dharmavikalpād ubhayasādhyatvāc",
    "GSP29nysu51pu:30": " cotkarśāpakarśavarṇyāvarṇyavikalpasādhyasamāḥ //",
    "GSP29nysu51pu:31": " NySBh_5,1.4 dṛṣṭāntadharmaṃ sādhye samāsañjayata utkarśasamaḥ /",
    "GSP29nysu51pu:32": " yadi kriyāhetuguṇayogāl loṣṭavat kriyāvān ātmā loṣṭavad eva sparśavān api prāpnoti /",
    "GSP29nysu51pu:33": " atha na sparśavāṃl loṣṭavat kriyāvān api na prāpnoti viparyaye vā viśeṣo vaktavya iti /",
    "GSP29nysu51pu:34": " sādhye dharmābhāvaṃ dṛṣṭāntāt prasañjayato",
    "GSP29nysu51pu:35": " 'pakarśasamaḥ /",
    "GSP29nysu51pu:36": " loṣṭaḥ khalu kriyāvān avibhur dṛṣṭaḥ kāmam ātmāpi kriyāvān avibhur astu viparyaye vā viśeṣo vaktavya iti /",
    "GSP29nysu51pu:37": " khyāpanīyo varṇyo viparyayād avarṇyaḥ tāv etau sādhyadṛṣṭāntadharmau viparyasyato varṇyāvarṇyasamau bhavataḥ /",
    "GSP29nysu51pu:38": " sādhanadharmayukte dṛṣṭānte dharmāntaravikalpāt sādhyadharmavikalpaṃ prasañjayato vikalpasamaḥ",
    "GSP29nysu51pu:39": " kriyāhetuguṇayuktaṃ kiṃcid guru yathā loṣṭaḥ kiṃcil laghu yathā vāyuḥ evaṃ kriyāhetuguṇayuktaṃ kiṃcit kriyāvat syād yathā loṣṭaḥ kiṃcid akriyaṃ yathātmā viśeṣo vā vācya iti /",
    "GSP29nysu51pu:40": " hetvādyavayavasāmarthyayogī dharmaḥ sādhyaḥ taṃ dṛṣṭānte prasañjayataḥ sādhyasamaḥ /",
    "GSP29nysu51pu:41": " yadi yathā loṣṭas tathātmā prāptas tarhi yathātmā tathā loṣṭa iti /",
    "GSP29nysu51pu:42": " sādhyaś cāyam ātmā kriyāvān iti kāmaṃ loṣṭo 'pi sādhyaḥ atha naivaṃ na tarhi yathā loṣṭaḥ tathātmā //",
    "GSP29nysu51pu:43": " eteṣām uttaram",
    "GSP29nysu51pu:44": " NyS_5,1.5 kiṃcitsādharmyād upasaṃhārasiddher vaidharmyād apratiṣedhaḥ //",
    "GSP29nysu51pu:45": " NySBh_5,1.5 alabhyaḥ siddhasya nihnavaḥ /",
    "GSP29nysu51pu:46": " siddhaṃ ca kiṃcitsādhatmyād upamānaṃ yathā gaus tathā gavaya iti tatra na labhyo gogavayayor dharmavikalpaś codayitum /",
    "GSP29nysu51pu:47": " evaṃ sādhake dharme dṛṣṭāntādisāmarthyayukte na labhyaḥ sādhyadṛṣṭāntayor dharmavikalpād vaidharmyāt pratiṣedho vaktum iti",
    "GSP29nysu51pu:48": " NyS_5,1.6 sādhyātideśāc ca dṛṣṭāntopapatteḥ //",
    "GSP29nysu51pu:49": " NySBh_5,1.6 yatra laukikaparīkṣakāṇāṃ buddhisāmyaṃ tenāviparīto 'rtho",
    "GSP29nysu51pu:50": " 'tidiśyate prajñāpanārtham /",
    "GSP29nysu51pu:51": " evaṃ sādhyātideśād dṛṣṭānte upapadyamāne sādhyatvam anupapannam iti //",
    "GSP29nysu51pu:52": " NyS_5,1.7 prāpya sādhyam aprāpya vā hetoḥ prāptyāviśiṣṭatvād",
    "GSP29nysu51pu:53": " aprāptyāsādhakatvāc ca prāptyaprāptisamau //",
    "GSP29nysu51pu:54": " NySBh_5,1.7 hetuḥ prāpya vā sādhyaṃ sādhayed aprāpya vā ? na tāvat prāpya",
    "GSP29nysu51pu:55": " prāptyām aviśiṣṭatvād asādhakaḥ /",
    "GSP29nysu51pu:56": " dvayor vidyamānayoḥ prāptau satyāṃ kiṃ kasya sādhakaṃ sādhyaṃ vā ? aprāpya sādhakaṃ na bhavati nāprāptaḥ pradīpaḥ",
    "GSP29nysu51pu:57": " prakāśayatīti /",
    "GSP29nysu51pu:58": " prāptyā pratyavasthānaṃ prāptisamaḥ aprāptyā pratyavasthānam aprāptisamaḥ //",
    "GSP29nysu51pu:59": " anayor uttaram",
    "GSP29nysu51pu:60": " NyS_5,1.8 ghaṭādiniṣpattidarśanāt pīḍane cābhicārād apratiṣedhaḥ //",
    "GSP29nysu51pu:61": " NySBh_5,1.8 ubhayathā khalv ayuktaḥ pratiṣedhaḥ kartṛkaraṇādhikaraṇāni prāpya mṛdaṃ ghaṭādikāryaṃ niṣpādayanti abhicārāc ca pīḍane sati dṛṣṭam",
    "GSP29nysu51pu:62": " aprāpya sādhakatvam iti //",
    "GSP29nysu51pu:63": " NyS_5,1.9 dṛṣṭāntasya kāraṇānapadeśāt pratyavasthānāc ca pratidṛṣṭāntena prasaṅgapratidṛṣṭāntasamau//",
    "GSP29nysu51pu:64": " NySBh_5,1.9 sādhanasyāpi sādhanaṃ vaktavyam iti prasaṅgena pratyavasthānaṃ",
    "GSP29nysu51pu:65": " prasaṅgasamaḥ pratiṣedhaḥ /",
    "GSP29nysu51pu:66": " kriyāhetuguṇayogī kriyāvāṃl loṣṭa iti hetur nāpadiśyate na ca hetum antereṇa siddhir astīti",
    "GSP29nysu51pu:67": " pratidṛṣṭāntena pratyavasthānaṃ pratidṛṣṭāntasamaḥ /",
    "GSP29nysu51pu:68": " kriyāvān ātmā kriyāhetuguṇayogād loṣṭavad ity ukte pratidṛṣṭānta upādīyate kriyāhetuguṇayuktam ākāśaṃ niṣkriyaṃ dṛṣṭam iti kaḥ punar ākāśasya kriyāhetuguṇaḥ ? vāyunā saṃyogaḥ saṃskārāpekṣaḥ vāyuvanaspatisaṃyogavad iti //",
    "GSP29nysu51pu:69": " anayor uttaram",
    "GSP29nysu51pu:70": " NyS_5,1.10 pradīpopādānaprasaṅgavinivṛttivat tadvinivṛttiḥ //",
    "GSP29nysu51pu:71": " NySBh_5,1.10 idaṃ tāvad ayaṃ pṛṣṭo vaktum arhati atha ke pradīpam",
    "GSP29nysu51pu:72": " upādadate kimarthaṃ veti ? didṛkṣamāṇā dṛśyadarśanārtham iti /",
    "GSP29nysu51pu:73": " atha pradīpaṃ didṛkṣamāṇāḥ pradīpāntaraṃ kasmān nopādadate ? antareṇāpi pradīpāntataṃ dṛśyate pradīpaḥ tatra pradīpadarśanārthaṃ pradīpopādānaṃ nirarthakam /",
    "GSP29nysu51pu:74": " atha dṛṣṭāntaḥ kimartham ucyata iti aprajñātasya jñāpanārtham iti /",
    "GSP29nysu51pu:75": " atha dṛṣṭānte kāraṇāpadeśaḥ kimarthaṃ deśyate[mṛgyate]",
    "GSP29nysu51pu:76": " ? yadi prajñāpanārthaṃ prajñāto dṛṣṭāntaḥ /",
    "GSP29nysu51pu:77": " sa khalu \"laukikaparīkṣakāṇāṃ",
    "GSP29nysu51pu:78": " yasminn arthe buddhisāmyaṃ sa dṛṣṭānta\" iti tatprajñāpanārthaḥ kāraṇāpadeśo nirarthaka iti prasaṅgasamasyottaram //",
    "GSP29nysu51pu:79": " atha pratidṛṣṭāntasamasyottaram",
    "GSP29nysu51pu:80": " NyS_5,1.11 pratidṛṣṭāntahetutve ca nāhetur dṛṣṭāntaḥ //",
    "GSP29nysu51pu:81": " NySBh_5,1.11 pratidṛṣṭāntaṃ bruvatā na viśeṣahetur apadiśyate anena",
    "GSP29nysu51pu:82": " prakāreṇa pratidṛṣṭānataḥ sādhako na dṛṣṭānta iti /",
    "GSP29nysu51pu:83": " evaṃ pratidṛṣṭāntahetutve nāhetur dṛṣṭānta ity upapadyate /",
    "GSP29nysu51pu:84": " sa ca kathaṃ hetur na syāt ? yady apratiṣiddhaḥ sādhakaḥ syād iti //",
    "GSP29nysu51pu:85": " NyS_5,1.12 prāg utpatteḥ kāraṇābhāvād anutpattisamaḥ //",
    "GSP29nysu51pu:86": " NySBh_5,1.12 anityaḥ śabdaḥ prayatnānantarīyakatvād ghaṭavad ity ukte",
    "GSP29nysu51pu:87": " apara āha prāg utpatter anutpanne śabde prayatnānantarīyakatvam anityatvakāraṇaṃ nāsti, tadabhāvān nityatvaṃ prāptaṃ, nityasya cotpattir nāsti /",
    "GSP29nysu51pu:88": " anutpattyā pratyavasthānam anutpattisamaḥ //",
    "GSP29nysu51pu:89": " asyottaram",
    "GSP29nysu51pu:90": " NyS_5,1.13 tathābhāvād utpannasya kāraṇopapatter na kāraṇapratiṣedhaḥ //",
    "GSP29nysu51pu:91": " NySBh_5,1.13 tathābhāvād utpannasyeti /",
    "GSP29nysu51pu:92": " utpannaḥ khalv ayaṃ śabda iti bhavati /",
    "GSP29nysu51pu:93": " prāg utapatteḥ śabda eva nāsti, utpannasya śabdabhāvāc chabdasya",
    "GSP29nysu51pu:94": " sataḥ prayatnānantarīyakatvam anityatvakāraṇam upapadyate, kāraṇopapatter ayukto 'yaṃ doṣaḥ \"prāg utpatteḥ kāraṇābhāvād\" iti //",
    "GSP29nysu51pu:95": " NyS_5,1.14 sāmānya+dṛṣṭāntayor aindriyakatve samāne nityānityasādharmyāt",
    "GSP29nysu51pu:96": " saṃśayasamaḥ //",
    "GSP29nysu51pu:97": " NySBh_5,1.14 anityaḥ śabdaḥ prayatnānantarīyakatvād ghaṭavad ity ukte",
    "GSP29nysu51pu:98": " hetau saṃśayena pratyavatiṣṭate sati prayatnānantarīyakatve asty evāsya nityena sāmānyena sādharmyam aindriyakatvam, asti ca ghaṭenānityena, ato nityānityasādharmyād anivṛttiḥ saṃśaya iti //",
    "GSP29nysu51pu:99": " asyottaram",
    "GSP29nysu51pu:100": " NyS_5,1.15 sādharmyāt saṃśaye na saṃśayo vaidharmyād ubhayathā vā saṃśaye 'tyantasaṃśayaprasaṅgo nityatvānabhyupagamāc ca sāmānysyāpratiṣedhaḥ //",
    "GSP29nysu51pu:101": " NySBh_5,1.15 viśeṣād vaidharmyād avadhāryamāṇe 'rthe puruṣa iti, na sthāṇupuruṣasādharmyāt saṃśayo 'vakāśaṃ labhate /",
    "GSP29nysu51pu:102": " evaṃ vaidharmyād viśeṣāt prayatnānantarīyakatvād avadhāryamāṇe śabdasyānityatve nityānityasādharmyāt saṃśayo 'vakāśaṃ na labhate /",
    "GSP29nysu51pu:103": " yadi vai labhate, tataḥ sthāṇupuruṣasādharmyānucchedād atyantaṃ saṃśayaḥ syāt /",
    "GSP29nysu51pu:104": " gṛhyamāṇe ca viśeṣe nityaṃ sādharmyaṃ saṃśayahetur iti nābhyupagamyate /",
    "GSP29nysu51pu:105": " na hi gṛhyamāṇe puruṣasya viśeṣe sthāṇupuruṣasādharmyaṃ saṃśayahetur bhavati //",
    "GSP29nysu51pu:106": " NyS_5,1.16 ubhayasādharmyāt prakriyāsiddheḥ prakaraṇasamaḥ //",
    "GSP29nysu51pu:107": " NySBh_5,1.16 ubhayena nityena cānityena ca sādharmyāt pakṣapratipakṣayoḥ",
    "GSP29nysu51pu:108": " pravṛttiḥ prakriyā /",
    "GSP29nysu51pu:109": " anityaḥ śabdaḥ prayatnānantarīyakatvād ghaṭavad ity ekaḥ pakṣaṃ pravarttayati, dvitīyaś ca nityasādharmyāt pratipakṣaṃ pravarttayati nityaḥ śabdaḥ śrāvaṇatvāc chabdatvavad iti /",
    "GSP29nysu51pu:110": " evaṃ ca sati prayatnānantarīyakatvād iti hetur anityasādharmyeṇa ucyamāno na prakaraṇam ativarttate , prakaraṇānativṛtter nirṇayānativartanam /",
    "GSP29nysu51pu:111": " samānaṃ caitan nityasādharmyeṇocyamāṇe hetau /",
    "GSP29nysu51pu:112": " tad idaṃ prakaraṇānativṛttyā pratyavasthānaṃ prakaraṇasamaḥ /",
    "GSP29nysu51pu:113": " samānaṃ caitad vaidharmye 'pi,",
    "GSP29nysu51pu:114": " ubhayavaidharmyāt prakriyāsiddheḥ prakaraṇasama iti //",
    "GSP29nysu51pu:115": " NyS_5,1.17 pratipakṣāt prakaraṇasiddheḥ pratiṣedhānupapattiḥ",
    "GSP29nysu51pu:116": " pratipakṣopapatteḥ //",
    "GSP29nysu51pu:117": " NySBh_5,1.17 ubhayasādharmyāt prakriyāsiddhaṃ bruvatā pratipakṣāt prakriyāsiddhir uktā bhavati",
    "GSP29nysu51pu:118": " yady ubhayasādharmyaṃ, tatra ekataraḥ pratipakṣa ity evaṃ saty upapannaḥ pratipakṣo bhavati",
    "GSP29nysu51pu:119": " pratipakṣopapatter anupapannaḥ pratiṣedhaḥ, yadi pratipakṣopapattiḥ pratiṣedho nopapadyate,",
    "GSP29nysu51pu:120": " atha pratiṣedhopapattiḥ pratipakṣo nopapadyate, pratipakṣopapattiḥ pratiṣedhopapattiś ceti vipratiṣiddham iti /",
    "GSP29nysu51pu:121": " tattvānavadhāraṇāc ca prakriyāsiddhir viparyaye prakaraṇāvasānāt, tattvāvadhāraṇe hy avasitaṃ",
    "GSP29nysu51pu:122": " prakaraṇaṃ bhavatīti //",
    "GSP29nysu51pu:123": " NyS_5,1.18 traikālyāsiddher hetor ahetusamaḥ //",
    "GSP29nysu51pu:124": " NySBh_5,1.18 hetuḥ sādhanam, tat sādhyāt pūrvaṃ paścāt saha vā bhavet /",
    "GSP29nysu51pu:125": " yadi pūrvaṃ sādhanam, asati sādhye kasya sādhanam ? atha paścād, asati sādhane kasyedaṃ sādhyam ? atha yugapat sādhyasādane, dvayor vidyamānayoḥ kiṃ kasya sādhanaṃ kiṃ kasya sādhyam iti hetur ahetunā na viśiṣyate /",
    "GSP29nysu51pu:126": " ahetunā sādharmyāt prayavasthānam ahetusamaḥ //",
    "GSP29nysu51pu:127": " NyS_5,1.19 na hetutaḥ sādhyasiddhes traikālyāsiddhiḥ //",
    "GSP29nysu51pu:128": " NySBh_5,1.19 na traikālyāsiddhiḥ /",
    "GSP29nysu51pu:129": " kasmāt ? hetutaḥ sādhyasiddheḥ /",
    "GSP29nysu51pu:130": " nirvartanīyasya nirvṛttir vijñeyasya vijñānam ubhayaṃ kāraṇato dṛśyate, so",
    "GSP29nysu51pu:131": " 'yaṃ mahān pratyakṣaviṣaya udāharaṇam iti /",
    "GSP29nysu51pu:132": " yat tu khalūktam asati sādhye kasya sādhanam iti ? yat tu nirvatyate yac ca vijñāpyate tasyeti",
    "GSP29nysu51pu:133": " NyS_5,1.20 pratiṣedānupapatteś ca pratiṣeddhavyāpratiṣedhaḥ //",
    "GSP29nysu51pu:134": " NySBh_5,1.20 pūrvaṃ paścād yugapad vā pratiṣedha iti nopapadyate,",
    "GSP29nysu51pu:135": " pratiṣedhānupapatteḥ sthāpanāhetuḥ siddha iti //",
    "GSP29nysu51pu:136": " NyS_5,1.21 arthāpattitaḥ pratipakṣasiddher arthāpattisamaḥ //",
    "GSP29nysu51pu:137": " NySBh_5,1.21 anityaḥ śabdaḥ prayatnānantarīyakatvād ghaṭavad iti sthāpite",
    "GSP29nysu51pu:138": " pakṣe arthāpattyā pratipakṣaṃ sādhayato 'rthāpattisamaḥ /",
    "GSP29nysu51pu:139": " yadi prayatnānantarīyakatvād anityasādharmyād anityaḥ śabda iti, arthād āpadyate nityasādharmyān nitya iti, asti cāsya nityena sādharmyam asparśatvam iti //",
    "GSP29nysu51pu:140": " asyottaram",
    "GSP29nysu51pu:141": " NyS_5,1.22 anuktasyārthāpatteḥ pakṣahāner upapattir anuktatvād anaikānatikatvāc cārthāpatteḥ",
    "GSP29nysu51pu:142": " NySBh_5,1.22 anupapādya sāmarthyam anuktam arthād āpadyate iti bruvataḥ pakṣahāner upapattir anuktatvāt, anityapakṣasiddhāv arthād āpannaṃ",
    "GSP29nysu51pu:143": " nityapakṣasya hānir iti /",
    "GSP29nysu51pu:144": " anaikānatikatvāc cārthāpatteḥ /",
    "GSP29nysu51pu:145": " ubhayapakṣasamā ceyam arthāpattiḥ /",
    "GSP29nysu51pu:146": " yadi nityasādharmyād asparśatvād ākāśavac ca nityaḥ",
    "GSP29nysu51pu:147": " śabdaḥ, arthād āpanna, anityasādharmyāt prayatnānantarīyakatvād anitya iti",
    "GSP29nysu51pu:148": " / na ceyaṃ viparyayamātrād ekāntenārthāpattiḥ /",
    "GSP29nysu51pu:149": " na khalu vai ghaṇasya grāvṇaḥ patanam ity arthād āpadyate dravāṇām apāṃ patanābhāva iti //",
    "GSP29nysu51pu:150": " NyS_5,1.23 ekadharmopapatter aviśeṣe sarvāviśeṣaprasaṅgāt sadbhāvopapatter aviśeṣasamaḥ //",
    "GSP29nysu51pu:151": " NySBh_5,1.23 eko dharmaḥ prayatnānantarīyakatvaṃ śabdaghaṭayor upapadyata ity aviśeṣe ubhayor anityatve, sarvāviśeṣaḥ prasajyate /",
    "GSP29nysu51pu:152": " katham ?",
    "GSP29nysu51pu:153": " sadbhāvopapatteḥ /",
    "GSP29nysu51pu:154": " eko dharmaḥ sadbhāvaḥ sarvasyopapadyate,",
    "GSP29nysu51pu:155": " sadbhāvopapatteḥ sarvāviśeṣaprasaṅgāt pratyavasthānam aviśeṣasamaḥ //",
    "GSP29nysu51pu:156": " NyS_5,1.24 kvacit taddharmopapatteḥ kvacic cānupapatteḥ pratiṣedhābhāvaḥ //",
    "GSP29nysu51pu:157": " NySBh_5,1.24 yathā sādhyadṛṣṭāntayor ekadharmasya",
    "GSP29nysu51pu:158": " prayatnānantarīyakatvasyopapatter anityatvaṃ dharmāntaram aviśeṣaḥ, naivaṃ sarvabhāvānāṃ sadbhāvopapattinimittaṃ dharmāntaram asti, yena aviśeṣaḥ syāt /",
    "GSP29nysu51pu:159": " atha matam anityatvam eva dharmānataraṃ sadbhāvopapattinimittaṃ bhāvānāṃ sarvatra syād iti, evaṃ khalu vai kalpyamāne anityāḥ sarve bhāvāḥ sadbhāvopapatter iti pakṣaḥ prāpnoti /",
    "GSP29nysu51pu:160": " tatra pratijñārthavyatiriktam anyad udāharaṇaṃ nāsti, anudāharaṇaś ca hetur nāstīti /",
    "GSP29nysu51pu:161": " pratijñaikadeśasya codāharaṇatvam anupapannam, na hi sādhyam udāharaṇaṃ bhavati /",
    "GSP29nysu51pu:162": " sataś ca nityānityabhāvād anityatvānupapattiḥ /",
    "GSP29nysu51pu:163": " tasmāt sadbhāvopapatteḥ sarvāviśeṣaprasaṅga iti nirabhidheyam etad vākyam iti /",
    "GSP29nysu51pu:164": " sarvabhāvānāṃ sadbhāvopapatter anityatvam iti bruvatānujñātaṃ śabdasyānityatvaṃ,",
    "GSP29nysu51pu:165": " tatrānupapannaḥ pratiṣedha iti //",
    "GSP29nysu51pu:166": " NyS_5,1.25 ubhayakāraṇopapatter upapattisamaḥ //",
    "GSP29nysu51pu:167": " NySBh_5,1.25 yady anityatvakāraṇam upapadyate śabdasyety anityaḥ śabdo",
    "GSP29nysu51pu:168": " nityatvakāraṇam apy upapadyate 'syāsparśatvam iti nityatvam apy upapadyate",
    "GSP29nysu51pu:169": " / ubhayasyānityatvasya nityatvasya ca kāraṇopapattyā pratyavasthānam upapattisamaḥ //",
    "GSP29nysu51pu:170": " NyS_5,1.26 upapattikāraṇābhyanujñānād apratiṣedhaḥ //",
    "GSP29nysu51pu:171": " NySBh_5,1.26 ubhayakāraṇopapatter iti bruvatā nānityatvakāraṇopapatter anityatvaṃ pratiṣidhyate, yadi pratiṣidhyate nobhayakāraṇopapattiḥ syāt /",
    "GSP29nysu51pu:172": " ubhayakāraṇopapattivacanād anityatvakāraṇopapattir abhyanujñāyate,",
    "GSP29nysu51pu:173": " abhyanujñānād anupapannaḥ pratiṣedhaḥ /",
    "GSP29nysu51pu:174": " vyāghātāt pratiṣedha iti cet,",
    "GSP29nysu51pu:175": " samāno vyāghātaḥ /",
    "GSP29nysu51pu:176": " ekasya nityatvānityatvaprasaṅgaṃ vyāhataṃ bruvatoktaṃ pratiṣedha iti cet ? svapakṣaparapakṣayoḥ samāno vyāghātaḥ, sa ca naikatarasya sādhaka iti //",
    "GSP29nysu51pu:177": " NyS_5,1.27 nirdiṣṭakāraṇābhāve 'py upalambhād upalabdhisamaḥ //",
    "GSP29nysu51pu:178": " NySBh_5,1.27 nirdiṣṭasya prayatnānantarīyakatvasyānityatvakāraṇasyābhāve 'pi vāyunodanād vṛkṣaśākhābhaṅgajasya śabdasyānityatvam upalabhyate /",
    "GSP29nysu51pu:179": " nirdiṣṭasya sādhanasyābhāve 'pi sādhyadharmopalabdhyā pratyavasthānam upalabdhisamaḥ //",
    "GSP29nysu51pu:180": " asyottaram",
    "GSP29nysu51pu:181": " NyS_5,1.28 kāraṇāntarād api taddharmopapatter apratiṣedhaḥ //",
    "GSP29nysu51pu:182": " NySBh_5,1.28 prayatnānantarīyakatvād iti bruvatā kāraṇata utpattir abhidhīyate, na kāryasya kāraṇaniyamaḥ /",
    "GSP29nysu51pu:183": " yadi ca kāraṇāntarād apy utpadyamānasya śabdasya tad anityatvam upapadyate, kim atra pratiṣidhyata",
    "GSP29nysu51pu:184": " iti //",
    "GSP29nysu51pu:185": " na prāg uccāraṇād vidyamānasya śabdasyānupalabdhiḥ, kasmāt ?",
    "GSP29nysu51pu:186": " āvaraṇādyanupalabdheḥ /",
    "GSP29nysu51pu:187": " yathā vidyamānasyodakāder arthasyāvaraṇāder anupalabdhiḥ naivaṃ śabdasyāgrahaṇakāraṇenāvaranādinānupalabdhiḥ",
    "GSP29nysu51pu:188": " gṛhyeta caitad asyāgrahaṇakāraṇam udakādivat, na gṛhyate /",
    "GSP29nysu51pu:189": " tasmād udakādiviparītaḥ śabdo 'nupalabhyamāna iti /",
    "GSP29nysu51pu:190": " NyS_5,1.29 tadanupalabdher anupalambhād abhāvasiddhau tadviparītopapatter anupalabdhisamaḥ",
    "GSP29nysu51pu:191": " NySBh_5,1.29 teṣām āvaraṇādīnām anupalabdhir nopalabhyate /",
    "GSP29nysu51pu:192": " anupalambhān nāstīty abhāvo 'syāḥ sidhyati /",
    "GSP29nysu51pu:193": " abhāvasiddhau hetvabhāvāt tadviparītam astitvam āvaraṇādīnām avadhāryate /",
    "GSP29nysu51pu:194": " tadviparītopapatter yatpratijñātaṃ \"na",
    "GSP29nysu51pu:195": " prāg uccāraṇād vidyamānasya śabdasyānupalabdhir ity\" etan na sidhyati /",
    "GSP29nysu51pu:196": " so",
    "GSP29nysu51pu:197": " 'yaṃ \"hetur āvaraṇādyanupalabdher\" ity āvaraṇādiṣu cāvaraṇādyanupalabdhau",
    "GSP29nysu51pu:198": " ca samayānupalabdhyā pratyavasthito 'nupalabdhisamo bhavati //",
    "GSP29nysu51pu:199": " asya uttaram",
    "GSP29nysu51pu:200": " NyS_5,1.30 anupalambhātmakatvād anupalabdher ahetuḥ //",
    "GSP29nysu51pu:201": " NySBh_5,1.30 āvaraṇādyanupalabdhir nāsti, anupalambhād ity ahetuḥ /",
    "GSP29nysu51pu:202": " kasmāt",
    "GSP29nysu51pu:203": " ? anupalambhātmakatvād anupalabdheḥ /",
    "GSP29nysu51pu:204": " upalambhābhāvamātratvād anupalabdheḥ /",
    "GSP29nysu51pu:205": " yad asti tad upalabdher viṣayaḥ, upalabdhyā tad astīti pratijñāyate /",
    "GSP29nysu51pu:206": " yan nāsti tad anupalabdher viṣayaḥ, anupalabhyamānaṃ nāstīti pratijñāyate",
    "GSP29nysu51pu:207": " / so 'yam āvaraṇādyanupalabheḥ anupalambha upalabdhyabhāve 'nupalabdhau",
    "GSP29nysu51pu:208": " svaviṣaye pravarttamāno na svaviṣayaṃ pratiṣedhati /",
    "GSP29nysu51pu:209": " apratiṣiddhā cāvaraṇādyanupalabdhi hetutvāya kalpate /",
    "GSP29nysu51pu:210": " āvaraṇādīni tu vidyamānatvād upalabdher viṣayāḥ, teṣām upalabdhyā bhavitavyam /",
    "GSP29nysu51pu:211": " yat tāni nopalabhyante,",
    "GSP29nysu51pu:212": " tadupalabdheḥ svaviṣayapratipādikāyā abhāvād anupalambhād anupalabdher viṣayo gamyate na santy āvaraṇādīni śabdasyāgrahaṇakāraṇānīti /",
    "GSP29nysu51pu:213": " anupalambhāt tv anupalabhiḥ sidhyati, viṣayaḥ sa tasyeti //",
    "GSP29nysu51pu:214": " NyS_5,1.31 jñānavikalpānāṃ ca bhāvābhāvasaṃvedanād adhyātmam //",
    "GSP29nysu51pu:215": " NySBh_5,1.31 ahetur iti varttate /",
    "GSP29nysu51pu:216": " śarīre śarīre jñānavikalpānāṃ bhāvābhāvau saṃvedanīyau /",
    "GSP29nysu51pu:217": " asti me saṃśayajñānaṃ nāsti me saṃśayajñānam iti /",
    "GSP29nysu51pu:218": " evaṃ pratyakṣānumānāgamasmṛtijñāneṣu /",
    "GSP29nysu51pu:219": " seyam āvaraṇādyanupalabdhir upalabdhyabhāvaḥ svasaṃvedyaḥ nāsti me śabdasyāvaraṇādyupalabdhir iti nopalabdhyante śabdasyāgrahaṇakāraṇāny āvaraṇādīnīti /",
    "GSP29nysu51pu:220": " tatra yad uktaṃ tadanupalabdher anupalambhād abhāvasiddhir iti, etan nopapadyate //",
    "GSP29nysu51pu:221": " NyS_5,1.32 sādharmyāt tulyadharmopapatteḥ sarvānityatvaprasaṅgād",
    "GSP29nysu51pu:222": " anityasamaḥ // NySBh_5,1.32 sādharmyāt tulyadharmopapatteḥ sarvānityatvaprasaṅgād anityasamaḥ //5,1.32 anityena ghaṭena sādharmyād",
    "GSP29nysu51pu:223": " anityaḥ śabda iti bruvato 'sti ghaṭenānityena sarvabhāvānāṃ sādharmyam iti sarvasyānityatvam aniṣṭaṃ sampadyate /",
    "GSP29nysu51pu:224": " so 'yam anityatvena pratyavasthānād anityasama iti // NySBh_",
    "GSP29nysu51pu:225": " asyottaram",
    "GSP29nysu51pu:226": " NyS_5,1.33 sādharmyād asiddheḥ pratiṣedhāsiddhiḥ pratiṣedhyasādharmyāt //",
    "GSP29nysu51pu:227": " NySBh_5,1.33 pratijñādyavayavayuktaṃ vākyaṃ pakṣanivartakaṃ",
    "GSP29nysu51pu:228": " pratipakṣalakṣaṇaṃ pratiṣedhaḥ /",
    "GSP29nysu51pu:229": " tasya pakṣeṇa pratiṣedhyena sādharmyaṃ pratijñādiyogaḥ /",
    "GSP29nysu51pu:230": " tad yady anityasādharmyād anityatvasyāsiddhiḥ,",
    "GSP29nysu51pu:231": " sādharmyād asiddheḥ pratiṣedhasyāpy asiddhiḥ, pratiṣedhyena sādharmyād iti",
    "GSP29nysu51pu:232": " NyS_5,1.34 dṛṣṭānte ca sādhyasādhanabhāvena prajñātasya dharmasya hetutvāt",
    "GSP29nysu51pu:233": " tasya cobhayathābhāvān nāviśeṣaḥ //",
    "GSP29nysu51pu:234": " NySBh_5,1.34 dṛṣṭānte yaḥ khalu dharmaḥ sādhyasādhanabhāvena prajñāyate,",
    "GSP29nysu51pu:235": " sa hetutvenābhidhīyate /",
    "GSP29nysu51pu:236": " sa cobhayathā bhavati, kenacit samānaḥ kutaścid",
    "GSP29nysu51pu:237": " viśiṣṭaḥ /",
    "GSP29nysu51pu:238": " sāmānyāt sādharmyaṃ viśeṣāc ca vaidharmyam /",
    "GSP29nysu51pu:239": " evaṃ sādharmyaviśeṣo hetuḥ, nāviśeṣeṇa sādharmyamātraṃ vaidharmyamātraṃ vā /",
    "GSP29nysu51pu:240": " sādharmyamātraṃ vaidharmyamātraṃ cāśritya bhavān āha \"sādharmyāt",
    "GSP29nysu51pu:241": " tulyadharmopapatteḥ sarvānityatvaprasaṅgād anityasama\" iti, etad ayuktam iti /",
    "GSP29nysu51pu:242": " aviśeṣasamapratiṣedhe ca yad uktaṃ tad api veditavyam //",
    "GSP29nysu51pu:243": " NyS_5,1.35 nityam anityabhāvād anitye nityatvopapatter nityasamaḥ //",
    "GSP29nysu51pu:244": " NySBh_5,1.35 anityaḥ śabda iti pratijñāyate /",
    "GSP29nysu51pu:245": " tad anityatvaṃ kiṃ śabde nityam athānityam ? yadi tāvat sarvadā bhavati ? dharmasya sadā bhāvād",
    "GSP29nysu51pu:246": " dharmiṇo 'pi sadā bhāva iti nityaḥ śabda iti /",
    "GSP29nysu51pu:247": " atha na sarvadā bhavati ?",
    "GSP29nysu51pu:248": " anityatvasyābhāvān nityaḥ śabdaḥ /",
    "GSP29nysu51pu:249": " evaṃ nityatvena pratyavasthānān nityasamaḥ //",
    "GSP29nysu51pu:250": " asyottaram",
    "GSP29nysu51pu:251": " NyS_5,1.36 pratiṣedhye nityam anityabhāvād anitye 'nityatvopapatteḥ",
    "GSP29nysu51pu:252": " pratiṣedhābhāvaḥ //",
    "GSP29nysu51pu:253": " NySBh_5,1.36 pratiṣedhye śabde nityam anityatvasya bhāvād ity ucyamāne",
    "GSP29nysu51pu:254": " 'nujñātaṃ śabdasyānityatvam, anityatvopapatteś ca \"nānityaḥ śabda\" iti pratiṣedho nopapadyate",
    "GSP29nysu51pu:255": " atha nābhyupagamyate, nityam anityatvasya bhāvād",
    "GSP29nysu51pu:256": " iti hetur na bhavatīti hetvabhāvāt pratiṣedhānupapattir iti /",
    "GSP29nysu51pu:257": " utapannasya nirodhād abhāvaḥ śabdasyānityatvaṃ, tatra paripraśnānupapattiḥ /",
    "GSP29nysu51pu:258": " yo 'yaṃ",
    "GSP29nysu51pu:259": " paripaśnaḥ tad anityatvaṃ kiṃ śabde sarvadā bhavati atha neti, ayam anupapannaḥ /",
    "GSP29nysu51pu:260": " kasmāt ? utpannasya yo nirodhād abhāvaḥ śabdasya tad",
    "GSP29nysu51pu:261": " anityatvam ; evaṃ ca saty adhikaraṇādheyavibhāgo vyāghātān nāstīti /",
    "GSP29nysu51pu:262": " nityānityatvavirodhāc ca /",
    "GSP29nysu51pu:263": " nityatvam anityatvaṃ ca ekasya dharmiṇo dharmāv iti virudhyete, na sambhavataḥ /",
    "GSP29nysu51pu:264": " tatra yad uktaṃ nityam anityatvasya bhāvān nitya eva, tad avartamānārtham uktam iti //",
    "GSP29nysu51pu:265": " NyS_5,1.37 prayatnakāryānekatvāt kāryasamaḥ //",
    "GSP29nysu51pu:266": " NySBh_5,1.37 prayatnānantarīyakatvād anityaḥ śabda iti /",
    "GSP29nysu51pu:267": " yasya prayatnānantaram ātmalābhaḥ tat khalv abhūtvā bhavati, yathā ghaṭādikāryam ; anityam iti ca bhūtvā na bhavatīty etad vijñāyate /",
    "GSP29nysu51pu:268": " evam avasthite prayatnakāryānekatvād iti pratiṣedha ucyate /",
    "GSP29nysu51pu:269": " prayatnānantaram ātmalābhaś ca dṛṣṭo ghaṭādīnām, vyavadhānāpohāc cābhivyaktir vyavahitānām",
    "GSP29nysu51pu:270": " tat kiṃ prayatnānantaram ātmalābhaḥ śabdasyāho 'bhivyaktir iti viśeṣo nāsti /",
    "GSP29nysu51pu:271": " kāryāviśeṣeṇa pratyavasthānaṃ kāryasamaḥ //",
    "GSP29nysu51pu:272": " asyottaram",
    "GSP29nysu51pu:273": " NyS_5,1.38 kāryānyatve prayatnāhetutvam anupalabdhikāraṇopapatteḥ //",
    "GSP29nysu51pu:274": " NySBh_5,1.38 sati kāryānyatve anupalabdhikāraṇopapatteḥ",
    "GSP29nysu51pu:275": " prayatnasyāhetutvaṃ śabdasyābhivyaktau /",
    "GSP29nysu51pu:276": " yatra prayatnānantaram abhivyaktis tatrānupalabdhikāraṇaṃ vyavadhānam upapadyate, vyavadhānāpohāc ca prayatnānantarabhāvino 'rthasyopalabdhilakṣaṇābhivyaktir bhavatīti, na tu śabdasyānupalabdhikāraṇaṃ kiṃcid upapadyate, yasya prayatnānantaram apohāc chabdasyopalabhilakṣaṇābhivyaktir bhavatīti, tasmād utpadyate śabdo",
    "GSP29nysu51pu:277": " nābhivyajyate iti //",
    "GSP29nysu51pu:278": " hetoś ced anaikāntikatvam upapadyate anaikātikatvād asādhakaḥ syād iti /",
    "GSP29nysu51pu:279": " yadi cānaikāntikatvād asādhakatvam",
    "GSP29nysu51pu:280": " NyS_5,1.39 pratiṣedhe 'pi samāno doṣaḥ //",
    "GSP29nysu51pu:281": " NySBh_5,1.39 pratiṣedho 'py anaikāntikaḥ, kiṃcit pratiṣedhati kiṃcin neti anaikāntikatvād asādhaka iti /",
    "GSP29nysu51pu:282": " atha vā śabdasyānityatvapakṣe prayatnānantaram utpādo nābhivyaktir iti viśeṣahetvabhāvaḥ,",
    "GSP29nysu51pu:283": " 'pi prayatnānantaram abhivyaktir notpāda iti viśeṣahetvabhāvaḥ /",
    "GSP29nysu51pu:284": " so 'yam",
    "GSP29nysu51pu:285": " ubhayapakṣasamo viśeṣahetvabhāva ity ubhayam apy anaikātikam iti //",
    "GSP29nysu51pu:286": " NyS_5,1.40 sarvatraivam //",
    "GSP29nysu51pu:287": " NySBh_5,1.40 sarveṣu sādharmyaprabhṛtiṣu pratiṣedhahetuṣu yatra yatrāviśeṣo dṛśyate tatrobhayoḥ pakṣayoḥ samaḥ prasajyata iti //",
    "GSP29nysu51pu:288": " NyS_5,1.41 pratiṣedhavipratiṣedhe pratiṣedhadoṣavad doṣaḥ //",
    "GSP29nysu51pu:289": " NySBh_5,1.41 yo 'yaṃ pratiṣedhe 'pi samāno doṣo 'naikāntikatvam āpadyate so 'yaṃ pratiṣedhasya vipratiṣedhe 'pi samānaḥ /",
    "GSP29nysu51pu:290": " tatrānityaḥ śabdaḥ prayatnānantarīyakatvād iti sādhanavādinaḥ sthāpanā prathamaḥ pakṣaḥ /",
    "GSP29nysu51pu:291": " \"prayatnakāryānekatvāt kāryasama\" iti dūṣaṇavādinaḥ pratiṣedhahetunā",
    "GSP29nysu51pu:292": " dvitīyaḥ pakṣaḥ /",
    "GSP29nysu51pu:293": " sa ca pratiṣedha ity ucyate /",
    "GSP29nysu51pu:294": " tasyāsya pratiṣedhe 'pi",
    "GSP29nysu51pu:295": " samāno doṣa iti tṛtīyaḥ pakṣaḥ vipratiṣedha ucyate /",
    "GSP29nysu51pu:296": " tasmin pratiṣedhavipratiṣedhe 'pi samāno doṣo 'naikāntikatvaṃ caturthaḥ pakṣaḥ //",
    "GSP29nysu51pu:297": " NyS_5,1.42 pratiṣedhaṃ sadoṣam abhyupetya pratiṣedhavipratiṣedhe samāno doṣaprasaṅgo matānujñā",
    "GSP29nysu51pu:298": " NySBh_5,1.42 pratiṣedhaṃ dvitīyaṃ pakṣaṃ sadoṣam abhyupetya taduddhāram",
    "GSP29nysu51pu:299": " akṛtvānujñāya pratiṣedhavipratiṣedhe tṛtīyapakṣe samānam anaikāntikatvam iti samānaṃ dūṣaṇaṃ prasañjayato dūṣaṇavādino matānujñā prasajyata iti pañcamaḥ pakṣaḥ //",
    "GSP29nysu51pu:300": " NyS_5,1.43 svapakṣalakṣaṇāpekṣopapattyupasaṃhāre hetunirdeśe parapakṣadoṣābhyupagamāt samāno doṣaḥ //",
    "GSP29nysu51pu:301": " NySBh_5,1.43 sthāpanāpakṣe prayatnakāryānekatvād iti doṣaḥ sthāpanāhetuvādinaḥ svapakṣalakṣaṇo bhavati /",
    "GSP29nysu51pu:302": " kasmāt ?",
    "GSP29nysu51pu:303": " svapakṣasamutthatvāt /",
    "GSP29nysu51pu:304": " so 'yaṃ svapakṣalakṣaṇaṃ doṣam apekṣamāṇo",
    "GSP29nysu51pu:305": " 'nuddhṛtyānujñāya pratiṣedhe 'pi samāno doṣa ity upapadyamānaṃ doṣaṃ parapakṣe upasaṃharati",
    "GSP29nysu51pu:306": " itthaṃ cānaikāntikaḥ pratiṣedha iti hetuṃ nirdiśati /",
    "GSP29nysu51pu:307": " tatra svapakṣalakṣaṇāpekṣayopapadyamānadoṣopasaṃhāre hetunirdeśe ca saty anena parapakṣadoṣo 'bhyupagato bhavati /",
    "GSP29nysu51pu:308": " kathaṃ kṛtvā ? yaḥ pareṇa prayatnakāryānekatvādityādinānaikāntikadoṣa uktaḥ, tam anuddhṛtya pratiṣedhe 'pi samāno doṣa ity āha /",
    "GSP29nysu51pu:309": " evaṃ sthāpanāṃ sadoṣām abhyupetya pratiṣedhe 'pi samānaṃ doṣaṃ prasañjayataḥ parapakṣābhyupagamāt samāno doṣo bhavati /",
    "GSP29nysu51pu:310": " yathā parasya pratiṣedhaṃ sadoṣam abhyupetya pratiṣedhavipratiṣedhe 'pi samāno doṣaprasaṅgo matānujñā prasajyata iti,",
    "GSP29nysu51pu:311": " tathāsyāpi sthāpanāṃ sadoṣām abhyupetya pratiṣedhe 'pi samānaṃ doṣaṃ prasañjayato matānujñā prasajyata iti /",
    "GSP29nysu51pu:312": " sa khalv ayaṃ ṣaṣṭaḥ pakṣaḥ /",
    "GSP29nysu51pu:313": " tatra khalu sthāpanāhetuvādinaḥ prathamatṛtīyapañcamapakṣāḥ,",
    "GSP29nysu51pu:314": " pratiṣedhahetuvādinaḥ dvitīyacaturthaṣaṣṭapakṣāḥ teṣāṃ sādhvasādhutāyāṃ mīmāṃsyamānāyāṃ caturthaṣaṣṭayor arthāviśeṣāt punaruktadoṣaprasaṅgaḥ /",
    "GSP29nysu51pu:315": " caturthapakṣe samānadoṣatvaṃ parasyocyate \"pratiṣedhavipratiṣedhe",
    "GSP29nysu51pu:316": " pratiṣedhadoṣavad doṣa\" iti /",
    "GSP29nysu51pu:317": " ṣaṣṭe 'pi \"parapakṣadoṣābhyupagamāt samāno",
    "GSP29nysu51pu:318": " doṣa\" iti samānadoṣatvam evocyate, nārthaviśeṣaḥ kaścid asti /",
    "GSP29nysu51pu:319": " samānas tṛṭīyapañcamayoḥ punaruktadoṣaprasaṅgaḥ, tṛṭīyapakṣe 'pi \"pratiṣedhe 'pi",
    "GSP29nysu51pu:320": " samāno doṣa\" iti samānatvam abhyupagamyate /",
    "GSP29nysu51pu:321": " pañcamapakṣe 'pi",
    "GSP29nysu51pu:322": " \"pratiṣedhavipratiṣedhe samāno doṣaprasaṅgo\"+abhyupagamyate, nārthaviśeṣaḥ kaścid ucyata iti",
    "GSP29nysu51pu:323": " tatra pañcamaṣaṣṭapakṣayor arthāviśeṣāt",
    "GSP29nysu51pu:324": " punaruktadoṣaprasaṅgaḥ, tṛtīyacaturthayor matānujñā, prathamadvitīyayor viśeṣahetvabhāva iti ṣaṭpakṣyām ubhayor asiddhiḥ /",
    "GSP29nysu51pu:325": " kadā ṣaṭpakṣī ? yadā",
    "GSP29nysu51pu:326": " \"pratiṣedhe 'pi samāno doṣa\" ity evaṃ pravarttate /",
    "GSP29nysu51pu:327": " tadobhayoḥ pakṣayor asiddhiḥ /",
    "GSP29nysu51pu:328": " yadā tu \"kāryānyatve prayatnāhetutvam",
    "GSP29nysu51pu:329": " anupalabdhikāraṇopapatter\" ity anena tṛṭīyapakṣo yajyate, tadā viśeṣahetuvacanāt \"prayatnānantaram ātmalābhaḥ śabdasya, nābhivyaktir\" iti siddhaḥ prathamapakṣo na ṣaṭpakṣī pravartata iti //"
}