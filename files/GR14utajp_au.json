{
    "GR14utajp_au:0": " [Pūrvapakṣaḥ:]",
    "GR14utajp_au:1": " yathā sadasatām naiva $ viśeṣo 'sti nijātmani &",
    "GR14utajp_au:2": " jadājaḍānām apy evaṃ % nāsty asāv iti niścayaḥ // UtAjp_01 //",
    "GR14utajp_au:3": " Vṛ: vijñānasantānavādināṃ mate sarveṣāṃ bhāvānāṃ kṣaṇikatvāt svalakṣaṇātmake prātisvike svarūpe viśeṣābhāvaḥ saṃtānina ekasyānusaṃdhātur anabhyupagatatvāt |",
    "GR14utajp_au:4": " evaṃ cetanācetanānām api svātmani nirviśeṣatvam ||",
    "GR14utajp_au:5": " prakhyopākhyā ca sattā yad $ yad asattā viparyayaḥ &",
    "GR14utajp_au:6": " naitat svarūpaṃ spṛśati % vastuno jñātṛgāmy adaḥ // UtAjp_02 //",
    "GR14utajp_au:7": " Vṛ: prakāśavimarśalakṣaṇābhyāṃ prakhyopākhyābhyāṃ tadabhāvena ca bhāvānāṃ sadasattayor vyavasthāpayitum iṣṭayor api vastunaḥ svarūpasparśābhāvaḥ,",
    "GR14utajp_au:8": " yatas tatprakhyādi jñātur dharmas tatas tatsvarūpavyavasthānābhāvaḥ ||",
    "GR14utajp_au:9": " prakhyopākhyāviṣayatāpy $ arthasyātmā na yujyate &",
    "GR14utajp_au:10": " parāpekṣitayā naika- % rūpatve sattvalaṅghanāt // UtAjp_03 //",
    "GR14utajp_au:11": " Vṛ: na ca prakhyādiviṣayatve 'pi padārthasvarūpatopapadyate paraprakāśādhīnatvāt tasya |",
    "GR14utajp_au:12": " kiṃ cānekākāratve 'pi vastusattāyā apratiṣṭhānāt |",
    "GR14utajp_au:13": " tasmād anyonyaṃ vastutadabhāvayor nirviśeṣatvam |",
    "GR14utajp_au:14": " mā bhūd viśeṣaḥ prakhyādi- $ bhāvābhāvau tataḥ punaḥ &",
    "GR14utajp_au:15": " siddhyaty eva viśeṣo 'tra % tāvatā ca prayojanam // UtAjp_04 //",
    "GR14utajp_au:16": " Vṛ: nirviśeṣatvābhyupagame 'pi sadasator vastunoḥ prakhyādi bhāvābhāvāv avikalāv eva tad avalambya punar viśeṣavattvasya siddheḥ, tataḥ sākalyena bhāveṣv arthakriyāpi siddhyed eva ||",
    "GR14utajp_au:17": " evam apy avabhāsānu- $ ṣaktā sattocitā bhavet &",
    "GR14utajp_au:18": " tadapekṣāṃ vinā bhāvā- % bhāvayor aviśiṣṭatā // UtAjp_05 //",
    "GR14utajp_au:19": " Vṛ: itthaṃ ca vastusattāyāḥ prakāśalagnāyā evaucityaṃ prakāśamānatālakṣaṇaṃ saṃbhāvyate 'nyathā saṃvidanuṣaṅgaṃ vinā sadasator",
    "GR14utajp_au:20": " anyonyanirapekṣatvāt svasvarūpaniṣṭhayor viśeṣānupapatteḥ ||",
    "GR14utajp_au:21": " kathaṃ syād aviśeṣo 'tra $ yāvatārthakriyāṃ hi san &",
    "GR14utajp_au:22": " kuryān nānyas tathāpy artho % nirviśeṣo nijātmani // UtAjp_06 //",
    "GR14utajp_au:23": " Vṛ: yasmāt sata eva vastuno 'rthakriyākāritvam asatas tadabhāva iti katham aviśiṣṭatvam arthakriyayaiva tadbhāvopapādanāt, ity ākṣepaḥ |",
    "GR14utajp_au:24": " tatrāha tathāpy arthakriyāyās tattatpramātradhīnatayā naisargikatvābhāvād vinā saṃvidāśrayatām arthasya svātmani viśeṣādhāyaktvāsiddheḥ ||",
    "GR14utajp_au:25": " evam arthakriyābhāso- $ pādhisaṃbhedam āgataḥ &",
    "GR14utajp_au:26": " sann arthaḥ syāt svarūpeṇa % nāsatas tu viśiṣyate // UtAjp_07 //",
    "GR14utajp_au:27": " Vṛ: uktaprakāreṇa saṃvidy apratiṣṭhānād arthakriyākāribhis tattadābhāsopādhibhiḥ saṃbhinnasyārthasyārthasvarūpeṇa sattāsaṃoattāv api punar asato 'rthād viśeṣo na siddhyet ||",
    "GR14utajp_au:28": " tatrāpy arthakriyā siddha- $ sattākārthe na varṇitā &",
    "GR14utajp_au:29": " samam evānayos tena % pratiṣṭhā saṃvidāśrayā // UtAjp_08 //",
    "GR14utajp_au:30": " Vṛ: tayor ubhayoḥ sadasator madhye 'pi prāgasiddhe 'rthe 'rthakriyāyā",
    "GR14utajp_au:31": " avyavasthitatvāt, atha ca pūrvasiddhe 'rthe tatsiddher nārthakriyaiva vastvātmā; tasmād bhāvābhāvayor akramam eva saṃvidadhīnaiva siddhis",
    "GR14utajp_au:32": " tanniṣṭhatvād eva bhāvavyavasthitīnām ||",
    "GR14utajp_au:33": " saṃvid apy aparāmarśa- $ rūpā cet tad asāv api &",
    "GR14utajp_au:34": " abhāvena jaḍenātha % tulyaiva prāgvad ātmani // UtAjp_09 //",
    "GR14utajp_au:35": " Vṛ: nirvimarśasya prakāśasyāpi sphaṭikādivad viśvāvabhāsane 'py",
    "GR14utajp_au:36": " asvatantratvāt svātmany asatā jaḍena ca bhāvena sādṛśyam eva syāt parasparavṛttaparijñāne 'nelamūkaprāyatvāt, etena śāntabrahmavādanirāsaḥ kaṭākṣitaḥ ||",
    "GR14utajp_au:37": " saivaṃ bhūtātmanā svenāpy $ alabdhapariniṣṭhitiḥ &",
    "GR14utajp_au:38": " katham anyasya bhāvasya % pratiṣṭhāspadatām iyāt // UtAjp_10 //",
    "GR14utajp_au:39": " Vṛ: nirvimarśā saṃvit svato ' labdhasattākā paraṃ vyavasthāpayituṃ nālaṃ gaganakusumam iva saurabhādijanane ||",
    "GR14utajp_au:40": " idam ity ucitaḥ saṃvit $ prakāśe 'nyasya vastunaḥ &",
    "GR14utajp_au:41": " pratiṣṭhātmakatāṃ gacched % aham ity ātmanā punaḥ // UtAjp_11 //",
    "GR14utajp_au:42": " Vṛ: bhinnaṃ vastu idaṃtāvimarśena prakāśanārhaṃ sat punar ahaṃtātmanā vyavasthām iyāt |",
    "GR14utajp_au:43": " saṃvid eva viśvasphurattāmayī svasvātantryād eva vicitrārthātmanāvibhinnaprakāśamayena prasphurantī viśvajīvitaṃ, tad ahaṃtāviśrāntiṃ vinā svato 'siddhaṃ kathaṃ vyavahāryaṃ syāt ||",
    "GR14utajp_au:44": " vyatireketarābhyām hi $ niścayo 'nyajaḍātmanoḥ &",
    "GR14utajp_au:45": " vyavasthitiḥ pratiṣṭhā ca % siddhir nirvṛttir ucyate // UtAjp_12 //",
    "GR14utajp_au:46": " Vṛ: jñātari vyavasthitatve san jaḍo 'nyathāsan, svātmānyasaṃrambhatve svaprakāśatvaṃ tadabhāve nāstīty anvayavyatirekābhyāṃ hi",
    "GR14utajp_au:47": " svaparatvaniścayaḥ, sa ca vyavasthāpratiṣṭhādiśabdair ucyate ||",
    "GR14utajp_au:48": " evam ātmany asatkalpāḥ $ prakāśasyaiva santy amī &",
    "GR14utajp_au:49": " jaḍāḥ prakāśa evāsti % svātmanaḥ svaparātmabhiḥ // UtAjp_13 //",
    "GR14utajp_au:50": " Vṛ: itthaṃ jaḍabhāvānāṃ saṃvidviśrāntiṃ vināsatkalpatvāt svātmany asatsvabhāvānāṃ jñātuḥ prakāśasvabhāvasya saṃbandhitayaiva sattvaṃ, tasmāt saṃvitprakāśa eva svātmocchalattayā svamāyāśaktyullāsite viśvavaicitrye",
    "GR14utajp_au:51": " jaḍājaḍabhāvarāśidvayena vedyavedakātmakena svarūpānatiriktenātirikteneva",
    "GR14utajp_au:52": " prashpuret, -- iti svātantryavādasya pronmīlanaṃ sūcitavān ācāryaḥ ||",
    "GR14utajp_au:53": " na caivānubhavo 'py asti $ bhinnābhinnaviniścayam &",
    "GR14utajp_au:54": " muktvānvayasya prakāśasya % vimarśarahitātmanaḥ // UtAjp_14 //",
    "GR14utajp_au:55": " Vṛ: saṃyojanaviyojanātmakaṃ svātantryaṃ vihāya sato jaḍaprakāśasya naiva",
    "GR14utajp_au:56": " saṃrambhātmānubhavo nirvimarśātmakatvāt |",
    "GR14utajp_au:57": " etad eva hi pratyavamarśasya māhātmyaṃ yad viśvaṃ svātmaikyenāntaḥsthitaṃ bahiridaṃtayodbhāsayan udbhāsyamānam api punaḥ pūrṇāhaṃtāviśrāntyabhedam āpādayet ||",
    "GR14utajp_au:58": " idam ity asya vicchinna- $ vimarśasya kṛtārthatā &",
    "GR14utajp_au:59": " yā svasvarūpe viśrāntir % vimarśaḥ so 'ham ity ayam // UtAjp_15 //",
    "GR14utajp_au:60": " Vṛ: idam iti vicchinnatayā vimṛśyasyāsya jaḍasya yā",
    "GR14utajp_au:61": " saṃvitsvarūpaviśrāntilakṣaṇā kṛtārthatā so 'yam aham eva tattadbhāvavaicitryātmanā prakāśe iti caitanyaprakāśatādātmyād ahaṃpratyavamarṣātmā jīvitasthānīyaḥ, yadāśrayāj jaḍam api vastu vimraṣṭṛsvabhāvapramātraikyād ahaṃbhāvaviśrānter ajaḍatvam āyāti |",
    "GR14utajp_au:62": " ajaḍāś ca vastutaḥ parapramātrekasvabhāvāḥ, -- ity advaito 'jaḍapramātṛbhāva eva sarvataḥ pāripūrṇyena vijṛmbhate iti tātparyam ||",
    "GR14utajp_au:63": " dvidhā sa eṣa evātmā $ mito 'parimitas tathā &",
    "GR14utajp_au:64": " prāṇādinā niruddho 'ṇuḥ % paramātmā tv akhaṇḍitaḥ // UtAjp_16 //",
    "GR14utajp_au:65": " Vṛ: sa eva saṃvidātmā parameśvaraḥ svecchayā viśvakrīḍollilāsayiṣāyāṃ",
    "GR14utajp_au:66": " prāṇādyātmatām avabhāsya tatpramātṛtvena saṃkucitībhūya jīvatām eti,",
    "GR14utajp_au:67": " prāṇādyaniruddhas tu viśvanirbharitātmatayā pūrṇaḥ svatantraś cidātmaiveti parimitāparimitatvena dvividhatvam ||",
    "GR14utajp_au:68": " ubhayo 'py eṣa paryanta- $ bhūmiḥ sarvārthasaṃvidām &",
    "GR14utajp_au:69": " eka evānusandhānād % ato 'nyo nopapadyate // UtAjp_17 //",
    "GR14utajp_au:70": " Vṛ: dvividhasyāpy asya prakāśātmanaḥ samastabhāvābhāvātmikānām arthasaṃvidāṃ viśrāntyāspadatvam",
    "GR14utajp_au:71": " sa ca paurvāparyānusaṃdhātṛtayā saṃvinmātrasphurattaikarūpa eva yasmād ato bhedānupapattiḥ",
    "GR14utajp_au:72": " na cāpy avyatirekātma- $ vimarśātmany ahaṃvidi &",
    "GR14utajp_au:73": " bhāti paryantavartinyāṃ % bhāsanād adhikaṃ jaḍam // UtAjp_18 //",
    "GR14utajp_au:74": " Vṛ: na ca viśvābhinnapratyavamarśasvarūpe 'haṃprakāśe",
    "GR14utajp_au:75": " sarvajñānaviśrāntibhūmau tatprakāśādhikyena jaḍasya sattā, tasya saṃvitprakāśād bhedābhedavikalpair upahatatvāt, ata eka evājaḍapramātā",
    "GR14utajp_au:76": " svasvātantryeṇa svābhinnaṃ bhāvajātaṃ svātmany evodbhāsayan vilāpayāṃś cāpracyutasvātmasthitiḥ prasphuratītyarthaḥ ||",
    "GR14utajp_au:77": " na siddho 'prathanād eva $ jñānādisamavāyy api &",
    "GR14utajp_au:78": " tat prāṇādi prameyaṃ syān % na pramātānyato bhramāt // UtAjp_19 //",
    "GR14utajp_au:79": " Vṛ: jñānādiguṇaiḥ samaveto 'pi parimitapramātā vimarśavaidhuryād eva na siddhyati nirvimarśatve jāḍyaprasaṅgāt, tasmād vyavacchinnāṃ bhrāntim",
    "GR14utajp_au:80": " āśritya prāṇapuryaṣṭakamātur vedyatvaṃ syān na paramārthapramātṛbhāvaḥ saṃbhāvyate ||",
    "GR14utajp_au:81": " yady apy arthasthitiḥ prāṇa- $ puryaṣṭakaniyantrite &",
    "GR14utajp_au:82": " jīve niruddhā tatrāpi % paramātmani sā sthitā // UtAjp_20 //",
    "GR14utajp_au:83": " Vṛ: māyāvyavahārātmani lokayātrāyāṃ yady api prāṇādi saṃkocavati jīve sarveṣāṃ bāhyābhyantarāṇāṃ viṣayāṇāṃ vyavasthitir niyantritā tathāpi saṃkucitātmani tatra mitapramātari saṃkocāpahastanena parapramātrekātmatayā śivātmany eva sā tiṣṭhati prāṇādeś citprakāśād",
    "GR14utajp_au:84": " avyatirekitvāt, śivasyaiva svecchayā samullāsitāyāḥ paśubhūmikāyā grahaṇenāṇubhāvābhyupagamāt",
    "GR14utajp_au:85": " tadātmanaiva tasya syāt $ kathaṃ prāṇena yantraṇā &",
    "GR14utajp_au:86": " sādhitā pratyabhijñāyām % akhyāter jīvatā param // UtAjp_21 //",
    "GR14utajp_au:87": " Vṛ: tasmād vastutaḥ śivasvabhāvābhinnena prāṇādipramātrā saṃkucitaśuktikena katham",
    "GR14utajp_au:88": " anavacchinnaprakāśānandamayapūrṇāhaṃtāsphurattātmanaḥ śivasyāvabhāsananirodhaḥ syāt tathātve tasya svayaṃ sthātum aśakyatvāt kevalam aparicchinnasvaśaktivikāsasyāprathanam eva bandhakatvaparyāyaṃ",
    "GR14utajp_au:89": " jīvatvaṃ, tasya ceśvarapratyabhijñāyāṃ śāstre savistaraṃ nirṇītatvād iti",
    "GR14utajp_au:90": " tata eva vivecyam ||",
    "GR14utajp_au:91": " nārthavyavasthā prāṇādāv $ ahaṃbhāvanirodhataḥ &",
    "GR14utajp_au:92": " prakāśasyātmaviśrāntir % ahaṃbhāvo hi kīrtitaḥ // UtAjp_22 //",
    "GR14utajp_au:93": " uktā saiva ca viśrāntiḥ $ sarvāpekṣānirodhataḥ &",
    "GR14utajp_au:94": " svātantryam atha kartṛtvaṃ % mukhyam īśvaratāpi ca // UtAjp_23 //",
    "GR14utajp_au:95": " Vṛ: prāṇādau parimitapramātrāspade jaḍe svātmamātrasphurattātmanaḥ parāmarśasya nirodhān naiva vastuvyavasthā tasyāḥ saṃvinniṣṭhatvāt, yato yā saṃvidaḥ svātmamātraviśrāntiḥ sa eva pūrṇāhaṃtāvimarśasvabhāvo",
    "GR14utajp_au:96": " 'haṃbhāvo 'rthavyavasthāpako gīyate |",
    "GR14utajp_au:97": " saiva viśvabhāvānāṃ paryantapratiṣṭhābhūmikatvād viśrāntiḥ, viśvaprasaraṇe svavyatiriktasāmagrīnirapekṣatvāt svātantryaṃ, tad eva kartṛtvaṃ mukhyam aiśvaryam apy āgameṣūdghoṣyate ||",
    "GR14utajp_au:98": " māyābhidās tacchakter eva $ cānyāprasiddhitaḥ &",
    "GR14utajp_au:99": " tadakhyātimayaṃ hy etaj % jagannirmātṛteśitā // UtAjp_24 //",
    "GR14utajp_au:100": " Vṛ: māyā nāma śaktiḥ śivasya śaktimato 'vyatirekiṇī svarūpagopanātmikā",
    "GR14utajp_au:101": " krīḍā, tannimittād eva yasmād akhyātimayam etad viśvaṃ bhāsate vyatiriktakāraṇasya bhedābhedavikalpopahatatvenāprasiddhatvāt, tasmād viśvābhāsānāṃ nirmātṛtvam īśvaratvam ||",
    "GR14utajp_au:102": " ekaiva cānusaṃdhānāt $ sā proktā sarvasaṃvidām &",
    "GR14utajp_au:103": " svasaṃvedanaparyāya- % mātṛtattvam anādi tat // UtAjp_25 //",
    "GR14utajp_au:104": " Vṛ: saiśvarī parāśaktiḥ samastānāṃ vicchinnanīlāsisaṃvidāṃ saṃyojanaviyojanādau kārye pūrāparādikoṭāv aikyānusaṃdhānam āśritya",
    "GR14utajp_au:105": " tadādhārabhūtān avacchedinī ekaiva, tad eva svasaṃvedanaparyāyaṃ mātur anādi tattvam ucyate",
    "GR14utajp_au:106": " bhāvavyavasthā yan niṣṭhā $ tasyāhaṃbhāvabhāginaḥ &",
    "GR14utajp_au:107": " vyāpitvam anusaṃdhānaṃ % taj jaḍasya na yujyate // UtAjp_26 //",
    "GR14utajp_au:108": " Vṛ: yatra sarvārthānāṃ vyavasthitiḥ pratiṣṭhitā tasya saṃvidātmanaḥ",
    "GR14utajp_au:109": " pūrṇāhaṃtāparāmarśasārasyājaḍapramātuḥ svātantryāvinābhāvavattvāt sarvatrānusaṃdhānātmakaṃ vyāpitvam asti, tac cāsvatantrasya jaḍasya na ghaṭate vimarśasāratvābhāvāt ||",
    "GR14utajp_au:110": " tato bhede tu bhāsasya $ ghaṭate bhāsamānatā &",
    "GR14utajp_au:111": " tenoktam pratyabhijñāyāṃ % tadadvayamayaṃ jagat // UtAjp_27 //",
    "GR14utajp_au:112": " Vṛ: ajaḍatvam āśritya punar etāvati bhedollāsātmake viśvasmin nīlasukhāder bhāsasyāparikṣīṇāntaḥsthiter eva jñānaśaktyā bahirbhāsinaḥ prakāśamānatāyā",
    "GR14utajp_au:113": " ghaṭanāt; atha cābhedam avalambya jaḍasya punaḥ prakāśanopapatter anyathā tv aprakāśanāt |",
    "GR14utajp_au:114": " tena hetunā śrīmadīśvarapratyabhijñāyāṃ saṃvidadvayaprakṛti viśvam uktaṃ bhavatīti śivam ||",
    "GR14utajp_au:115": " [pramātṛsiddhāv ācāryotpaladevakṛtau manāk |",
    "GR14utajp_au:116": " candrābdhyaṣṭenduśākābde śāstrī vṛttiṃ haro vyadhāt // [śāka era 1841]]",
    "GR14utajp_au:117": " ity ajaḍapramātṛsiddhau śrīmānmahāmāheśvarācāryotpaladevapādaviracitāyāṃ vṛttiḥ samāptā ||",
    "GR14utajp_au:118": " [śrīmatpratāpabhūbhartur ājñayā prītaye satām |",
    "GR14utajp_au:119": " madhusūdanakaulena saṃpādyeyaṃ prakāśitā//]"
}