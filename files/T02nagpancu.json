{
    "T02nagpancu:0": " pañcakramaḥ",
    "T02nagpancu:1": " vajrajāpakramaḥ prathamaḥ oṃ namo buddhāya sarvabuddhātmakaṃ nāthaṃ natvā śrīmanmahāsukham",
    "T02nagpancu:2": " vajrajāpakramaṃ vakṣye yogatantrānusārataḥ || Pk_1.1 ||",
    "T02nagpancu:3": " utpattikramasaṃsthānāṃ niṣpannakramakāṅkṣiṇām |",
    "T02nagpancu:4": " upāyaścaiṣa saṃbuddhaiḥ sopānamiva nirmitaḥ || Pk_1.2 ||",
    "T02nagpancu:5": " prāṇabhūtaśca sattvānāṃ vāyvākhyaḥ sarvakarmakṛt |",
    "T02nagpancu:6": " vijñānavāhanaścaiṣa pañcātmā daśadhā punaḥ || Pk_1.3 ||",
    "T02nagpancu:7": " vāyutattvānupūrveṇa mantratattvaṃ samāviśet |",
    "T02nagpancu:8": " mantranidhyaptimāgamya vajrajāpaḥ suśikṣyate || Pk_1.4 ||",
    "T02nagpancu:9": " vajrajāpasthito mantrī cittanidhyaptimāpnuyāt |",
    "T02nagpancu:10": " mayopamasamādhistho bhūtakoṭyāṃ samāviśet || Pk_1.5 ||",
    "T02nagpancu:11": " bhūtakoṭeḥ samuttiṣṭhannadvayajñānamāpnuyāt |",
    "T02nagpancu:12": " yuganadvasamādhistho na kiñcicchakṣate punaḥ || Pk_1.6 ||",
    "T02nagpancu:13": " ayaṃ niṣpannayogākhyo mahāvajradharaśca saḥ |",
    "T02nagpancu:14": " sarvākāravaropetaḥ sarvajño jāyate tataḥ || Pk_1.7 ||",
    "T02nagpancu:15": " anāgatamatītaṃ ca vartamānaṃ bhavatrayam |",
    "T02nagpancu:16": " tatkṣaṇāt nikhilaṃ paśyet prabhāsvaraviśuddhitaḥ || Pk_1.8 ||",
    "T02nagpancu:17": " etattattvaṃ sthitaṃ tantre śrīsamāje sumudritam |",
    "T02nagpancu:18": " vyākhyātantrānusāreṇa boddhavyaṃ guruvaktrataḥ || Pk_1.9 ||",
    "T02nagpancu:19": " tatra prathamataraṃ vāyutattvoddeśapadaṃ mūlasūtrādevāvatāryate-",
    "T02nagpancu:20": " nāsāgre sarṣapaṃ cintet sarṣape sacarācaram |",
    "T02nagpancu:21": " bhāvayejjñānapadaṃ ramyaṃ rahasyaṃ jñānakalpitam || Pk_1.10 ||",
    "T02nagpancu:22": " pañcavarṇaṃ mahāratnaṃ sarṣapasthūlamātrakam |",
    "T02nagpancu:23": " nāsikāgre prayatnena bhāvayed yogataḥ sadā || Pk_1.11 ||",
    "T02nagpancu:24": " iti sandhābhāṣeyamasya vajrapadasya nirdeśamāha caturdevīvyākhyātantre-",
    "T02nagpancu:25": " tad devi sampravakṣyāmi sārāt sārataraṃ param |",
    "T02nagpancu:26": " rahasyaṃ sarvabuddhānāṃ yat tat sarvātmani sthitam || Pk_1.12 ||",
    "T02nagpancu:27": " paścajñānamayaṃ tattvaṃ sarṣapasthūlamātrakam |",
    "T02nagpancu:28": " tasya madhye sthito devo hyavyakto vyaktarūpavān || iti |",
    "T02nagpancu:29": " samājottare 'pyamumarthaṃ dyotayannāhaḥ |",
    "T02nagpancu:30": " pañcajñānamayaṃ śvāsaṃ pañcabhūtasvabhāvakam |",
    "T02nagpancu:31": " niścārya padmanāsāgre piṇḍarūpeṇa kalpayet || Pk_1.14 ||",
    "T02nagpancu:32": " pañcavarṇaṃ mahāratnaṃ prāṇāyāmamiti smṛtam |",
    "T02nagpancu:33": " svamantraṃ hṛdaye dhyātvā cittaṃ bindugataṃ nyaset || Pk_1.15 |",
    "T02nagpancu:34": " ityasyāpi pratinirdeśamāha vajramālānāmni vyākhyātantre-",
    "T02nagpancu:35": " nāsāgre sarṣapaṃ nāma prāṇāyāmasya kalpanā |",
    "T02nagpancu:36": " prāṇāyāmasthitāḥ pañca raśmayo buddhabhāvataḥ || Pk_1.16 ||",
    "T02nagpancu:37": " ūrdhvaṃ ghrāṇād viniṣkrānto vāmadakṣiṇadvandvataḥ |",
    "T02nagpancu:38": " stabdhaśceti caturdhāsmād velā ādhyātmikā smṛtā || Pk_1.17 ||",
    "T02nagpancu:39": " kaṇṭhahṛnnābhiguhyābje gatyāgatī vinirdiśet |",
    "T02nagpancu:40": " vihared ardhayāmikāṃ velāṃ paripāṭyā yathākramam || Pk_1.18 ||",
    "T02nagpancu:41": " dakṣiṇād vinirgato raśmirhutabhuṅmaṇḍalaṃ ca tat |",
    "T02nagpancu:42": " raktavarṇamidaṃ vyaktaṃ padmanātho 'tra devatā || Pk_1.19 ||",
    "T02nagpancu:43": " vāmād vinirgato raśmirvāyumaṇḍalasaṃjñitaḥ |",
    "T02nagpancu:44": " haritaśyāmasaṅkāśaḥ karmanātho 'tra devatā || Pk_1.20 ||",
    "T02nagpancu:45": " dvābhyāṃ vinirgato raśmiḥ pītavarṇo mahādyutiḥ |",
    "T02nagpancu:46": " māhendramaṇḍalaṃ caitad ratnanātho 'tra devatā || Pk_1.21 ||",
    "T02nagpancu:47": " stabdho mandrapracārastu sitakundendusannibhaḥ |",
    "T02nagpancu:48": " maṇḍalaṃ vāruṇaṃ caitad vajranātho 'tra devatā || Pk_1.22 ||",
    "T02nagpancu:49": " sarvadehānugo vāyuḥ sarvaceṣṭāpravartakaḥ |",
    "T02nagpancu:50": " vairocanasvabhāvo 'sau mṛtakāyād viniścaret || Pk_1.23 ||",
    "T02nagpancu:51": " vāyutattvamidaṃ vyaktaṃ pañcajñānasvabhāvakam |",
    "T02nagpancu:52": " tārkikā na prajānanti agamyaṃ bālayoginām || Pk_1.24 ||",
    "T02nagpancu:53": " ityevaṃ vāyuttatvaṃ pratipādyedānīṃ mantratattvasyoddeśapadaṃ",
    "T02nagpancu:54": " mūlasūtrādavatāryate-",
    "T02nagpancu:55": " sarvatathāgatakāyavākcittarahasyaṃ sarvatantrahṛdayasañcodanaṃ nāma paramaguhyaṃ svakāyavākcittavajrebhyo vākpathaniruktyā mantrasamuccayamudājahāra oṃ āḥ hūṃ |",
    "T02nagpancu:56": " arthānumajāpena niḥsvabhāvena cāruṇā |",
    "T02nagpancu:57": " vicāraṇā tryadhvabuddhebhyo vajrajāpaḥ sa ucyate || Pk_1.25 ||",
    "T02nagpancu:58": " bhikṣāśinā na japtavyaṃ na ca bhaikṣarato bhavet |",
    "T02nagpancu:59": " japenmantramabhinnāṅgaṃ sarvakāmopabhogakṛt || Pk_1.26 ||",
    "T02nagpancu:60": " ityuddeśapadam asya nirdeśamāha sandhyāvyākaraṇavyākhyātantre",
    "T02nagpancu:61": " tadavatāryate-",
    "T02nagpancu:62": " pratyuvāca tataḥ śrīmān mahāvairocanaṃ vibhum |",
    "T02nagpancu:63": " viśvarūpamidaṃ cittaṃ sarvasattvopapattitaḥ || Pk_1.27 ||",
    "T02nagpancu:64": " jātaṃ san niḥsvabhāvo 'pi bhāvākhyaṃ tu pratītyataḥ |",
    "T02nagpancu:65": " kṛtvā cānubhavaṃ samyag bodhicittaṃ khatulyakam || Pk_1.28 ||",
    "T02nagpancu:66": " jagadarthaṃ vidhātuṃ ca taddeśayottame jane |",
    "T02nagpancu:67": " sādhanopāyitāmātraṃ jñātvā tantre vipañcitam || Pk_1.29 ||",
    "T02nagpancu:68": " ācāryā vayamityevaṃ vadantyāgāmikā vibho |",
    "T02nagpancu:69": " yad vākyaṃ mametyevamuktvā kṣipanti bāliśāḥ |",
    "T02nagpancu:70": " sandhyāya bodhicittaṃ te na vidanti yathārthataḥ || iti |",
    "T02nagpancu:71": " yathedaṃ bhagavān svāmī mahāvairocano vibhuḥ |",
    "T02nagpancu:72": " triṣkṛtvā sādhuvacanaṃ vajrapāṇiṃ vadedidam || Pk_1.31 ||",
    "T02nagpancu:73": " kathayamāmi prabhedena nirvikalpārthatattvataḥ |",
    "T02nagpancu:74": " pravyāhāropalambhākhyaṃ sāṅketaṃ pāramārthikam || Pk_1.32 ||",
    "T02nagpancu:75": " pravyāhāro hi sāmānyaṃ buddharūpopalambhakam |",
    "T02nagpancu:76": " sāṅketaṃ mantratattvākhyaṃ tathatā pāramārthikam || Pk_1.33 ||",
    "T02nagpancu:77": " ekādirnavamadhye tu daśabhiryo na badhyate |",
    "T02nagpancu:78": " tamabaddhaṃ vijānīyāt sa vetti parasampadam || Pk_1.34 ||",
    "T02nagpancu:79": " svaravyañcanavarṇāśca navasaṃkhyānuvartinaḥ |",
    "T02nagpancu:80": " ' abaddhānyonyasaṃyoogād yo vetti sa jagadguruḥ || Pk_1.35 ||",
    "T02nagpancu:81": " bhūtāntena samāyuktaṃ kalādiṣoḍaśe sthitam |",
    "T02nagpancu:82": " pañcapañcakasaṃyuktaṃ catustrayaniyojitam || Pk_1.36 ||",
    "T02nagpancu:83": " sānusvāraṃ sadīrghaṃ na guṇasaṃyolopavat |",
    "T02nagpancu:84": " hrasvaṃ samastavākyaṃ syānna cānekaṃ na caikakam || Pk_1.37 ||",
    "T02nagpancu:85": " ye varṇāḥ pṛṣṭhataḥ proktā abhimukhāśca ye punaḥ |",
    "T02nagpancu:86": " strī-puṃ-napuṃsakāste ca dhātvādiparikalpitāḥ || Pk_1.38 ||",
    "T02nagpancu:87": " adha-ūrdhvasamāyuktaṃ jñātvā buddhyā niyojayet |",
    "T02nagpancu:88": " pravyāhāramidaṃ mantraṃ niḥsvabhāvasvabhāvajam || Pk_1.39 ||",
    "T02nagpancu:89": " tataḥ pariṇataṃ rūpaṃ yaddevatopalambhikam |",
    "T02nagpancu:90": " sāṅketikaṃ tritattvasthaṃ prakṛtijāpalapakṣaṇam || Pk_1.40 ||",
    "T02nagpancu:91": " akāroddeśakaṃ jñānaṃ buddhasya hṛdayaṃ bhavet |",
    "T02nagpancu:92": " oṃkāraḥ saṃsṛjet sattvān buddharūpāgrakalpitān || Pk_1.41 ||",
    "T02nagpancu:93": " hūṃkāraḥsaṃharet sattvān āḥkāraḥ sthāpako bhavet |",
    "T02nagpancu:94": " praveśaśva sthitiścaiva vyutthānaṃ ca krameṇa ca || Pk_1.42 ||",
    "T02nagpancu:95": " japen mantramabhinnāṅgaṃ prajñopāyapade sthitaḥ |",
    "T02nagpancu:96": " pāṇḍarādijapaḥ praktaḥ pañcaviṃśacchatadvayam || Pk_1.43 ||",
    "T02nagpancu:97": " caturbhirguṇitaṃ samyak caturyogaśataṃ nava |",
    "T02nagpancu:98": " navaśataṃ tu yad dṛṣṭaṃ caturviṃśatparikramaiḥ |",
    "T02nagpancu:99": " pratyutpādād bhavet tatra dvyayutaṃ śataṣoḍaśam || Pk_1.44 ||",
    "T02nagpancu:100": " idamevādhyātmikavelāyāṃ dyotayannāha samājottare-",
    "T02nagpancu:101": " vidyānayavidhānena catuḥsandhyāprayogataḥ |",
    "T02nagpancu:102": " japenmantramabhinnāṅgaṃ lakṣamakṣarasaṃkhyayā || Pk_1.45 ||",
    "T02nagpancu:103": " bāhyajāpaṃ tyajed yogī bhāvanāyāntarāyikam |",
    "T02nagpancu:104": " mantrārtho bhagavān vajrī vajrātmātra kathaṃ japet || Pk_1.46 ||",
    "T02nagpancu:105": " hastinaṃ labhate sadyo mṛgayeddhastinaḥ padam |",
    "T02nagpancu:106": " mantramūrtiḥ svayaṃ sākṣāt kimanyattu gaveṣate || Pk_1.47 ||",
    "T02nagpancu:107": " api ca vajradhṛk kaścit trisaṃyogānvito naraḥ |",
    "T02nagpancu:108": " āvāhanavisarjanaṃ syāt tathā sthāpanameva ca || Pk_1.48 ||",
    "T02nagpancu:109": " āvāhanaṃ praveśena tvaritena visarjanam |",
    "T02nagpancu:110": " vāṣpeṇa sthāpanaṃ tat syād viśvastāt siddhiruttamā || Pk_1.49 ||",
    "T02nagpancu:111": " tvarite nibandhake vāṣpe mantraniyojanā kathitā |",
    "T02nagpancu:112": " karṇamūle tu śiṣyāyācāryeṇa suprayatnataḥ || Pk_1.50 ||",
    "T02nagpancu:113": " atha yogeśvarāṇāṃ tu divyopāyaḥ pradarśitaḥ |",
    "T02nagpancu:114": " guhyākṣaraṃ pravakṣyāmi yogasiddhiphalapradam || Pk_1.51 ||",
    "T02nagpancu:115": " yena cintitamātreṇa yoginaḥ syurvarapradāḥ |",
    "T02nagpancu:116": " ādyakṣaraprayogeṇa ucchavāsaṃ kurute sadā || Pk_1.52 ||",
    "T02nagpancu:117": " aṣṭāntena samāyuktamukāreṇa sabindukam |",
    "T02nagpancu:118": " niśvāsaṃ kurute yogī rucijāptamihocyate || Pk_1.53 ||",
    "T02nagpancu:119": " ayutadvayaṃ sahasraṃ ca ṣaṭ śatāni tathaiva ca |",
    "T02nagpancu:120": " ahorātreṇa yogīndro japasaṃkhyāṃ karoti ca || Pk_1.54 ||",
    "T02nagpancu:121": " tadevaṃ guhyasandhyāyāṃ sūkṣmayogaḥ prakāśitaḥ |",
    "T02nagpancu:122": " dhyānādhyayanavītaṃ tu tathāpi jāpa ucyate || Pk_1.55 ||",
    "T02nagpancu:123": " anena vajrajāpena sevāṃ kṛtvā yathāvidhi |",
    "T02nagpancu:124": " sādhayet sarvakāryāṇi māyopamasamādhinā || Pk_1.56 ||",
    "T02nagpancu:125": " atrāha advayasamatāmahāyogatantre-",
    "T02nagpancu:126": " japitvā mantramatulaṃ sādhayet sādhanātmakaḥ |",
    "T02nagpancu:127": " sidhyate tasya trailokyaṃ māsaikena na saṃśayaḥ || Pk_1.57 ||",
    "T02nagpancu:128": " ṣaḍ lakṣāṇi japitvā tu mantraṃ jñānasamudbhavam |",
    "T02nagpancu:129": " vajrasattvaṃ namaskṛtya pūrṇamāsyāṃ sa sidhyati || Pk_1.58 ||",
    "T02nagpancu:130": " na tasya vratamākhyātaṃ nākṣasūtraṃ na mantrakam |",
    "T02nagpancu:131": " dhāraṇā homakarmāṇi varjyante ca parāparam || Pk_1.59 ||",
    "T02nagpancu:132": " yakārārthena yat kiñcit siddhimicchatā |",
    "T02nagpancu:133": " rephāditritayenaiva jatatkāryaṃ pravartate || Pk_1.60 ||",
    "T02nagpancu:134": " agnivāyavyamāhendravāruṇe pratimaṇḍale |",
    "T02nagpancu:135": " ardhayāmikavelāyāṃ dvau dvau karmaṇi tiṣṭhataḥ || Pk_1.61 ||",
    "T02nagpancu:136": " pūjāprāyo bhavet pūjyo jāpaprāyo viśudhyati |",
    "T02nagpancu:137": " agnihotraparo bhūtiṃ mokṣaṃ dhyānaparo labhet || Pk_1.62 ||",
    "T02nagpancu:138": " jñātvā itthaṃ tato mantrī jagadbālavadācaret |",
    "T02nagpancu:139": " tataḥ sidhyanti mantrāśca nirvikalpaikadharmataḥ || Pk_1.63 ||",
    "T02nagpancu:140": " mantratattvamidaṃ vyaktaṃ vāgvajrasya prasādhanam |",
    "T02nagpancu:141": " jñānatrayaprabhedena cittamātre niyojayed || iti || Pk_1. 64 ||",
    "T02nagpancu:142": " guroravajñāsuśaṭho 'prasanno mantroddhataḥ pustakadṛṣṭigarvaḥ |",
    "T02nagpancu:143": " aśraddadhānastvabhiṣekahīno vārtā kramasyāpi ca tasya noktā || Pk_1.65 ||",
    "T02nagpancu:144": " yaḥ śraddadhāno gurubhaktiraktaḥ śuśrūṣaṇāyāṃ ca sadābhiyuktaḥ |",
    "T02nagpancu:145": " grāhyaḥ śrutiṃ naiva dhanaṃ nirīkṣyaṃ gurupradhāno 'ya guruprasādaḥ ||",
    "T02nagpancu:146": " girīndramūrdhnaḥ prapatet tu kaścit neccheccyutiṃ tu cyavate tathāpi |",
    "T02nagpancu:147": " guruprasādāptahitopadeśa icchenna moktaṃ sa tathāpi muktaṃḥ || Pk_1.67 ||",
    "T02nagpancu:148": " || vajrajāpakramaḥ samāptaḥ ||",
    "T02nagpancu:149": " kṛtiriyaṃ śrīnāgārjunapādānāmiti |",
    "T02nagpancu:150": " granthapramāṇamasya ṣadadhikasaptatiḥ ||",
    "T02nagpancu:151": " prathamaḥ kramaḥ ||",
    "T02nagpancu:152": " anuttarasandhirityaparanāmā sarvaśuddhiviśuddhikramaḥ dvitīyaḥ namaḥ śrīvajrasattvāya namaste 'stu namaste 'stu namaste 'stu namo namaḥ |",
    "T02nagpancu:153": " evaṃ stute namaste 'stu kaḥ stotā kaśca saṃstutaḥ || Pk_2.1 ||",
    "T02nagpancu:154": " yathā jalaṃ jale nyastaṃ ghṛtaṃ caiva yathā ghṛte |",
    "T02nagpancu:155": " svakīyaṃ ca svayaṃ paśyej jñānaṃ yatreha vandanā || Pk_2.2 ||",
    "T02nagpancu:156": " kintu sarvajñagatibhirvinā tannopalabhyate |",
    "T02nagpancu:157": " tamaḥpaṭalasañchannaṃ prasādād dvīpamāpnuyāt || Pk_2.3 ||",
    "T02nagpancu:158": " śūnyaṃ ca atiśūnyaṃ ca mahāśunyaṃ tṛtīyakam |",
    "T02nagpancu:159": " caturthaṃ sarvaśūnyaṃ ca phalahetuprabhedataḥ || Pk_2.4 ||",
    "T02nagpancu:160": " prajñopāyasamāyogānniṣpannamupalabdhakam |",
    "T02nagpancu:161": " upalabdhācca niṣpannāt sarvaśūnyaṃ prabhāsvaram || Pk_2.5 ||",
    "T02nagpancu:162": " hetukramaviśuddhaṃ tu vijñānatrayayogataḥ |",
    "T02nagpancu:163": " śūnyatrayasamāyogāllabhyate 'nuttaraṃ padam || Pk_2.6 ||",
    "T02nagpancu:164": " ālokaśśūnyaṃ prajñā ca cittaṃ ca paratantrakam |",
    "T02nagpancu:165": " tasyedānīṃ pravakṣyāmi prakṛtispharaṇaṃ sphuṭam || Pk_2.7 ||",
    "T02nagpancu:166": " virāgo madhyamaścaiva adhimātrastathaiva ca |",
    "T02nagpancu:167": " manogatāgataṃ caiva śokāditṛtīyaṃ tathā || Pk_2.8 ||",
    "T02nagpancu:168": " saumyaṃ vikampo bhītaśca madhyabhīto 'tibhītakaḥ |",
    "T02nagpancu:169": " tṛṣṇā madhyatṛṣṇā cātitṛosṇoopādānakaṃ tathā || Pk_2.9 ||",
    "T02nagpancu:170": " niḥśubhaṃ kṣuttṛṣā caiva vedanā samavedanā |",
    "T02nagpancu:171": " ativedanā kṣaṇaścaiva vettividdhāraṇāpadam || Pk_2.10 ||",
    "T02nagpancu:172": " pratyavekṣaṇaṃ lajjā ca kāruṇyaṃ snehatastrayam |",
    "T02nagpancu:173": " cakitaṃ saṃśayaścaiva mātsaryaṃ ceti kīrtitāḥ || Pk_2.11 ||",
    "T02nagpancu:174": " trayastriṃśat prakṛtayaḥ svasaṃvedyāḥ śarīriṇām |",
    "T02nagpancu:175": " saṃvṛtisphuṭarupeṇa niśāsaṃjñā pradarśitāḥ || Pk_2.12 ||",
    "T02nagpancu:176": " strīsaṃjñā tathā proktā mandākārā tathaiva ca |",
    "T02nagpancu:177": " vāmasaṃjñā punaścaiva candramaṇḍalapaṅkajam || Pk_2.13 ||",
    "T02nagpancu:178": " dṛḍhīkaraṇahetutvāt sabinduḥ prathamaḥ svaraḥ |",
    "T02nagpancu:179": " niśākarāṃśusaṅkāśa ālokajñānasambhavaḥ || Pk_2.14 ||",
    "T02nagpancu:180": " ālokābhāsamityutkam atiśūnyamupāyakam |",
    "T02nagpancu:181": " parikalpitaṃ tathā proktaṃ proktaṃ caitasikaṃ tathā || Pk_2.15 ||",
    "T02nagpancu:182": " rāgo raktaṃ tathā tuṣṭaṃ madhyatuṣṭātituṣṭakam |",
    "T02nagpancu:183": " harṣaṇaṃ caiva prāmodyaṃ vismayo hasitaṃ tathā || Pk_2.16 ||",
    "T02nagpancu:184": " hlādanāliṅganaṃ caiva tathā cumbanacūṣaṇam |",
    "T02nagpancu:185": " dhairyaṃ vīryaṃ ca mānaśca kartṛhartṛbalāni ca || Pk_2.17 ||",
    "T02nagpancu:186": " utsāhaḥ sāhasaṃ caiva tathā cottamasāhasam |",
    "T02nagpancu:187": " madhyamaṃ sāhasaṃ rādraṃ vilāso vairameva ca || Pk_2.18 ||",
    "T02nagpancu:188": " śubhaṃ ca vāk sphuṭā satyamasatyaṃ niścayastathā |",
    "T02nagpancu:189": " nirupādānadātṛtve codanaṃ śūratā tathā |",
    "T02nagpancu:190": " alajjā dhūrtaduṣṭaśca haṭhaḥ kuṭila eva ca |",
    "T02nagpancu:191": " catvāriṃśat prakṛtayaḥ kṣaṇikāścātiśūnyajjāḥ || Pk_2.20 ||",
    "T02nagpancu:192": " divāpuruṣasaṃjñā ca kharākāraśca dakṣiṇaḥ |",
    "T02nagpancu:193": " sūryamaṇḍalasaṃjñā ca vajrasaṃjñā tathaiva ca || Pk_2.21 ||",
    "T02nagpancu:194": " kalā saiva tu vijñeyā bindudvayavibhūṣitā |",
    "T02nagpancu:195": " divākarāṃśuisaṅkāśā ālokābhāsayogajā || Pk_2.22 ||",
    "T02nagpancu:196": " ālokasyopalabdhiśca upalabdhaṃ tathaiva ca |",
    "T02nagpancu:197": " pariniṣpannakaṃ caiva avidyā caiva nāmataḥ || Pk_2.23 ||",
    "T02nagpancu:198": " mahāśūnyapadasyaite paryāyāḥ kathitā jinaiḥ |",
    "T02nagpancu:199": " madhyarāgakṣaṇaścaiva vismṛtirbhrāntireva ca || Pk_2.24 ||",
    "T02nagpancu:200": " tūṣṇīṃbhāvaśca khedaśca ālasyaṃ dandhatā tathā |",
    "T02nagpancu:201": " avidyāyāḥ kṣaṇāḥ sapta vijñeyāḥ sukṣmayogibhiḥ || Pk_2.25 ||",
    "T02nagpancu:202": " na bījaṃ vindusaṃyuktaṃ na vāyurdvāranirgataḥ |",
    "T02nagpancu:203": " yadālokopalabdhaṃ tu tat pariniṣpannalakṣaṇam || Pk_2.26 ||",
    "T02nagpancu:204": " etāḥ prakṛtayaḥ sūkṣmāḥ śataṃ ṣaṣṭyuttaraṃ divā |",
    "T02nagpancu:205": " rātrau cāpi pravartante vāyuvāhanahetunā || Pk_2.27 ||",
    "T02nagpancu:206": " kṣaṇe lave muhūrtte ca nimeṣe mātrake tathā |",
    "T02nagpancu:207": " kṣaṇa ityacchaṭāvasthā lavaḥ sarṣapavartanam || Pk_2.28 ||",
    "T02nagpancu:208": " āśvāsastu muhūrttaṃ syānnimeṣo 'kṣinimeṣaṇam |",
    "T02nagpancu:209": " mātrā tu hastatālaṃ syāt kṣaṇādīnāṃ tu lakṣaṇam || Pk_2.29 ||",
    "T02nagpancu:210": " saṃvittimātrakaṃ jñānamākāśavadalakṣaṇam |",
    "T02nagpancu:211": " kintu tasya prabhedo 'sti sandhyārātridivātmanā || Pk_2.30 ||",
    "T02nagpancu:212": " ālokālokābhāsau ca tathālokopalabdhakam |",
    "T02nagpancu:213": " cittaṃ trividhamityuktam ādhārastasya kathyate || Pk_2.31 ||",
    "T02nagpancu:214": " vāyunā sūkṣmarūpeṇa jñānaṃ saṃmiśratāṃ gatam |",
    "T02nagpancu:215": " niḥsṛtyendriyamārgemyo viṣayānavalambate || Pk_2.32 ||",
    "T02nagpancu:216": " ābhāsena yadā yukto vāyurvāhanatāṃ gataḥ |",
    "T02nagpancu:217": " tadā tatprakṛtīḥ sarvā astavyastāḥ pravartayet || Pk_2.33 ||",
    "T02nagpancu:218": " yatra yatra sthito vāyustāṃ tāṃ prakṛtimudvahet |",
    "T02nagpancu:219": " yāvat samīraṇotpādo nābhāso niścalo bhavet || Pk_2.34 ||",
    "T02nagpancu:220": " ābhāsadvayahetuḥ syādātmabhāvavikalpanā |",
    "T02nagpancu:221": " ubhayāṃśikameva syād yadālokopalabdhakam || Pk_2.35 ||",
    "T02nagpancu:222": " sarvāsāmeva māyānāṃ strīmāyaiva viśiṣyate |",
    "T02nagpancu:223": " jñānatrayaprabhedo 'yaṃ sphuṭamatraiva lakṣyate || Pk_2.36 ||",
    "T02nagpancu:224": " rāgaścaiva virāgaśca dvarorantariti trayam |",
    "T02nagpancu:225": " dvīndriyasya samāpattyā vajrapadmasamāgamāt || Pk_2.37 ||",
    "T02nagpancu:226": " jñānadvayasamāyogaḥ samāpattiḥ prakīrtītā |",
    "T02nagpancu:227": " jñānadvayasamāpattyā yathoktakaraṇena tu || Pk_2.38 ||",
    "T02nagpancu:228": " yajjñānaṃ prāpyate yatnāt tadālokopalabdhakam |",
    "T02nagpancu:229": " yasya vajrābjasaṃyogaḥ saṃvṛtyā tu na vidyate || Pk_2.39 ||",
    "T02nagpancu:230": " sidhyate yogasāmarthyāt sakṛdapyanubhūtavān |",
    "T02nagpancu:231": " yathā prabhedaṃ vijñāya jñānavṛttiṃ svabhāvataḥ || Pk_2.40 ||",
    "T02nagpancu:232": " lakṣayet satataṃ yogī tāmeva prakṛtiṃ punaḥ |",
    "T02nagpancu:233": " payodharā yathā naike nānāsaṃsthānavarṇakāḥ || Pk_2.41 ||",
    "T02nagpancu:234": " udbhūtā gaganābhogāllayaṃ gacchanti tatra vai |",
    "T02nagpancu:235": " evaṃ prakṛtayaḥ sarvā ābhāsatrayahetukāḥ || Pk_2.42 ||",
    "T02nagpancu:236": " nirviśya viṣayān kṛtsnān praviśanti prabhāsvaram |",
    "T02nagpancu:237": " eṣāṃ svabhāvābijñānadajñānapaṭalāvṛtāḥ || Pk_2.43 ||",
    "T02nagpancu:238": " kṛtvā śubhāśubhaṃ karma bhramanti gatipañcake |",
    "T02nagpancu:239": " ānantaryādikaṃ kṛtvā narakeṣu vipacyate || Pk_2.44 ||",
    "T02nagpancu:240": " śubhaṃ dānādikaṃ kṛtvā svargādiṣu mahīyate |",
    "T02nagpancu:241": " anantajanmasāhasraṃ prāpya caivaṃ punaḥ punaḥ || Pk_2.45 ||",
    "T02nagpancu:242": " pūrvakarmavipāko 'yamiti śocati mohataḥ |",
    "T02nagpancu:243": " prakṛtyābhāsayogena yena kliśyanti jantavaḥ || Pk_2.46 ||",
    "T02nagpancu:244": " jñātvā tameva mucyante jñānino bhavapañjarāt |",
    "T02nagpancu:245": " prajñāsvabhāva evāyaṃ candramaṇḍalakalpanā || Pk_2.47 ||",
    "T02nagpancu:246": " cittameva svayaṃ paśyet svameva śaśibimbavat |",
    "T02nagpancu:247": " atha candraṃ samālambya vajracinhaṃ prakalpayet || Pk_2.48 ||",
    "T02nagpancu:248": " upāyasūcakaṃ hyetad vajrādyutpattiyoginām |",
    "T02nagpancu:249": " candravajrādisaṃyogaścittacaitasasaṅgamaḥ || Pk_2.49 ||",
    "T02nagpancu:250": " prajñopāyasamāyogājjāyate devatākṛtiḥ |",
    "T02nagpancu:251": " caturmudrābhirāmudrya devatāgarvamudvahan || Pk_2.50 ||",
    "T02nagpancu:252": " vicaret tu sadā mantrī utpattikramayogavān |",
    "T02nagpancu:253": " yathoktaṃ śrīsamājādau tatra tatra suvistaram || Pk_2.51 ||",
    "T02nagpancu:254": " yāvat syād bhāvanāyogastāvat syādādikarmikaḥ |",
    "T02nagpancu:255": " pariniṣpannayogasya sūcana kriyate 'dhunā || Pk_2.52 ||",
    "T02nagpancu:256": " śūnyatrayaviśuddhiryā prabhāsvaramihocyate |",
    "T02nagpancu:257": " sarvaśūnyapadaṃ tacca jñānatrayaviśuddhitaḥ || Pk_2.53 ||",
    "T02nagpancu:258": " jñānaśuddhipadaṃ tattvaṃ sarvajñatvamanuttaram |",
    "T02nagpancu:259": " nirvikāraṃ nirābhāsaṃ nirdvandvaṃ paramaṃ śivam || Pk_2.54 ||",
    "T02nagpancu:260": " astīti na ca nāstīti na ca vākyagocaram |",
    "T02nagpancu:261": " ataḥ prabhāsvarāccūddhājjñānatrayasamudbhavaḥ || Pk_2.55 ||",
    "T02nagpancu:262": " dvātriṃśallakṣaṇadharo hyaśītivyañcanānvitaḥ |",
    "T02nagpancu:263": " sarvākāravaropetaḥ sarvajño jāyate tataḥ || Pk_2.56 ||",
    "T02nagpancu:264": " tathā coktaṃ mahāyānasūtre lalitavistare |",
    "T02nagpancu:265": " abhisambodhikāmo 'yaṃ śākyasiṃhastathāgataḥ || Pk_2.57 ||",
    "T02nagpancu:266": " mahāśūnyena buddhatvaṃ prāpsyāmītyabhimānataḥ |",
    "T02nagpancu:267": " nairañcanānadītīre nispādyāsphānakaṃ gataḥ || Pk_2.58 ||",
    "T02nagpancu:268": " tilabimbīva sampūrṇāḥ khamadhyasthā jināstadā |",
    "T02nagpancu:269": " ekasvareṇa taṃ prāhuracchaṭena jinaurasam || Pk_2.59 ||",
    "T02nagpancu:270": " aviśuddhamidaṃ dhyānaṃ na caitadiṣṭakāvaham |",
    "T02nagpancu:271": " prabhāsvaraṃ ātu ālambyamākāśatalavat param || Pk_2.60 ||",
    "T02nagpancu:272": " prabhāsvarapade prāpte svecchārūpastu jāyase |",
    "T02nagpancu:273": " savaiśvaryaṃ tathā prāpya vajrakāye pramodase || Pk_2.61 ||",
    "T02nagpancu:274": " evaṃ śrutvā tu taṃ śbdaṃ visarjyāsphānakaṃ tataḥ |",
    "T02nagpancu:275": " niśārdhasamaye tattvamālambyaiva jinaurasaḥ || Pk_2.62 ||",
    "T02nagpancu:276": " ṛjukenaiva kāyena vācāya ṛjureva ca |",
    "T02nagpancu:277": " sāśano nāśano naiva na maunī nāpyamaunavān || Pk_2.63 ||",
    "T02nagpancu:278": " nonmīlitasunetrastu na ca mīlitalocanaḥ |",
    "T02nagpancu:279": " svacchaṃ vyaktaṃ mahājñānaṃ sarvaśūnyaṃ mahādbhutam || Pk_2.64 ||",
    "T02nagpancu:280": " atha paśyati tadvayaktaṃ gurupādaprasādataḥ |",
    "T02nagpancu:281": " anāgatamatītaṃ ca vartamānaṃ bhavatrayam || Pk_2.65 ||",
    "T02nagpancu:282": " tatkṣaṇānnikhilaṃ paśyet prabhāsvaraviśuddhadhṛk |",
    "T02nagpancu:283": " jalacandramarīcyādimāyāguṇavibhūṣitaḥ || Pk_2.66 ||",
    "T02nagpancu:284": " aruṇodgamakāle tu vajropamasamādhinā |",
    "T02nagpancu:285": " niṣadya bodhimūle tu so 'karonmārabhañcanam || Pk_2.67 ||",
    "T02nagpancu:286": " samprāpya śākyanāthena tattvajñānamanuttaram |",
    "T02nagpancu:287": " jagattrayahitārthāya tadeveha pradarśitam || Pk_2.68 ||",
    "T02nagpancu:288": " tattvajñānamiti proktamabhisambodhidarśanam |",
    "T02nagpancu:289": " pañcānantaryakarmā ca mandapuṇyo 'pi yo naraḥ || Pk_2.69 ||",
    "T02nagpancu:290": " guruprasādādāpnoti cintāmaṇirivāparam |",
    "T02nagpancu:291": " yatheṣṭaṃ kurute caryāṃ saṃbuddho 'yamanāgataḥ || Pk_2.70 ||",
    "T02nagpancu:292": " na rāgo na virāgaśca madhyamā nopalabhyate |",
    "T02nagpancu:293": " na śūnyaṃ nāpi cāśūnyaṃ madhyamā nopalabhyate || Pk_2.71 ||",
    "T02nagpancu:294": " sarvabuddhasamāyoga idameva pradarśitam |",
    "T02nagpancu:295": " trijñānād vyatiriktaṃ yat tattvaṃ sandhyāya bhāṣayā || Pk_2.72 ||",
    "T02nagpancu:296": " abhāvetyādigāthābhiḥ paṭale bodhicittake |",
    "T02nagpancu:297": " śrīsamāje 'pi tat proktamabhisambodhilakṣaṇam || Pk_2.73 ||",
    "T02nagpancu:298": " rāgādīnāṃ viśuddhiryā paramādye pradarśitā |",
    "T02nagpancu:299": " sarvaśūnyaṃ samuddiśya sāpi proktā tathāgataiḥ || Pk_2.74 ||",
    "T02nagpancu:300": " nānāsūtreṣu tantreṣu yat tattvamupadarśitam |",
    "T02nagpancu:301": " sarvaśūnyapadaṃ hyetannānyat tatrābhidhīyate || Pk_2.75 ||",
    "T02nagpancu:302": " caturaśītisāhasre dharmaskandhe mahāmuneḥ |",
    "T02nagpancu:303": " sārāt sārataraṃ proktam abhisambodhilakṣaṇam || Pk_2.76 ||",
    "T02nagpancu:304": " jaṭī nagnaśca muṇḍī vā śikhiniḥsaṅgavṛttayaḥ |",
    "T02nagpancu:305": " taistaiśca vividhairliṅgairabhisambodhikāminaḥ || Pk_2.77 ||",
    "T02nagpancu:306": " teṣāṃ tattvavihīnānāṃ vratacaryādikaḥ kramaḥ |",
    "T02nagpancu:307": " tattvajñānavihīnatvāt tena muktirna labhyate || Pk_2.78 ||",
    "T02nagpancu:308": " ādikarmikayogena cāṣṭamīṃ bhūmimāpnuyāt |",
    "T02nagpancu:309": " ālokatrayadarśī ca daśabhūmyāṃ pratiṣṭhitaḥ || Pk_2.79 ||",
    "T02nagpancu:310": " samprāpya hyabhisambodhiṃ śuddhāvāsamupāgataḥ |",
    "T02nagpancu:311": " buddhakṣetresvavaivartī sarvajña iha janmani || Pk_2.80 ||",
    "T02nagpancu:312": " dharmodayābhisambodhiḥ krīḍārāgādivistaraiḥ |",
    "T02nagpancu:313": " dharmadhātvābhisamabodhiryathālābhaviceṣṭitaiḥ || Pk_2.81 ||",
    "T02nagpancu:314": " anutarābhisambodhirabhisambodhiyogataḥ |",
    "T02nagpancu:315": " prapañcākārādicaryābhirabhyasyantīha yoginaḥ || Pk_2.82 ||",
    "T02nagpancu:316": " āḥ kimabhyāsayogena ādiśuddhiḥ svabhāvikā |",
    "T02nagpancu:317": " prakṛtyaiva hi sā siddhā tathatā na vikalpajā || Pk_2.83 ||",
    "T02nagpancu:318": " ya evaṃ kalpayantīha jñānakramamapāsya vai |",
    "T02nagpancu:319": " tatprabhedamajānānāḥ punaḥ śaikṣā bhavanti te || Pk_2.84 ||",
    "T02nagpancu:320": " prakṛtyābhāsabhedajñā caturthaṃ tattvamāśritāḥ |",
    "T02nagpancu:321": " tridhā nābhyasyate yastu na śīghramāpnuyāt phalam || Pk_2.85 ||",
    "T02nagpancu:322": " yathāgnirdārugarbhastho nottiṣṭhenmathanād vinā |",
    "T02nagpancu:323": " tathābhyāsād binā bodhirjāyate neha janmani || Pk_2.86 ||",
    "T02nagpancu:324": " yaḥ śāṭhyabuddhiralaso gurunindakaśca prāptābhiṣeka iti garvitamānasaḥ syāt |",
    "T02nagpancu:325": " sarvajñatā na sulabheti vihīnacitto doṣān sa paśyati gurorna guṇān varākaḥ",
    "T02nagpancu:326": " sūśrūṣayā virahito laghu tattvamicchen neti praśstavacanaṃ calayet saroṣaḥ |",
    "T02nagpancu:327": " dṛṣṭvā sabhāsu gurumasya parāṅmukhastu kuryāt praṇāmamatha tasya rahogatasya || Pk_2.88 ||",
    "T02nagpancu:328": " evaṃ ca daurātmyagataṃ kuśiṣyam svaputramapyaurasamāryagarhyam |",
    "T02nagpancu:329": " vaiśyaṃ tathā pārthivamagrabodhiṃ kuryāt samīpe na hi jātu dhīraḥ ||",
    "T02nagpancu:330": " śubhaguṇasusameto jñānavān vīryayukto gurujanamatha bhaktyā vīkṣate buddhatulyam |",
    "T02nagpancu:331": " adhigatajinadharmaḥ śāsaneṣu prasannaḥ sa iha bhavati pātraṃ tasya kuryāt prasādam || Pk_2.90",
    "T02nagpancu:332": " śrutabahutaratantro 'uyāgameṣu pravīṇo gurujanaparicaryāhānyalabdhopadeśaḥ |",
    "T02nagpancu:333": " svahitamapi sa kartuṃ na prabhuḥ śāstracañcurbhavati tadapi śāstraṃ kevalaṃ khedahetuḥ || atha bhavati sabhāgyaḥ prāptatattvopadeśo jaḍamatirasamartho mīlane",
    "T02nagpancu:334": " 'rthasya yastu |",
    "T02nagpancu:335": " parahitakṛtabuddhirdeśanāyāṃ pravṛtto vacanaguṇavihīnaḥ so",
    "T02nagpancu:336": " 'pyavajñāmupaiti || Pk_2.92 ||",
    "T02nagpancu:337": " śrutabahutaratantro jñānavān ṣaṭpadajñaḥ smṛtimatidhṛtimedhāvīryasampatsametaḥ |",
    "T02nagpancu:338": " gurucaṇasaparyāprāptatattvopadeśaḥ prabhavati sa hi vaktuṃ tantrarājopadeśam || Pk_2.93 ||",
    "T02nagpancu:339": " śrutabahutaratantreṇāyavajriprasādāt sphuṭaviracitavācā bodhimārgaṃ vibhajya |",
    "T02nagpancu:340": " kuśalamupacittaṃ yacchākyamitreṇa tena prakaṭapaṭuvipākād bodhibhājo bhavantu || iti |",
    "T02nagpancu:341": " anuttarasandhirityaparanāmā",
    "T02nagpancu:342": " || sarvaśuddhiviśuddhikramaḥ samāptaḥ ||",
    "T02nagpancu:343": " kṛtiriyaṃ śākyamitrapādānām |",
    "T02nagpancu:344": " granthapramāṇamasya śatamekam |",
    "T02nagpancu:345": " dvitīyaḥ kramaḥ |",
    "T02nagpancu:346": " svādhiṣṭhānakramaḥ tṛtīyaḥ namaḥ śrīvajragurave",
    "T02nagpancu:347": " praṇipatya varaṃ vajraṃ vajrasattvādināyakam |",
    "T02nagpancu:348": " svādhiṣṭhānakramaścaiva vakṣyate kṛpayā mayā || Pk_3.1 ||",
    "T02nagpancu:349": " prathamataraṃ tāvad utpattikramānusāreṇa prāptābhiṣekaścaturvidhatantrābhiprāyajñaḥ prāptakāyavākcittavivekaḥ śrutidharaḥ satyadvayādhimokṣo vajraguruṃ samyag ārādhya, tataḥ prasannāya gurave mahatīṃ gaṇapūjāṃ kṛtvā ṣoḍaśābdikāṃ mudrāṃ mahāvajragurave datvā,",
    "T02nagpancu:350": " tadanantaraṃ guruvaktrād āptasvādhiṣṭhānakramopadeśaḥ, tato mālodakasambuddhavajraghaṇṭādānadarpaṇanāmācāryānujñā ityebhiḥ saha guhyābhiṣekaṃ labdhvā ebhiḥ śāstāraṃ guruṃ stūyātḥ |",
    "T02nagpancu:351": " śauṣīryaṃ nāsti te kāye māṃsāsthirudhiraṃ na ca |",
    "T02nagpancu:352": " indrāyudhamivākāśe kāyaṃ darśitavānasi || Pk_3.2 ||",
    "T02nagpancu:353": " nāmayā nāśuciḥ kāye kṣuttṛṣṇāsambhavo na ca |",
    "T02nagpancu:354": " tvayā lokānuvṛttyarthaṃ darśitā laukikī kriyā || Pk_3.3 ||",
    "T02nagpancu:355": " dakacandravadagrāhya sarvadharmeṣvaniśrita |",
    "T02nagpancu:356": " anahaṅkāra nirmoha nirālamba namo 'stu te || Pk_3.4 ||",
    "T02nagpancu:357": " sadā samāhitaścāsi gacchaṃstiṣṭhan svapaṃstathā |",
    "T02nagpancu:358": " īrṣyāpatheṣu sarveṣu nirālamba namo 'stu te || Pk_3.5 ||",
    "T02nagpancu:359": " vikurvasi mahāṛddhyā māyopamasamādhinā |",
    "T02nagpancu:360": " nirnānātvaṃ samāpanna nirālamba namostu te || Pk_3.6 ||",
    "T02nagpancu:361": " evaṃ vajraguraṃ sadbhūtaguṇena saṃstutya śravaṇārtham adhyeṣayed anayā",
    "T02nagpancu:362": " gāthayā-",
    "T02nagpancu:363": " sarvajña jñānasandoha bhavacakraviśodhaka |",
    "T02nagpancu:364": " adya vyākhyānaratnena prasādaṃ kuru me vibho || Pk_3.7 ||",
    "T02nagpancu:365": " tvatpādapaṅkajaṃ muktvā nāstyanyaccharaṇaṃ vibho |",
    "T02nagpancu:366": " tasmāt prasīda buddhāgra jagadvīra mahāmune || Pk_3.8 ||",
    "T02nagpancu:367": " evaṃ śrutvā tu tad vākyam adhyeṣaṇaviśāradam |",
    "T02nagpancu:368": " śiṣyakāruṇyamutpādya svādhiṣṭhānamathārabhet || Pk_3.9 ||",
    "T02nagpancu:369": " svādhiṣṭhānakramo nāma saṃvṛteḥ satyadarśanam |",
    "T02nagpancu:370": " gurupādaprasādena labhyate tacca nānyathā || Pk_3.10 ||",
    "T02nagpancu:371": " svādhiṣṭhānakramo yena sādhakena na labhyate |",
    "T02nagpancu:372": " sūtrāntatantrakalpeṣu vṛthā tasya pariśramaḥ || Pk_3.11 ||",
    "T02nagpancu:373": " svādhiṣṭhānakramaṃ labdhvā sarvabuddhāmayaḥ prabhuḥ |",
    "T02nagpancu:374": " janmanīhaiva buddhatvaṃ niḥsandehaṃ prapadyate || Pk_3.12 ||",
    "T02nagpancu:375": " svādhiṣṭhānasamādhiśca prabhāsvarapadaṃ tathā |",
    "T02nagpancu:376": " satyadvayamiti khyātaṃ phalahetuviśeṣataḥ || Pk_3.13 ||",
    "T02nagpancu:377": " svādhiṣṭhānānupūrveṇa prāpyate hi prabhāsvaram |",
    "T02nagpancu:378": " tasmād vajraguruḥ pūrvaṃ svādhiṣṭhānaṃ pradarśayet || Pk_3.14 ||",
    "T02nagpancu:379": " asvatantraṃ jagat sarvaṃ svatantraṃ naiva jāyate |",
    "T02nagpancu:380": " hetuḥ prabhāsvaraṃ tasya sarvaśūnyaṃ prabhāsvaram || Pk_3.15 ||",
    "T02nagpancu:381": " yena cittena bālāśca saṃsāre bandhanaṃ gatāḥ |",
    "T02nagpancu:382": " yoginastena cittena sugatānāṃ gatiṃ gatāḥ || Pk_3.16 ||",
    "T02nagpancu:383": " na cātrotpadyate kaścin maraṇaṃ nāpi kasyacit |",
    "T02nagpancu:384": " saṃsāra eva jñātavyaścittarūpākṛtiṣṭhitaḥ || Pk_3.17 ||",
    "T02nagpancu:385": " vāyuyogād vinā cittasvarūpaṃ naiva gṛhyate |",
    "T02nagpancu:386": " cittāt prakṛtihetutvāt karmajanmasamudbhavaḥ || Pk_3.18 ||",
    "T02nagpancu:387": " tadeva vāyusaṃyuktaṃ vijñānatritayaṃ punaḥ |",
    "T02nagpancu:388": " jāyate yogināṃ mūrttirmāyādehastaducyate || Pk_3.19 ||",
    "T02nagpancu:389": " tasmādeva jagat sarvaṃ māyopama ihocyate |",
    "T02nagpancu:390": " māyopamasamādhiṣṭhaḥ sarvaṃ paśyati tādṛśam || Pk_3.20 ||",
    "T02nagpancu:391": " rūpaṃ ca vedanā caiva saṃjñā saṃskāra eva ca |",
    "T02nagpancu:392": " vijñānaṃ pañcamaṃ caiva catvāro dhātavastathā || Pk_3.21 ||",
    "T02nagpancu:393": " akṣāṇi viṣayāścaiva jñānapañcakameva ca |",
    "T02nagpancu:394": " adhyātmabāhyato bhinnaṃ sarvaṃ māyaiva nānyathā || Pk_3.22 ||",
    "T02nagpancu:395": " darpaṇapratibimbena māyādehaṃ ca lakṣayet |",
    "T02nagpancu:396": " varṇān indrāyudheneva vyāpitvamudakendunā || Pk_3.23 ||",
    "T02nagpancu:397": " darpaṇe vimale vyaktaṃ dṛśyate pratibimbavat |",
    "T02nagpancu:398": " bhāvābhāvāvinirmukto vajrasattvaḥ sucitritaḥ || Pk_3.24 ||",
    "T02nagpancu:399": " sarvākāravaropeto asecanakavigrahaḥ |",
    "T02nagpancu:400": " darśayet taṃ suśiṣyāya svādhiṣṭhānaṃ taducyate || Pk_3.25 ||",
    "T02nagpancu:401": " iyameva hi saṃlakṣyā māyā nirdoṣalakṣaṇā |",
    "T02nagpancu:402": " māyaiva saṃvṛteḥ satyaṃ kāyaḥ sāmbhogikaśca saḥ || Pk_3.26 ||",
    "T02nagpancu:403": " saiva gandharvasattvaḥ syād vajrakāyaḥ sa eva hi |",
    "T02nagpancu:404": " vajrasattvaḥ svayaṃ tasmāt svasya pūjāṃ pravartayet || Pk_3.27 ||",
    "T02nagpancu:405": " ātmā vai sarvabuddhatvaṃ sarvasauritvameva ca |",
    "T02nagpancu:406": " tasmāt sarvaprayatnena hyātmānaṃ pūjayet sadā || Pk_3.28 ||",
    "T02nagpancu:407": " mantramudrāprayogaṃ ca maṇḍalādivikalpanam |",
    "T02nagpancu:408": " balihomakriryāṃ sarvāṃ kuryān māyopamāṃ sadā || Pk_3.29 ||",
    "T02nagpancu:409": " śāntikaṃ pauṣṭikaṃ cāpi tathā vaśyābhicārikam |",
    "T02nagpancu:410": " ākarṣaṇādi yat sarvaṃ kuryād indrāyudhopamam || Pk_3.30 ||",
    "T02nagpancu:411": " śṛṅgārādyupabhogaṃ ca gītavādyādisevanam |",
    "T02nagpancu:412": " kalāsu ca pravṛttiṃ ca kuryād udakacandravat || Pk_3.31 ||",
    "T02nagpancu:413": " rūpe śabde tathā gandhe rase spraṣṭavya eva ca |",
    "T02nagpancu:414": " cakṣurādipravṛttiṃ ca māyāvad upalakṣayet || Pk_3.32 ||",
    "T02nagpancu:415": " bahunātra kimuktena vajrayāne tu tattvataḥ |",
    "T02nagpancu:416": " yad yad ālambayed yogī tad tad māyaiva kalpayet || Pk_3.33 ||",
    "T02nagpancu:417": " darpaṇe pratibimbaṃ ca svapnaṃ māyāṃ ca budbudam |",
    "T02nagpancu:418": " indrajālaṃ ca sādṛśyaṃ yaḥ paśyed sa prabhuḥ smṛtaḥ || Pk_3.34 ||",
    "T02nagpancu:419": " dṛśyate spṛśyate caiva yathā māyā jagat sadā |",
    "T02nagpancu:420": " na copalambhaḥ saṃvṛtyā māyāvat parikīrtitaḥ || iti || Pk_3.35 ||",
    "T02nagpancu:421": " yad yad indriyamārgatvaṃ māyā tattat svabhāvataḥ |",
    "T02nagpancu:422": " asamāhitayogena sarvaṃ buddhamayaṃ vahet || Pk_3.36 ||",
    "T02nagpancu:423": " sarvatra sarvataḥ sarvaṃ sarvathā sarvadā svayam |",
    "T02nagpancu:424": " sarvabuddhamayaṃ siddhaṃ svamātmānaṃ sa paśyati || Pk_3.37 ||",
    "T02nagpancu:425": " gacchaṃstiṣṭhan mahāsattvaḥ sarvasaukhamayaḥ prabhuḥ |",
    "T02nagpancu:426": " vihārāhārapānādīnākāśāllabhate kṣaṇāt || Pk_3.38 ||",
    "T02nagpancu:427": " bhaveyurbhavacchettāraḥ śāstāraḥ pravare jane |",
    "T02nagpancu:428": " pūjyante sasuraiḥ sarvaiḥ praṇipatya muhurmuhuḥ || Pk_3.39 ||",
    "T02nagpancu:429": " yathā śāstari sambaddhe lokayātrāhitaiṣiṇi |",
    "T02nagpancu:430": " evameva mahāyogī viśvajñānārthasaṅgrahād || Pk_3.40 ||",
    "T02nagpancu:431": " nāsti kiñcid asādhyaṃ vai vajrasattvena lakṣitam |",
    "T02nagpancu:432": " svayaṃ pratyusidhyanti sarvamudrā mahāsukhāḥ || Pk_3.41 ||",
    "T02nagpancu:433": " kleśāḥ karmapathā dehaḥ kartāraśca phalaṃ ca vai |",
    "T02nagpancu:434": " marīcisvapnasaṅkāśā gandharvanagaropamāḥ || Pk_3.42 ||",
    "T02nagpancu:435": " imaṃ samādhimajñātvā saṃvṛtāvupalambhataḥ |",
    "T02nagpancu:436": " jāyante vividhā rogāsteṣāṃ māyā bhiṣagjitam || Pk_3.43 ||",
    "T02nagpancu:437": " svādhiṣṭhānopadeśastu yena nāsādyate guroḥ |",
    "T02nagpancu:438": " śāśvatocchedamālambya sa vaivartī bhavet punaḥ || Pk_3.44 ||",
    "T02nagpancu:439": " sarvapūjāṃ parityajya gurupūjāṃ samārabhet |",
    "T02nagpancu:440": " tena tuṣṭena tallabhyaṃ sarvajñajñānamuttamam || Pk_3.45 ||",
    "T02nagpancu:441": " kiṃ tena na kṛtaṃ puṇyaṃ kiṃ vā nopāsitaṃ tapaḥ |",
    "T02nagpancu:442": " anuttarakṛdācāryavajrasattvaprapūjanāt || Pk_3.46 ||",
    "T02nagpancu:443": " yad yadiṣṭataraṃ kiñcid viśiṣṭatarameva ca |",
    "T02nagpancu:444": " tat taddhi gurave deyaṃ tadevākṣayamicchatā || Pk_3.47 ||",
    "T02nagpancu:445": " ācāryo harate pāpam ācāryo harate bhayam |",
    "T02nagpancu:446": " ācāryastārayet pāraṃ duḥkhārṇavamahābhayāt || Pk_3.48 ||",
    "T02nagpancu:447": " yo 'haṅkāra[ma]lāliptaḥ sadbhūtakramadharṣakaḥ |",
    "T02nagpancu:448": " sāvajñastattvadharmeṣu tasya tattvaṃ na darśayet || Pk_3.49 ||",
    "T02nagpancu:449": " satyavāggurubhaktaśca viviktaścaikasandhiokaḥ |",
    "T02nagpancu:450": " samayācārarakṣī ca kramaṃ tasya pradarśayet || Pk_3.50 ||",
    "T02nagpancu:451": " || svādhiṣṭhānakramastṛtīyaḥ samāptaḥ ||",
    "T02nagpancu:452": " kṛtiriyamācāryanāgārjunapādānām |",
    "T02nagpancu:453": " granthapramāṇamasya ṣaṭpañcāśat |",
    "T02nagpancu:454": " abhisambodhikramaḥ caturthaḥ namaḥ śrīvajrasattvāya",
    "T02nagpancu:455": " vajrasattvaṃ namaskṛtya sarvaśūnyopadeśakam |",
    "T02nagpancu:456": " caturtho hyābhisambodhikramo 'yaṃ vakṣyate mayā || Pk_4.1 ||",
    "T02nagpancu:457": " asau svayambhūrbhagavān eka evādhidaivataḥ |",
    "T02nagpancu:458": " upadeśapradānāt tu vajrācāryo 'dhikastataḥ || Pk_4.2 ||",
    "T02nagpancu:459": " tatsamārādhanaṃ kṛtvā varṣaṃ māsamathāpi vā |",
    "T02nagpancu:460": " tasmai tuṣṭāya gurave pūjāṃ kuryāt tu śaktitaḥ || Pk_4.3 ||",
    "T02nagpancu:461": " yathāsvabhāvato mudrāṃ nivedyāsmai suśikṣitām |",
    "T02nagpancu:462": " gaṇamaṇḍalamadhye tu kuryāt pūjāṃ yathāvidhi || Pk_4.4 ||",
    "T02nagpancu:463": " tatastuṣṭo mahāyogī pañcakāmopabhogataḥ |",
    "T02nagpancu:464": " ālokasyodayaṃ kuryāt samāpattividhānataḥ || Pk_4.5 ||",
    "T02nagpancu:465": " kalaśādau susaṃsthāpya bodhicittaṃ prayatnataḥ |",
    "T02nagpancu:466": " ardharātre cābhisiñcet suśiṣyaṃ kṛpayā guruḥ || Pk_4.6 ||",
    "T02nagpancu:467": " abhiṣekaṃ tu samprāpya pratyūṣamaye punaḥ |",
    "T02nagpancu:468": " sampūjyārādhayet stotrairguruṃ śiṣyaṃ kṛtāñjaliḥ || Pk_4.7 ||",
    "T02nagpancu:469": " traidhātukavinirmukta ākāśasamatāṃ gataḥ |",
    "T02nagpancu:470": " nopariṣyasi kāmeṣu nirālamba namo 'stu te || Pk_4.8 ||",
    "T02nagpancu:471": " aniḥśrito 'si skandheṣu dhātuṣvāyataneṣu ca |",
    "T02nagpancu:472": " viparyāsavinirmukta nirālamba namo 'stu te || Pk_4.9 ||",
    "T02nagpancu:473": " avikalpitasaṅkalpa apratiṣṭhitamānasa |",
    "T02nagpancu:474": " acintyamanasikāra nirālamba namo 'stu te || Pk_4.10 ||",
    "T02nagpancu:475": " anālayaṃ yathākāśaṃ niṣprapañcaṃ nirañcanam |",
    "T02nagpancu:476": " ākāśasamacitto 'si nirālamba namo 'stu te || Pk_4.11 ||",
    "T02nagpancu:477": " draṣṭukāmo 'bhisambodhiṃ sarvaśūnyasvabhāvikām |",
    "T02nagpancu:478": " stutvā kṛtāñjaliḥ śiṣyo guraṃ sañcodayet punaḥ || Pk_4.12 ||",
    "T02nagpancu:479": " prayaccha me mahānātha abhisambodhidarśanam |",
    "T02nagpancu:480": " karmajanmavinirmuktam ābhāsatrayavarjitam || Pk_4.13 ||",
    "T02nagpancu:481": " prayaccha me mahācārya vajrajñānamanuttaram |",
    "T02nagpancu:482": " sarvabuddhamahājñānaṃ sarvatāthāgatālayam || Pk_4.14 ||",
    "T02nagpancu:483": " prayaccha me mahāvajra kāyavākcittaśodhanam |",
    "T02nagpancu:484": " anādinidhanaṃ śāntaṃ sarvakleśaviśodhanam || Pk_4.15 ||",
    "T02nagpancu:485": " evamārādhito yogī sadbhūtaguṇakīrtanaiḥ |",
    "T02nagpancu:486": " śiṣye kāruṇyamutpādya kramamevamathārabhet || Pk_4.16 ||",
    "T02nagpancu:487": " āloko rātribhāgaḥ sphuṭaravikiraṇaḥ syād divālokabhāsaḥ |",
    "T02nagpancu:488": " sandhyālokopalabdhaḥ prakṛtibhirasakṛd yujyate svābhiretat |",
    "T02nagpancu:489": " no rātrirnāpi sandhyā na ca bhavati divā yaḥ prakṛtyā vimuktaḥ sa syād bodhikṣaṇo 'yaṃ varagurukathito yogināmeva gamyaḥ || Pk_4.17 ||",
    "T02nagpancu:490": " naiśaṃ dhvāntaṃ vinaṣṭaṃ vyapagatamakhilaṃ sāndhyatejastu yasmin bhāsvānnodeti yāvat kṣaṇa iha vimale darśayed bhūtakoṭim |",
    "T02nagpancu:491": " śiṣyāyācāryamukhyo vinihatatimiro bāhyasambodhidṛṣṭyā |",
    "T02nagpancu:492": " prāpnotyadhyātmasaukhyaṃ vyapagatakaluṣaṃ buddhabodhiṃ kṣaṇena || Pk_4.18",
    "T02nagpancu:493": " anādibhūtaṃ tvathavādibhūtaṃ amadhyabhūtaṃ tvatha madhyabhūtam |",
    "T02nagpancu:494": " anantabhūtaṃ tvathavāntabhūtaṃ tat sarvaśūnyaṃ pravadanti santaḥ ||",
    "T02nagpancu:495": " gamanāgamanaṃ ca yatra nāsti kṣayavṛddhī na cāpyabhāvabhāvau |",
    "T02nagpancu:496": " ativismayarūpam arūpyavismayaṃ sthitimannāpi na cāpi gatvaram || Pk_4.20",
    "T02nagpancu:497": " yadasti-nāstivyavahāramuktaṃ na puṇyarūpaṃ na ca pāparūpam |",
    "T02nagpancu:498": " na puṇyapāpātmakamagrabhūtaṃ tat sarvaśūnyaṃ pravadanti buddhāḥ || Pk_4.21",
    "T02nagpancu:499": " evaṃvidhaṃ tattvamavāpya yogī carācarātmā jagadekabandhuḥ |",
    "T02nagpancu:500": " yaḥ paryaṭejjñānamayo nṛsiṃhaḥ kṛtsnaṃ jagat so 'vyayakāyalābhī || Pk_4.22",
    "T02nagpancu:501": " sa jihyakāyo 'pyavijihyakāyaḥ so 'nāsano 'pyāsanabandhadhīraḥ |",
    "T02nagpancu:502": " samīlitākṣo 'pi vibuddhanetraḥ samāhitaḥ sanna samāhitau'sau || Pk_4.23 ||",
    "T02nagpancu:503": " sa vāgyuto vāgasamanvito 'pi bhogānvitaḥ so 'pi virupavṛttiḥ |",
    "T02nagpancu:504": " sa lokanāthaḥ parabhṛtyabhūto yastattvavit kṣīṇasamastadoṣaḥ || Pk_4.24 ||",
    "T02nagpancu:505": " prāptopadeśakaḥ śiṣyo dvidhā yogamathābhyaset |",
    "T02nagpancu:506": " piṇḍagrāhakrameṇaiva tathā caivānubhedataḥ || Pk_4.25 ||",
    "T02nagpancu:507": " śirasaḥ pādato cāpi yāvaddhṛdayamāgataḥ |",
    "T02nagpancu:508": " bhūtakoṭiṃ viśed yogī piṇḍagrāha iti smṛtaḥ || Pk_4.26 ||",
    "T02nagpancu:509": " sthāvaraṃ jaṅgamaṃ caiva pūrvaṃ kṛtvā prabhāsvaram |",
    "T02nagpancu:510": " paścāt kuryāt tathātmānam anubhedakramo hyayam || Pk_4.27 ||",
    "T02nagpancu:511": " śvāsavāto yathādarśe layaṃ gacchati sarvataḥ |",
    "T02nagpancu:512": " bhūtakoṭiṃ tathā yogī praviśocca muhurmuhuḥ || Pk_4.28 ||",
    "T02nagpancu:513": " gacchaṃstiṣṭhan svapan bhuñjannunmiṣan nimiṣan hasan |",
    "T02nagpancu:514": " anena dhyānayogena sadā tiṣṭhati tattvavit || Pk_4.29 ||",
    "T02nagpancu:515": " sattvārtho 'pi kadācit syāt tattatsārūpyaraśminā |",
    "T02nagpancu:516": " vāyuvijñānayuktena svādhiṣṭhānakrameṇa tu || Pk_4.30 ||",
    "T02nagpancu:517": " yathā nadījalāt svacchānmīnamuttiṣṭhate drutam |",
    "T02nagpancu:518": " sarvaśūnyāt tathā svacchānmāyājālamudīryate || Pk_4.31 ||",
    "T02nagpancu:519": " pañcabuddhakulāyattā mahāmudrādikalpanā |",
    "T02nagpancu:520": " pañcaraśmisamucchreyā gagane śakracāpavat || Pk_4.32 ||",
    "T02nagpancu:521": " mudrābandhaṃ prakuryād vā mantraṃ cāpi japed yadi |",
    "T02nagpancu:522": " sarvamanyat prakuryācca sarvaśūnyapade sthitaḥ || Pk_4.33 ||",
    "T02nagpancu:523": " sarvabhuk sarvapaścaiva sarvavandī ca sarvagaḥ |",
    "T02nagpancu:524": " sarvakṛt sarvaliṅgī ca sarvaśūnyena sidhyati || Pk_4.34 ||",
    "T02nagpancu:525": " prāptopadeśaḥ subhagaḥ suśiṣyo baudhau hi cittaṃ paramārthanāma |",
    "T02nagpancu:526": " guroḥ sakāśāt punarādadīta kṛtāñjalirdhāritapuṣpahastaḥ || Pk_4.35 ||",
    "T02nagpancu:527": " sarvabhāvavigataṃ skandhadhātvāyatanagrāhyagrāhakavarjitaṃ dharmanairātmyasamatayā svacittam ādyanutpannaṃ śūnyatāsvabhāvamiti |",
    "T02nagpancu:528": " tatastu gurave dadyād dakṣiṇāṃ tvanurūpataḥ |",
    "T02nagpancu:529": " ratnaṃ gṛhaṃ vā hastyaśvaṃ grāmaṃ vā śayanāsanam || Pk_4.36 ||",
    "T02nagpancu:530": " dāsaṃ dāsīṃ priyāṃ bhāryāṃ putrīṃ cāpyativarṇabhām |",
    "T02nagpancu:531": " ātmānaṃ cāpi yaddadyāt kimanyadavaśiṣyate || Pk_4.37 ||",
    "T02nagpancu:532": " prāptācāryaprasādo vimaladṛḍhamatiḥ sarvabhāvasvabhāvaḥ svacchaṃ śuddhaṃ susūkṣmaṃ paramaśivamayaṃ buddhanirvāṇadhātum |",
    "T02nagpancu:533": " nirdvandvaṃ nirvikalpaṃ satatasukhamayaṃ bhāvayet tattvayogī puṇyāpuṇyād vimuktaḥ svayamiha bhagavān jāyate vajrasattvaḥ || Pk_4.38 ||",
    "T02nagpancu:534": " | paramarahasyasukhābhisambodhikramaścaturthaḥ samāptaḥ ||",
    "T02nagpancu:535": " kṛtiriyam ācāryanāgārjunapādānām |",
    "T02nagpancu:536": " granthapramāṇamasya ślokāścatvāriṃśat |",
    "T02nagpancu:537": " yuganaddhakramaḥ pañcamaḥ namaḥ śrīvajradharāya",
    "T02nagpancu:538": " phalahetvātmakaṃ nāthaṃ sarvadvandvavivarjitam |",
    "T02nagpancu:539": " praṇamya likhyate samyag yuganaddhakramottamaḥ || Pk_5.1 ||",
    "T02nagpancu:540": " saṃsāro nirvṛtiśceti kalpanādvayavarjanāt |",
    "T02nagpancu:541": " ekībhāvo bhaved yatra yuganaddhaṃ taducyate || Pk_5.2 ||",
    "T02nagpancu:542": " saṅkleśaṃ vyavadānaṃ ca jñātvā tu paramārthataḥ |",
    "T02nagpancu:543": " ekībhāvaṃ tu yo vettiṃ sa vetti yuganaddhakam || Pk_5.3 ||",
    "T02nagpancu:544": " sākārabhāvasaṅkalpaṃ nirākāratvakalpanām |",
    "T02nagpancu:545": " ekīkṛtya cerad yogī sa vetti yuganaddhakam || Pk_5.4 ||",
    "T02nagpancu:546": " grāhyaṃ ca grāhakaṃ caiva dvidhā buddhirna vidyate |",
    "T02nagpancu:547": " abhinnatā bhaved yatra tadāha yuganaddhakam || Pk_5.5 ||",
    "T02nagpancu:548": " śāśvatocchedabuddhī tu yaḥ prahāya pravartate |",
    "T02nagpancu:549": " yuganaddhakramākhyaṃ vai tattvaṃ vetti sa paṇḍitaḥ || Pk_5.6 ||",
    "T02nagpancu:550": " prajñākaruṇayoraikyaṃ jñātvā yatra pravartate |",
    "T02nagpancu:551": " yuganaddha iti khyātaḥ kramo 'yaṃ buddhagocaraḥ || Pk_5.7 ||",
    "T02nagpancu:552": " prajñopāyasamāpattyā jñātvā sarvaṃ samāsataḥ |",
    "T02nagpancu:553": " yatra sthito mahāyogī tad bhaved yuganaddhakam || Pk_5.8 ||",
    "T02nagpancu:554": " yatra sopadhiśeṣaṃ ca tathānupadhiśeṣakam |",
    "T02nagpancu:555": " ityevaṃ kalpanā nāsti tat taddhi yuganaddhakam || Pk_5.9 ||",
    "T02nagpancu:556": " yatra pudgalanairātmyaṃ dharmanairātmyamityapi |",
    "T02nagpancu:557": " kalpanāyā viviktatvaṃ yuganaddhasya lakṣaṇam || Pk_5.10 ||",
    "T02nagpancu:558": " jñātvā krameṇa tattvajñaḥ svādhiṣṭhānaprabhāsvaram |",
    "T02nagpancu:559": " tayoreva samājaṃ yad yuganaddhakramo hyayam || Pk_5.11 ||",
    "T02nagpancu:560": " piṇḍagrāhanubhedābhyāṃ praveśastathatālaye |",
    "T02nagpancu:561": " utthānaṃ ca tato yatra samantād yuganaddhakam || Pk_5.12 ||",
    "T02nagpancu:562": " saṃvṛtiṃ paramārthaṃ ca pṛthag jñātvā vibhāgataḥ |",
    "T02nagpancu:563": " saṃmīlanaṃ bhaved yatra yuganaddhaṃ taducyate || Pk_5.13 ||",
    "T02nagpancu:564": " tathātalambanaṃ naiva vyutthānaṃ yatra naiva hi |",
    "T02nagpancu:565": " yuganaddhaṃ bhavet tacca yogināṃ padamavyayam || Pk_5.14 ||",
    "T02nagpancu:566": " suptaḥ prabuddha ityetadavasthādvayavarjitam |",
    "T02nagpancu:567": " yuganaddhaṃ vadecchāstā svāpabodhavivarjitam || Pk_5.15 ||",
    "T02nagpancu:568": " samādhānāsamādhānaṃ yasya nāstyeva sarvathā |",
    "T02nagpancu:569": " yuganaddhe sthito yogī bhāvābhāvavivarjitaḥ || Pk_5.16 ||",
    "T02nagpancu:570": " asmṛtismṛtinirmuktaḥ satatodayalakṣaṇaḥ |",
    "T02nagpancu:571": " vicaredicchayā yogī yuganaddhakrame sthitaḥ || Pk_5.17 ||",
    "T02nagpancu:572": " rāgārāgavinirmuktaḥ paramānandamūrtimān |",
    "T02nagpancu:573": " āsaṃsāraṃ sthitiṃ kuryād yuganaddhavibhāvakaḥ || Pk_5.18 ||",
    "T02nagpancu:574": " kāryaṃ ca kāraṇaṃ caiva kṛtvābhinnaṃsvabhāvataḥ |",
    "T02nagpancu:575": " yā sthitiryogināṃ buddhā yuganaddhaṃ vadanti tat || Pk_5.19 ||",
    "T02nagpancu:576": " utpattikrama eko 'yam utpannakrama ityapi |",
    "T02nagpancu:577": " ekatvaṃ tu dvayoryatra yuganaddhastaducyate || Pk_5.20 ||",
    "T02nagpancu:578": " devatā pariśuddheyam aśuddheyaṃ bhavediti |",
    "T02nagpancu:579": " iti yā kalpanābhinnā yatra tad yuganaddhakam || Pk_5.21 ||",
    "T02nagpancu:580": " rūpīti cāpyarūpīti kalpanādvayavarjanāt |",
    "T02nagpancu:581": " yaḥśāntiṃ vetti yogīndraḥ sa prāpto yuganaddhakam || Pk_5.22 ||",
    "T02nagpancu:582": " evaṃ vai yaḥ sthito yogī yuganaddhakrame sthitaḥ |",
    "T02nagpancu:583": " ucyate sa hi sarvajñaḥ tattvadarśī ca viśvadhṛk || Pk_5.23 ||",
    "T02nagpancu:584": " māyājālābhisambuddhaḥ saṃsārārṇavapāragaḥ |",
    "T02nagpancu:585": " kṛtakṛtyo mahāyogī satyadvayanaye sthitaḥ || Pk_5.24 ||",
    "T02nagpancu:586": " etadevādvayaṃ jñānam apratiṣṭhitanirvṛtiḥ |",
    "T02nagpancu:587": " buddhatvaṃ vajrasattvatvaṃ sarvaiśvaryaṃ tathaiva ca || Pk_5.25 |",
    "T02nagpancu:588": " vajropamasamādhistu niṣpannakrama eva ca |",
    "T02nagpancu:589": " vajropamasamādhiścāpyadvayaṃ tacca kathyate || Pk_5.26 ||",
    "T02nagpancu:590": " anutpādādayaḥ śabdā advayajñānasūcakāḥ |",
    "T02nagpancu:591": " asyaiva vācakāḥ sarve nānyat tatrābhidhīyate || Pk_5.27 ||",
    "T02nagpancu:592": " mahāmudrātmikāṃ siddhiṃ sadasatpakṣavarjitām |",
    "T02nagpancu:593": " anenaiva gatā buddhā gaṅgāyāḥ sikatopamāḥ || Pk_5.28 ||",
    "T02nagpancu:594": " ghaṭamāno mahāyogī yuganaddhapade sthitaḥ |",
    "T02nagpancu:595": " bhāvayed yuganaddhaṃ tu caryāṃ cāpi tadanvayām || Pk_5.29 ||",
    "T02nagpancu:596": " yathātmani tathā śatrau yathā bhāryā tathātmajā |",
    "T02nagpancu:597": " yathā mātā tathā vaiśyā yathā ḍombī tathā dvijā || Pk_5.30 ||",
    "T02nagpancu:598": " yathā vastraṃ tathā carma yathā ratnaṃ tathā tuṣam |",
    "T02nagpancu:599": " yathā mūtraṃ tathā madyaṃ yathā bhaktaṃ tathā śakṛt || Pk_5.31 ||",
    "T02nagpancu:600": " yathā sugandhi karpūraṃ tathā gandhamamedhyajam |",
    "T02nagpancu:601": " yathā stutikaraṃ vākyaṃ tathā vākyaṃ jugupsitam || Pk_5.32 ||",
    "T02nagpancu:602": " yathā rudrastathā vajrī yathā rātrīstathā divā |",
    "T02nagpancu:603": " yathā svapnaṃ tathā dṛṣṭaṃ yathā naṣṭaṃ tathā sthitam || Pk_5.33 ||",
    "T02nagpancu:604": " yathā saukhyaṃ tathā duḥkhaṃ yathā duṣṭastathā sutaḥ |",
    "T02nagpancu:605": " yathāvīcistathā svargastathā puṇyaṃ tu pāpakam || Pk_5.34 ||",
    "T02nagpancu:606": " evaṃ jñātvā cared jñānī nirviśaṅkastu sarvakṛt |",
    "T02nagpancu:607": " pracchannavratamāsādya sidhyante sarvasampadaḥ || Pk_5.35 ||",
    "T02nagpancu:608": " prakāśya puṇyaṃ yat prāptaṃ pañcakramamanuttaram |",
    "T02nagpancu:609": " anena krīḍatāṃ loko yuganaddhasamādhinā || iti || Pk_5.36 ||",
    "T02nagpancu:610": " yuganaddhakramaḥ pañcamaḥ samāptaḥ ||",
    "T02nagpancu:611": " kṛtiriyam ācāryanāgārjunapādānām |",
    "T02nagpancu:612": " granthapramāṇamasya ślokāḥ pañcatriṃśat",
    "T02nagpancu:613": " || pañcakramaḥ samāptaḥ ||",
    "T02nagpancu:614": " prajñākaruṇayoraikyaṃ jñātvā yatra pravartate |",
    "T02nagpancu:615": " yuganaddha iti khyātaḥ kramo 'yaṃ buddhagocaraḥ ||",
    "T02nagpancu:616": " (pañcakramaḥ, 5-7)",
    "T02nagpancu:617": " atyudgāḍharayasthirākṛtighanadhvānabhramanmandara-",
    "T02nagpancu:618": " kṣubdhadhīradhivīcisañcayagataprāleyapādopamaḥ |",
    "T02nagpancu:619": " śrīmatpotalake gabhīravivṛtidhvānapratidhvānite sāndrasvāṃśucayaśriyā valayito lokeśvaraḥ pātu vaḥ ||",
    "T02nagpancu:620": " (subhāṣitaratnakośe vidyākaraḥ)",
    "T02nagpancu:621": " na satyā nāsatyā na ca tadubhayī nāpyanubhayī nirullekhā sarvākṛtivaramayī madhyamakadhīḥ",
    "T02nagpancu:622": " jinaḥ śāstā saiva sthira-calajagattattvamapi sā svasaṃvittirdevī jayati sukhavajrapraṇayinī",
    "T02nagpancu:623": " (amṛtakaṇikābhidhāyāṃ nāmasaṃgītiṭikāyām, raviśrīḥ)",
    "T02nagpancu:624": " ye dharmā hetuprabhavā hetusteṣāṃ tathāgato hyavadat |",
    "T02nagpancu:625": " teṣāṃ ca yo nirodha evaṃvādī mahāśramaṇaḥ ||",
    "T02nagpancu:626": " śubhamastu"
}