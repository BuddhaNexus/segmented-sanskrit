{
    "XXnagmmk_u:0": " na svato nāpi parato na dvābhyāṃ nāpy ahetutaḥ /",
    "XXnagmmk_u:1": " utpannā jātu vidyante bhāvāḥ kva cana ke cana // MMK_1.1 //",
    "XXnagmmk_u:2": " catvāraḥ pratyayā hetur ārambaṇam anantaram /",
    "XXnagmmk_u:3": " tathaivādhipateyaṃ ca pratyayo nāsti pañcamaḥ // MMK_1.2 //",
    "XXnagmmk_u:4": " na hi svabhāvo bhāvānāṃ pratyayādiṣu vidyate /",
    "XXnagmmk_u:5": " avidyamāne svabhāve parabhāvo na vidyate // MMK_1.3 //",
    "XXnagmmk_u:6": " kriyā na pratyayavatī nāpratyayavatī kriyā /",
    "XXnagmmk_u:7": " pratyayā nākriyāvantaḥ kriyāvantaś ca santy uta // MMK_1.4 //",
    "XXnagmmk_u:8": " utpadyate pratītyemān itīme pratyayāḥ kila /",
    "XXnagmmk_u:9": " yāvan notpadyata ime tāvan nāpratyayāḥ katham // MMK_1.5 //",
    "XXnagmmk_u:10": " naivāsato naiva sataḥ pratyayo 'rthasya yujyate /",
    "XXnagmmk_u:11": " asataḥ pratyayaḥ kasya sataś ca pratyayena kim // MMK_1.6 //",
    "XXnagmmk_u:12": " na san nāsan na sad asan dharmo nirvartate yadā /",
    "XXnagmmk_u:13": " kathaṃ nirvartako hetur evaṃ sati hi yujyate // MMK_1.7 //",
    "XXnagmmk_u:14": " anārambaṇa evāyaṃ san dharma upadiśyate /",
    "XXnagmmk_u:15": " athānārambaṇe dharme kuta ārambaṇaṃ punaḥ // MMK_1.8 //",
    "XXnagmmk_u:16": " anutpanneṣu dharmeṣu nirodho nopapadyate /",
    "XXnagmmk_u:17": " nānantaram ato yuktaṃ niruddhe pratyayaś ca kaḥ // MMK_1.9 //",
    "XXnagmmk_u:18": " bhāvānāṃ niḥsvabhāvānāṃ na sattā vidyate yataḥ /",
    "XXnagmmk_u:19": " satīdam asmin bhavatīty etan naivopapadyate // MMK_1.10 //",
    "XXnagmmk_u:20": " na ca vyastasamasteṣu pratyayeṣvasti tat phalam /",
    "XXnagmmk_u:21": " pratyayebhyaḥ kathaṃ tac ca bhaven na pratyayeṣu yat // MMK_1.11 //",
    "XXnagmmk_u:22": " athāsad api tat tebhyaḥ pratyayebhyaḥ pravartate /",
    "XXnagmmk_u:23": " apratyayebhyo 'pi kasmān nābhipravartate phalam // MMK_1.12 //",
    "XXnagmmk_u:24": " phalaṃ ca pratyayamayaṃ pratyayāścāsvayaṃmayāḥ /",
    "XXnagmmk_u:25": " phalamasvamayebhyo yattatpratyayamayaṃ katham // MMK_1.13 //",
    "XXnagmmk_u:26": " tasmān na pratyayamayaṃ nāpratyayamayaṃ phalam /",
    "XXnagmmk_u:27": " saṃvidyate phalābhāvāt pratyayāpratyayāḥ kutaḥ // MMK_1.14 //",
    "XXnagmmk_u:28": " gataṃ na gamyate tāvad agataṃ naiva gamyate /",
    "XXnagmmk_u:29": " gatāgatavinirmuktaṃ gamyamānaṃ na gamyate // MMK_2.1 //",
    "XXnagmmk_u:30": " ceṣṭā yatra gatis tatra gamyamāne ca sā yataḥ /",
    "XXnagmmk_u:31": " na gate nāgate ceṣṭā gamyamāne gatis tataḥ // MMK_2.2 //",
    "XXnagmmk_u:32": " gamyamānasya gamanaṃ kathaṃ nāmopapatsyate /",
    "XXnagmmk_u:33": " gamyamānaṃ vigamanaṃ yadā naivopapadyate // MMK_2.3 //",
    "XXnagmmk_u:34": " gamyamānasya gamanaṃ yasya tasya prasajyate /",
    "XXnagmmk_u:35": " ṛte gater gamyamānaṃ gamyamānaṃ hi gamyate // MMK_2.4 //",
    "XXnagmmk_u:36": " gamyamānasya gamane prasaktaṃ gamanadvayam /",
    "XXnagmmk_u:37": " yena tad gamyamānaṃ ca yac cātra gamanaṃ punaḥ // MMK_2.5 //",
    "XXnagmmk_u:38": " dvau gantārau prasajyete prasakte gamanadvaye /",
    "XXnagmmk_u:39": " gantāraṃ hi tiraskṛtya gamanaṃ nopapadyate // MMK_2.6 //",
    "XXnagmmk_u:40": " gantāraṃ cet tiraskṛtya gamanaṃ nopapadyate /",
    "XXnagmmk_u:41": " gamane 'sati gantātha kuta eva bhaviṣyati // MMK_2.7 //",
    "XXnagmmk_u:42": " gantā na gacchati tāvad agantā naiva gacchati /",
    "XXnagmmk_u:43": " anyo gantur agantuś ca kas tṛtīyo 'tha gacchati // MMK_2.8 //",
    "XXnagmmk_u:44": " gantā tāvad gacchatīti katham evopapatsyate /",
    "XXnagmmk_u:45": " gamanena vinā gantā yadā naivopapadyate // MMK_2.9 //",
    "XXnagmmk_u:46": " pakṣo gantā gacchatīti yasya tasya prasajyate /",
    "XXnagmmk_u:47": " gamanena vinā gantā gantur gamanam icchataḥ // MMK_2.10 //",
    "XXnagmmk_u:48": " gamane dve prasajyete gantā yadyuta gacchati /",
    "XXnagmmk_u:49": " ganteti cājyate yena gantā san yac ca gacchati // MMK_2.11 //",
    "XXnagmmk_u:50": " gate nārabhyate gantuṃ gantuṃ nārabhyate 'gate /",
    "XXnagmmk_u:51": " nārabhyate gamyamāne gantum ārabhyate kuha // MMK_2.12 //",
    "XXnagmmk_u:52": " na pūrvaṃ gamanārambhād gamyamānaṃ na vā gatam /",
    "XXnagmmk_u:53": " yatrārabhyeta gamanam agate gamanaṃ kutaḥ // MMK_2.13 //",
    "XXnagmmk_u:54": " gataṃ kiṃ gamyamānaṃ kim agataṃ kiṃ vikalpyate /",
    "XXnagmmk_u:55": " adṛśyamāna ārambhe gamanasyaiva sarvathā // MMK_2.14 //",
    "XXnagmmk_u:56": " gantā na tiṣṭhati tāvad agantā naiva tiṣṭhati /",
    "XXnagmmk_u:57": " anyo gantur agantuś ca kas tṛtīyo 'tha tiṣṭhati // MMK_2.15 //",
    "XXnagmmk_u:58": " gantā tāvat tiṣṭhatīti katham evopapatsyate /",
    "XXnagmmk_u:59": " gamanena vinā gantā yadā naivopapadyate // MMK_2.16 //",
    "XXnagmmk_u:60": " na tiṣṭhati gamyamānān na gatān nāgatād api /",
    "XXnagmmk_u:61": " gamanaṃ saṃpravṛttiś ca nivṛttiś ca gateḥ samā // MMK_2.17 //",
    "XXnagmmk_u:62": " yad eva gamanaṃ gantā sa eveti na yujyate /",
    "XXnagmmk_u:63": " anya eva punar gantā gater iti na yujyate // MMK_2.18 //",
    "XXnagmmk_u:64": " yad eva gamanaṃ gantā sa eva hi bhaved yadi /",
    "XXnagmmk_u:65": " ekībhāvaḥ prasajyeta kartuḥ karmaṇa eva ca // MMK_2.19 //",
    "XXnagmmk_u:66": " anya eva punar gantā gater yadi vikalpyate /",
    "XXnagmmk_u:67": " gamanaṃ syād ṛte gantur gantā syād gamanād ṛte // MMK_2.20 //",
    "XXnagmmk_u:68": " ekībhāvena vā siddhir nānābhāvena vā yayoḥ /",
    "XXnagmmk_u:69": " na vidyate tayoḥ siddhiḥ kathaṃ nu khalu vidyate // MMK_2.21 //",
    "XXnagmmk_u:70": " gatyā yayājyate gantā gatiṃ tāṃ sa na gacchati /",
    "XXnagmmk_u:71": " yasmān na gatipūrvo 'sti kaścid kiṃcid dhi gacchati // MMK_2.22 //",
    "XXnagmmk_u:72": " gatyā yayājyate gantā tato 'nyāṃ sa na gacchati /",
    "XXnagmmk_u:73": " gatī dve nopapadyete yasmād eke tu gantari // MMK_2.23 //",
    "XXnagmmk_u:74": " sadbhūto gamanaṃ gantā triprakāraṃ na gacchati /",
    "XXnagmmk_u:75": " nāsadbhūto 'pi gamanaṃ triprakāraṃ sa gacchati // MMK_2.24 //",
    "XXnagmmk_u:76": " gamanaṃ sadasadbhūtaḥ triprakāraṃ na gacchati /",
    "XXnagmmk_u:77": " tasmād gatiś ca gantā ca gantavyaṃ ca na vidyate // MMK_2.25 //",
    "XXnagmmk_u:78": " darśanaṃ śravaṇaṃ ghrāṇaṃ rasanaṃ sparśanaṃ manaḥ /",
    "XXnagmmk_u:79": " indriyāṇi ṣaḍ eteṣāṃ draṣṭavyādīni gocaraḥ // MMK_3.1 //",
    "XXnagmmk_u:80": " svam ātmānaṃ darśanaṃ hi tat tam eva na paśyati /",
    "XXnagmmk_u:81": " na paśyati yad ātmānaṃ kathaṃ drakṣyati tat parān // MMK_3.2 //",
    "XXnagmmk_u:82": " na paryāpto 'gnidṛṣṭānto darśanasya prasiddhaye /",
    "XXnagmmk_u:83": " sadarśanaḥ sa pratyukto gamyamānagatāgataiḥ // MMK_3.3 //",
    "XXnagmmk_u:84": " nāpaśyamānaṃ bhavati yadā kiṃ cana darśanam /",
    "XXnagmmk_u:85": " darśanaṃ paśyatīty evaṃ katham etat tu yujyate // MMK_3.4 //",
    "XXnagmmk_u:86": " paśyati darśanaṃ naiva naiva paśyaty adarśanam /",
    "XXnagmmk_u:87": " vyākhyāto darśanenaiva draṣṭā cāpy avagamyatām // MMK_3.5 //",
    "XXnagmmk_u:88": " draṣṭā nāsty atiraskṛtya tiraskṛtya ca darśanam /",
    "XXnagmmk_u:89": " draṣṭavyaṃ darśanaṃ caiva draṣṭary asati te kutaḥ // MMK_3.6 //",
    "XXnagmmk_u:90": " pratītya mātāpitarau yathoktaḥ putrasaṃbhavaḥ /",
    "XXnagmmk_u:91": " cakṣūrūpe pratītyaivamukto vijñānasaṃbhavaḥ // MMK_3.7 //",
    "XXnagmmk_u:92": " draṣṭavyadarśanābhāvād vijñānādicatuṣṭayam /",
    "XXnagmmk_u:93": " nāstīty upādānādīni bhaviṣyanti punaḥ katham // MMK_3.8 //",
    "XXnagmmk_u:94": " vyākhyātaṃ śravaṇaṃ ghrāṇaṃ rasanaṃ sparśanaṃ manaḥ /",
    "XXnagmmk_u:95": " darśanenaiva jānīyāc chrotṛśrotavyakādi ca // MMK_3.9 //",
    "XXnagmmk_u:96": " rūpakāraṇanirmuktaṃ na rūpam upalabhyate /",
    "XXnagmmk_u:97": " rūpeṇāpi na nirmuktaṃ dṛśyate rūpakāraṇam // MMK_4.1 //",
    "XXnagmmk_u:98": " rūpakāraṇanirmukte rūpe rūpaṃ prasajyate /",
    "XXnagmmk_u:99": " āhetukaṃ na cāsty arthaḥ kaścid āhetukaḥ kva cit // MMK_4.2 //",
    "XXnagmmk_u:100": " rūpeṇa tu vinirmuktaṃ yadi syād rūpakāraṇam /",
    "XXnagmmk_u:101": " akāryakaṃ kāraṇaṃ syād nāsty akāryaṃ ca kāraṇam // MMK_4.3 //",
    "XXnagmmk_u:102": " rūpe saty eva rūpasya kāraṇaṃ nopapadyate /",
    "XXnagmmk_u:103": " rūpe 'saty eva rūpasya kāraṇaṃ nopapadyate // MMK_4.4 //",
    "XXnagmmk_u:104": " niṣkāraṇaṃ punā rūpaṃ naiva naivopapadyate /",
    "XXnagmmk_u:105": " tasmād rūpagatān kāṃścin na vikalpān vikalpayet // MMK_4.5 //",
    "XXnagmmk_u:106": " na kāraṇasya sadṛśaṃ kāryam ity upapadyate /",
    "XXnagmmk_u:107": " na kāraṇasyāsadṛśaṃ kāryam ity upapadyate // MMK_4.6 //",
    "XXnagmmk_u:108": " vedanācittasaṃjñānāṃ saṃskārāṇāṃ ca sarvaśaḥ /",
    "XXnagmmk_u:109": " sarveṣām eva bhāvānāṃ rūpeṇaiva samaḥ kramaḥ // MMK_4.7 //",
    "XXnagmmk_u:110": " vigrahe yaḥ parīhāraṃ kṛte śūnyatayā vadet /",
    "XXnagmmk_u:111": " sarvaṃ tasyāparihṛtaṃ samaṃ sādhyena jāyate // MMK_4.8 //",
    "XXnagmmk_u:112": " vyākhyāne ya upālambhaṃ kṛte śūnyatayā vadet /",
    "XXnagmmk_u:113": " sarvaṃ tasyānupālabdhaṃ samaṃ sādhyena jāyate // MMK_4.9 //",
    "XXnagmmk_u:114": " nākāśaṃ vidyate kiṃcit pūrvam ākāśalakṣaṇāt /",
    "XXnagmmk_u:115": " alakṣaṇaṃ prasajyeta syāt pūrvaṃ yadi lakṣaṇāt // MMK_5.1 //",
    "XXnagmmk_u:116": " alakṣaṇo na kaścic ca bhāvaḥ saṃvidyate kva cit /",
    "XXnagmmk_u:117": " asaty alakṣaṇe bhāve kramatāṃ kuha lakṣaṇam // MMK_5.2 //",
    "XXnagmmk_u:118": " nālakṣaṇe lakṣaṇasya pravṛttir na salakṣaṇe /",
    "XXnagmmk_u:119": " salakṣaṇālakṣaṇābhyāṃ nāpy anyatra pravartate // MMK_5.3 //",
    "XXnagmmk_u:120": " lakṣaṇāsaṃpravṛttau ca na lakṣyam upapadyate /",
    "XXnagmmk_u:121": " lakṣyasyānupapattau ca lakṣaṇasyāpy asaṃbhavaḥ // MMK_5.4 //",
    "XXnagmmk_u:122": " tasmān na vidyate lakṣyaṃ lakṣaṇaṃ naiva vidyate /",
    "XXnagmmk_u:123": " lakṣyalakṣaṇanirmukto naiva bhāvo 'pi vidyate // MMK_5.5 //",
    "XXnagmmk_u:124": " avidyamāne bhāve ca kasyābhāvo bhaviṣyati /",
    "XXnagmmk_u:125": " bhāvābhāvavidharmā ca bhāvābhāvāv avaiti kaḥ // MMK_5.6 //",
    "XXnagmmk_u:126": " tasmānna bhāvo nābhāvo na lakṣyaṃ nāpi lakṣaṇam /",
    "XXnagmmk_u:127": " ākāśam ākāśasamā dhātavaḥ pañca ye 'pare // MMK_5.7 //",
    "XXnagmmk_u:128": " astitvaṃ ye tu paśyanti nāstitvaṃ cālpabuddhayaḥ /",
    "XXnagmmk_u:129": " bhāvānāṃ te na paśyanti draṣṭavyopaśamaṃ śivam // MMK_5.8 //",
    "XXnagmmk_u:130": " rāgād yadi bhavet pūrvaṃ rakto rāgatiraskṛtaḥ /",
    "XXnagmmk_u:131": " taṃ pratītya bhaved rāgo rakte rāgo bhavet sati // MMK_6.1 //",
    "XXnagmmk_u:132": " rakte 'sati punā rāgaḥ kuta eva bhaviṣyati /",
    "XXnagmmk_u:133": " sati vāsati vā rāge rakte 'py eṣa samaḥ kramaḥ // MMK_6.2 //",
    "XXnagmmk_u:134": " sahaiva punar udbhūtir na yuktā rāgaraktayoḥ /",
    "XXnagmmk_u:135": " bhavetāṃ rāgaraktau hi nirapekṣau parasparam // MMK_6.3 //",
    "XXnagmmk_u:136": " naikatve sahabhāvo 'sti na tenaiva hi tat saha /",
    "XXnagmmk_u:137": " pṛthaktve sahabhāvo 'tha kuta eva bhaviṣyati // MMK_6.4 //",
    "XXnagmmk_u:138": " ekatve sahabhāvaś cet syāt sahāyaṃ vināpi saḥ /",
    "XXnagmmk_u:139": " pṛthaktve sahabhāvaś cet syāt sahāyaṃ vināpi saḥ // MMK_6.5 //",
    "XXnagmmk_u:140": " pṛthaktve sahabhāvaś ca yadi kiṃ rāgaraktayoḥ /",
    "XXnagmmk_u:141": " siddhaḥ pṛthakpṛthagbhāvaḥ sahabhāvo yatas tayoḥ // MMK_6.6 //",
    "XXnagmmk_u:142": " siddhaḥ pṛthakpṛthagbhāvo yadi vā rāgaraktayoḥ /",
    "XXnagmmk_u:143": " sahabhāvaṃ kimartham tu parikalpayase tayoḥ // MMK_6.7 //",
    "XXnagmmk_u:144": " pṛthag na sidhyatīty evaṃ sahabhāvaṃ vikāṅkṣasi /",
    "XXnagmmk_u:145": " sahabhāvaprasiddhyarthaṃ pṛthaktvaṃ bhūya icchasi // MMK_6.8 //",
    "XXnagmmk_u:146": " pṛthagbhāvāprasiddheś ca sahabhāvo na sidhyati /",
    "XXnagmmk_u:147": " katamasmin pṛthagbhāve sahabhāvaṃ satīcchasi // MMK_6.9 //",
    "XXnagmmk_u:148": " evaṃ raktena rāgasya siddhir na saha nāsaha /",
    "XXnagmmk_u:149": " rāgavat sarvadharmāṇāṃ siddhir na saha nāsaha // MMK_6.10 //",
    "XXnagmmk_u:150": " yadi saṃskṛta utpādas tatra yuktā trilakṣaṇī /",
    "XXnagmmk_u:151": " athāsaṃskṛta utpādaḥ kathaṃ saṃskṛtalakṣaṇam // MMK_7.1 //",
    "XXnagmmk_u:152": " utpādādyās trayo vyastā nālaṃ lakṣaṇakarmaṇi /",
    "XXnagmmk_u:153": " saṃskṛtasya samastāḥ syur ekatra katham ekadā // MMK_7.2 //",
    "XXnagmmk_u:154": " utpādasthitibhaṅgānām anyat saṃskṛtalakṣaṇam /",
    "XXnagmmk_u:155": " asti ced anavasthaivaṃ nāsti cet te na saṃskṛtāḥ // MMK_7.3 //",
    "XXnagmmk_u:156": " utpādotpāda utpādo mūlotpādasya kevalam /",
    "XXnagmmk_u:157": " utpādotpādam utpādo maulo janayate punaḥ // MMK_7.4 //",
    "XXnagmmk_u:158": " utpādotpāda utpādo mūlotpādasya te yadi /",
    "XXnagmmk_u:159": " maulenājanitas taṃ te sa kathaṃ janayiṣyati // MMK_7.5 //",
    "XXnagmmk_u:160": " sa te maulena janito maulaṃ janayate yadi /",
    "XXnagmmk_u:161": " maulaḥ sa tenājanitas tam utpādayate katham // MMK_7.6 //",
    "XXnagmmk_u:162": " ayam utpādyamānas te kāmam utpādayed imam /",
    "XXnagmmk_u:163": " yadīmam utpādayitum ajātaḥ śaknuyād ayam // MMK_7.7 //",
    "XXnagmmk_u:164": " pradīpaḥ svaparātmānau saṃprakāśayate yathā /",
    "XXnagmmk_u:165": " utpādaḥ svaparātmānāv ubhāv utpādayet tathā // MMK_7.8 //",
    "XXnagmmk_u:166": " pradīpe nāndhakāro 'sti yatra cāsau pratiṣṭhitaḥ /",
    "XXnagmmk_u:167": " kiṃ prakāśayate dīpaḥ prakāśo hi tamovadhaḥ // MMK_7.9 //",
    "XXnagmmk_u:168": " katham utpadyamānena pradīpena tamo hatam /",
    "XXnagmmk_u:169": " notpadyamāno hi tamaḥ pradīpaḥ prāpnute yadā // MMK_7.10 //",
    "XXnagmmk_u:170": " aprāpyaiva pradīpena yadi vā nihataṃ tamaḥ /",
    "XXnagmmk_u:171": " ihasthaḥ sarvalokasthaṃ sa tamo nihaniṣyati // MMK_7.11 //",
    "XXnagmmk_u:172": " pradīpaḥ svaparātmānau saṃprakāśayate yadi /",
    "XXnagmmk_u:173": " tamo 'pi svaparātmānau chādayiṣyaty asaṃśayam // MMK_7.12 //",
    "XXnagmmk_u:174": " anutpanno 'yam utpādaḥ svātmānaṃ janayet katham /",
    "XXnagmmk_u:175": " athotpanno janayate jāte kiṃ janyate punaḥ // MMK_7.13 //",
    "XXnagmmk_u:176": " notpadyamānaṃ notpannaṃ nānutpannaṃ kathaṃ cana /",
    "XXnagmmk_u:177": " utpadyate tad ākhyātaṃ gamyamānagatāgataiḥ // MMK_7.14 //",
    "XXnagmmk_u:178": " utpadyamānam utpattāv idaṃ na kramate yadā /",
    "XXnagmmk_u:179": " katham utpadyamānaṃ tu pratītyotpattim ucyate // MMK_7.15 //",
    "XXnagmmk_u:180": " pratītya yad yad bhavati tat tac chāntaṃ svabhāvataḥ /",
    "XXnagmmk_u:181": " tasmād utpadyamānaṃ ca śāntam utpattir eva ca // MMK_7.16 //",
    "XXnagmmk_u:182": " yadi kaścid anutpanno bhāvaḥ saṃvidyate kva cit /",
    "XXnagmmk_u:183": " utpadyeta sa kiṃ tasmin bhāva utpadyate 'sati // MMK_7.17 //",
    "XXnagmmk_u:184": " utpadyamānam utpādo yadi cotpādayaty ayam /",
    "XXnagmmk_u:185": " utpādayet tam utpādam utpādaḥ katamaḥ punaḥ // MMK_7.18 //",
    "XXnagmmk_u:186": " anya utpādayaty enaṃ yady utpādo 'navasthitiḥ /",
    "XXnagmmk_u:187": " athānutpāda utpannaḥ sarvam utpadyatāṃ tathā // MMK_7.19 //",
    "XXnagmmk_u:188": " sataś ca tāvad utpattir asataś ca na yujyate /",
    "XXnagmmk_u:189": " na sataś cāsataś ceti pūrvam evopapāditam // MMK_7.20 //",
    "XXnagmmk_u:190": " nirudhyamānasyotpattir na bhāvasyopapadyate /",
    "XXnagmmk_u:191": " yaś cānirudhyamānas tu sa bhāvo nopapadyate // MMK_7.21 //",
    "XXnagmmk_u:192": " nāsthitas tiṣṭhate bhāvaḥ sthito bhāvo na tiṣṭhati /",
    "XXnagmmk_u:193": " na tiṣṭhate tiṣṭhamānaḥ ko 'nutpannaś ca tiṣṭhati // MMK_7.22 //",
    "XXnagmmk_u:194": " sthitir nirudhyamānasya na bhāvasyopapadyate /",
    "XXnagmmk_u:195": " yaś cānirudhyamānas tu sa bhāvo nopapadyate // MMK_7.23 //",
    "XXnagmmk_u:196": " jarāmaraṇadharmeṣu sarvabhāveṣu sarvadā /",
    "XXnagmmk_u:197": " tiṣṭhanti katame bhāvā ye jarāmaraṇaṃ vinā // MMK_7.24 //",
    "XXnagmmk_u:198": " sthityānyayā sthiteḥ sthānaṃ tayaiva ca na yujyate /",
    "XXnagmmk_u:199": " utpādasya yathotpādo nātmanā na parātmanā // MMK_7.25 //",
    "XXnagmmk_u:200": " nirudhyate nāniruddhaṃ na niruddhaṃ nirudhyate /",
    "XXnagmmk_u:201": " tathā nirudhyamānaṃ ca kim ajātaṃ nirudhyate // MMK_7.26 //",
    "XXnagmmk_u:202": " sthitasya tāvad bhāvasya nirodho nopapadyate /",
    "XXnagmmk_u:203": " nāsthitasyāpi bhāvasya nirodha upapadyate // MMK_7.27 //",
    "XXnagmmk_u:204": " tayaivāvasthayāvasthā na hi saiva nirudhyate /",
    "XXnagmmk_u:205": " anyayāvasthayāvasthā na cānyaiva nirudhyate // MMK_7.28 //",
    "XXnagmmk_u:206": " yadaiva sarvadharmāṇām utpādo nopapadyate /",
    "XXnagmmk_u:207": " tadaivaṃ sarvadharmāṇāṃ nirodho nopapadyate // MMK_7.29 //",
    "XXnagmmk_u:208": " sataś ca tāvad bhāvasya nirodho nopapadyate /",
    "XXnagmmk_u:209": " ekatve na hi bhāvaś ca nābhāvaś copapadyate // MMK_7.30 //",
    "XXnagmmk_u:210": " asato 'pi na bhāvasya nirodha upapadyate /",
    "XXnagmmk_u:211": " na dvitīyasya śirasaś chedanaṃ vidyate yathā // MMK_7.31 //",
    "XXnagmmk_u:212": " na svātmanā nirodho 'sti nirodho na parātmanā /",
    "XXnagmmk_u:213": " utpādasya yathotpādo nātmanā na parātmanā // MMK_7.32 //",
    "XXnagmmk_u:214": " utpādasthitibhaṅgānām asiddher nāsti saṃskṛtam /",
    "XXnagmmk_u:215": " saṃskṛtasyāprasiddhau ca kathaṃ setsyaty asaṃskṛtam // MMK_7.33 //",
    "XXnagmmk_u:216": " yathā māyā yathā svapno gandharvanagaraṃ yathā /",
    "XXnagmmk_u:217": " tathotpādas tathā sthānaṃ tathā bhaṅga udāhṛtam // MMK_7.34 //",
    "XXnagmmk_u:218": " sadbhūtaḥ kārakaḥ karma sadbhūtaṃ na karotyayam /",
    "XXnagmmk_u:219": " kārako nāpy asadbhūtaḥ karmāsadbhūtam īhate // MMK_8.1 //",
    "XXnagmmk_u:220": " sadbhūtasya kriyā nāsti karma ca syād akartṛkam /",
    "XXnagmmk_u:221": " sadbhūtasya kriyā nāsti kartā ca syād akarmakaḥ // MMK_8.2 //",
    "XXnagmmk_u:222": " karoti yady asadbhūto 'sadbhūtaṃ karma kārakaḥ /",
    "XXnagmmk_u:223": " ahetukaṃ bhavet karma kartā cāhetuko bhavet // MMK_8.3 //",
    "XXnagmmk_u:224": " hetāv asati kāryaṃ ca kāraṇaṃ ca na vidyate /",
    "XXnagmmk_u:225": " tadabhāve kriyā kartā kāraṇaṃ ca na vidyate // MMK_8.4 //",
    "XXnagmmk_u:226": " dharmādharmau na vidyete kriyādīnām asaṃbhave /",
    "XXnagmmk_u:227": " dharme cāsaty adharme ca phalaṃ tajjaṃ na vidyate // MMK_8.5 //",
    "XXnagmmk_u:228": " phale 'sati na mokṣāya na svargāyopapadyate /",
    "XXnagmmk_u:229": " mārgaḥ sarvakriyāṇāṃ ca nairarthakyaṃ prasajyate // MMK_8.6 //",
    "XXnagmmk_u:230": " kārakaḥ sadasadbhūtaḥ sadasat kurute na tat /",
    "XXnagmmk_u:231": " parasparaviruddhaṃ hi sac cāsac caikataḥ kutaḥ // MMK_8.7 //",
    "XXnagmmk_u:232": " satā ca kriyate nāsan nāsatā kriyate ca sat /",
    "XXnagmmk_u:233": " kartrā sarve prasajyante doṣās tatra ta eva hi // MMK_8.8 //",
    "XXnagmmk_u:234": " nāsadbhūtaṃ na sadbhūtaḥ sadasadbhūtam eva vā /",
    "XXnagmmk_u:235": " karoti kārakaḥ karma pūrvoktair eva hetubhiḥ // MMK_8.9 //",
    "XXnagmmk_u:236": " nāsadbhūto 'pi sadbhūtaṃ sadasadbhūtam eva vā /",
    "XXnagmmk_u:237": " karoti kārakaḥ karma pūrvoktair eva hetubhiḥ // MMK_8.10 //",
    "XXnagmmk_u:238": " karoti sadasadbhūto na san nāsac ca kārakaḥ /",
    "XXnagmmk_u:239": " karma tat tu vijānīyāt pūrvoktair eva hetubhiḥ // MMK_8.11 //",
    "XXnagmmk_u:240": " pratītya kārakaḥ karma taṃ pratītya ca kārakam /",
    "XXnagmmk_u:241": " karma pravartate nānyat paśyāmaḥ siddhikāraṇam // MMK_8.12 //",
    "XXnagmmk_u:242": " evaṃ vidyād upādānaṃ vyutsargād iti karmaṇaḥ /",
    "XXnagmmk_u:243": " kartuś ca karmakartṛbhyāṃ śeṣān bhāvān vibhāvayet // MMK_8.13 //",
    "XXnagmmk_u:244": " darśanaśravaṇādīni vedanādīni cāpy atha /",
    "XXnagmmk_u:245": " bhavanti yasya prāg ebhyaḥ so 'stīty eke vadantyuta // MMK_9.1 //",
    "XXnagmmk_u:246": " kathaṃ hy avidyamānasya darśanādi bhaviṣyati /",
    "XXnagmmk_u:247": " bhāvasya tasmāt prāg ebhyaḥ so 'sti bhāvo vyavasthitaḥ // MMK_9.2 //",
    "XXnagmmk_u:248": " darśanaśravaṇādibhyo vedanādibhya eva ca /",
    "XXnagmmk_u:249": " yaḥ prāg vyavasthito bhāvaḥ kena prajñapyate 'tha saḥ // MMK_9.3 //",
    "XXnagmmk_u:250": " vināpi darśanādīni yadi cāsau vyavasthitaḥ /",
    "XXnagmmk_u:251": " amūny api bhaviṣyanti vinā tena na saṃśayaḥ // MMK_9.4 //",
    "XXnagmmk_u:252": " ajyate kenacit kaścit kiṃcit kena cid ajyate /",
    "XXnagmmk_u:253": " kutaḥ kiṃcid vinā kaścit kiṃcit kiṃcid vinā kutaḥ // MMK_9.5 //",
    "XXnagmmk_u:254": " sarvebhyo darśanādibhyaḥ kaścit pūrvo na vidyate /",
    "XXnagmmk_u:255": " ajyate darśanādinām anyena punar anyadā // MMK_9.6 //",
    "XXnagmmk_u:256": " sarvebhyo darśanādibhyo yadi pūrvo na vidyate /",
    "XXnagmmk_u:257": " ekaikasmāt kathaṃ pūrvo darśanādeḥ sa vidyate // MMK_9.7 //",
    "XXnagmmk_u:258": " draṣṭā sa eva sa śrotā sa eva yadi vedakaḥ /",
    "XXnagmmk_u:259": " ekaikasmād bhavet pūrvam evaṃ caitan na yujyate // MMK_9.8 //",
    "XXnagmmk_u:260": " draṣṭānya eva śrotānyo vedako 'nyaḥ punar yadi /",
    "XXnagmmk_u:261": " sati syād draṣṭari śrotā bahutvaṃ cātmanāṃ bhavet // MMK_9.9 //",
    "XXnagmmk_u:262": " darśanaśravaṇādīni vedanādīni cāpy atha /",
    "XXnagmmk_u:263": " bhavanti yebhyas teṣv eṣa bhūteṣv api na vidyate // MMK_9.10 //",
    "XXnagmmk_u:264": " darśanaśravaṇādīni vedanādīni cāpy atha /",
    "XXnagmmk_u:265": " na vidyate ced yasya sa na vidyanta imāny api // MMK_9.11 //",
    "XXnagmmk_u:266": " prāk ca yo darśanādibhyaḥ sāṃprataṃ cordhvam eva ca /",
    "XXnagmmk_u:267": " na vidyate 'sti nāstīti nivṛttās tatra kalpanāḥ // MMK_9.12 //",
    "XXnagmmk_u:268": " yad indhanaṃ sa ced agnir ekatvaṃ kartṛkarmaṇoḥ /",
    "XXnagmmk_u:269": " anyaś ced indhanād agnir indhanād apy ṛte bhavet // MMK_10.1 //",
    "XXnagmmk_u:270": " nityapradīpta eva syād apradīpanahetukaḥ /",
    "XXnagmmk_u:271": " punarārambhavaiyarthyam evaṃ cākarmakaḥ sati // MMK_10.2 //",
    "XXnagmmk_u:272": " paratra nirapekṣatvād apradīpanahetukaḥ /",
    "XXnagmmk_u:273": " punarārambhavaiyarthyaṃ nityadīptaḥ prasajyate // MMK_10.3 //",
    "XXnagmmk_u:274": " tatraitat syād idhyamānam indhanaṃ bhavatīti cet /",
    "XXnagmmk_u:275": " kenedhyatām indhanaṃ tat tāvanmātram idaṃ yadā // MMK_10.4 //",
    "XXnagmmk_u:276": " anyo na prāpsyate 'prapto na dhakṣyaty adahan punaḥ /",
    "XXnagmmk_u:277": " na nirvāsyaty anirvāṇaḥ sthāsyate vā svaliṅgavān // MMK_10.5 //",
    "XXnagmmk_u:278": " anya evandhanād agnir indhanaṃ prāpnuyād yadi /",
    "XXnagmmk_u:279": " strī saṃprāpnoti puruṣaṃ puruṣaś ca striyaṃ yathā // MMK_10.6 //",
    "XXnagmmk_u:280": " anya evendhanād agnir indhanaṃ kāmam āpnuyāt /",
    "XXnagmmk_u:281": " agnīndhane yadi syātām anyonyena tiraskṛte // MMK_10.7 //",
    "XXnagmmk_u:282": " yadīndhanam apekṣyāgnir apekṣyāgniṃ yadīndhanam /",
    "XXnagmmk_u:283": " katarat pūrvaniṣpannaṃ yad apekṣyāgnir indhanam // MMK_10.8 //",
    "XXnagmmk_u:284": " yadīndhanam apekṣyāgnir agneḥ siddhasya sādhanam /",
    "XXnagmmk_u:285": " evaṃ satīndhanaṃ cāpi bhaviṣyati niragnikam // MMK_10.9 //",
    "XXnagmmk_u:286": " yo 'pekṣya sidhyate bhāvas tam evāpekṣya sidhyati /",
    "XXnagmmk_u:287": " yadi yo 'pekṣitavyaḥ sa sidhyatāṃ kam apekṣya kaḥ // MMK_10.10 //",
    "XXnagmmk_u:288": " yo 'pekṣya sidhyate bhāvaḥ so 'siddho 'pekṣate katham /",
    "XXnagmmk_u:289": " athāpy apekṣate siddhas tv apekṣāsya na yujyate // MMK_10.11 //",
    "XXnagmmk_u:290": " apekṣyendhanam agnir na nānapekṣyāgnir indhanam /",
    "XXnagmmk_u:291": " apekṣyendhanam agniṃ na nānapekṣyāgnim indhanam // MMK_10.12 //",
    "XXnagmmk_u:292": " āgacchaty anyato nāgnir indhane 'gnir na vidyate /",
    "XXnagmmk_u:293": " atrendhane śeṣam uktaṃ gamyamānagatāgataiḥ // MMK_10.13 //",
    "XXnagmmk_u:294": " indhanaṃ punar agnir na nāgnir anyatra cendhanāt /",
    "XXnagmmk_u:295": " nāgnir indhanavān nāgnāv indhanāni na teṣu saḥ // MMK_10.14 //",
    "XXnagmmk_u:296": " agnīndhanābhyāṃ vyākhyāta ātmopādānayoḥ kramaḥ /",
    "XXnagmmk_u:297": " sarvo niravaśeṣeṇa sārdhaṃ ghaṭapaṭādibhiḥ // MMK_10.15 //",
    "XXnagmmk_u:298": " ātmanaś ca satattvaṃ ye bhāvānāṃ ca pṛthak pṛthak /",
    "XXnagmmk_u:299": " nirdiśanti na tān manye śāsanasyārthakovidān // MMK_10.16 //",
    "XXnagmmk_u:300": " pūrvā prajñāyate koṭir nety uvāca mahāmuniḥ /",
    "XXnagmmk_u:301": " saṃsāro 'navarāgro hi nāsyādir nāpi paścimam // MMK_11.1 //",
    "XXnagmmk_u:302": " naivāgraṃ nāvaraṃ yasya tasya madhyaṃ kuto bhavet /",
    "XXnagmmk_u:303": " tasmān nātropapadyante pūrvāparasahakramāḥ // MMK_11.2 //",
    "XXnagmmk_u:304": " pūrvaṃ jātir yadi bhavej jarāmaraṇam uttaram /",
    "XXnagmmk_u:305": " nirjarā maraṇā jātir bhavej jāyeta cāmṛtaḥ // MMK_11.3 //",
    "XXnagmmk_u:306": " paścāj jātir yadi bhavej jarāmaraṇam āditaḥ /",
    "XXnagmmk_u:307": " ahetukam ajātasya syāj jarāmaraṇaṃ katham // MMK_11.4 //",
    "XXnagmmk_u:308": " na jarāmaraṇaṃ caiva jātiś ca saha yujyate /",
    "XXnagmmk_u:309": " mriyeta jāyamānaś ca syāc cāhetukatobhayoḥ // MMK_11.5 //",
    "XXnagmmk_u:310": " yatra na prabhavanty ete pūrvāparasahakramāḥ /",
    "XXnagmmk_u:311": " prapañcayanti tāṃ jātiṃ taj jarāmaraṇaṃ ca kim // MMK_11.6 //",
    "XXnagmmk_u:312": " kāryaṃ ca kāraṇaṃ caiva lakṣyaṃ lakṣaṇam eva ca /",
    "XXnagmmk_u:313": " vedanā vedakaś caiva santy arthā ye ca ke cana // MMK_11.7 //",
    "XXnagmmk_u:314": " pūrvā na vidyate koṭiḥ saṃsārasya na kevalam /",
    "XXnagmmk_u:315": " sarveṣām api bhāvānāṃ pūrvā koṭī na vidyate // MMK_11.8 //",
    "XXnagmmk_u:316": " svayaṃ kṛtaṃ parakṛtaṃ dvābhyāṃ kṛtam ahetukam /",
    "XXnagmmk_u:317": " duḥkham ity eka icchanti tac ca kāryaṃ na yujyate // MMK_12.1 //",
    "XXnagmmk_u:318": " svayaṃ kṛtaṃ yadi bhavet pratītya na tato bhavet /",
    "XXnagmmk_u:319": " skandhān imān amī skandhāḥ saṃbhavanti pratītya hi // MMK_12.2 //",
    "XXnagmmk_u:320": " yady amībhya ime 'nye syur ebhyo vāmī pare yadi /",
    "XXnagmmk_u:321": " bhavet parakṛtaṃ duḥkhaṃ parair ebhir amī kṛtāḥ // MMK_12.3 //",
    "XXnagmmk_u:322": " svapudgalakṛtaṃ duḥkhaṃ yadi duḥkhaṃ punar vinā /",
    "XXnagmmk_u:323": " svapudgalaḥ sa katamo yena duḥkhaṃ svayaṃ kṛtam // MMK_12.4 //",
    "XXnagmmk_u:324": " parapudgalajaṃ duḥkhaṃ yadi yasmai pradīyate /",
    "XXnagmmk_u:325": " pareṇa kṛtvā tad duḥkhaṃ sa duḥkhena vinā kutaḥ // MMK_12.5 //",
    "XXnagmmk_u:326": " parapudgalajaṃ duḥkhaṃ yadi kaḥ parapudgalaḥ /",
    "XXnagmmk_u:327": " vinā duḥkhena yaḥ kṛtvā parasmai prahiṇoti tat // MMK_12.6 //",
    "XXnagmmk_u:328": " svayaṃ kṛtasyāprasiddher duḥkhaṃ parakṛtaṃ kutaḥ /",
    "XXnagmmk_u:329": " paro hi duḥkhaṃ yat kuryāt tat tasya syāt svayaṃ kṛtam // MMK_12.7 //",
    "XXnagmmk_u:330": " na tāvat svakṛtaṃ duḥkhaṃ na hi tenaiva tat kṛtam /",
    "XXnagmmk_u:331": " paro nātmakṛtaś cet syād duḥkhaṃ parakṛtaṃ katham // MMK_12.8 //",
    "XXnagmmk_u:332": " syād ubhābhyāṃ kṛtaṃ duḥkhaṃ syād ekaikakṛtaṃ yadi /",
    "XXnagmmk_u:333": " parākārāsvayaṃkāraṃ duḥkham ahetukaṃ kutaḥ // MMK_12.9 //",
    "XXnagmmk_u:334": " na kevalaṃ hi duḥkhasya cāturvidhyaṃ na vidyate /",
    "XXnagmmk_u:335": " bāhyānām api bhāvānāṃ cāturvidhyaṃ na vidyate // MMK_12.10 //",
    "XXnagmmk_u:336": " tan mṛṣā moṣadharma yad bhagavān ity abhāṣata /",
    "XXnagmmk_u:337": " sarve ca moṣadharmāṇaḥ saṃskārās tena te mṛṣā // MMK_13.1 //",
    "XXnagmmk_u:338": " tan mṛṣā moṣadharma yad yadi kiṃ tatra muṣyate /",
    "XXnagmmk_u:339": " etat tūktaṃ bhagavatā śūnyatāparidīpakam // MMK_13.2 //",
    "XXnagmmk_u:340": " bhāvānāṃ niḥsvabhāvatvam anyathābhāvadarśanāt /",
    "XXnagmmk_u:341": " nāsvabhāvaś ca bhāvo 'sti bhāvānāṃ śūnyatā yataḥ // MMK_13.3 //",
    "XXnagmmk_u:342": " kasya syād anyathābhāvaḥ svabhāvaś cen na vidyate /",
    "XXnagmmk_u:343": " kasya syād anyathābhāvaḥ svabhāvo yadi vidyate // MMK_13.4 //",
    "XXnagmmk_u:344": " tasyaiva nānyathābhāvo nāpy anyasyaiva yujyate /",
    "XXnagmmk_u:345": " yuvā na jīryate yasmād yasmāj jīrṇo na jīryate // MMK_13.5 //",
    "XXnagmmk_u:346": " tasya ced anyathābhāvaḥ kṣīram eva bhaved dadhi /",
    "XXnagmmk_u:347": " kṣīrād anyasya kasyacid dadhibhāvo bhaviṣyati // MMK_13.6 //",
    "XXnagmmk_u:348": " yady aśūnyaṃ bhavet kiṃcit syāc chūnyam iti kiṃ cana /",
    "XXnagmmk_u:349": " na kiṃcid asty aśūnyaṃ ca kutaḥ śūnyaṃ bhaviṣyati // MMK_13.7 //",
    "XXnagmmk_u:350": " śūnyatā sarvadṛṣṭīnāṃ proktā niḥsaraṇaṃ jinaiḥ /",
    "XXnagmmk_u:351": " yeṣāṃ tu śūnyatādṛṣṭis tān asādhyān babhāṣire // MMK_13.8 //",
    "XXnagmmk_u:352": " draṣṭavyaṃ darśanaṃ draṣṭā trīṇy etāni dviśo dviśaḥ /",
    "XXnagmmk_u:353": " sarvaśaś ca na saṃsargam anyonyena vrajanty uta // MMK_14.1 //",
    "XXnagmmk_u:354": " evaṃ rāgaś ca raktaś ca rañjanīyaṃ ca dṛśyatām /",
    "XXnagmmk_u:355": " traidhena śeṣāḥ kleśāś ca śeṣāṇy āyatanāni ca // MMK_14.2 //",
    "XXnagmmk_u:356": " anyenānyasya saṃsargas tac cānyatvaṃ na vidyate /",
    "XXnagmmk_u:357": " draṣṭavyaprabhṛtīnāṃ yan na saṃsargaṃ vrajanty ataḥ // MMK_14.3 //",
    "XXnagmmk_u:358": " na ca kevalam anyatvaṃ draṣṭavyāder na vidyate /",
    "XXnagmmk_u:359": " kasyacit kenacit sārdhaṃ nānyatvam upapadyate // MMK_14.4 //",
    "XXnagmmk_u:360": " anyad anyat pratītyānyan nānyad anyad ṛte 'nyataḥ /",
    "XXnagmmk_u:361": " yat pratītya ca yat tasmāt tad anyan nopapadyate // MMK_14.5 //",
    "XXnagmmk_u:362": " yady anyad anyad anyasmād anyasmād apy ṛte bhavet /",
    "XXnagmmk_u:363": " tad anyad anyad anyasmād ṛte nāsti ca nāsty ataḥ // MMK_14.6 //",
    "XXnagmmk_u:364": " nānyasmin vidyate 'nyatvam ananyasmin na vidyate /",
    "XXnagmmk_u:365": " avidyamāne cānyatve nāsty anyad vā tad eva vā // MMK_14.7 //",
    "XXnagmmk_u:366": " na tena tasya saṃsargo nānyenānyasya yujyate /",
    "XXnagmmk_u:367": " saṃsṛjyamānaṃ saṃsṛṣṭaṃ saṃsraṣṭā ca na vidyate // MMK_14.8 //",
    "XXnagmmk_u:368": " na saṃbhavaḥ svabhāvasya yuktaḥ pratyayahetubhiḥ /",
    "XXnagmmk_u:369": " hetupratyayasaṃbhūtaḥ svabhāvaḥ kṛtako bhavet // MMK_15.1 //",
    "XXnagmmk_u:370": " svabhāvaḥ kṛtako nāma bhaviṣyati punaḥ katham /",
    "XXnagmmk_u:371": " akṛtrimaḥ svabhāvo hi nirapekṣaḥ paratra ca // MMK_15.2 //",
    "XXnagmmk_u:372": " kutaḥ svabhāvasyābhāve parabhāvo bhaviṣyati /",
    "XXnagmmk_u:373": " svabhāvaḥ parabhāvasya parabhāvo hi kathyate // MMK_15.3 //",
    "XXnagmmk_u:374": " svabhāvaparabhāvābhyām ṛte bhāvaḥ kutaḥ punaḥ /",
    "XXnagmmk_u:375": " svabhāve parabhāve ca sati bhāvo hi sidhyati // MMK_15.4 //",
    "XXnagmmk_u:376": " bhāvasya ced aprasiddhir abhāvo naiva sidhyati /",
    "XXnagmmk_u:377": " bhāvasya hy anyathābhāvam abhāvaṃ bruvate janāḥ // MMK_15.5 //",
    "XXnagmmk_u:378": " svabhāvaṃ parabhāvaṃ ca bhāvaṃ cābhāvam eva ca /",
    "XXnagmmk_u:379": " ye paśyanti na paśyanti te tattvaṃ buddhaśāsane // MMK_15.6 //",
    "XXnagmmk_u:380": " kātyāyanāvavāde cāstīti nāstīti cobhayam /",
    "XXnagmmk_u:381": " pratiṣiddhaṃ bhagavatā bhāvābhāvavibhāvinā // MMK_15.7 //",
    "XXnagmmk_u:382": " yady astitvaṃ prakṛtyā syān na bhaved asya nāstitā /",
    "XXnagmmk_u:383": " prakṛter anyathābhāvo na hi jātūpapadyate // MMK_15.8 //",
    "XXnagmmk_u:384": " prakṛtau kasya vāsatyām anyathātvaṃ bhaviṣyati /",
    "XXnagmmk_u:385": " prakṛtau kasya vā satyām anyathātvaṃ bhaviṣyati // MMK_15.9 //",
    "XXnagmmk_u:386": " astīti śāśvatagrāho nāstīty ucchedadarśanam /",
    "XXnagmmk_u:387": " tasmād astitvanāstitve nāśrīyeta vicakṣaṇaḥ // MMK_15.10 //",
    "XXnagmmk_u:388": " asti yad dhi svabhāvena na tan nāstīti śāśvatam /",
    "XXnagmmk_u:389": " nāstīdānīm abhūt pūrvam ity ucchedaḥ prasajyate // MMK_15.11 //",
    "XXnagmmk_u:390": " saṃskārāḥ saṃsaranti cen na nityāḥ saṃsaranti te /",
    "XXnagmmk_u:391": " saṃsaranti ca nānityāḥ sattve 'py eṣa samaḥ kramaḥ // MMK_16.1 //",
    "XXnagmmk_u:392": " pudgalaḥ saṃsarati cet skandhāyatanadhātuṣu /",
    "XXnagmmk_u:393": " pañcadhā mṛgyamāṇo 'sau nāsti kaḥ saṃsariṣyati // MMK_16.2 //",
    "XXnagmmk_u:394": " upādānād upādānaṃ saṃsaran vibhavo bhavet /",
    "XXnagmmk_u:395": " vibhavaś cānupādānaḥ kaḥ sa kiṃ saṃsariṣyati // MMK_16.3 //",
    "XXnagmmk_u:396": " saṃskārāṇāṃ na nirvāṇaṃ kathaṃ cid upapadyate /",
    "XXnagmmk_u:397": " sattvasyāpi na nirvāṇaṃ kathaṃ cid upapadyate // MMK_16.4 //",
    "XXnagmmk_u:398": " na badhyante na mucyanta udayavyayadharmiṇaḥ /",
    "XXnagmmk_u:399": " saṃskārāḥ pūrvavat sattvo badhyate na na mucyate // MMK_16.5 //",
    "XXnagmmk_u:400": " bandhanaṃ ced upādānaṃ sopādāno na badhyate /",
    "XXnagmmk_u:401": " badhyate nānupādānaḥ kimavastho 'tha badhyate // MMK_16.6 //",
    "XXnagmmk_u:402": " badhnīyād bandhanaṃ kāmaṃ bandhyāt pūrvaṃ bhaved yadi /",
    "XXnagmmk_u:403": " na cāsti tac cheṣam uktaṃ gamyamānagatāgataiḥ // MMK_16.7 //",
    "XXnagmmk_u:404": " baddho na mucyate tāvad abaddho naiva mucyate /",
    "XXnagmmk_u:405": " syātāṃ baddhe mucyamāne yugapad bandhamokṣaṇe // MMK_16.8 //",
    "XXnagmmk_u:406": " nirvāsyāmy anupādāno nirvāṇaṃ me bhaviṣyati /",
    "XXnagmmk_u:407": " iti yeṣāṃ grahas teṣām upādānamahāgrahaḥ // MMK_16.9 //",
    "XXnagmmk_u:408": " na nirvāṇasamāropo na saṃsārāpakarṣaṇam /",
    "XXnagmmk_u:409": " yatra kas tatra saṃsāro nirvāṇaṃ kiṃ vikalpyate // MMK_16.10 //",
    "XXnagmmk_u:410": " ātmasaṃyamakaṃ cetaḥ parānugrāhakaṃ ca yat /",
    "XXnagmmk_u:411": " maitraṃ sa dharamas tad bījaṃ phalasya pretya ceha ca // MMK_17.1 //",
    "XXnagmmk_u:412": " cetanā cetayitvā ca karmoktaṃ paramarṣiṇā /",
    "XXnagmmk_u:413": " tasyānekavidho bhedaḥ karmaṇaḥ parikīrtitaḥ // MMK_17.2 //",
    "XXnagmmk_u:414": " tatra yac cetanety uktaṃ karma tan mānasaṃ smṛtam /",
    "XXnagmmk_u:415": " cetayitvā ca yat tūktaṃ tat tu kāyikavācikam // MMK_17.3 //",
    "XXnagmmk_u:416": " vāgviṣpando 'viratayo yāś cāvijñaptisaṃjñitāḥ /",
    "XXnagmmk_u:417": " avijñaptaya evānyāḥ smṛtā viratayas tathā // MMK_17.4 //",
    "XXnagmmk_u:418": " paribhogānvayaṃ puṇyam apuṇyaṃ ca tathāvidham /",
    "XXnagmmk_u:419": " cetanā ceti saptaite dharmāḥ karmāñjanāḥ smṛtāḥ // MMK_17.5 //",
    "XXnagmmk_u:420": " tiṣṭhaty ā pākakālāc cet karma tan nityatām iyāt /",
    "XXnagmmk_u:421": " niruddhaṃ cen niruddhaṃ sat kiṃ phalaṃ janayiṣyati // MMK_17.6 //",
    "XXnagmmk_u:422": " yo 'ṅkuraprabhṛtir bījāt saṃtāno 'bhipravartate /",
    "XXnagmmk_u:423": " tataḥ phalam ṛte bījāt sa ca nābhipravartate // MMK_17.7 //",
    "XXnagmmk_u:424": " bījāc ca yasmāt saṃtānaḥ saṃtānāc ca phalodbhavaḥ /",
    "XXnagmmk_u:425": " bījapūrvaṃ phalaṃ tasmān nocchinnaṃ nāpi śāśvatam // MMK_17.8 //",
    "XXnagmmk_u:426": " yas tasmāc cittasaṃtānaś cetaso 'bhipravartate /",
    "XXnagmmk_u:427": " tataḥ phalam ṛte cittāt sa ca nābhipravartate // MMK_17.9 //",
    "XXnagmmk_u:428": " cittāc ca yasmāt saṃtānaḥ saṃtānāc ca phalodbhavaḥ /",
    "XXnagmmk_u:429": " karmapūrvaṃ phalaṃ tasmān nocchinnaṃ nāpi śāśvatam // MMK_17.10 //",
    "XXnagmmk_u:430": " dharmasya sādhanopāyāḥ śuklāḥ karmapathā daśa /",
    "XXnagmmk_u:431": " phalaṃ kāmaguṇāḥ pañca dharmasya pretya ceha ca // MMK_17.11 //",
    "XXnagmmk_u:432": " bahavaś ca mahāntaś ca doṣāḥ syur yadi kalpanā /",
    "XXnagmmk_u:433": " syād eṣā tena naivaiṣā kalpanātropapadyate // MMK_17.12 //",
    "XXnagmmk_u:434": " imāṃ punaḥ pravakṣyāmi kalpanāṃ yātra yojyate /",
    "XXnagmmk_u:435": " buddhaiḥ pratyekabuddhaiś ca śrāvakaiś cānuvarṇitām // MMK_17.13 //",
    "XXnagmmk_u:436": " pattraṃ yathā 'vipraṇāśastatharṇam iva karma ca /",
    "XXnagmmk_u:437": " caturvidho dhātutaḥ sa prakṛtyāvyākṛtaś ca saḥ // MMK_17.14 //",
    "XXnagmmk_u:438": " prahāṇato na praheyo bhāvanāheya eva vā /",
    "XXnagmmk_u:439": " tasmād avipraṇāśena jāyate karmaṇāṃ phalam // MMK_17.15 //",
    "XXnagmmk_u:440": " prahāṇataḥ praheyaḥ syāt karmaṇaḥ saṃkrameṇa vā /",
    "XXnagmmk_u:441": " yadi doṣāḥ prasajyeraṃs tatra karmavadhādayaḥ // MMK_17.16 //",
    "XXnagmmk_u:442": " sarveṣāṃ visabhāgānāṃ sabhāgānāṃ ca karmaṇām /",
    "XXnagmmk_u:443": " pratisaṃdhau sadhātūnām eka utpadyate tu saḥ // MMK_17.17 //",
    "XXnagmmk_u:444": " karmaṇaḥ karmaṇo dṛṣṭe dharma utpadyate tu saḥ /",
    "XXnagmmk_u:445": " dviprakārasya sarvasya vipakve 'pi ca tiṣṭhati // MMK_17.18 //",
    "XXnagmmk_u:446": " phalavyatikramād vā sa maraṇād vā nirudhyate /",
    "XXnagmmk_u:447": " anāsravaṃ sāsravaṃ ca vibhāgaṃ tatra lakṣayet // MMK_17.19 //",
    "XXnagmmk_u:448": " śūnyatā ca na cocchedaḥ saṃsāraś ca na śāśvatam /",
    "XXnagmmk_u:449": " karmaṇo 'vipraṇāśaś ca dharmo buddhena deśitaḥ // MMK_17.20 //",
    "XXnagmmk_u:450": " karma notpadyate kasmān niḥsvabhāvaṃ yatas tataḥ /",
    "XXnagmmk_u:451": " yasmāc ca tad anutpannaṃ na tasmād vipraṇaśyati // MMK_17.21 //",
    "XXnagmmk_u:452": " karma svabhāvataś cet syāc chāśvataṃ syād asaṃśayam /",
    "XXnagmmk_u:453": " akṛtaṃ ca bhavet karma kriyate na hi śāśvatam // MMK_17.22 //",
    "XXnagmmk_u:454": " akṛtābhyāgamabhayaṃ syāt karmākṛtakaṃ yadi /",
    "XXnagmmk_u:455": " abrahmacaryavāsaś ca doṣastatra prasajyate // MMK_17.23 //",
    "XXnagmmk_u:456": " vyavahārā virudhyante sarva eva na saṃśayaḥ /",
    "XXnagmmk_u:457": " puṇyapāpakṛtor naiva pravibhāgaś ca yujyate // MMK_17.24 //",
    "XXnagmmk_u:458": " tad vipakvavipākaṃ ca punar eva vipakṣyati /",
    "XXnagmmk_u:459": " karma vyavasthitaṃ yasmāt tasmāt svābhāvikaṃ yadi // MMK_17.25 //",
    "XXnagmmk_u:460": " karma kleśātmakaṃ cedaṃ te ca kleśā na tattvataḥ /",
    "XXnagmmk_u:461": " na cet te tattvataḥ kleśāḥ karma syāt tattvataḥ katham // MMK_17.26 //",
    "XXnagmmk_u:462": " karma kleśāś ca dehānāṃ pratyayāḥ samudāhṛtāḥ /",
    "XXnagmmk_u:463": " karma kleśāś ca te śūnyā yadi deheṣu kā kathā // MMK_17.27 //",
    "XXnagmmk_u:464": " avidyānivṛto jantus tṛṣṇāsaṃyojanaś ca saḥ /",
    "XXnagmmk_u:465": " sa bhoktā sa ca na kartur anyo na ca sa eva saḥ // MMK_17.28 //",
    "XXnagmmk_u:466": " na pratyayasamutpannaṃ nāpratyayasamutthitam /",
    "XXnagmmk_u:467": " asti yasmād idaṃ karma tasmāt kartāpi nāsty ataḥ // MMK_17.29 //",
    "XXnagmmk_u:468": " karma cen nāsti kartā ca kutaḥ syāt karmajaṃ phalam /",
    "XXnagmmk_u:469": " asaty atha phale bhoktā kuta eva bhaviṣyati // MMK_17.30 //",
    "XXnagmmk_u:470": " yathā nirmitakaṃ śāstā nirmimīta rddhisaṃpadā /",
    "XXnagmmk_u:471": " nirmito nirmimītānyaṃ sa ca nirmitakaḥ punaḥ // MMK_17.31 //",
    "XXnagmmk_u:472": " tathā nirmitakākāraḥ kartā yat karma tat kṛtam /",
    "XXnagmmk_u:473": " tadyathā nirmitenānyo nirmito nirmitas tathā // MMK_17.32 //",
    "XXnagmmk_u:474": " kleśāḥ karmāṇi dehāś ca kartāraś ca phalāni ca /",
    "XXnagmmk_u:475": " gandharvanagarākārā marīcisvapnasaṃnibhāḥ // MMK_17.33 //",
    "XXnagmmk_u:476": " ātmā skandhā yadi bhaved udayavyayabhāg bhavet /",
    "XXnagmmk_u:477": " skandhebhyo 'nyo yadi bhaved bhaved askandhalakṣaṇaḥ // MMK_18.1 //",
    "XXnagmmk_u:478": " ātmany asati cātmīyaṃ kuta eva bhaviṣyati /",
    "XXnagmmk_u:479": " nirmamo nirahaṃkāraḥ śamād ātmātmanīnayoḥ // MMK_18.2 //",
    "XXnagmmk_u:480": " nirmamo nirahaṃkāro yaś ca so 'pi na vidyate /",
    "XXnagmmk_u:481": " nirmamaṃ nirahaṃkāraṃ yaḥ paśyati na paśyati // MMK_18.3 //",
    "XXnagmmk_u:482": " mamety aham iti kṣīṇe bahirdhādhyātmam eva ca /",
    "XXnagmmk_u:483": " nirudhyata upādānaṃ tatkṣayāj janmanaḥ kṣayaḥ // MMK_18.4 //",
    "XXnagmmk_u:484": " karmakleśakṣayān mokṣaḥ karmakleśā vikalpataḥ /",
    "XXnagmmk_u:485": " te prapañcāt prapañcas tu śūnyatāyāṃ nirudhyate // MMK_18.5 //",
    "XXnagmmk_u:486": " ātmety api prajñapitam anātmety api deśitam /",
    "XXnagmmk_u:487": " buddhair nātmā na cānātmā kaścid ity api deśitam // MMK_18.6 //",
    "XXnagmmk_u:488": " nivṛttam abhidhātavyaṃ nivṛttaś cittagocaraḥ /",
    "XXnagmmk_u:489": " anutpannāniruddhā hi nirvāṇam iva dharmatā // MMK_18.7 //",
    "XXnagmmk_u:490": " sarvaṃ tathyaṃ na vā tathyaṃ tathyaṃ cātathyam eva ca /",
    "XXnagmmk_u:491": " naivātathyaṃ naiva tathyam etad buddhānuśāsanam // MMK_18.8 //",
    "XXnagmmk_u:492": " aparapratyayaṃ śāntaṃ prapañcair aprapañcitam /",
    "XXnagmmk_u:493": " nirvikalpam anānārtham etat tattvasya lakṣaṇam // MMK_18.9 //",
    "XXnagmmk_u:494": " pratītya yad yad bhavati na hi tāvat tad eva tat /",
    "XXnagmmk_u:495": " na cānyadapi tattasmānnocchinnaṃ nāpi śāśvatam // MMK_18.10 //",
    "XXnagmmk_u:496": " anekārtham anānārtham anucchedam aśāśvatam /",
    "XXnagmmk_u:497": " etat tal lokanāthānāṃ buddhānāṃ śāsanāmṛtam // MMK_18.11 //",
    "XXnagmmk_u:498": " saṃbuddhānām anutpāde śrāvakāṇāṃ punaḥ kṣaye /",
    "XXnagmmk_u:499": " jñānaṃ pratyekabuddhānām asaṃsargāt pravartate // MMK_18.12 //",
    "XXnagmmk_u:500": " pratyutpanno 'nāgataś ca yady atītam apekṣya hi /",
    "XXnagmmk_u:501": " pratyutpanno 'nāgataś ca kāle 'tīte bhaviṣyataḥ // MMK_19.1 //",
    "XXnagmmk_u:502": " pratyutpanno 'nāgataś ca na stas tatra punar yadi /",
    "XXnagmmk_u:503": " pratyutpanno 'nāgataś ca syātāṃ katham apekṣya tam // MMK_19.2 //",
    "XXnagmmk_u:504": " anapekṣya punaḥ siddhir nātītaṃ vidyate tayoḥ /",
    "XXnagmmk_u:505": " pratyutpanno 'nāgataś ca tasmāt kālo na vidyate // MMK_19.3 //",
    "XXnagmmk_u:506": " etenaivāvaśiṣṭau dvau krameṇa parivartakau /",
    "XXnagmmk_u:507": " uttamādhamamadhyādīn ekatvādīṃś ca lakṣayet // MMK_19.4 //",
    "XXnagmmk_u:508": " nāsthito gṛhyate kālaḥ sthitaḥ kālo na vidyate /",
    "XXnagmmk_u:509": " yo gṛhyetāgṛhītaś ca kālaḥ prajñapyate katham // MMK_19.5 //",
    "XXnagmmk_u:510": " bhāvaṃ pratītya kālaś cet kālo bhāvād ṛte kutaḥ /",
    "XXnagmmk_u:511": " na ca kaś cana bhāvo 'sti kutaḥ kālo bhaviṣyati // MMK_19.6 //",
    "XXnagmmk_u:512": " hetoś ca pratyayānāṃ ca sāmagryā jāyate yadi /",
    "XXnagmmk_u:513": " phalamasti ca sāmagryāṃ sāmagryā jāyate katham // MMK_20.1 //",
    "XXnagmmk_u:514": " hetoś ca pratyayānāṃ ca sāmagryā jāyate yadi /",
    "XXnagmmk_u:515": " phalaṃ nāsti ca sāmagryāṃ sāmagryā jāyate katham // MMK_20.2 //",
    "XXnagmmk_u:516": " hetoś ca pratyayānāṃ ca sāmagryām asti cet phalam /",
    "XXnagmmk_u:517": " gṛhyeta nanu sāmagryāṃ sāmagryāṃ ca na gṛhyate // MMK_20.3 //",
    "XXnagmmk_u:518": " hetoś ca pratyayānāṃ ca sāmagryāṃ nāsti cet phalam /",
    "XXnagmmk_u:519": " hetavaḥ pratyayāś ca syur ahetupratyayaiḥ samāḥ // MMK_20.4 //",
    "XXnagmmk_u:520": " hetuṃ phalasya dattvā ca yadi hetur nirudhyate /",
    "XXnagmmk_u:521": " yad dattaṃ yan nirudhaṃ ca hetor ātmadvayaṃ bhavet // MMK_20.5 //",
    "XXnagmmk_u:522": " hetuṃ phalasyādattvā ca yadi hetur nirudhyate /",
    "XXnagmmk_u:523": " hetau niruddhe jātaṃ tat phalam āhetukaṃ bhavet // MMK_20.6 //",
    "XXnagmmk_u:524": " phalaṃ sahaiva sāmagryā yadi prādurbhavet punaḥ /",
    "XXnagmmk_u:525": " ekakālau prasajyete janako yaś ca janyate // MMK_20.7 //",
    "XXnagmmk_u:526": " pūrvam eva ca sāmagryāḥ phalaṃ prādurbhaved yadi /",
    "XXnagmmk_u:527": " hetupratyayanirmuktaṃ phalam āhetukaṃ bhavet // MMK_20.8 //",
    "XXnagmmk_u:528": " niruddhe cet phalaṃ hetau hetoḥ saṃkramaṇaṃ bhavet /",
    "XXnagmmk_u:529": " pūrvajātasya hetoś ca punarjanma prasajyate // MMK_20.9 //",
    "XXnagmmk_u:530": " janayet phalam utpannaṃ niruddho 'staṃgataḥ katham /",
    "XXnagmmk_u:531": " hetus tiṣṭhann api kathaṃ phalena janayed vṛtaḥ // MMK_20.10 //",
    "XXnagmmk_u:532": " athāvṛtaḥ phalenāsau katamaj janayet phalam /",
    "XXnagmmk_u:533": " na hy adṛṣṭvā na dṛṣṭvāpi hetur janayate phalam // MMK_20.11 //",
    "XXnagmmk_u:534": " nātītasya hy atītena phalasya saha hetunā /",
    "XXnagmmk_u:535": " nājātena na jātena saṃgatir jātu vidyate // MMK_20.12 //",
    "XXnagmmk_u:536": " na jātasya hy ajātena phalasya saha hetunā /",
    "XXnagmmk_u:537": " nātītena na jātena saṃgatir jātu vidyate // MMK_20.13 //",
    "XXnagmmk_u:538": " nājātasya hi jātena phalasya saha hetunā /",
    "XXnagmmk_u:539": " nājātena na naṣṭena saṃgatir jātu vidyate // MMK_20.14 //",
    "XXnagmmk_u:540": " asatyāṃ saṃgatau hetuḥ kathaṃ janayate phalam /",
    "XXnagmmk_u:541": " satyāṃ vā saṃgatau hetuḥ kathaṃ janayate phalam // MMK_20.15 //",
    "XXnagmmk_u:542": " hetuḥ phalena śūnyaś cet kathaṃ janayate phalam /",
    "XXnagmmk_u:543": " hetuḥ phalenāśūnyaś cet kathaṃ janayate phalam // MMK_20.16 //",
    "XXnagmmk_u:544": " phalaṃ notpatsyate 'śūnyam aśūnyaṃ na nirotsyate /",
    "XXnagmmk_u:545": " aniruddham anutpannam aśūnyaṃ tad bhaviṣyati // MMK_20.17 //",
    "XXnagmmk_u:546": " katham utpatsyate śūnyaṃ kathaṃ śūnyaṃ nirotsyate /",
    "XXnagmmk_u:547": " śūnyam apy aniruddhaṃ tad anutpannaṃ prasajyate // MMK_20.18 //",
    "XXnagmmk_u:548": " hetoḥ phalasya caikatvaṃ na hi jātūpapadyate /",
    "XXnagmmk_u:549": " hetoḥ phalasya cānyatvaṃ na hi jātūpapadyate // MMK_20.19 //",
    "XXnagmmk_u:550": " ekatve phalahetvoḥ syād aikyaṃ janakajanyayoḥ /",
    "XXnagmmk_u:551": " pṛthaktve phalahetvoḥ syāt tulyo hetur ahetunā // MMK_20.20 //",
    "XXnagmmk_u:552": " phalaṃ svabhāvasadbhūtaṃ kiṃ hetur janayiṣyati /",
    "XXnagmmk_u:553": " phalaṃ svabhāvāsadbhūtaṃ kiṃ hetur janayiṣyati // MMK_20.21 //",
    "XXnagmmk_u:554": " na cājanayamānasya hetutvam upapadyate /",
    "XXnagmmk_u:555": " hetutvānupapattau ca phalaṃ kasya bhaviṣyati // MMK_20.22 //",
    "XXnagmmk_u:556": " na ca pratyayahetūnām iyam ātmānam ātmanā /",
    "XXnagmmk_u:557": " yā sāmagrī janayate sā kathaṃ janayet phalam // MMK_20.23 //",
    "XXnagmmk_u:558": " na sāmagrīkṛtaṃ phalaṃ nāsāmagrīkṛtaṃ phalam /",
    "XXnagmmk_u:559": " asti pratyayasāmagrī kuta eva phalaṃ vinā // MMK_20.24 //",
    "XXnagmmk_u:560": " vinā vā saha vā nāsti vibhavaḥ saṃbhavena vai /",
    "XXnagmmk_u:561": " vinā vā saha vā nāsti saṃbhavo vibhavena vai // MMK_21.1 //",
    "XXnagmmk_u:562": " bhaviṣyati kathaṃ nāma vibhavaḥ saṃbhavaṃ vinā /",
    "XXnagmmk_u:563": " vinaiva janma maraṇaṃ vibhavo nodbhavaṃ vinā // MMK_21.2 //",
    "XXnagmmk_u:564": " saṃbhavenaiva vibhavaḥ kathaṃ saha bhaviṣyati /",
    "XXnagmmk_u:565": " na janma maraṇaṃ caivaṃ tulyakālaṃ hi vidyate // MMK_21.3 //",
    "XXnagmmk_u:566": " bhaviṣyati kathaṃ nāma saṃbhavo vibhavaṃ vinā /",
    "XXnagmmk_u:567": " anityatā hi bhāveṣu na kadācin na vidyate // MMK_21.4 //",
    "XXnagmmk_u:568": " saṃbhavo vibhavenaiva kathaṃ saha bhaviṣyati /",
    "XXnagmmk_u:569": " na janma maraṇaṃ caiva tulyakālaṃ hi vidyate // MMK_21.5 //",
    "XXnagmmk_u:570": " sahānyonyena vā siddhir vinānyonyena vā yayoḥ /",
    "XXnagmmk_u:571": " na vidyate tayoḥ siddhiḥ kathaṃ nu khalu vidyate // MMK_21.6 //",
    "XXnagmmk_u:572": " kṣayasya saṃbhavo nāsti nākṣayasyāsti saṃbhavaḥ /",
    "XXnagmmk_u:573": " kṣayasya vibhavo nāsti vibhavo nākṣayasya ca // MMK_21.7 //",
    "XXnagmmk_u:574": " saṃbhavo vibhavaś caiva vinā bhāvaṃ na vidyate /",
    "XXnagmmk_u:575": " saṃbhavaṃ vibhavaṃ caiva vinā bhāvo na vidyate // MMK_21.8 //",
    "XXnagmmk_u:576": " saṃbhavo vibhavaś caiva na śūnyasyopapadyate /",
    "XXnagmmk_u:577": " saṃbhavo vibhavaś caiva nāśūnyasyopapadyate // MMK_21.9 //",
    "XXnagmmk_u:578": " saṃbhavo vibhavaś caiva naika ity upapadyate /",
    "XXnagmmk_u:579": " saṃbhavo vibhavaś caiva na nānety upapadyate // MMK_21.10 //",
    "XXnagmmk_u:580": " dṛśyate saṃbhavaścaiva vibhavaś caiva te bhavet /",
    "XXnagmmk_u:581": " dṛśyate saṃbhavaścaiva mohād vibhava eva ca // MMK_21.11 //",
    "XXnagmmk_u:582": " na bhāvāj jāyate bhāvo bhāvo 'bhāvān na jāyate /",
    "XXnagmmk_u:583": " nābhāvāj jāyate 'bhāvo 'bhāvo bhāvān na jāyate // MMK_21.12 //",
    "XXnagmmk_u:584": " na svato jāyate bhāvaḥ parato naiva jāyate /",
    "XXnagmmk_u:585": " na svataḥ parataś caiva jāyate jāyate kutaḥ // MMK_21.13 //",
    "XXnagmmk_u:586": " bhāvam abhyupapannasya śāśvatocchedadarśanam /",
    "XXnagmmk_u:587": " prasajyate sa bhāvo hi nityo 'nityo 'tha vā bhavet // MMK_21.14 //",
    "XXnagmmk_u:588": " bhāvam abhyupapannasya naivocchedo na śāśvatam /",
    "XXnagmmk_u:589": " udayavyayasaṃtānaḥ phalahetvor bhavaḥ sa hi // MMK_21.15 //",
    "XXnagmmk_u:590": " udayavyayasaṃtānaḥ phalahetvor bhavaḥ sa cet /",
    "XXnagmmk_u:591": " vyayasyāpunarutpatter hetūcchedaḥ prasajyate // MMK_21.16 //",
    "XXnagmmk_u:592": " sadbhāvasya svabhāvena nāsadbhāvaś ca yujyate /",
    "XXnagmmk_u:593": " nirvāṇakāle cocchedaḥ praśamād bhavasaṃtateḥ // MMK_21.17 //",
    "XXnagmmk_u:594": " carame na niruddhe ca prathamo yujyate bhavaḥ /",
    "XXnagmmk_u:595": " carame nāniruddhe ca prathamo yujyate bhavaḥ // MMK_21.18 //",
    "XXnagmmk_u:596": " nirudhyamāne carame prathamo yadi jāyate /",
    "XXnagmmk_u:597": " nirudhyamāna ekaḥ syāj jāyamāno 'paro bhavet // MMK_21.19 //",
    "XXnagmmk_u:598": " na cen nirudhyamānaś ca jāyamānaś ca yujyate /",
    "XXnagmmk_u:599": " sārdhaṃ ca mriyate yeṣu teṣu skandheṣu jāyate // MMK_21.20 //",
    "XXnagmmk_u:600": " evaṃ triṣv api kāleṣu na yuktā bhavasaṃtatiḥ /",
    "XXnagmmk_u:601": " triṣu kāleṣu yā nāsti sā kathaṃ bhavasaṃtatiḥ // MMK_21.21 //",
    "XXnagmmk_u:602": " skandhā na nānyaḥ skandhebhyo nāsmin skandhā na teṣu saḥ /",
    "XXnagmmk_u:603": " tathāgataḥ skandhavān na katamo 'tra tathāgataḥ // MMK_22.1 //",
    "XXnagmmk_u:604": " buddhaḥ skandhān upādāya yadi nāsti svabhāvataḥ /",
    "XXnagmmk_u:605": " svabhāvataś ca yo nāsti kutaḥ sa parabhāvataḥ // MMK_22.2 //",
    "XXnagmmk_u:606": " pratītya parabhāvaṃ yaḥ so 'nātmety upapadyate /",
    "XXnagmmk_u:607": " yaś cānātmā sa ca kathaṃ bhaviṣyati tathāgataḥ // MMK_22.3 //",
    "XXnagmmk_u:608": " yadi nāsti svabhāvaś ca parabhāvaḥ kathaṃ bhavet /",
    "XXnagmmk_u:609": " svabhāvaparabhāvābhyām ṛte kaḥ sa tathāgataḥ // MMK_22.4 //",
    "XXnagmmk_u:610": " skandhān yady anupādāya bhavet kaścit tathāgataḥ /",
    "XXnagmmk_u:611": " sa idānīm upādadyād upādāya tato bhavet // MMK_22.5 //",
    "XXnagmmk_u:612": " skandhāṃś cāpy anupādāya nāsti kaścit tathāgataḥ /",
    "XXnagmmk_u:613": " yaś ca nāsty anupādāya sa upādāsyate katham // MMK_22.6 //",
    "XXnagmmk_u:614": " na bhavaty anupādattam upādānaṃ ca kiṃ cana /",
    "XXnagmmk_u:615": " na cāsti nirupādānaḥ kathaṃ cana tathāgataḥ // MMK_22.7 //",
    "XXnagmmk_u:616": " tattvānyatvena yo nāsti mṛgyamāṇaś ca pañcadhā /",
    "XXnagmmk_u:617": " upādānena sa kathaṃ prajñapyate tathāgataḥ // MMK_22.8 //",
    "XXnagmmk_u:618": " yad apīdam upādānaṃ tat svabhāvān na vidyate /",
    "XXnagmmk_u:619": " svabhāvataś ca yan nāsti kutas tat parabhāvataḥ // MMK_22.9 //",
    "XXnagmmk_u:620": " evaṃ śūnyam upādānam upādātā ca sarvaśaḥ /",
    "XXnagmmk_u:621": " prajñapyate ca śūnyena kathaṃ śūnyas tathāgataḥ // MMK_22.10 //",
    "XXnagmmk_u:622": " śūnyam iti na vaktavyam aśūnyam iti vā bhavet /",
    "XXnagmmk_u:623": " ubhayaṃ nobhayaṃ ceti prajñaptyarthaṃ tu kathyate // MMK_22.11 //",
    "XXnagmmk_u:624": " śāśvatāśāśvatādy atra kutaḥ śānte catuṣṭayam /",
    "XXnagmmk_u:625": " antānantādi cāpy atra kutaḥ śānte catuṣṭayam // MMK_22.12 //",
    "XXnagmmk_u:626": " ghanagrāho gṛhītas tu yenāstīti tathāgataḥ /",
    "XXnagmmk_u:627": " nāstīti sa vikalpayan nirvṛtasyāpi kalpayet // MMK_22.13 //",
    "XXnagmmk_u:628": " svabhāvataś ca śūnye 'smiṃś cintā naivopapadyate /",
    "XXnagmmk_u:629": " paraṃ nirodhād bhavati buddho na bhavatīti vā // MMK_22.14 //",
    "XXnagmmk_u:630": " prapañcayanti ye buddhaṃ prapañcātītam avyayam /",
    "XXnagmmk_u:631": " te prapañcahatāḥ sarve na paśyanti tathāgatam // MMK_22.15 //",
    "XXnagmmk_u:632": " tathāgato yatsvabhāvas tatsvabhāvam idaṃ jagat /",
    "XXnagmmk_u:633": " tathāgato niḥsvabhāvo niḥsvabhāvam idaṃ jagat // MMK_22.16 //",
    "XXnagmmk_u:634": " saṃkalpaprabhavo rāgo dveṣo mohaś ca kathyate /",
    "XXnagmmk_u:635": " śubhāśubhaviparyāsān saṃbhavanti pratītya hi // MMK_23.1 //",
    "XXnagmmk_u:636": " śubhāśubhaviparyāsān saṃbhavanti pratītya ye /",
    "XXnagmmk_u:637": " te svabhāvān na vidyante tasmāt kleśā na tattvataḥ // MMK_23.2 //",
    "XXnagmmk_u:638": " ātmano 'stitvanāstitve na kathaṃ cic ca sidhyataḥ /",
    "XXnagmmk_u:639": " taṃ vināstitvanāstitve kleśānāṃ sidhyataḥ katham // MMK_23.3 //",
    "XXnagmmk_u:640": " kasya cid dhi bhavantīme kleśāḥ sa ca na sidhyati /",
    "XXnagmmk_u:641": " kaścid āho vinā kaṃcit santi kleśā na kasyacit // MMK_23.4 //",
    "XXnagmmk_u:642": " svakāyadṛṣṭivat kleśāḥ kliṣṭe santi na pañcadhā /",
    "XXnagmmk_u:643": " svakāyadṛṣṭivat kliṣṭaṃ kleśeṣv api na pañcadhā // MMK_23.5 //",
    "XXnagmmk_u:644": " svabhāvato na vidyante śubhāśubhaviparyayāḥ /",
    "XXnagmmk_u:645": " pratītya katamān kleśāḥ śubhāśubhaviparyayān // MMK_23.6 //",
    "XXnagmmk_u:646": " rūpaśabdarasasparśā gandhā dharmāś ca ṣaḍvidham /",
    "XXnagmmk_u:647": " vastu rāgasya doṣasya mohasya ca vikalpyate // MMK_23.7 //",
    "XXnagmmk_u:648": " rūpaśabdarasasparśā gandhā dharmāś ca kevalāḥ /",
    "XXnagmmk_u:649": " gandharvanagarākārā marīcisvapnasaṃnibhāḥ // MMK_23.8 //",
    "XXnagmmk_u:650": " aśubhaṃ vā śubhaṃ vāpi kutas teṣu bhaviṣyati /",
    "XXnagmmk_u:651": " māyāpuruṣakalpeṣu pratibimbasameṣu ca // MMK_23.9 //",
    "XXnagmmk_u:652": " anapekṣya śubhaṃ nāsty aśubhaṃ prajñapayemahi /",
    "XXnagmmk_u:653": " yat pratītya śubhaṃ tasmāc chubhaṃ naivopapadyate // MMK_23.10 //",
    "XXnagmmk_u:654": " anapekṣyāśubhaṃ nāsti śubhaṃ prajñapayemahi /",
    "XXnagmmk_u:655": " yat pratītyāśubhaṃ tasmād aśubhaṃ naiva vidyate // MMK_23.11 //",
    "XXnagmmk_u:656": " avidyamāne ca śubhe kuto rāgo bhaviṣyati /",
    "XXnagmmk_u:657": " aśubhe 'vidyamāne ca kuto dveṣo bhaviṣyati // MMK_23.12 //",
    "XXnagmmk_u:658": " anitye nityam ity evaṃ yadi grāho viparyayaḥ /",
    "XXnagmmk_u:659": " nānityaṃ vidyate śūnye kuto grāho viparyayaḥ // MMK_23.13 //",
    "XXnagmmk_u:660": " anitye nityam ity evaṃ yadi grāho viparyayaḥ /",
    "XXnagmmk_u:661": " anityam ity api grāhaḥ śūnye kiṃ na viparyayaḥ // MMK_23.14 //",
    "XXnagmmk_u:662": " yena gṛhṇāti yo grāho grahītā yac ca gṛhyate /",
    "XXnagmmk_u:663": " upaśāntāni sarvāṇi tasmād grāho na vidyate // MMK_23.15 //",
    "XXnagmmk_u:664": " avidyamāne grāhe ca mithyā vā samyag eva vā /",
    "XXnagmmk_u:665": " bhaved viparyayaḥ kasya bhavet kasyāviparyayaḥ // MMK_23.16 //",
    "XXnagmmk_u:666": " na cāpi viparītasya saṃbhavanti viparyayāḥ /",
    "XXnagmmk_u:667": " na cāpy aviparītasya saṃbhavanti viparyayāḥ // MMK_23.17 //",
    "XXnagmmk_u:668": " na viparyasyamānasya saṃbhavanti viparyayāḥ /",
    "XXnagmmk_u:669": " vimṛśasva svayaṃ kasya saṃbhavanti viparyayāḥ // MMK_23.18 //",
    "XXnagmmk_u:670": " anutpannāḥ kathaṃ nāma bhaviṣyanti viparyayāḥ /",
    "XXnagmmk_u:671": " viparyayeṣv ajāteṣu viparyayagataḥ kutaḥ // MMK_23.19 //",
    "XXnagmmk_u:672": " na svato jāyate bhāvaḥ parato naiva jāyate /",
    "XXnagmmk_u:673": " na svataḥ parataś ceti viparyayagataḥ kutaḥ // MMK_23.20 //",
    "XXnagmmk_u:674": " ātmā ca śuci nityaṃ ca sukhaṃ ca yadi vidyate /",
    "XXnagmmk_u:675": " ātmā ca śuci nityaṃ ca sukhaṃ ca na viparyayaḥ // MMK_23.21 //",
    "XXnagmmk_u:676": " nātmā ca śuci nityaṃ ca sukhaṃ ca yadi vidyate /",
    "XXnagmmk_u:677": " anātmā 'śucy anityaṃ ca naiva duḥkhaṃ ca vidyate // MMK_23.22 //",
    "XXnagmmk_u:678": " evaṃ nirudhyate 'vidyā viparyayanirodhanāt /",
    "XXnagmmk_u:679": " avidyāyāṃ niruddhāyāṃ saṃskārādyaṃ nirudhyate // MMK_23.23 //",
    "XXnagmmk_u:680": " yadi bhūtāḥ svabhāvena kleśāḥ kecid dhi kasyacit /",
    "XXnagmmk_u:681": " kathaṃ nāma prahīyeran kaḥ svabhāvaṃ prahāsyati // MMK_23.24 //",
    "XXnagmmk_u:682": " yady abhūtāḥ svabhāvena kleśāḥ kecid dhi kasyacit /",
    "XXnagmmk_u:683": " kathaṃ nāma prahīyeran ko 'sadbhāvaṃ prahāsyati // MMK_23.25 //",
    "XXnagmmk_u:684": " yadi śūnyam idaṃ sarvam udayo nāsti na vyayaḥ /",
    "XXnagmmk_u:685": " caturṇām āryasatyānām abhāvas te prasajyate // MMK_24.1 //",
    "XXnagmmk_u:686": " parijñā ca prahāṇaṃ ca bhāvanā sākṣikarma ca /",
    "XXnagmmk_u:687": " caturṇām āryasatyānām abhāvān nopapadyate // MMK_24.2 //",
    "XXnagmmk_u:688": " tadabhāvān na vidyante catvāry āryaphalāni ca /",
    "XXnagmmk_u:689": " phalābhāve phalasthā no na santi pratipannakāḥ // MMK_24.3 //",
    "XXnagmmk_u:690": " saṃgho nāsti na cet santi te 'ṣṭau puruṣapudgalāḥ /",
    "XXnagmmk_u:691": " abhāvāc cāryasatyānāṃ saddharmo 'pi na vidyate // MMK_24.4 //",
    "XXnagmmk_u:692": " dharme cāsati saṃghe ca kathaṃ buddho bhaviṣyati /",
    "XXnagmmk_u:693": " evaṃ trīṇy api ratnāni bruvāṇaḥ pratibādhase // MMK_24.5 //",
    "XXnagmmk_u:694": " śūnyatāṃ phalasadbhāvam adharmaṃ dharmam eva ca /",
    "XXnagmmk_u:695": " sarvasaṃvyavahārāṃś ca laukikān pratibādhase // MMK_24.6 //",
    "XXnagmmk_u:696": " atra brūmaḥ śūnyatāyāṃ na tvaṃ vetsi prayojanam /",
    "XXnagmmk_u:697": " śūnyatāṃ śūnyatārthaṃ ca tata evaṃ vihanyase // MMK_24.7 //",
    "XXnagmmk_u:698": " dve satye samupāśritya buddhānāṃ dharmadeśanā /",
    "XXnagmmk_u:699": " lokasaṃvṛtisatyaṃ ca satyaṃ ca paramārthataḥ // MMK_24.8 //",
    "XXnagmmk_u:700": " ye 'nayor na vijānanti vibhāgaṃ satyayor dvayoḥ /",
    "XXnagmmk_u:701": " te tattvaṃ na vijānanti gambhīraṃ buddhaśāsane // MMK_24.9 //",
    "XXnagmmk_u:702": " vyavahāram anāśritya paramārtho na deśyate /",
    "XXnagmmk_u:703": " paramārtham anāgamya nirvāṇaṃ nādhigamyate // MMK_24.10 //",
    "XXnagmmk_u:704": " vināśayati durdṛṣtā śūnyatā mandamedhasam /",
    "XXnagmmk_u:705": " sarpo yathā durgṛhīto vidyā vā duṣprasādhitā // MMK_24.11 //",
    "XXnagmmk_u:706": " ataś ca pratyudāvṛttaṃ cittaṃ deśayituṃ muneḥ /",
    "XXnagmmk_u:707": " dharmaṃ matvāsya dharmasya mandair duravagāhatām // MMK_24.12 //",
    "XXnagmmk_u:708": " śūnyatāyām adhilayaṃ yaṃ punaḥ kurute bhavān /",
    "XXnagmmk_u:709": " doṣaprasaṅgo nāsmākaṃ sa śūnye nopapadyate // MMK_24.13 //",
    "XXnagmmk_u:710": " sarvaṃ ca yujyate tasya śūnyatā yasya yujyate /",
    "XXnagmmk_u:711": " sarvaṃ na yujyate tasya śūnyaṃ yasya na yujyate // MMK_24.14 //",
    "XXnagmmk_u:712": " sa tvaṃ doṣān ātmanīyān asmāsu paripātayan /",
    "XXnagmmk_u:713": " aśvam evābhirūḍhaḥ sann aśvam evāsi vismṛtaḥ // MMK_24.15 //",
    "XXnagmmk_u:714": " svabhāvād yadi bhāvānāṃ sadbhāvam anupaśyasi /",
    "XXnagmmk_u:715": " ahetupratyayān bhāvāṃs tvam evaṃ sati paśyasi // MMK_24.16 //",
    "XXnagmmk_u:716": " kāryaṃ ca kāraṇaṃ caiva kartāraṃ karaṇaṃ kriyām /",
    "XXnagmmk_u:717": " utpādaṃ ca nirodhaṃ ca phalaṃ ca pratibādhase // MMK_24.17 //",
    "XXnagmmk_u:718": " yaḥ pratītyasamutpādaḥ śūnyatāṃ tāṃ pracakṣmahe /",
    "XXnagmmk_u:719": " sā prajñaptir upādāya pratipat saiva madhyamā // MMK_24.18 //",
    "XXnagmmk_u:720": " apratītya samutpanno dharmaḥ kaścin na vidyate /",
    "XXnagmmk_u:721": " yasmāt tasmād aśūnyo hi dharmaḥ kaścin na vidyate // MMK_24.19 //",
    "XXnagmmk_u:722": " yady aśūnyam idaṃ sarvam udayo nāsti na vyayaḥ /",
    "XXnagmmk_u:723": " caturṇām āryasatyānām abhāvas te prasajyate // MMK_24.20 //",
    "XXnagmmk_u:724": " apratītya samutpannaṃ kuto duḥkhaṃ bhaviṣyati /",
    "XXnagmmk_u:725": " anityam uktaṃ duḥkhaṃ hi tat svābhāvye na vidyate // MMK_24.21 //",
    "XXnagmmk_u:726": " svabhāvato vidyamānaṃ kiṃ punaḥ samudeṣyate /",
    "XXnagmmk_u:727": " tasmāt samudayo nāsti śūnyatāṃ pratibādhataḥ // MMK_24.22 //",
    "XXnagmmk_u:728": " na nirodhaḥ svabhāvena sato duḥkhasya vidyate /",
    "XXnagmmk_u:729": " svabhāvaparyavasthānān nirodhaṃ pratibādhase // MMK_24.23 //",
    "XXnagmmk_u:730": " svābhāvye sati mārgasya bhāvanā nopapadyate /",
    "XXnagmmk_u:731": " athāsau bhāvyate mārgaḥ svābhāvyaṃ te na vidyate // MMK_24.24 //",
    "XXnagmmk_u:732": " yadā duḥkhaṃ samudayo nirodhaś ca na vidyate /",
    "XXnagmmk_u:733": " mārgo duḥkhanirodhatvāt katamaḥ prāpayiṣyati // MMK_24.25 //",
    "XXnagmmk_u:734": " svabhāvenāparijñānaṃ yadi tasya punaḥ katham /",
    "XXnagmmk_u:735": " parijñānaṃ nanu kila svabhāvaḥ samavasthitaḥ // MMK_24.26 //",
    "XXnagmmk_u:736": " prahāṇasākṣātkaraṇe bhāvanā caivam eva te /",
    "XXnagmmk_u:737": " parijñāvan na yujyante catvāry api phalāni ca // MMK_24.27 //",
    "XXnagmmk_u:738": " svabhāvenānadhigataṃ yat phalaṃ tat punaḥ katham /",
    "XXnagmmk_u:739": " śakyaṃ samadhigantuṃ syāt svabhāvaṃ parigṛhṇataḥ // MMK_24.28 //",
    "XXnagmmk_u:740": " phalābhāve phalasthā no na santi pratipannakāḥ /",
    "XXnagmmk_u:741": " saṃgho nāsti na cet santi te 'ṣṭau puruṣapudgalāḥ // MMK_24.29 //",
    "XXnagmmk_u:742": " abhāvāc cāryasatyānāṃ saddharmo 'pi na vidyate /",
    "XXnagmmk_u:743": " dharme cāsati saṃghe ca kathaṃ buddho bhaviṣyati // MMK_24.30 //",
    "XXnagmmk_u:744": " apratītyāpi bodhiṃ ca tava buddhaḥ prasajyate /",
    "XXnagmmk_u:745": " apratītyāpi buddhaṃ ca tava bodhiḥ prasajyate // MMK_24.31 //",
    "XXnagmmk_u:746": " yaś cābuddhaḥ svabhāvena sa bodhāya ghaṭann api /",
    "XXnagmmk_u:747": " na bodhisattvacaryāyāṃ bodhiṃ te 'dhigamiṣyati // MMK_24.32 //",
    "XXnagmmk_u:748": " na ca dharmam adharmaṃ vā kaścij jātu kariṣyati /",
    "XXnagmmk_u:749": " kim aṣūnyasya kartavyaṃ svabhāvaḥ kriyate na hi // MMK_24.33 //",
    "XXnagmmk_u:750": " vinā dharmam adharmaṃ ca phalaṃ hi tava vidyate /",
    "XXnagmmk_u:751": " dharmādharmanimittaṃ ca phalaṃ tava na vidyate // MMK_24.34 //",
    "XXnagmmk_u:752": " dharmādharmanimittaṃ vā yadi te vidyate phalam /",
    "XXnagmmk_u:753": " dharmādharmasamutpannam aśūnyaṃ te kathaṃ phalam // MMK_24.35 //",
    "XXnagmmk_u:754": " sarvasaṃvyvahārāṃś ca laukikān pratibādhase /",
    "XXnagmmk_u:755": " yat pratītyasamutpādaśūnyatāṃ pratibādhase // MMK_24.36 //",
    "XXnagmmk_u:756": " na kartavyaṃ bhavet kiṃcid anārabdhā bhavet kriyā /",
    "XXnagmmk_u:757": " kārakaḥ syād akurvāṇaḥ śūnyatāṃ pratibādhataḥ // MMK_24.37 //",
    "XXnagmmk_u:758": " ajātam aniruddhaṃ ca kūṭaśthaṃ ca bhaviṣyati /",
    "XXnagmmk_u:759": " vicitrābhir avasthābhiḥ svabhāve rahitaṃ jagat // MMK_24.38 //",
    "XXnagmmk_u:760": " asaṃprāptasya ca prāptir duḥkhaparyantakarma ca /",
    "XXnagmmk_u:761": " sarvakleśaprahāṇaṃ ca yady aśūnyaṃ na vidyate // MMK_24.39 //",
    "XXnagmmk_u:762": " yaḥ pratītyasamutpādaṃ paśyatīdaṃ sa paśyati /",
    "XXnagmmk_u:763": " duḥkhaṃ samudayaṃ caiva nirodhaṃ mārgam eva ca // MMK_24.40 //",
    "XXnagmmk_u:764": " yadi śūnyam idaṃ sarvam udayo nāsti na vyayaḥ /",
    "XXnagmmk_u:765": " prahāṇād vā nirodhād vā kasya nirvāṇam iṣyate // MMK_25.1 //",
    "XXnagmmk_u:766": " yady aśūnyam idaṃ sarvam udayo nāsti na vyayaḥ /",
    "XXnagmmk_u:767": " prahāṇād vā nirodhād vā kasya nirvāṇam iṣyate // MMK_25.2 //",
    "XXnagmmk_u:768": " aprahīṇam asaṃprāptam anucchinnam aśāśvatam /",
    "XXnagmmk_u:769": " aniruddham anutpannam etan nirvāṇam ucyate // MMK_25.3 //",
    "XXnagmmk_u:770": " bhāvas tāvan na nirvāṇaṃ jarāmaraṇalakṣaṇam /",
    "XXnagmmk_u:771": " prasajyetāsti bhāvo hi na jarāmaraṇaṃ vinā // MMK_25.4 //",
    "XXnagmmk_u:772": " bhāvaś ca yadi nirvāṇaṃ nirvāṇaṃ saṃskṛtaṃ bhavet /",
    "XXnagmmk_u:773": " nāsaṃskṛto hi vidyate bhāvaḥ kva cana kaś cana // MMK_25.5 //",
    "XXnagmmk_u:774": " bhāvaś ca yadi nirvāṇam anupādāya tat katham /",
    "XXnagmmk_u:775": " nirvāṇaṃ nānupādāya kaścid bhāvo hi vidyate // MMK_25.6 //",
    "XXnagmmk_u:776": " bhāvo yadi na nirvāṇam abhāvaḥ kiṃ bhaviṣyati /",
    "XXnagmmk_u:777": " nirvāṇaṃ yatra bhāvo na nābhāvas tatra vidyate // MMK_25.7 //",
    "XXnagmmk_u:778": " yady abhāvaś ca nirvāṇam anupādāya tat katham /",
    "XXnagmmk_u:779": " nirvāṇaṃ na hy abhāvo 'sti yo 'nupādāya vidyate // MMK_25.8 //",
    "XXnagmmk_u:780": " ya ājavaṃjavībhāva upādāya pratītya vā /",
    "XXnagmmk_u:781": " so 'pratītyānupādāya nirvāṇam upadiśyate // MMK_25.9 //",
    "XXnagmmk_u:782": " prahāṇaṃ cābravīc chāstā bhavasya vibhavasya ca /",
    "XXnagmmk_u:783": " tasmān na bhāvo nābhāvo nirvāṇam iti yujyate // MMK_25.10 //",
    "XXnagmmk_u:784": " bhaved abhāvo bhāvaś ca nirvāṇam ubhayaṃ yadi /",
    "XXnagmmk_u:785": " bhaved abhāvo bhāvaś ca mokṣas tac ca na yujyate // MMK_25.11 //",
    "XXnagmmk_u:786": " bhaved abhāvo bhāvaś ca nirvāṇam ubhayaṃ yadi /",
    "XXnagmmk_u:787": " nānupādāya nirvāṇam upādāyobhayaṃ hi tat // MMK_25.12 //",
    "XXnagmmk_u:788": " bhaved abhāvo bhāvaś ca nirvāṇam ubhayaṃ katham /",
    "XXnagmmk_u:789": " asaṃskṛtaṃ hi nirvāṇaṃ bhāvābhāvau ca saṃskṛtau // MMK_25.13 //",
    "XXnagmmk_u:790": " bhaved abhāvo bhāvaś ca nirvāṇa ubhayaṃ katham /",
    "XXnagmmk_u:791": " tayor abhāvo hy ekatra prakāśatamasor iva // MMK_25.14 //",
    "XXnagmmk_u:792": " naivābhāvo naiva bhāvo nirvāṇam iti yā 'ñjanā /",
    "XXnagmmk_u:793": " abhāve caiva bhāve ca sā siddhe sati sidhyati // MMK_25.15 //",
    "XXnagmmk_u:794": " naivābhāvo naiva bhāvo nirvāṇaṃ yadi vidyate /",
    "XXnagmmk_u:795": " naivābhāvo naiva bhāva iti kena tad ajyate // MMK_25.16 //",
    "XXnagmmk_u:796": " paraṃ nirodhād bhagavān bhavatīty eva nājyate /",
    "XXnagmmk_u:797": " na bhavaty ubhayaṃ ceti nobhayaṃ ceti nājyate // MMK_25.17 //",
    "XXnagmmk_u:798": " tiṣṭhamāno 'pi bhagavān bhavatīty eva nājyate /",
    "XXnagmmk_u:799": " na bhavaty ubhayaṃ ceti nobhayaṃ ceti nājyate // MMK_25.18 //",
    "XXnagmmk_u:800": " na saṃsārasya nirvāṇāt kiṃcid asti viśeṣaṇam /",
    "XXnagmmk_u:801": " na nirvāṇasya saṃsārāt kiṃcid asti viśeṣaṇam // MMK_25.19 //",
    "XXnagmmk_u:802": " nirvāṇasya ca yā koṭiḥ koṭiḥ saṃsaraṇasya ca /",
    "XXnagmmk_u:803": " na tayor antaraṃ kiṃcit susūkṣmam api vidyate // MMK_25.20 //",
    "XXnagmmk_u:804": " paraṃ nirodhād antādyāḥ śāśvatādyāś ca dṛṣṭayaḥ /",
    "XXnagmmk_u:805": " nirvāṇam aparāntaṃ ca pūrvāntaṃ ca samāśritāḥ // MMK_25.21 //",
    "XXnagmmk_u:806": " śūnyeṣu sarvadharmeṣu kim anantaṃ kim antavat /",
    "XXnagmmk_u:807": " kim anantam antavac ca nānantaṃ nāntavac ca kim // MMK_25.22 //",
    "XXnagmmk_u:808": " kiṃ tad eva kim anyat kiṃ śāśvataṃ kim aśāśvatam /",
    "XXnagmmk_u:809": " aśāśvataṃ śāśvataṃ ca kiṃ vā nobhayam apy atha // MMK_25.23 //",
    "XXnagmmk_u:810": " sarvopalambhopaśamaḥ prapañcopaśamaḥ śivaḥ /",
    "XXnagmmk_u:811": " na kva cit kasyacit kaścid dharmo buddhena deśitaḥ // MMK_25.24 //",
    "XXnagmmk_u:812": " punarbhavāya saṃskārān avidyānivṛtas tridhā /",
    "XXnagmmk_u:813": " abhisaṃskurute yāṃs tair gatiṃ gacchati karmabhiḥ // MMK_26.1 //",
    "XXnagmmk_u:814": " vijñānaṃ saṃniviśate saṃskārapratyayaṃ gatau /",
    "XXnagmmk_u:815": " saṃniviṣṭe 'tha vijñāne nāmarūpaṃ niṣicyate // MMK_26.2 //",
    "XXnagmmk_u:816": " niṣikte nāmarūpe tu ṣaḍāyatanasaṃbhavaḥ /",
    "XXnagmmk_u:817": " ṣaḍāyatanam āgamya saṃsparśaḥ saṃpravartate // MMK_26.3 //",
    "XXnagmmk_u:818": " cakṣuḥ pratītya rūpaṃ ca samanvāhāram eva ca /",
    "XXnagmmk_u:819": " nāmarūpaṃ pratītyaivaṃ vijñānaṃ saṃpravartate // MMK_26.4 //",
    "XXnagmmk_u:820": " saṃnipātas trayāṇāṃ yo rūpavijñānacakṣuṣām /",
    "XXnagmmk_u:821": " sparśaḥ sa tasmāt sparśāc ca vedanā saṃpravartate // MMK_26.5 //",
    "XXnagmmk_u:822": " vedanāpratyayā tṛṣṇā vedanārthaṃ hi tṛṣyate /",
    "XXnagmmk_u:823": " tṛṣyamāṇa upādānam upādatte caturvidham // MMK_26.6 //",
    "XXnagmmk_u:824": " upādāne sati bhava upādātuḥ pravartate /",
    "XXnagmmk_u:825": " syād dhi yady anupādāno mucyeta na bhaved bhavaḥ // MMK_26.7 //",
    "XXnagmmk_u:826": " pañca skandhāḥ sa ca bhavo bhavāj jātiḥ pravartate /",
    "XXnagmmk_u:827": " jarāmaraṇaduḥkhādi śokāḥ saparidevanāḥ // MMK_26.8 //",
    "XXnagmmk_u:828": " daurmanasyam upāyāsā jāter etat pravartate /",
    "XXnagmmk_u:829": " kevalasyaivam etasya duḥkhaskandhasya saṃbhavaḥ // MMK_26.9 //",
    "XXnagmmk_u:830": " saṃsāramūlaṃ saṃskārān avidvān saṃskaroty ataḥ /",
    "XXnagmmk_u:831": " avidvān kārakas tasmān na vidvāṃs tattvadarśanāt // MMK_26.10 //",
    "XXnagmmk_u:832": " avidyāyāṃ niruddhāyāṃ saṃskārāṇām asaṃbhavaḥ /",
    "XXnagmmk_u:833": " avidyāyā nirodhas tu jñānasyāsyaiva bhāvanāt // MMK_26.11 //",
    "XXnagmmk_u:834": " tasya tasya nirodhena tat tan nābhipravartate /",
    "XXnagmmk_u:835": " duḥkhaskandhaḥ kevalo 'yam evaṃ samyag nirudhyate // MMK_26.12 //",
    "XXnagmmk_u:836": " abhūm atītam adhvānaṃ nābhūvam iti dṛṣṭayaḥ /",
    "XXnagmmk_u:837": " yās tāḥ śāśvatalokādyāḥ pūrvāntaṃ samupāśritāḥ // MMK_27.1 //",
    "XXnagmmk_u:838": " dṛṣṭayo na bhaviṣyāmi kim anyo 'nāgate 'dhvani /",
    "XXnagmmk_u:839": " bhaviṣyāmīti cāntādyā aparāntaṃ samāśritāḥ // MMK_27.2 //",
    "XXnagmmk_u:840": " abhūm atītam adhvānam ity etan nopapadyate /",
    "XXnagmmk_u:841": " yo hi janmasu pūrveṣu sa eva na bhavaty ayam // MMK_27.3 //",
    "XXnagmmk_u:842": " sa evātmeti tu bhaved upādānaṃ viśiṣyate /",
    "XXnagmmk_u:843": " upādānavinirmukta ātmā te katamaḥ punaḥ // MMK_27.4 //",
    "XXnagmmk_u:844": " upādānavinirmukto nāsty ātmeti kṛte sati /",
    "XXnagmmk_u:845": " syād upādānam evātmā nāsti cātmeti vaḥ punaḥ // MMK_27.5 //",
    "XXnagmmk_u:846": " na copādānam evātmā vyeti tat samudeti ca /",
    "XXnagmmk_u:847": " kathaṃ hi nāmopādānam upādātā bhaviṣyati // MMK_27.6 //",
    "XXnagmmk_u:848": " anyaḥ punar upādānād ātmā naivopapadyate /",
    "XXnagmmk_u:849": " gṛhyeta hy anupādāno yady anyo na ca gṛhyate // MMK_27.7 //",
    "XXnagmmk_u:850": " evaṃ nānya upādānān na copādānam eva saḥ /",
    "XXnagmmk_u:851": " ātmā nāsty anupādāno nāpi nāsty eṣa niścayaḥ // MMK_27.8 //",
    "XXnagmmk_u:852": " nābhūm atītam adhvānam ity etan nopapadyate /",
    "XXnagmmk_u:853": " yo hi janmasu pūrveṣu tato 'nyo na bhavaty ayam // MMK_27.9 //",
    "XXnagmmk_u:854": " yadi hy ayaṃ bhaved anyaḥ pratyākhyāyāpi taṃ bhavet /",
    "XXnagmmk_u:855": " tathaiva ca sa saṃtiṣṭhet tatra jāyeta cāmṛtaḥ // MMK_27.10 //",
    "XXnagmmk_u:856": " ucchedaḥ karmaṇāṃ nāśaḥ kṛtam anyena karma ca /",
    "XXnagmmk_u:857": " pratisaṃvedayed anya evam ādi prasajyate // MMK_27.11 //",
    "XXnagmmk_u:858": " nāpy abhūtvā samudbhūto doṣo hy atra prasajyate /",
    "XXnagmmk_u:859": " kṛtako vā bhaved ātmā saṃbhūto vāpy ahetukaḥ // MMK_27.12 //",
    "XXnagmmk_u:860": " evaṃ dṛṣtir atīte yā nābhūm aham abhūm aham /",
    "XXnagmmk_u:861": " ubhayaṃ nobhayaṃ ceti naiṣā samupapadyate // MMK_27.13 //",
    "XXnagmmk_u:862": " adhvany anāgate kiṃ nu bhaviṣyāmīti darśanam /",
    "XXnagmmk_u:863": " na bhaviṣyāmi cety etad atītenādhvanā samam // MMK_27.14 //",
    "XXnagmmk_u:864": " sa devaḥ sa manuṣyaś ced evaṃ bhavati śāśvatam /",
    "XXnagmmk_u:865": " anutpannaś ca devaḥ syāj jāyate na hi śāśvatam // MMK_27.15 //",
    "XXnagmmk_u:866": " devād anyo manuṣyaś ced aśāśvatam ato bhavet /",
    "XXnagmmk_u:867": " devād anyo manuṣyaś cet saṃtatir nopapadyate // MMK_27.16 //",
    "XXnagmmk_u:868": " divyo yady ekadeśaḥ syād ekdeśaś ca mānuṣaḥ /",
    "XXnagmmk_u:869": " aśāśvataṃ śāśvataṃ ca bhavet tac ca na yujyate // MMK_27.17 //",
    "XXnagmmk_u:870": " aśāśvataṃ śāśvataṃ ca prasiddham ubhayaṃ yadi /",
    "XXnagmmk_u:871": " siddhe na śāśvataṃ kāmaṃ naivāśāśvatam ity api // MMK_27.18 //",
    "XXnagmmk_u:872": " kutaścid āgataḥ kaścit kiṃcid gacchet punaḥ kva cit /",
    "XXnagmmk_u:873": " yadi tasmād anādis tu saṃsāraḥ syān na cāsti saḥ // MMK_27.19 //",
    "XXnagmmk_u:874": " nāsti cec chāśvataḥ kaścit ko bhaviṣyaty aśāśvataḥ /",
    "XXnagmmk_u:875": " śāśvato 'śāśvataś cāpi dvābhyām ābhyāṃ tiraskṛtaḥ // MMK_27.20 //",
    "XXnagmmk_u:876": " antavān yadi lokaḥ syāt paralokaḥ kathaṃ bhavet /",
    "XXnagmmk_u:877": " athāpy anantavāl lokaḥ paralokaḥ kathaṃ bhavet // MMK_27.21 //",
    "XXnagmmk_u:878": " skandhānām eṣa saṃtāno yasmād dīpārciṣām iva /",
    "XXnagmmk_u:879": " tasmān nānantavattvaṃ ca nāntavattvaṃ ca yujyate // MMK_27.22 //",
    "XXnagmmk_u:880": " pūrve yadi ca bhajyerann utpadyeran na cāpy amī /",
    "XXnagmmk_u:881": " skandhāḥ skandhān pratītyemān atha loko 'ntavān bhavet // MMK_27.23 //",
    "XXnagmmk_u:882": " pūrve yadi na bhajyerann utpadyeran na cāpyamī /",
    "XXnagmmk_u:883": " skandhāḥ skandhān pratītyemāl loko 'nanto bhaved atha // MMK_27.24 //",
    "XXnagmmk_u:884": " antavān ekadeśaś ced ekadeśas tv anantavān /",
    "XXnagmmk_u:885": " syād antavān anantaś ca lokas tac ca na yujyate // MMK_27.25 //",
    "XXnagmmk_u:886": " kathaṃ tāvad upādātur ekadeśo vinaṅkṣyate /",
    "XXnagmmk_u:887": " na naṅkṣyate caikadeśa evaṃ caitan na yujyate // MMK_27.26 //",
    "XXnagmmk_u:888": " upādānaikadeśaś ca kathaṃ nāma vinaṅkṣyate /",
    "XXnagmmk_u:889": " na naṅkṣyate caikadeśo naitad apy upapadyate // MMK_27.27 //",
    "XXnagmmk_u:890": " antavac cāpy anantaṃ ca prasiddham ubhayaṃ yadi /",
    "XXnagmmk_u:891": " siddhe naivāntavat kāmaṃ naivānantavad ity api // MMK_27.28 //",
    "XXnagmmk_u:892": " atha vā sarvabhāvānāṃ śūnyatvāc chāśvatādayaḥ /",
    "XXnagmmk_u:893": " kva kasya katamāḥ kasmāt saṃbhaviṣyanti dṛṣṭayaḥ // MMK_27.29 //",
    "XXnagmmk_u:894": " sarvadṛṣṭiprahāṇāya yaḥ saddharmam adeśayat /",
    "XXnagmmk_u:895": " anukampām upādāya taṃ namasyāmi gautamam // MMK_27.30 //"
}