{
    "T04bsa036_u:0": " Śaraṇagamanadeśanā namo ratnatrayāya tryapāyapañcayonīnāṃ sarvaduḥkhavighātakam /",
    "T04bsa036_u:1": " śreyo 'bhyudayasaukhyānāṃ dātāraṃ praṇamāmi tam // 1 //",
    "T04bsa036_u:2": " atra śaraṇagamanamabhidhāsye /",
    "T04bsa036_u:3": " samāsataḥ /",
    "T04bsa036_u:4": " adhiṣṭhānasthitī cintā kālaprakṛtimānakam /",
    "T04bsa036_u:5": " nayaḥ śikṣā niruktiśca karmaupamyavibhaktayaḥ /",
    "T04bsa036_u:6": " ādīnavārthaśaṃsāśca proktāḥ pañcadaśa kramāt // 2 //",
    "T04bsa036_u:7": " tatra adhiṣṭhānapudgalastu dvividhaḥ- mahāyānagotrīyo hīnayānagotrīyaśca /",
    "T04bsa036_u:8": " sthitirdvividhā- mahā-hīna-yānabhedataḥ /",
    "T04bsa036_u:9": " tatraivaṃ hi tāvad mahāyānaśāstreṣu ratnatrayam- tathatāratnatrayam, abhisamayaratnatrayaṃ,",
    "T04bsa036_u:10": " sammukhasthaṃ ca ratnatrayam /",
    "T04bsa036_u:11": " taccaivam- jñeyāviparyastajñānam, nirvikalpādvayajñānam,",
    "T04bsa036_u:12": " dharmadhātvavasthitatvaṃ ca /",
    "T04bsa036_u:13": " tadeva viśuddha-dharmadhātuprajñāpāramitā,",
    "T04bsa036_u:14": " samāhitāvasthāyāṃ gaganatalavat samastadharmasākṣātkāriṇyāṃ mahābhūmau avasthitāḥ bodhisattvāśca (tathatāratnatrayam) /",
    "T04bsa036_u:15": " atha caivaṃ- dvividho rupakāyaḥ ,",
    "T04bsa036_u:16": " santānāvasthitāścatuḥsatya-saptatriṃśadbodhipākṣikadharma-bhūmi-pāramitādayo",
    "T04bsa036_u:17": " dharmāḥ, prayogamārgīyāśca bodhisattvāḥ /",
    "T04bsa036_u:18": " punaścaivam- citrāṅkitatotkīrṇaniṣiktamṛṇmayādi (buddhapratimādi) -",
    "T04bsa036_u:19": " navāṅgapravacanamayapothīpustakādi, saṃbhāramārgīyāśca bodhisatvāḥ /",
    "T04bsa036_u:20": " hīnayānaśāstraṃ tāvat-",
    "T04bsa036_u:21": " buddhasaṃghakarāndharmān aśaikṣānubhayāṃśca saḥ /",
    "T04bsa036_u:22": " nirvāṇaṃ ceti śaraṇaṃ yo yāti śaraṇatrayam // 3 // iti /",
    "T04bsa036_u:23": " tatra āśayo mahāyānināntu aśeṣasattvārthacintanam /",
    "T04bsa036_u:24": " itarasya ca ātmārthameva cintanam /",
    "T04bsa036_u:25": " tatra avadhirmahāyānināntu bodhimaṇḍaparyantam /",
    "T04bsa036_u:26": " itarasya tu yāvajjīvanaṃ pratijñā /",
    "T04bsa036_u:27": " tatra svabhāvo hrī-apatrapāyuktatā avijñaptpādaśca /",
    "T04bsa036_u:28": " tatra mānaṃ tu svīkaraṇam, śaraṇakaraṇaṃ vijñaptyutpādaśca /",
    "T04bsa036_u:29": " tatra nayastu śaraṇagamanavidhiḥ /",
    "T04bsa036_u:30": " sa ca guroravagantavyaḥ /",
    "T04bsa036_u:31": " tatra śikṣā sādhāraṇī asādhāraṇī ca gurupādebhyo jñeyā /",
    "T04bsa036_u:32": " tatra niruktistu dāsabhāvaḥ taditarasvāminamananviṣya śaraṇagamanam /",
    "T04bsa036_u:33": " tatra kāritraṃ tu bodhicittamahāvṛkṣotpādasya mūlatvam, mokṣamahānagarasya",
    "T04bsa036_u:34": " praveśadvāratvam, upavāsādisarvasaṃvarāṇām āśrayatvam /",
    "T04bsa036_u:35": " tatraupamyaṃ tāvad rājñaḥ mantriṇo vā prajāgaṇasya tadvacanānatikramaṇam,",
    "T04bsa036_u:36": " tadārādhanamiva ca /",
    "T04bsa036_u:37": " tatra bhedastu sādhāraṇāsādhāraṇatvena viśiṣṭaḥ /",
    "T04bsa036_u:38": " tatra ādīnavau dvau /",
    "T04bsa036_u:39": " śaraṇacyutirajñānaṃ vā /",
    "T04bsa036_u:40": " cyavanaṃ cyutirvā yathā",
    "T04bsa036_u:41": " candrakīrtipādānām-",
    "T04bsa036_u:42": " gṛhītvā sadadhiṣṭhānaṃ punarhīnasamāśraye /",
    "T04bsa036_u:43": " cyutipakṣāśrayatvāt so yāti sajjanahāsyatām // 4 //",
    "T04bsa036_u:44": " ityuktirnidarśanamātram /",
    "T04bsa036_u:45": " tatrārthastu yathoktaṃ bhagavatā-",
    "T04bsa036_u:46": " \"bahavaḥ śaraṇaṃ yānti parvatāṃśca vanāni ca /",
    "T04bsa036_u:47": " ārāmānvṛkṣāṃścaityāṃśca manuṣyā bhayavarjitāḥ // 5 //",
    "T04bsa036_u:48": " na tvetaccharaṇaṃ śreṣṭhaṃ naitaccharaṇamuttamam /",
    "T04bsa036_u:49": " naitaccharaṇamāgamya sarvaduḥkhātpramucyate // 6 //",
    "T04bsa036_u:50": " yastu buddhaṃ ca dharma ca saṃghaṃ ca śaraṇaṃ gataḥ /",
    "T04bsa036_u:51": " catvāri cāryasatyāni paśyati prajñayā yadā // 7 //",
    "T04bsa036_u:52": " duḥkhaṃ duḥkhasamutpādaṃ duḥkhasya samatikramam /",
    "T04bsa036_u:53": " ārya cāṣṭāṅgikaṃ mārga kṣemaṃ nirvāṇagāminam // 8 //",
    "T04bsa036_u:54": " etaddhi śaraṇaṃ śreṣṭhaṃ etaccharaṇamuttamam /",
    "T04bsa036_u:55": " etaccharaṇamāgamya sarvaduḥkhāt pramucyate // 9 // iti /",
    "T04bsa036_u:56": " śaraṇagamamārthaḥ tādṛśaḥ /",
    "T04bsa036_u:57": " tatrānuśaṃsāstimnaḥ /",
    "T04bsa036_u:58": " hetukālānuśaṃsā mārgakālānuśaṃsā phalakālānuśaṃsā ca",
    "T04bsa036_u:59": " / hetukālā ehikī āmuṣmikī ca /",
    "T04bsa036_u:60": " ehikānuśaṃsā aṣṭamahābhayamokṣaḥ,",
    "T04bsa036_u:61": " anantarāyaḥ, śāsanapriyadevasāhāyyam, maraṇakāle ca cittaharṣādi /",
    "T04bsa036_u:62": " āmuṣmikī tu saṃsāradurgati-duḥkhebhya uddharaṇam,",
    "T04bsa036_u:63": " nirvāṇābhyudayasukhapradattvañca /",
    "T04bsa036_u:64": " mārgānuśaṃsā tu catu-(rārya-)satyāryāṣṭāṅgikamārga-saptabodhyaṅgādiyojanam /",
    "T04bsa036_u:65": " phalānusaṃsā dvividhanirvāṇasya trikāyasya ca prāptiḥ /",
    "T04bsa036_u:66": " idaṃ hi saṃkṣiptam, vistaraṃ tu guruśāstrabhyo jñeyam /",
    "T04bsa036_u:67": " śaraṇagamanadeśanā-nāma gurubodhisattva-dīpaṅkara-śrījñānaviracitā samāptā"
}