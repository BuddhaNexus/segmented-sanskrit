{
    "GSP30ksembodhv_u:0": " Kṣemarāja: Bodhavilāsa oṃ namo netrāya //",
    "GSP30ksembodhv_u:1": " namaḥ śivāya satataṃ pañcakṛtyavidhāyine /",
    "GSP30ksembodhv_u:2": " cidānandaghanasvātmaparamārthāvabhāsine // 1 //",
    "GSP30ksembodhv_u:3": " citiḥ svatantrā viśvasya hetur ity abhidhīyate /",
    "GSP30ksembodhv_u:4": " svātantryarūpā jñātā ca siddhīr vā saṃprayacchate // 2 //",
    "GSP30ksembodhv_u:5": " sā svabhittau svecchayaiva viśvasyonmīlanāya ca /",
    "GSP30ksembodhv_u:6": " nānānurūpavaicitryād grāhyagrāhakabhedataḥ // 3 //",
    "GSP30ksembodhv_u:7": " viśvasya tasya vaicitryaṃ grāhyabhedena saṃsthitam /",
    "GSP30ksembodhv_u:8": " nānāvaicitryayogena cottamādhamasaṅkhyayā // 4 //",
    "GSP30ksembodhv_u:9": " citisaṅkocanāc cittaṃ cetano 'pi maheśvaraḥ /",
    "GSP30ksembodhv_u:10": " vaṭadhanikāvat tatra viśvarūpaṃ ca tad viduḥ // 5 //",
    "GSP30ksembodhv_u:11": " caitanyam ātmano rūpaṃ śuddham atyantanirmalam /",
    "GSP30ksembodhv_u:12": " tad eva niyamāsaktaṃ cittaṃ cid abhidhīyate // 6 //",
    "GSP30ksembodhv_u:13": " arthonmukhatayā saṃvic citte viśrāntim āgatā /",
    "GSP30ksembodhv_u:14": " saṅkocātmapradhānatvāc citiś cittaṃ vidur budhāḥ // 7 //",
    "GSP30ksembodhv_u:15": " māyāpramātā cidrūpas tanmayatvena dehinām /",
    "GSP30ksembodhv_u:16": " vartate viṣayāsaktaḥ sadvivekavivarjitaḥ // 8 //",
    "GSP30ksembodhv_u:17": " sadaikaḥ pratithaś cittaṃ kalāsattvaguṇādibhiḥ /",
    "GSP30ksembodhv_u:18": " saptapramatṛkatvena ṣaṭtriṃśattattvasaṅkhyayā // 9 //",
    "GSP30ksembodhv_u:19": " ekaḥ sarvagataḥ śuddhaḥ sambodhātmā maheśvaraḥ /",
    "GSP30ksembodhv_u:20": " saivāhantāparijñānān muktiḥ karatale sthitā // 10 //",
    "GSP30ksembodhv_u:21": " pramātṛsaptakatvena ṣaṭtriṃśattattvasaṅkhyayā /",
    "GSP30ksembodhv_u:22": " bhāvitaḥ sa maheśāno mokṣalakṣmīḥ pravartate // 11 //",
    "GSP30ksembodhv_u:23": " tadbhūmikā darśanādyās sarvā eva na saṃśayaḥ /",
    "GSP30ksembodhv_u:24": " bhūmikāḥ kṛtrimā yadvan naṭo gṛhṇāti svecchayā // 12 //",
    "GSP30ksembodhv_u:25": " tadvad eva cidānandasvecchocchalitabṛṃhitaḥ /",
    "GSP30ksembodhv_u:26": " ātmā gṛhṇāti vipulā darśanādyā vibhūtayaḥ // 12 //",
    "GSP30ksembodhv_u:27": " cidānandasamullāsollasitātmā virājate /",
    "GSP30ksembodhv_u:28": " cidvatsvaśaktisaṅkocāt saṃsāre malināyate // 13 //",
    "GSP30ksembodhv_u:29": " apūrṇo 'smīti vividhair malaiḥ sa malinīkṛtaḥ /",
    "GSP30ksembodhv_u:30": " māyīyāṇavakārmākhyair vyāpako 'pi jagadvibhuḥ // 15 //",
    "GSP30ksembodhv_u:31": " vyāpī yadvan mahādevaḥ kroti pañcakṛtyatām /",
    "GSP30ksembodhv_u:32": " tadvad evāyam ātmāpi kurute śaktimohitaḥ // 16 //",
    "GSP30ksembodhv_u:33": " śakto vikāsāc chaktīśo gīyate tattvavādibhiḥ /",
    "GSP30ksembodhv_u:34": " saṅkocanāt saṅkocitaḥ saṃsārīty abhidhīyate // 17 //",
    "GSP30ksembodhv_u:35": " māyā rūpaṃ hi yat kiṃcid ālokayitum udyatā /",
    "GSP30ksembodhv_u:36": " sādhyasṛṣṭiṃ vijānīyād anyā śaktiḥ sthitir matā // 18 //",
    "GSP30ksembodhv_u:37": " saṃhārāt saṃhṛtā devī cidaikye 'nugraho mataḥ /",
    "GSP30ksembodhv_u:38": " tadekasārāprathanāt tirodhānābhidhīyate // 19 //",
    "GSP30ksembodhv_u:39": " itthaṃ sadā saṃnihitaḥ pañcavāhavidhiḥ kramāt /",
    "GSP30ksembodhv_u:40": " jñātaś cintāmaṇir asāv ajñānāt kāṣṭaloṣṭavat // 20 //",
    "GSP30ksembodhv_u:41": " sadvimarśabalenaivaṃ nityaṃ yaḥ pariśīlate /",
    "GSP30ksembodhv_u:42": " sa muktaḥ sarvabandhebhyo nityānandamayo bhavet // 21 //",
    "GSP30ksembodhv_u:43": " cidvahnir grasate so 'yaṃ suprabuddho 'sty asau yadā /",
    "GSP30ksembodhv_u:44": " tadāsau vimalo jñeyaś cidvahniḥ sarvabhakṣakaḥ // 22 //",
    "GSP30ksembodhv_u:45": " etadbalena saṃyukto yogī nirvāṇalakṣaṇaḥ /",
    "GSP30ksembodhv_u:46": " padaṃ prāpnoti vimalaṃ so 'cirān nātra saṃśayaḥ // 23 //",
    "GSP30ksembodhv_u:47": " cidvahnir balalābhe 'pi viśvam ābhāti cinmayam /",
    "GSP30ksembodhv_u:48": " svānandāmṛtakallolam etad ucchalitaṃ bahiḥ // 24 //",
    "GSP30ksembodhv_u:49": " tad eva śyānatāṃ yātaṃ bhāvarūpair vibhāvyate /",
    "GSP30ksembodhv_u:50": " svātmā maheśvaro devaḥ krīḍate parameśvaraḥ // 25 //",
    "GSP30ksembodhv_u:51": " iti yaḥ satataṃ vetti sa mukto mocayaty api /",
    "GSP30ksembodhv_u:52": " sattvavrātaṃ kṣaṇenaiva ghorāt saṃsārabandhanāt // 26 //",
    "GSP30ksembodhv_u:53": " yaḥ kaścit ānandabalaḥ sa svarūpapadasthitaḥ /",
    "GSP30ksembodhv_u:54": " iti yasya samullāsollāsitodayaśālinaḥ // 27 //",
    "GSP30ksembodhv_u:55": " tasya svarūpaniṣṭhasya vyutthāne 'pi tad arthyate /",
    "GSP30ksembodhv_u:56": " etat prayatnasāmārthyāj janair evādhigamyate // 28 //",
    "GSP30ksembodhv_u:57": " madhyadhāmavikāsāc ca cidānandāt prakāśate /",
    "GSP30ksembodhv_u:58": " tatprakāśād divyadṛṣṭir jñānarūpā vibhāvyate // 29 //",
    "GSP30ksembodhv_u:59": " nirmalā suprabhā śuddhā nityānandamayī parā /",
    "GSP30ksembodhv_u:60": " nirdehacchedajālāpi jñānadṛṣṭir vijṛmbhate // 30 //",
    "GSP30ksembodhv_u:61": " madhyadhāmavikāse tu upāyo balavatsthitiḥ /",
    "GSP30ksembodhv_u:62": " vikalpakṣayasaṅkocavikāsādyā anekaśaḥ // 31 //",
    "GSP30ksembodhv_u:63": " akiñciccintanād eva vikalpānāṃ kṣayo bhavet /",
    "GSP30ksembodhv_u:64": " cidbodhād vilasacchaktī raktāsau bhāvamaṇḍale // 32 //",
    "GSP30ksembodhv_u:65": " tatrānuraktā divyaughaṃ paśyate vimalātmakam /",
    "GSP30ksembodhv_u:66": " śaktisaṅkocam etad dhi procyate brahmavādibhiḥ // 33 //",
    "GSP30ksembodhv_u:67": " ādyantakoṭiviśrāmabindunādalayās tathā /",
    "GSP30ksembodhv_u:68": " aśaṅkitabhayakrodhabībhatsādiparigrahāḥ // 34 //",
    "GSP30ksembodhv_u:69": " ity etat kathitaṃ devi madhyadhāmavikāsakam /",
    "GSP30ksembodhv_u:70": " tatra śakto dinair evaṃ prapnoti parasampadam // 35 //",
    "GSP30ksembodhv_u:71": " yo 'ntaḥsamādhisaṃskāraṃ bhramate vimalatviṣām /",
    "GSP30ksembodhv_u:72": " sa visargabalād eva vimṛśya ca punaḥ punaḥ // 36 //",
    "GSP30ksembodhv_u:73": " vyutthāne 'pi yatas tasya svarūpaṃ samprakāśate /",
    "GSP30ksembodhv_u:74": " yogino bodhaniṣṭhasya nityānandarasasya ca // 37 //",
    "GSP30ksembodhv_u:75": " tat prakāśānandamayī mantravīryopabṛṃhitā /",
    "GSP30ksembodhv_u:76": " pūṛnāhantācid ity antaḥsamullāsābhiyoginaḥ // 38 //",
    "GSP30ksembodhv_u:77": " tatrāsau vilasan yogī mantreśvarapade sthitaḥ /",
    "GSP30ksembodhv_u:78": " tatra śakto vibhur yadvat krīḍate śaktibṛṃhitaḥ // 39 //",
    "GSP30ksembodhv_u:79": " evaṃ svatantratā tasya vyāpakasya jagadvibhoḥ /",
    "GSP30ksembodhv_u:80": " nānābhedajuṣaś citrapadasthitasyākhaṇḍitā // 40 //",
    "GSP30ksembodhv_u:81": " etad advayam ity uktaṃ jñānāmṛtam anuttamam /",
    "GSP30ksembodhv_u:82": " yaḥ pibec chāmyate tasya saṃsāraviṣamūrchanam // 41 //",
    "GSP30ksembodhv_u:83": " bodhollāsavidhāneyaṃ śivaprāpyai mahātmanām /",
    "GSP30ksembodhv_u:84": " rājñaḥ kṣemābhidhānasya śāstram atyantanirmalam // 42 //",
    "GSP30ksembodhv_u:85": " iti śrīkṣemarājakṛtaṃ bodhavilāsākhyaṃ yogaśāstram //"
}