{
    "XXsabhivpu:0": " Sabhikasaugataśāsanapravrajyāvratacaraṇaparivarta",
    "XXsabhivpu:1": " (SAM 4Ob4: additional verses)",
    "XXsabhivpu:2": " athāśoko mahārājaḥ śrotuṃ subhāṣitaṃ punaḥ /",
    "XXsabhivpu:3": " upaguptaṃ yatiṃ natvā sāñjalir evam abravīt // Svp_*1* //",
    "XXsabhivpu:4": " bhadanta śrotum icchāmi punas tasya jagadguroḥ /",
    "XXsabhivpu:5": " munīndrasyānubhāvatvaṃ tat samādeṣṭum arhati // Svp_*2* //",
    "XXsabhivpu:6": " iti saṃprārthitaṃ rājñā śrutvā so 'rhan yatiḥ sudhīḥ /",
    "XXsabhivpu:7": " taṃ narendraṃ samāmantrya saṃpaśyann evam ādiśat // Svp_*3* //",
    "XXsabhivpu:8": " (SAM 40b6; BKA C 99b4; BKA T 71b8)",
    "XXsabhivpu:9": " atha śṛṇu samādhāya yathā me guruṇoditaṃ /",
    "XXsabhivpu:10": " tathāhaṃ saṃpravakṣyāmi tava puṇyapravṛddhaye // Svp_1 //",
    "XXsabhivpu:11": " tad yathābhūn mahāpuryāṃ mathurāyāṃ mahājanaḥ /",
    "XXsabhivpu:12": " sādhubhogābhidhaḥ śreṣṭhī sarvadravyasamṛddhimān // Svp_2 //",
    "XXsabhivpu:13": " tasya bhāryā subhadrāṃgī sundarī ratisaṃnibhā /",
    "XXsabhivpu:14": " sādhvī śrīsadṛśākārā priyaṃvadābhidhā varā // Svp_3 //",
    "XXsabhivpu:15": " tasyās triyaṃtrikā jātā dārikā vyaṃgikāśrayā /",
    "XXsabhivpu:16": " tāṃ dṛṣṭvā dārikāṃ mātā babhūva vyāhatāśayā // Svp_4 //",
    "XXsabhivpu:17": " janako 'pi samālokya dārikāṃ tāṃ triyantrikāṃ /",
    "XXsabhivpu:18": " lajjāvidaritasvāntas tasthau niśvāsatatparaḥ // Svp_5 //",
    "XXsabhivpu:19": " tataḥ sa janakaḥ śreṣṭhī nimittajñān vicakṣaṇān /",
    "XXsabhivpu:20": " tīrthikān sahasāmantrya dārikāṃ tām adarśayat // Svp_6 //",
    "XXsabhivpu:21": " triyantritāṃ śiśuṃ dṛṣṭvā nimittajñaḥ sa tīrthikaḥ /",
    "XXsabhivpu:22": " dārikeyam abhadreti śreṣṭhino 'gre nyavedayat // Svp_7 //",
    "XXsabhivpu:23": " tac chrutvā janakaḥ śreṣṭhī duḥkhaśaṃkākulāśayaḥ /",
    "XXsabhivpu:24": " snehaśokāgnitaptātmā tasthau saṃmohitendriyaḥ // Svp_8 //",
    "XXsabhivpu:25": " tāṃ dṛṣṭvā sā satī bhāryā śrutvā tat tīrthikoditaṃ /",
    "XXsabhivpu:26": " snehaśokāgnisaṃtaptā babhūva vyāhatāśayā // Svp_9 //",
    "XXsabhivpu:27": " tasmin kaṇe supuṇyātmā sarvavidyāvicakṣaṇā /",
    "XXsabhivpu:28": " sā parivrājikā tatra śreṣṭhigṛha upācarat // Svp_10 //",
    "XXsabhivpu:29": " tāṃ dṛṣṭvā samupāyātāṃ śreṣṭhī sa sahasotthitaḥ /",
    "XXsabhivpu:30": " sādaraṃ samupāmantrya śuddhāsane nyaveśayat // Svp_11 //",
    "XXsabhivpu:31": " sādhubhogas tataḥ śreṣṭhī tāṃ parivrājikāṃ mudā /",
    "XXsabhivpu:32": " abhyarcya bhojayitvā ca saṃprasādyaivam abravīt // Svp_12 //",
    "XXsabhivpu:33": " bhadrike dārikā jātā mamātmajā triyantrikā /",
    "XXsabhivpu:34": " imāṃ te dātum icchāmi samanvāhartum arhasi // Svp_13 //",
    "XXsabhivpu:35": " iti nivedya sa śreṣṭhī samādāya nijāṃ sutāṃ /",
    "XXsabhivpu:36": " tāṃ tasyāḥ purataḥ sthāpya bahu dravyaṃ ca prabravīt // Svp_14 //",
    "XXsabhivpu:37": " iyaṃ me dārikā bhadre bhavatyai saṃkalpitā mayā /",
    "XXsabhivpu:38": " tad bhavatyā samādāya saṃpālyā svātmajā yathā // Svp_15 //",
    "XXsabhivpu:39": " tvaṃ putraputrīhīnāsi nirbhartṛkā nirākulā /",
    "XXsabhivpu:40": " tasmāt tvayā pālanīyā svātmajeva śiśur iyaṃ // Svp_16 //",
    "XXsabhivpu:41": " iti nivedya sa śreṣṭhī sadhātrīṃ tāṃ sutāṃ mudā /",
    "XXsabhivpu:42": " bahudravyānvitāṃ tasyai datvaivaṃ punar abravīt // Svp_17 //",
    "XXsabhivpu:43": " yadeyaṃ saṃpravṛddhā syāt tadā te dāsikā bhavet /",
    "XXsabhivpu:44": " tasmād yāvad iyaṃ bālā tāvat pālyā tvayā sadā // Svp_18 //",
    "XXsabhivpu:45": " tataḥ pravrājya sve dharme saṃcārayasva sanmate /",
    "XXsabhivpu:46": " adhyāpaya ca sarvāṇi śāstrāṇy api yathākramaṃ // Svp_19 //",
    "XXsabhivpu:47": " ity uktvā sa pitā putrīṃ vastrālaṃkāramaṇḍitām /",
    "XXsabhivpu:48": " tāṃ tasyai brahmacāriṇyai saṃkalpya pradadau muda // Svp_20 //",
    "XXsabhivpu:49": " tat pradattāṃ samādāya sadhātrīṃ sopacārikāṃ /",
    "XXsabhivpu:50": " datvā bhadrāśiṣaṃ tasmai śirī nāmā tato 'carat* // Svp_21 //",
    "XXsabhivpu:51": " tatra sā svāśrame gatvā sadhātrīṃ tāṃ pramoditā /",
    "XXsabhivpu:52": " svātmajām iva saṃpālya sahasā samapoṣayat // Svp_22 //",
    "XXsabhivpu:53": " evaṃ saṃpālyamānā sā dine dine 'bhivardhitā /",
    "XXsabhivpu:54": " paripuṣṭendriyā kāntā sarvamanoharābhavat // Svp_23 //",
    "XXsabhivpu:55": " tatas tayānuśāsinyā pravrājitā yathāvidhiṃ /",
    "XXsabhivpu:56": " sā yatisaṃvaraṃ dhṛtvā kāṣāyacīvarācarat // Svp_24 //",
    "XXsabhivpu:57": " tataḥ sā sumatī kanyā sarvā lipīr aśikṣata /",
    "XXsabhivpu:58": " tataḥ krameṇa sarvāṇi śāstrāṇi samaśikṣata // Svp_25 //",
    "XXsabhivpu:59": " evam adhītya sā vijñā sarvavidyāntapāragā /",
    "XXsabhivpu:60": " mahādhīr iti nāmābhūt subuddhitvāt triyantrikā // Svp_26 //",
    "XXsabhivpu:61": " krameṇa kuṭilāṃgī sā śālaproccābhavat sudhīḥ /",
    "XXsabhivpu:62": " nijadharmānubhāvena pūrvapāpakṣayaṃ gate // Svp_27 //",
    "XXsabhivpu:63": " catuḥṣaṣṭi kalādhītā vedādhyayanacāturī /",
    "XXsabhivpu:64": " sarvavādimanotrāsaṃ saṃharantī vyarājata // Svp_28 //",
    "XXsabhivpu:65": " sarve 'pi vādino vijñās tāṃ jetuṃ naiva śekire /",
    "XXsabhivpu:66": " saiva pravādinaḥ sarvān vinirjityābhyarājata // Svp_29 //",
    "XXsabhivpu:67": " tat kīrtisurabhis tasyāḥ samantataḥ prasāritā /",
    "XXsabhivpu:68": " tat sumatiṃ samakarṇya sarve 'tivismayaṃ yayuḥ // Svp_30 //",
    "XXsabhivpu:69": " tadā tatra dvijo vidvān sarvavedāntapāragaḥ /",
    "XXsabhivpu:70": " vidyākarābhidho mānī dakṣiṇātaḥ samāgataḥ // Svp_31 //",
    "XXsabhivpu:71": " sa pārśvaṃ tāmrapaṭṭena veṣṭayitvā samunmanāḥ /",
    "XXsabhivpu:72": " ulkām ujvālitāṃ dhṛtvā pure tatra mudāviśat // Svp_32 //",
    "XXsabhivpu:73": " yo mayā saha saṃvādaṃ kartum atra samicchati /",
    "XXsabhivpu:74": " tasyāham upagaccheyam iti mānī mudācarat // Svp_33 //",
    "XXsabhivpu:75": " tam āyātaṃ samālokya māthurikā mahājanāḥ /",
    "XXsabhivpu:76": " taṃ dvijaṃ samupāmantrya sarve py evaṃ babhāṣire // Svp_34 //",
    "XXsabhivpu:77": " sādho mātra samāgaccha dhṛtvolkāṃ jvalitām imāṃ /",
    "XXsabhivpu:78": " yā parivrājikā sādhvī sā prājñā vidyate satī // Svp_35 //",
    "XXsabhivpu:79": " iti tair gaditaṃ śrutvā vidyākaro 'timānikaḥ /",
    "XXsabhivpu:80": " māthurikān upāsṛtya sāhaṃkāraḥ samabravīt // Svp_36 //",
    "XXsabhivpu:81": " kā parivrājikā prājñā vidyate 'tra kuhāśritā /",
    "XXsabhivpu:82": " tām ahaṃ draṣṭum icchāmi tad darśayitum arhathaḥ // Svp_37 //",
    "XXsabhivpu:83": " iti taduktam ākarṇya sarve 'pi te mahājanāḥ /",
    "XXsabhivpu:84": " brāhmaṇaṃ taṃ samālokya saṃpraṣṭum evam abravīt // Svp_38 //",
    "XXsabhivpu:85": " sādho yadi tayā sārdhaṃ saṃvādaṃ kartum icchasi /",
    "XXsabhivpu:86": " tāṃ kāntāṃ sumatiṃ vijñāṃ darśayiṣyāmahe vayaṃ // Svp_39 //",
    "XXsabhivpu:87": " iti sarvair api proktaṃ śrutvā sa brāhmaṇo mudā /",
    "XXsabhivpu:88": " saṃpaśyans tān janān sarvān puraḥ sthitvaivam abravīt // Svp_40 //",
    "XXsabhivpu:89": " bho bhavantas tayā sārdhaṃ saṃvādaṃ kartum utsahe /",
    "XXsabhivpu:90": " tad enāṃ samupānīya darśayantu puro mama // Svp_41 //",
    "XXsabhivpu:91": " iti tena samākhyātaṃ śrutvā tatheti te janāḥ /",
    "XXsabhivpu:92": " sahasā tatrāśrame gatvā tasyā yater upāśrayan // Svp_42 //",
    "XXsabhivpu:93": " tān vīkṣya samupāsīnān sā parivrājikā mudā /",
    "XXsabhivpu:94": " kimartham āgatā yūyam iti saṃparyapṛcchata // Svp_43 //",
    "XXsabhivpu:95": " tac chrutvā te janāḥ sarve natvā sāṃjalayo mudā /",
    "XXsabhivpu:96": " tāṃ mahādhiyam āpaśyan māthurā evam abruvan // Svp_44 //",
    "XXsabhivpu:97": " eko 'tra brāhmaṇo vidvān sarvaśāstravicakṣaṇaḥ /",
    "XXsabhivpu:98": " vedāntapārago vijño dakṣiṇātaḥ samāgataḥ // Svp_45 //",
    "XXsabhivpu:99": " tat tena saha saṃvādaṃ kartuṃ yadi tvam icchasi /",
    "XXsabhivpu:100": " sarvalokasabhāmadhye svaguṇaṃ saṃprakāśaya // Svp_46 //",
    "XXsabhivpu:101": " śaknosi yadi vijñena saṃvādaṃ kuru mānini /",
    "XXsabhivpu:102": " parājitā cet tena tvaṃ vayam apy upahāsyatāṃ // Svp_47 //",
    "XXsabhivpu:103": " iti tair uktam ākarṇya sā parivrājikā sudhīḥ /",
    "XXsabhivpu:104": " vāḍham icchāmi saṃvādaṃ kartuṃ tena dvijena hi // Svp_48 //",
    "XXsabhivpu:105": " sarvalokasabhāmadhye darśayiṣyāmi madguṇaṃ /",
    "XXsabhivpu:106": " iti tayā samuditaṃ śrutvā sarve savismayāḥ // Svp_49 //",
    "XXsabhivpu:107": " sarveme tat pravṛttāntaṃ rājñaḥ puro nyavedayan /",
    "XXsabhivpu:108": " tat samākarṇya rājā sa yathāmūbhyāṃ prabhāṣitaṃ // Svp_50 //",
    "XXsabhivpu:109": " kārayata tathā yūyam iti tān avadaj janān /",
    "XXsabhivpu:110": " tadanujñāṃ samāsādya sarve te muditā janāḥ // Svp_51 //",
    "XXsabhivpu:111": " āmantrya tajjanān etad vṛttaṃ proktvaivam ūcire /",
    "XXsabhivpu:112": " parivrājikayā sārdham amuyāpy ativijñayā // Svp_52 //",
    "XXsabhivpu:113": " amuko brāhmaṇo vidvān saṃvādaṃ kartum icchati /",
    "XXsabhivpu:114": " tac chrotuṃ ye 'bhivāñcchanti jñātuṃ caitad viśeṣatāṃ // Svp_53 //",
    "XXsabhivpu:115": " sarve tatra samāyāntu pure 'taḥ saptame dine /",
    "XXsabhivpu:116": " iti rājñā samādiṣṭaṃ prabhāṣantaḥ samantataḥ // Svp_54 //",
    "XXsabhivpu:117": " ghaṇṭāghoṣaṃ samuccārya codayata sato janān /",
    "XXsabhivpu:118": " iti tatkathitaṃ śrutvā sarve 'pi sajjanā mudā // Svp_55 //",
    "XXsabhivpu:119": " tatra te muditāḥ sarve yathādiṣṭaṃ mahībhṛtā /",
    "XXsabhivpu:120": " tathā ghaṇṭāṃ samunnādya sarvāṃl lokān vyanodayan // Svp_*55* //",
    "XXsabhivpu:121": " tathāhīti pratijñāya ghaṇṭāghoṣam acārayan /",
    "XXsabhivpu:122": " tat samākarṇya sarve 'pi sajjanā mathurāśritāḥ // Svp_56 //",
    "XXsabhivpu:123": " tadvivādaṃ samicchantaḥ śrotuṃ draṣṭuṃ pracerire /",
    "XXsabhivpu:124": " tadā vidyākaro mānī manasaivaṃ vyacintayat // Svp_57 //",
    "XXsabhivpu:125": " sā parivrājikā vijñā kīdṛgvidyāvicakṣaṇā /",
    "XXsabhivpu:126": " iti vicintya satrasthas tāṃ parivrājikāṃ satīṃ // Svp_58 //",
    "XXsabhivpu:127": " draṣṭuṃ tatrāśrame gatvā lokān evam apṛcchata /",
    "XXsabhivpu:128": " yā parivrājikā prājñā sā kā kuhasamāśritā // Svp_59 //",
    "XXsabhivpu:129": " tāṃ bhavantaḥ samāmantrya saṃdarśayantu me drutaṃ /",
    "XXsabhivpu:130": " iti tat kathitaṃ śrutvā tatrāntikasamāśritāḥ // Svp_60 //",
    "XXsabhivpu:131": " tāṃ parivrājikāṃ sādhvīṃ samāmantryaivam abruvan /",
    "XXsabhivpu:132": " bho bhadre brāhmaṇo vidvān bhavatīṃ draṣṭum icchati // Svp_61 //",
    "XXsabhivpu:133": " tad bhavatī tam āmantrya saṃdarśayatu sādaraṃ /",
    "XXsabhivpu:134": " iti taduktam ākarṇya sā parivrājikā mudā // Svp_62 //",
    "XXsabhivpu:135": " taṃ vidvāṃsaṃ samāmantrya purataḥ samupāśrayat /",
    "XXsabhivpu:136": " tāṃ parivrājikāṃ kāntāṃ manoramātisundarīṃ // Svp_63 //",
    "XXsabhivpu:137": " samīkṣya suciraṃ tasthau rāgāgnijvalitāśayaḥ /",
    "XXsabhivpu:138": " sā parivrājikā cāpi dṛṣṭvā taṃ sundaraṃ dvijaṃ // Svp_64 //",
    "XXsabhivpu:139": " saṃrāgavyākulasvāntā paśyanty eva samāśrayat /",
    "XXsabhivpu:140": " tayor dvayor daivayogād rāgavahniḥ samutthitaḥ // Svp_65 //",
    "XXsabhivpu:141": " tenābhidravitasvāntau sneharaktau babhūvatuḥ /",
    "XXsabhivpu:142": " tataḥ sa brāhmaṇaḥ kānto yuvā rāgākulendriyaḥ // Svp_66 //",
    "XXsabhivpu:143": " tāṃ kāntāṃ yauvanīṃ rāmāṃ saṃpaśyan raha abravīt /",
    "XXsabhivpu:144": " ayi bhadre subhadrāṃgi tvāṃ dṛṣṭvā mama mānasaṃ // Svp_67 //",
    "XXsabhivpu:145": " rāgāgnir dīpyate dagdhuṃ tac chamīkartum arhati /",
    "XXsabhivpu:146": " yadi te 'sti dayā bhadre brāhmaṇe 'smin vicakṣaṇe // Svp_68 //",
    "XXsabhivpu:147": " tat sudṛṣṭyā samālokya mām āśvāsyābhinandaya /",
    "XXsabhivpu:148": " iti taduktam ākarṇya sā parivrājikā api // Svp_69 //",
    "XXsabhivpu:149": " kāmarāgāvilasvāntā tasthau saṃmohitā yathā /",
    "XXsabhivpu:150": " evaṃ saṃmohitasvāntāṃ tāṃ vīkṣya brāhmaṇo 'pi saḥ // Svp_70 //",
    "XXsabhivpu:151": " āliṃgya sudṛśāpaśyan samāśvāsyaivam abravīt /",
    "XXsabhivpu:152": " ayi bhadre yadi te 'sti snehamaitramano mayi // Svp_71 //",
    "XXsabhivpu:153": " śrutvā me 'bhihitaṃ vākyaṃ cittaṃ samabhinandaya /",
    "XXsabhivpu:154": " sumate yan mayā sārdhaṃ vivādaṃ kartum icchasi // Svp_72 //",
    "XXsabhivpu:155": " aham api tvayā sārdhaṃ vivādaṃ kartum utsahe /",
    "XXsabhivpu:156": " tad yadi te mayi snehas tan me hitaṃ vacaḥ śṛṇu // Svp_73 //",
    "XXsabhivpu:157": " tan manasā samādhāya samabhikartum arhati /",
    "XXsabhivpu:158": " iti taduktam ākarṇya kāmāturā mahāsudhīḥ // Svp_74 //",
    "XXsabhivpu:159": " vidyākaraṃ samālokya vihasaṃty evam abravīt /",
    "XXsabhivpu:160": " bho dvijendra mahāprājña samādiṣṭaṃ tvayā yathā // Svp_75 //",
    "XXsabhivpu:161": " tathāhaṃ kartum icchāmi satyam iti pravakṣyatāṃ /",
    "XXsabhivpu:162": " iti tayā samākhyātaṃ śrutvāsau cāturo mudā // Svp_76 //",
    "XXsabhivpu:163": " tāṃ smitānanaḥ prāha manojarasavihvalaḥ /",
    "XXsabhivpu:164": " yady evaṃ kriyate rāme tathāvayoḥ samāgamaṃ // Svp_77 //",
    "XXsabhivpu:165": " yāvaj jīvaṃ sukhaṃ bhuktvā ramamāṇau caremahi /",
    "XXsabhivpu:166": " tad abhisamayaṃ kṛtvā guptam āvāṃ vidhāya tat // Svp_78 //",
    "XXsabhivpu:167": " evaṃ tatra sabhāmadhye saṃlapiṣyāvahe kila /",
    "XXsabhivpu:168": " yo 'tra vivādite jetā tasya sa hatamānikaḥ // Svp_79 //",
    "XXsabhivpu:169": " śaraṇe prāpya śiṣyatvaṃ saṃcareta sadānugaḥ /",
    "XXsabhivpu:170": " ity abhisamayaṃ kṛtvā sākṣīkṛtvā mahājanān // Svp_80 //",
    "XXsabhivpu:171": " tatra sarvasabhāmadhye saṃvadiṣyāmahe mithaḥ /",
    "XXsabhivpu:172": " mayā cen nirjitā tvaṃ strī tadā loke na ninditā // Svp_81 //",
    "XXsabhivpu:173": " kim āścaryaṃ jitā bālā puṃsā sateti vakṣyate /",
    "XXsabhivpu:174": " yadi tatra sabhāmadhye nirjito 'haṃ tvayā striyā // Svp_82 //",
    "XXsabhivpu:175": " tadā loke bhaviṣyāmi nindyamānaḥ samantataḥ /",
    "XXsabhivpu:176": " pumān api dvijaḥ prājño bālayāpi striyā jitaḥ // Svp_83 //",
    "XXsabhivpu:177": " iti hāsyapathaṃ yāsye vidyākaro 'tiviśrutaḥ /",
    "XXsabhivpu:178": " iti tvayā tadā tatra saṃvāde nau pravartite // Svp_84 //",
    "XXsabhivpu:179": " ante pratyuttaraṃ naiva dātavyam api kiṃcana /",
    "XXsabhivpu:180": " tathā jitvā mayā tvaṃ strī śiṣyāpi me bhaves tadā // Svp_85 //",
    "XXsabhivpu:181": " evaṃ samāgamaṃ nau syād vāvaj jīvaṃ sukhaṃ mahat /",
    "XXsabhivpu:182": " iti taduktam ākarṇya sā kāmarāgadāhitā // Svp_86 //",
    "XXsabhivpu:183": " tatheti patibhāṣitvā brāhmaṇaṃ taṃ vyanodayat /",
    "XXsabhivpu:184": " evaṃ sa brāhmaṇas tatra kṛtvābhisamayaṃ tayā /",
    "XXsabhivpu:185": " lokāsamīkṣyamāṇaś ca svālaye prācaran mudā // Svp_87 //",
    "XXsabhivpu:186": " tato 'nyasmin dine prātaḥ vidvān kāmasamutsukaḥ /",
    "XXsabhivpu:187": " mahājanasabhāmadhye gatvāmantryaivam abravīt // Svp_88 //",
    "XXsabhivpu:188": " bhavanto 'dya tayā sārdhaṃ parivrājikayā saha /",
    "XXsabhivpu:189": " saṃvādaṃ kartum icchāmi tad ānayantu tāṃ drutaṃ // Svp_89 //",
    "XXsabhivpu:190": " iti tenoditaṃ śrutvā sarve 'pi te mahājanāḥ /",
    "XXsabhivpu:191": " tatheti samupāmantrya tāṃ yatim evam abruvan // Svp_90 //",
    "XXsabhivpu:192": " bhavati yad ayaṃ vipraḥ sarvaśāstravicakṣaṇaḥ /",
    "XXsabhivpu:193": " bhavatyā saha saṃvādaṃ kartum adya samicchati // Svp_91 //",
    "XXsabhivpu:194": " tad bhavantī sahānena vivadituṃ yadīcchati /",
    "XXsabhivpu:195": " tatra raṃge sabhāmadhye samāgatyābhitiṣṭhatu // Svp_92 //",
    "XXsabhivpu:196": " iti taduktam ākarṇya sā parivrājikā mudā /",
    "XXsabhivpu:197": " taṃ bhartāram abhīcchantī raṃgabhūmyāṃ samāśrayat // Svp_93 //",
    "XXsabhivpu:198": " vidyākaro 'pi āgatya tatra raṃge sabhāśraye /",
    "XXsabhivpu:199": " mahādhīmukhain ālokya pramanāḥ samupāśrayat // Svp_94 //",
    "XXsabhivpu:200": " tatra raṃge sabhāmadhye tāv ubhau samupāśritau /",
    "XXsabhivpu:201": " dṛṣṭvā śrutvāpi te sarve mahājanā upāśrayan // Svp_95 //",
    "XXsabhivpu:202": " tad draṣṭuṃ kautukākrāntaṃ viprāś ca brahmacāriṇaḥ /",
    "XXsabhivpu:203": " nṛpatipramukhā lokāḥ sarve tatra samāgatāḥ // Svp_96 //",
    "XXsabhivpu:204": " tathānye 'pi janāḥ santaḥ śilpivaṇikprajādayaḥ /",
    "XXsabhivpu:205": " sarve 'tra samupāyātās tad draṣṭuṃ samupāśrayan // Svp_*96* //",
    "XXsabhivpu:206": " tān draṣṭuṃ samupāsīnān sarvāṃl lokān samīkṣya saḥ /",
    "XXsabhivpu:207": " brāhmaṇa utthitaḥ paśyan sāñjalir evam abravīt // Svp_97 //",
    "XXsabhivpu:208": " bhavanto 'tra yad asmābhiḥ svam atimadamānikaṃ /",
    "XXsabhivpu:209": " kṛtaṃ vaṭukacāpalyaṃ kartum arhantu tat kṣamāṃ // Svp_98 //",
    "XXsabhivpu:210": " yadi mayā vivāde 'tra nārīyaṃ nirjitā tadā /",
    "XXsabhivpu:211": " kim āścaryaṃ vadel lokaḥ puṃsā nārī jiteti ca // Svp_99 //",
    "XXsabhivpu:212": " yady etayā striyāpy atra vivāde 'haṃ vinirjitaḥ /",
    "XXsabhivpu:213": " pumān api jito nāryā hīti syāṃ sarvaninditaḥ // Svp_100 //",
    "XXsabhivpu:214": " tad atra samayaṃ kṛtvā vivādaṃ kartum utsahe /",
    "XXsabhivpu:215": " tad bhavanto 'pi madhyasthā draṣṭum arhantu sādhavaḥ // Svp_101 //",
    "XXsabhivpu:216": " yady eṣātra vivāde māṃ parājetuṃ hi śaknuyāt /",
    "XXsabhivpu:217": " asyāḥ śiṣyatvam āsādya bhaveyāhaṃ sadānugaḥ // Svp_102 //",
    "XXsabhivpu:218": " yady atrāham imāṃ jitvā jayaśriyaṃ samāpnuyāṃ /",
    "XXsabhivpu:219": " mama śiṣyatvam āsādya bhaved eṣā sadānugā // Svp_103 //",
    "XXsabhivpu:220": " iti saṃprārthya vipro 'sau tāṃ parivrājikāṃ satīṃ /",
    "XXsabhivpu:221": " paśyan vyākaraṇapṛśnaṃ pṛṣṭvā samabhyacodayat // Svp_104 //",
    "XXsabhivpu:222": " tatpratyuttaram uddiśya sā parivrājikā sudhīḥ /",
    "XXsabhivpu:223": " brāhmaṇaṃ taṃ vinirjitya vyasmāyayan sabhājanān // Svp_105 //",
    "XXsabhivpu:224": " tac chrutvā te janāḥ sarve vismayāpannamānasāḥ /",
    "XXsabhivpu:225": " prājñeyaṃ yatir ity uktvā svasvālayam upācaram // Svp_106 //",
    "XXsabhivpu:226": " tat paredyus tathā tatra sā parivrājikāgatā /",
    "XXsabhivpu:227": " te 'pi santo janāḥ sarve samāgatya samāśrayan // Svp_107 //",
    "XXsabhivpu:228": " tataḥ sa brāhmaṇas tatra sabhāmadhye samāśritaḥ /",
    "XXsabhivpu:229": " tāṃ parivrājikāṃ paśyañ cchāstrārthaṃ paryapṛcchata // Svp_108 //",
    "XXsabhivpu:230": " tac chāstrārthaṃ samākhyāya yuvatir api sā sudhīḥ /",
    "XXsabhivpu:231": " vidvāṃsam api taṃ jitvā sarvān sato 'nvamodayat // Svp_109 //",
    "XXsabhivpu:232": " evaṃ ca tṛtīye 'py ahni sā yoṣid api sanmatiḥ /",
    "XXsabhivpu:233": " sarvakalābhisaṃvāde vispaṣṭārtham udāharat // Svp_110 //",
    "XXsabhivpu:234": " evaṃ turyadine cāpi pañcame divase tathā /",
    "XXsabhivpu:235": " ṣaṣṭhe 'pi vāsare saivaṃ yathārthaṃ samupādiśat // Svp_111 //",
    "XXsabhivpu:236": " evaṃ sa brāhmaṇas tatra saptame 'hni samāśrite /",
    "XXsabhivpu:237": " kriyābandhaṃ taya kṛtvā raṃgabhūmim upāsarat // Svp_112 //",
    "XXsabhivpu:238": " trapākulacitta iva janān āha sucāturaḥ /",
    "XXsabhivpu:239": " adyāpy ahaṃ yadi jitas tasyāḥ syām anugo nanu // Svp_113 //",
    "XXsabhivpu:240": " jeṣyati pratyahaṃ saivam ekasminn apy ahaṃ kimu /",
    "XXsabhivpu:241": " vāṇīcchalāj jitā sā tu yato yoṣit sarasvatī // Svp_114 //",
    "XXsabhivpu:242": " iti proktvā dvijaḥ kāmī kāmāturīṃ mahādhiyaṃ /",
    "XXsabhivpu:243": " pragalbhavacasā nāriṃ vedāntaṃ samapṛcchata // Svp_115 //",
    "XXsabhivpu:244": " tatra vijñāpi sā sādhvī smṛtvābhisamayaṃ sudhīḥ /",
    "XXsabhivpu:245": " api pratyuttaraṃ kiñcid asamarthaiva no dadau // Svp_116 //",
    "XXsabhivpu:246": " tataḥ sa brāhmaṇaḥ paśyan mahājanān sabhāśritān /",
    "XXsabhivpu:247": " sānandasuprasannāsyaḥ sāñjalir evam abravīt // Svp_117 //",
    "XXsabhivpu:248": " bhavanto dṛśyatām atra labhate ko jayaśriyaṃ /",
    "XXsabhivpu:249": " iti samīkṣya prākhyātum arhanti mānyathā khalu // Svp_118 //",
    "XXsabhivpu:250": " iti tat prārthitaṃ śrutvā sarve 'pi te sabhājanāḥ /",
    "XXsabhivpu:251": " vidyānidhiṃ mahāprājñaṃ saṃpraśaṃsyaivam abruvan // Svp_119 //",
    "XXsabhivpu:252": " kovidātra bhavāñ jetā yatir eṣā parājitā /",
    "XXsabhivpu:253": " tad iyaṃ bhavataḥ śiṣyā bhaveta sarvadānugā // Svp_120 //",
    "XXsabhivpu:254": " ekasminn eva divase mahādhīs tena nirjitā /",
    "XXsabhivpu:255": " katham atra saṃdeha iti sarve savismayāḥ // Svp_121 //",
    "XXsabhivpu:256": " iti sarvaiḥ samākhyātaṃ śrutvā sa brāhmaṇo mudā /",
    "XXsabhivpu:257": " tāṃ parivrājikāṃ paśyan vihasann evam abravīt // Svp_122 //",
    "XXsabhivpu:258": " ayi bhadre samāyāhi yathābhisamayaṃ kṛtam /",
    "XXsabhivpu:259": " tathānugatvam āsādya cara dharmaṃ mamānugā // Svp_123 //",
    "XXsabhivpu:260": " iti taduktam ākarṇya sā parivrājikā smitā /",
    "XXsabhivpu:261": " lajjābhihatacitteva tasthāv abhinatānanā // Svp_124 //",
    "XXsabhivpu:262": " tataḥ sa mudito vipro daṇḍaṃ cchatram upānahaṃ /",
    "XXsabhivpu:263": " datvā tāṃ sahasāmantrya samāśvāsyaivam abravīt // Svp_125 //",
    "XXsabhivpu:264": " ayi bhadre tathā siddhaṃ yathā mayā samīhitaṃ /",
    "XXsabhivpu:265": " tat tvaṃ mudā mayā sārdhaṃ sukhaṃ cara samāvraja // Svp_126 //",
    "XXsabhivpu:266": " iti tat kathitaṃ śrutvā sā parivrājikā tataḥ /",
    "XXsabhivpu:267": " daṇḍam upānahau cchatraṃ gṛhītvā prasthitā śanaiḥ // Svp_127 //",
    "XXsabhivpu:268": " tataḥ sa brāhmaṇo dhṛtvā tāṃ parivrājikāṃ mudā /",
    "XXsabhivpu:269": " vijayaśrīmahotsāhair vāsālayam upācarat // Svp_128 //",
    "XXsabhivpu:270": " tatra vāse samāśritya vidvān so 'tyabhinanditaḥ /",
    "XXsabhivpu:271": " tayā sārdhaṃ yathākāmaṃ bhuṃjamāno 'ramat sukhaṃ // Svp_129 //",
    "XXsabhivpu:272": " tatraivaṃ ramyamāṇāsau tena bhartrātirāginā /",
    "XXsabhivpu:273": " kāla āpannasatvābhūt prāvṛṣīva ghano 'mbubhṛt // Svp_130 //",
    "XXsabhivpu:274": " tataḥ krameṇa sā nārī saṃpravardhitagarbhiṇī /",
    "XXsabhivpu:275": " kṛśāṃgī pāṇḍuvarṇābhūn mṛduvāg mandagāminī // Svp_131 //",
    "XXsabhivpu:276": " garbhiṇī sā parijñāya nindyamānā mahājanaiḥ /",
    "XXsabhivpu:277": " lajjāsaṃkocitasvāntā bhartāram āha taṃ dvijaṃ // Svp_132 //",
    "XXsabhivpu:278": " svāmin bhavān vijānātu yad ahaṃ garbhiṇī bhave /",
    "XXsabhivpu:279": " tal lokair nindyamānātra kathaṃ careya sāṃprataṃ // Svp_133 //",
    "XXsabhivpu:280": " tad anyaviṣaye gatvā sthātum icchati me manaḥ /",
    "XXsabhivpu:281": " yadīcchasi mayā sārdhaṃ rantuṃ prehi vrajevahi // Svp_134 //",
    "XXsabhivpu:282": " iti tayā samākhyātaṃ śrutvā sa brāhmaṇas tathā /",
    "XXsabhivpu:283": " anyatra viṣaye gantuṃ tayā sārdhaṃ samaicchata //135 //",
    "XXsabhivpu:284": " tatas tau mathurāṃ tyaktvā jagmatur dakṣiṇāpathaṃ /",
    "XXsabhivpu:285": " janapadacārikāṃ tatra caritvā sukham āpatuḥ // Svp_136 //",
    "XXsabhivpu:286": " tatra śvetavalākākhye pure tau dampatī mudā /",
    "XXsabhivpu:287": " gatvā rātrau samāśritya nyūṣatuḥ parikheditau // Svp_137 //",
    "XXsabhivpu:288": " tatra sā navamāsānām atyayāt samayāgate /",
    "XXsabhivpu:289": " maṭhe lokasabhonānte prāsūta laghudārakam // Svp_138 //",
    "XXsabhivpu:290": " ātmajaṃ taṃ samālokya suvarṇam abhisundaraṃ /",
    "XXsabhivpu:291": " sā mātā vismitasvāntā tasthau lajjānatānanā // Svp_139 //",
    "XXsabhivpu:292": " janako' pi tam ālokya vijño 'yaṃ hi bhaved api /",
    "XXsabhivpu:293": " iti matvā ciraṃ paśyans tasthau saṃharṣitāśayaḥ // Svp_140 //",
    "XXsabhivpu:294": " tataḥ sa janakas tasya kṛtvā jātimahaṃ svayaṃ /",
    "XXsabhivpu:295": " nāmāsya kiṃ kariṣye 'ham iti dhyātvaivam abravīt // Svp_141 //",
    "XXsabhivpu:296": " yat sabhāyāṃ prajāto 'yaṃ tenāsya nandanasya me /",
    "XXsabhivpu:297": " sabhika iti vikhyātaṃ nāma bhavatu sarvataḥ // Svp_142 //",
    "XXsabhivpu:298": " ity ākhyāya pitā tasya dārakasya yathārthataḥ /",
    "XXsabhivpu:299": " sabhika iti prakhyātaṃ nāma kṛtvātyasārayat // Svp_143 //",
    "XXsabhivpu:300": " tataḥ sa dārako mātrā pitrāpi saṃprapālitaḥ /",
    "XXsabhivpu:301": " paripuṣṭendriyo vṛddho babhūvāśu manoharaḥ // Svp_144 //",
    "XXsabhivpu:302": " tataḥ sa sabhiko dhīmān aśikṣata lipīḥ kramāt /",
    "XXsabhivpu:303": " sarvaśāstrāṇy adhītyāśu mahāvāditvam āyayau // Svp_145 //",
    "XXsabhivpu:304": " evaṃ sa vādijid vijñaḥ sarvavidyāvicakṣaṇaḥ /",
    "XXsabhivpu:305": " vidyābhimāninaḥ sarvān parājetuṃ samaicchata // Svp_146 //",
    "XXsabhivpu:306": " tato 'nujñāṃ samāsādya pitroḥ so 'tyatimānikaḥ /",
    "XXsabhivpu:307": " pravrajitvā guror ājñāṃ dhṛtvācarad yativrataṃ // Svp_147 //",
    "XXsabhivpu:308": " yasya mātā mahāprājñā vidyākaraḥ pitā tathā /",
    "XXsabhivpu:309": " ato 'timānī sabhikaḥ svayaṃ vidyāvicakṣaṇaḥ // Svp_148 //",
    "XXsabhivpu:310": " tataḥ sa mānino jetuṃ samudrāntika āśrame /",
    "XXsabhivpu:311": " maharṣīn brāhmaṇān vijñān saṃdraṣṭuṃ samupācarat // Svp_149 //",
    "XXsabhivpu:312": " tatra sa vādinaḥ sarvān sarvaśāstrapravādite /",
    "XXsabhivpu:313": " jitvā vijayam āsādya samabhyānandito 'carat // Svp_150 //",
    "XXsabhivpu:314": " tato 'nyatrāśrame gatvā sa sabhiko vyalokayat /",
    "XXsabhivpu:315": " tathā pravādinaḥ sarvāñ jitvā jayaṃ samāyayau // Svp_151 //",
    "XXsabhivpu:316": " evaṃ sa sabhiko gatvā ṣoḍaśanagareṣv api /",
    "XXsabhivpu:317": " sarvān pravādino jitvā jayakīrtiśriyaṃ yayau // Svp_152 //",
    "XXsabhivpu:318": " tataḥ sa sabhikaḥ sarvavidyāmadābhimānikaḥ /",
    "XXsabhivpu:319": " sarvān pravādino jetuṃ manasaivaṃ vyacintayat // Svp_153 //",
    "XXsabhivpu:320": " saṃbuddho 'sau mahābhijñaḥ sarvajño 'rhan munīśvaraḥ /",
    "XXsabhivpu:321": " sarvavādivijeteti prathitaṃ sarvato 'dhunā // Svp_154 //",
    "XXsabhivpu:322": " tad ahaṃ tasya munīndrasya jagacchāstur mahāmateḥ /",
    "XXsabhivpu:323": " prajñāviśeṣam ājñātuṃ gamiṣyāmi tadāśrame // Svp_155 //",
    "XXsabhivpu:324": " jetuṃ na śakyate buddhaḥ kṣatriyātmaja eva saḥ /",
    "XXsabhivpu:325": " raṇakāle tu vīrās te kṣatriyāḥ śāstravaimukhāḥ // Svp_156 //",
    "XXsabhivpu:326": " vidyākaro mama pitā mahādhīr jananī punaḥ /",
    "XXsabhivpu:327": " svayaṃ vidyābdhipāraś ca sarvavādimadāpahaḥ // Svp_157 //",
    "XXsabhivpu:328": " iti sa sabhiko dhyātvā vārāṇasyāṃ jināśrame /",
    "XXsabhivpu:329": " mṛgadāve bhraman gatvā samīkṣya samupācarat // Svp_138 //",
    "XXsabhivpu:330": " tatra sabhāsanāsīnaṃ sarvalokasamāvṛtaṃ /",
    "XXsabhivpu:331": " dadarśa sa munīndraṃ taṃ pūrṇendum iva bhāskaraṃ // Svp_159 //",
    "XXsabhivpu:332": " taṃ dṛṣṭvā sa mahāmānī vismayākrāntamānasaḥ /",
    "XXsabhivpu:333": " vibhinnavadanas tasthau paśyan niścalitendriyaḥ // Svp_160 //",
    "XXsabhivpu:334": " tato dhairyaṃ samālambya madamānaṃ vihāya saḥ /",
    "XXsabhivpu:335": " praṇatvā sāñjalis tatra saṃpaśyan samupācarat // Svp_161 //",
    "XXsabhivpu:336": " tatra sa samupāśritya tasya śāstur mahāmuneḥ /",
    "XXsabhivpu:337": " praṇatvā caraṇāmbhoje sāñjaliḥ samupāśrayat // Svp_162 //",
    "XXsabhivpu:338": " tatra sa suprasannātmā sāñjaliḥ sa puraḥ sthitaḥ /",
    "XXsabhivpu:339": " saṃbuddhaṃ taṃ mahābhijñaṃ saṃpaśyann evam abravīt // Svp_163 //",
    "XXsabhivpu:340": " bhagavans tad vijānīyād yadarthe 'ham ihāvraje /",
    "XXsabhivpu:341": " tad bhavān me manovāñchāṃ saṃpūrayitum arhati // Svp_164 //",
    "XXsabhivpu:342": " iti saṃprārthitaṃ tena śrutvā sa bhagvāñ jinaḥ /",
    "XXsabhivpu:343": " taṃ sabhikaṃ samālokya vihasann evam ādiśat // Svp_165 //",
    "XXsabhivpu:344": " śṛṇu sādho mahābhāga yadarthe tvam ihāgataḥ /",
    "XXsabhivpu:345": " tat te saṃpūrayiṣyāmi samākhyāhi samīhitaṃ // Svp_166 //",
    "XXsabhivpu:346": " ity ādiṣṭaṃ munīndreṇa śrutvā sa sabhiko mudā /",
    "XXsabhivpu:347": " bhagavantaṃ tam ālokya sāñjalir evam abravīt // Svp_167 //",
    "XXsabhivpu:348": " bhagavan bhavatā prāptaṃ kiṃ jñānaṃ kiṃ ca te vrataṃ /",
    "XXsabhivpu:349": " yat saṃbuddho bhavān khyāta etad ādeṣṭum arhati // Svp_168 //",
    "XXsabhivpu:350": " iti tat prārthitaṃ śrutvā sarvamānimadāpahaḥ /",
    "XXsabhivpu:351": " bhagavān sabhikaṃ drṣṭvā tad uttaram upādiśat // Svp_169 //",
    "XXsabhivpu:352": " uttaraṃ pratipṛcchasva tadarthaṃ sabhika madī /",
    "XXsabhivpu:353": " śiṣyāṇām agrato 'jño 'yaṃ svalpaśikṣāparigrahāt // Svp_170 //",
    "XXsabhivpu:354": " iti sarvajñavacanaṃ śrutvā sabhika mānikaḥ /",
    "XXsabhivpu:355": " nirmada uttaraṃ vijñaṃ papraccha sāñjaliḥ smitaḥ // Svp_171 //",
    "XXsabhivpu:356": " bhagavatājñapitas tvaṃ tadarthaṃ me samādiśa /",
    "XXsabhivpu:357": " vinayād arthitas tena tadartham uttarādiśat // Svp_172 //",
    "XXsabhivpu:358": " katham ajño 'si sabhika sarvavidyāvicakṣaṇa /",
    "XXsabhivpu:359": " śrūyatāṃ kathayiṣyāmi saṃkṣepāt sāvadhānataḥ // Svp_173 //",
    "XXsabhivpu:360": " bodhicaryāvrataṃ dhṛtvā saṃprāpya bodhim uttamāṃ /",
    "XXsabhivpu:361": " saṃbodhayati yaḥ sarvaṃ sa saṃbuddho nigadyate // Svp_174 //",
    "XXsabhivpu:362": " mārāśrayaṃ gṛhaṃ tyaktvā niṣkleśo vijitendriyaḥ /",
    "XXsabhivpu:363": " sarvasatvahitārthena carate yas tapovrataṃ // Svp_175 //",
    "XXsabhivpu:364": " so 'rhan bhikṣur viśuddhātmā caturbrahmavihārikaḥ /",
    "XXsabhivpu:365": " saddharmaśrāvakaḥ saṃghaḥ sa yogī yatir ucyate // Svp_176 //",
    "XXsabhivpu:366": " māyābhavaṃ jagan matvā svaparātmahitārthabhṛt /",
    "XXsabhivpu:367": " bodhicaryāvrataṃ dhṛtvā carate yo jagaddhite // Svp_177 //",
    "XXsabhivpu:368": " sa śramaṇo mahābhijño bhadraśrīsadguṇāśrayaḥ /",
    "XXsabhivpu:369": " bodhisatvo mahāsatvaḥ sarvadharmārthabhṛt smṛtaḥ // Svp_178 //",
    "XXsabhivpu:370": " ity uttareṇa saṃdiṣṭaṃ śrutvā sa sabhikaḥ punaḥ /",
    "XXsabhivpu:371": " sāścarya uttaraṃ vijñaṃ praṇatvā ca nyavedayat // Svp_179 //",
    "XXsabhivpu:372": " uttarabrāhmaṇāḥ ke ca snātakāś ca kathaṃ dvijāḥ /",
    "XXsabhivpu:373": " vaidikāś ca kathaṃ viprāḥ śrotriyāś cāpi te kathaṃ // Svp_180 //",
    "XXsabhivpu:374": " kṣetrajñāś ca kathaṃ te 'pi kathaṃ ca brahmacārinaḥ /",
    "XXsabhivpu:375": " ṛṣayaś ca parivrājā munayaś ca tapasvinaḥ // Svp_181 //",
    "XXsabhivpu:376": " yatayo yoginaś cāpi kathaṃ kenāpi karmataḥ /",
    "XXsabhivpu:377": " etat karma samākhyāya saṃbodhayatu me manaḥ // Svp_182 //",
    "XXsabhivpu:378": " iti saṃprārthitaṃ tena uttaro viprabhikṣukaḥ /",
    "XXsabhivpu:379": " taṃ sabhikaṃ samālokya vihasann evam ādiśat // Svp_183 //",
    "XXsabhivpu:380": " ye ca śuddhātmano 'hiṃsā dharmāśritās tapasvinaḥ /",
    "XXsabhivpu:381": " śuddhasaṃvarasaṃdhānā yogābhyāse sucāturāḥ // Svp_184 //",
    "XXsabhivpu:382": " sādhu śṛṇu samādhāya yad etat praṣṭum icchasi /",
    "XXsabhivpu:383": " tat te mano'bhituṣṭaye vakṣyāmy ahaṃ samāsataḥ // Svp_*184A* //",
    "XXsabhivpu:384": " yo viśvaṃ sṛjati brahmā svayaṃbhūr vedabhṛd vidhiḥ /",
    "XXsabhivpu:385": " tasyātmajahāḥ samācāraḥ sātvikā nirmalendriyāḥ // Svp_*184B* //",
    "XXsabhivpu:386": " svaparātmasamācārāś caturbrahmavihāriṇaḥ /",
    "XXsabhivpu:387": " vedadharmārthabhartāraḥ santas te brāhmaṇāḥ smṛtāḥ // Svp_185 //",
    "XXsabhivpu:388": " snātvā tīrtheṣu nityaṃ ye śuddhaśīlā jitendriyāḥ /",
    "XXsabhivpu:389": " brahmavrataṃ carantas te niṣkāṃkṣāḥ snātakāḥ smṛtāḥ // Svp_186 //",
    "XXsabhivpu:390": " saṃskārapariśuddhā ye vedadharmasamācarāḥ /",
    "XXsabhivpu:391": " brahmacaryāvrataṃ dhṛtvā carante te dvijāḥ smṛtāḥ // Svp_187 //",
    "XXsabhivpu:392": " śuddhaśīlāḥ samācārā vedadharmārthasādhakāḥ /",
    "XXsabhivpu:393": " brahmavṛttisamādhānā dhīrās te vaidikāḥ smṛtāḥ // Svp_188 //",
    "XXsabhivpu:394": " ye brahmasaṃvaraṃ dhṛtvā saṃcarantaḥ sadā śubhe /",
    "XXsabhivpu:395": " sadvidheḥ pūrayanty arthaṃ te viprāḥ kathitā budhaiḥ // Svp_189 //",
    "XXsabhivpu:396": " ye sudhīrā mahāvīrāḥ sarvasatvahitodyatāḥ /",
    "XXsabhivpu:397": " vedabhadrārthabhartāraḥ prājñās te śrotriyāḥ smṛtāḥ // Svp_190 //",
    "XXsabhivpu:398": " sarveṣām indriyāṇāṃ yat kṣetram ātmā samāśrayet /",
    "XXsabhivpu:399": " tadviśuddhiṃ vijānīte sa tu kṣetrajña ucyate // Svp_191 //",
    "XXsabhivpu:400": " ye maitrīmuditātmānaḥ kāruṇyārdritamānasāḥ /",
    "XXsabhivpu:401": " upekṣya saṃcarante 'rthe bhadra te brahmacārinaḥ // Svp_l92 //",
    "XXsabhivpu:402": " saṃsāraviratotsāhā nirvṛtisukhalālasāḥ /",
    "XXsabhivpu:403": " pravrajyāvratasaṃcārās te parivrājakāḥ smṛtāḥ // Svp_193 //",
    "XXsabhivpu:404": " ye ca brahmasamācārā mahāsatvā mahardhikāḥ /",
    "XXsabhivpu:405": " ṛṣayas te samākhyātā svargābhipadasādhinaḥ // Svp_194 //",
    "XXsabhivpu:406": " ye bhavagatisaṃcāraniḥsaṃgāḥ susthitendriyāḥ /",
    "XXsabhivpu:407": " maunacaryāsamācārāḥ santas te munayaḥ smṛtāḥ // Svp_195 //",
    "XXsabhivpu:408": " nirapekṣāḥ svakāye 'pi ye carante tapovrataṃ /",
    "XXsabhivpu:409": " tapasvinas ta ākhyātā bhadraśrīsadguṇārthinaḥ // Svp_196 //",
    "XXsabhivpu:410": " ye māyāratiniṣkāṃkṣa niṣkleśā vijitendriyāḥ /",
    "XXsabhivpu:411": " nirmamāḥ saṃyatātmāno yatayas te nirañjanāḥ // Svp_197 //",
    "XXsabhivpu:412": " ye viśvāsasamācārā nirvikalpā nirāśrayāḥ /",
    "XXsabhivpu:413": " samādhinihitātmāno yoginas te nirañjanāḥ // Svp_198 //",
    "XXsabhivpu:414": " ete bhavavinirmuktāḥ pravrajyāvratacāriṇaḥ /",
    "XXsabhivpu:415": " pariśuddhendriyātmānaḥ saṃyāyuḥ paramāṃ gatiṃ // Svp_199 //",
    "XXsabhivpu:416": " etat svalpatarārthe 'pi kathaṃ na jñāyate tvayā /",
    "XXsabhivpu:417": " vidyābhimāninā sarvāñ jeṣyāmīti madoddhataḥ // Svp_200 //",
    "XXsabhivpu:418": " mānaṃ tyaja tvaṃ sabhika bhajainaṃ śāstrapāragaṃ /",
    "XXsabhivpu:419": " bodhiṃ cara mokṣakāmin pravrajyāvratam ādadha // Svp_201 //",
    "XXsabhivpu:420": " ity uktvā nijavṛttāntaṃ kathayāmāsa vistaraṃ /",
    "XXsabhivpu:421": " nālakasyānujasyāpi sarvajñasyānubhāvatāṃ // Svp_202 //",
    "XXsabhivpu:422": " ayam eva trilokeṣu sarvavidyādhipaḥ sudhīḥ /",
    "XXsabhivpu:423": " sarvadharmādhipaḥ śāstā sarvavādimadāpahaḥ // Svp_203 //",
    "XXsabhivpu:424": " yasya smaraṇamātreṇa mamānujo mahāsudhīḥ /",
    "XXsabhivpu:425": " sarvavādivijetābhūc chrutidharaḥ supāragaḥ //204 //",
    "XXsabhivpu:426": " etādṛśasya sarvajñasya darśane śravaṇe punaḥ /",
    "XXsabhivpu:427": " kā kathā cara tasmāt tvaṃ śāsane 'sya susaṃvaraṃ // Svp_205 //",
    "XXsabhivpu:428": " ity uttaragiraṃ śrutvā sabhikaḥ so 'tisāhasaḥ /",
    "XXsabhivpu:429": " pravrajyāvratam ādhātuṃ samabhūt pramanāḥ kṛtī // Svp_206 //",
    "XXsabhivpu:430": " iti tena jagacchāstrā samādiṣṭaṃ niśamya saḥ /",
    "XXsabhivpu:431": " sabhikaḥ suprasannātmā prābhyanandat prabodhitaḥ // Svp_*206* //",
    "XXsabhivpu:432": " tataḥ sa sabhiko vijñaḥ saṃbuddhaguṇalālasaḥ /",
    "XXsabhivpu:433": " taṃ munīndraṃ mudā natvā sāñjalir evam abravīt // Svp_207 //",
    "XXsabhivpu:434": " bhagavan sarvavid vijña sarvavidyāntapāraga /",
    "XXsabhivpu:435": " kṣamasva me 'parādhaṃ yan madotthita dayānidhe // Svp_208 //",
    "XXsabhivpu:436": " tvam eva bhagavān nāthaḥ sarvadharmādhipo jinaḥ /",
    "XXsabhivpu:437": " bhavān eva jagacchāstā mahābhijño munīśvaraḥ // Svp_209 //",
    "XXsabhivpu:438": " caturmāravinirjetā vināyakas tathāgataḥ /",
    "XXsabhivpu:439": " virājate bhavān eva traidhātukādhipeśvaraḥ // Svp_210 //",
    "XXsabhivpu:440": " kleśadhvāntābhinirhantā saddharmajñānabhāskaraḥ /",
    "XXsabhivpu:441": " yad ahaṃ bhagavan pātuṃ dharmāmṛtaṃ samutsahe // Svp_211 //",
    "XXsabhivpu:442": " tad bhavān māṃ samālokya samanvāhartum arhati /",
    "XXsabhivpu:443": " sadāhaṃ bhavatā śāstaḥ śaraṇe samupasthitaḥ // Svp_212 //",
    "XXsabhivpu:444": " dhṛtvānujñāṃ samādhādya cariṣye saugataṃ padaṃ /",
    "XXsabhivpu:445": " tad bhavān saugate dharme bhadraśrībodhisādhane // Svp_213 //",
    "XXsabhivpu:446": " kṛpāya māṃ samāyujya saṃcārayitum arhati /",
    "XXsabhivpu:447": " iti saṃprārthitaṃ tena śrutvā sa karuṇāmbudhiḥ // Svp_214 //",
    "XXsabhivpu:448": " apamadaṃ parivrājaṃ taṃ samīkṣyaivam ādiśat /",
    "XXsabhivpu:449": " ehi bhadrāsti te vāṃcchā saugate saṃvare yadi // Svp_215 //",
    "XXsabhivpu:450": " bodhicaryāṃ samādhāya niṣkleśaṃ saṃcara vrataṃ /",
    "XXsabhivpu:451": " ity ādiśya sa saṃbuddho dakṣiṇapāṇinā svayaṃ // Svp_216 //",
    "XXsabhivpu:452": " śirasi saṃspṛśans tasya trikāyam abhyaśodhayat /",
    "XXsabhivpu:453": " bhagavatā śiraḥ spṛṣṭe muṇḍitaḥ sa jitendriyaḥ // Svp_217 //",
    "XXsabhivpu:454": " khiṣkhirīpātrabhṛd bhikṣur babhūva cīvarāvṛtaḥ /",
    "XXsabhivpu:455": " tataḥ sa suprasannātmā prāpyānujñāṃ jagadguroḥ // Svp_218 //",
    "XXsabhivpu:456": " bodhicaryāvrataṃ dhṛtvā samācarat samāhitaḥ /",
    "XXsabhivpu:457": " tataḥ samādhiśuddhātmā pariśuddhatrimaṇḍalaḥ /",
    "XXsabhivpu:458": " brahmacārī mahābhijño babhūva saugato yatiḥ // Svp_219 //",
    "XXsabhivpu:459": " iti śrībhadrakalpāvadāne aśokopaguptasaṃbhāṣaṇe sabhikasaugataśāsanapravrajyāvratacāraṇaparivarto nāma caturdaśo 'dhyāyaḥ",
    "XXsabhivpu:460": " (SAM 47a3ff.: additional verses):",
    "XXsabhivpu:461": " etad dṛṣṭvā samākarṇya sarve lokādhipā api /",
    "XXsabhivpu:462": " tad vratam anumodantaḥ saṃcerire 'bhinanditāḥ // Svp_*219* //",
    "XXsabhivpu:463": " iti me guruṇādiṣṭaṃ śrutaṃ mayā tathocyate /",
    "XXsabhivpu:464": " tvam apīdaṃ mahārāja śrutvānumodya cāraya // Svp_*22O* //",
    "XXsabhivpu:465": " śrutvedaṃ me 'numodanti sarve te nirmalendriyāḥ /",
    "XXsabhivpu:466": " bodhisatvā mahābhijñāḥ bhaveyur bodhilābhinaḥ // Svp_*221* //",
    "XXsabhivpu:467": " iti śāstrārhatādiṣṭaṃ śrutvā 'śoko nṛpo mudā /",
    "XXsabhivpu:468": " tathety abhyanumoditvā prābhyanandat sapārṣadaḥ // Svp_*222* //",
    "XXsabhivpu:469": " iti sabhikasaugataśāsanapravrajyāvratacaraṇaparivarto nāma navamo 'dhyāyaḥ",
    "XXsabhivpu:470": " samāptaḥ //"
}