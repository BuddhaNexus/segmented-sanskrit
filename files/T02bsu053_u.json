{
    "T02bsu053_u:0": " (Vaidya 98)",
    "T02bsu053_u:1": " Prajñāpāramitāhṛdayasutram |",
    "T02bsu053_u:2": " [vistaramātṛkā]",
    "T02bsu053_u:3": " | namaḥ sarvajñāya ||",
    "T02bsu053_u:4": " evaṃ mayā śrutam |",
    "T02bsu053_u:5": " ekasmin samaye bhagavān rājagṛhe viharati sma gṛdhrakūṭe parvate mahatā bhikṣusaṃghena sārdhaṃ mahatā ca bodhisattvasaṃghena |",
    "T02bsu053_u:6": " tena khalu samayena bhagavān gambhīrāvasaṃbodhaṃ nāma samādhiṃ samāpannaḥ |",
    "T02bsu053_u:7": " tena ca samayena āryāvalokiteśvaro bodhisattvo mahāsattvo gambhīrāyāṃ prajñāpāramitāyāṃ caryāṃ caramāṇaḥ evaṃ vyavalokayati sma |",
    "T02bsu053_u:8": " pañca skandhāṃstāṃśca svabhāvaśūnyaṃ vyavalokayati ||",
    "T02bsu053_u:9": " athāyuṣmān śāriputro buddhānubhāvena āryāvalokiteśvaraṃ bodhisattvametadavocat - yaḥ kaścit kulaputro [vā kuladuhitā vā asyāṃ]",
    "T02bsu053_u:10": " gambhīrāyāṃ prajñāpāramitāyāṃ caryāṃ cartukāmaḥ, kathaṃ śikṣitavyaḥ?",
    "T02bsu053_u:11": " evamukte āryāvalokiteśvaro bodhisattvo mahāsattvaḥ āyuṣmantaṃ śāriputrametadavocat - yaḥ kaścicchāriputra kulaputro va kuladuhitā vā",
    "T02bsu053_u:12": " [asyāṃ] gambhīrāyāṃ prajñāpāramitāyāṃ caryāṃ cartukāmaḥ, tenaivaṃ vyavalokitavyam - pañca skandhāṃstāṃśca svabhāvaśūnyān samanupaśyati sma |",
    "T02bsu053_u:13": " rūpaṃ śūnyatā, śūnyataiva rūpam |",
    "T02bsu053_u:14": " rūpānna pṛthak śūnyatā, śūnyatāyā na pṛthag rūpam |",
    "T02bsu053_u:15": " yadrūpaṃ sā śūnyatā, yā śūnyatā tadrūpam |",
    "T02bsu053_u:16": " evaṃ vedanāsaṃjñāsaṃskāravijñānāni ca śūnyatā |",
    "T02bsu053_u:17": " evaṃ śāriputra sarvadharmāḥ śūnyatālakṣaṇā anutpannā aniruddhā amalā vimalā anūnā asaṃpūrṇāḥ",
    "T02bsu053_u:18": " tasmāttarhi śāriputra śūnyatāyāṃ na rūpam, na vedanā, sa saṃjñā, na",
    "T02bsu053_u:19": " saṃskārāḥ, na vijñānam, na cakṣurna śrotraṃ na ghrāṇaṃ na jihvā na kāyo na mano na rūpaṃ na śabdo na gandho na raso na spraṣṭavyaṃ na dharmaḥ |",
    "T02bsu053_u:20": " na cakṣurdhāturyāvanna manodhāturna dharmadhāturna manovijñānadhātuḥ |",
    "T02bsu053_u:21": " na vidyā nāvidyā na kṣayo yāvanna jarāmaraṇaṃ na jarāmaraṇakṣayaḥ, na duḥkhasamudayanirodhamārgā na jñānaṃ na prāptirnāprāptiḥ |",
    "T02bsu053_u:22": " tasmācchāriputra aprāptitvena bodhisattvānāṃ prajñāpāramitāmāśritya",
    "T02bsu053_u:23": " (PPhṛdv, Vaidya 99) viharati cittāvaraṇaḥ |",
    "T02bsu053_u:24": " cittāvaraṇanāstitvādatrasto viparyāsātikrānto niṣṭhanirvāṇaḥ |",
    "T02bsu053_u:25": " tryadhvavyavasthitāḥ sarvabuddhāḥ prajñāpāramitāmāśritya anuttarāṃ samyaksaṃbodhimabhisaṃbuddhāḥ",
    "T02bsu053_u:26": " tasmād jñātavyaḥ prajñāpāramitāmahāmantraḥ anuttaramantraḥ asamasamamantraḥ sarvaduḥkhapraśamanamantraḥ satyamamithyatvāt prajñāpāramitāyāmukto mantraḥ |",
    "T02bsu053_u:27": " tadyathā - gate gate pāragate pārasaṃgate bodhi svāhā |",
    "T02bsu053_u:28": " evaṃ śāriputra gambhīrāyāṃ prajñāpāramitāyāṃ caryāyāṃ śikṣitavyaṃ bodhisattvena",
    "T02bsu053_u:29": " atha khalu bhagavān tasmātsamādhervyutthāya āryāvalokiteśvarasya bodhisattvasya sādhukāramadāt - sādhu sādhu kulaputra |",
    "T02bsu053_u:30": " evametat",
    "T02bsu053_u:31": " kulaputra, evametad gambhīrāyāṃ prajñāpāramitāyāṃ caryaṃ cartavyaṃ yathā",
    "T02bsu053_u:32": " tvayā nirdiṣṭam |",
    "T02bsu053_u:33": " anumodyate tathāgatairarhadbhiḥ ||",
    "T02bsu053_u:34": " idamavocadbhagavān |",
    "T02bsu053_u:35": " ānandamanā āyuṣmān śāriputraḥ āryāvalokiteśvaraśca bodhisattvaḥ sā ca sarvāvatī pariṣat sadevamānuṣāsuragandharvaśca loko bhagavato bhāṣitamabhyanandan ||",
    "T02bsu053_u:36": " iti prajñāpāramitāhṛdayasūtraṃ samāptam |"
}