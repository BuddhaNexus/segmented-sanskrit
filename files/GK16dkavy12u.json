{
    "GK16dkavy12u:0": " ācāryadaṇḍinaḥ kāvyādarśaḥ",
    "GK16dkavy12u:1": " caturmukhamukhāmbhoja- vanahaṃsavadhūr mama &",
    "GK16dkavy12u:2": " manase ramatāṃ nityaṃ sarvaśuklā sarasvatī // DKd_1.1 //",
    "GK16dkavy12u:3": " pūrvaśāstrāṇi saṃhṛtya prayogān upalakṣya ca &",
    "GK16dkavy12u:4": " yathāsāmarthyam asmābhiḥ kriyate kāvyalakṣaṇam // DKd_1.2 //",
    "GK16dkavy12u:5": " iha śiṣṭānuśiṣṭānāṃ śiṣṭānām api sarvathā &",
    "GK16dkavy12u:6": " vācām eva prasādena lokayātrā pravartate // DKd_1.3 //",
    "GK16dkavy12u:7": " idam andhatamaḥ kṛtsnaṃ jāyeta bhuvanatrayam &",
    "GK16dkavy12u:8": " yadi śabdāhavayaṃ jyotir āsaṃsārān na dīpyate // DKd_1.4 //",
    "GK16dkavy12u:9": " ādirājayaśobimbam ādarśaṃ prāpya vāṅmayam &",
    "GK16dkavy12u:10": " teṣām asaṃnidhāne 'pi na svayaṃ paśya naśyati // DKd_1.5 //",
    "GK16dkavy12u:11": " gaur gauḥ kāmadughā samyak prayuktā smaryate budhaiḥ &",
    "GK16dkavy12u:12": " duṣprayuktā punār gotvaṃ prayoktuḥ saiva śaṃsati // DKd_1.6 //",
    "GK16dkavy12u:13": " tad alpam api nopekṣyaṃ kāvye duṣṭaṃ kathaṃ cana &",
    "GK16dkavy12u:14": " syād vapuḥ sundaram api śvitreṇaikena durbhagam // DKd_1.7 //",
    "GK16dkavy12u:15": " guṇadoṣān aśāstrajñaḥ kathaṃ vibhajate janaḥ &",
    "GK16dkavy12u:16": " kim andhasyādhikāro 'sti rūpabhedopalabdhiṣu // DKd_1.8 //",
    "GK16dkavy12u:17": " ataḥ prajānāṃ (vl. padānāṃ) vyutpattim abhisaṃdhāya sūrayaḥ &",
    "GK16dkavy12u:18": " vācāṃ vicitramārgāṇāṃ nibabandhuḥ kriyāvidhiṃ // DKd_1.9 //",
    "GK16dkavy12u:19": " taiḥ śarīraṃ ca kāvyānām alaṃkārāś ca darśitāḥ &",
    "GK16dkavy12u:20": " śarīraṃ tāvad iṣṭārthavyavacchinnā padāvalī // DKd_1.10 //",
    "GK16dkavy12u:21": " padyaṃ gadyaṃ ca miśraṃ ca tat tridhaiva vyavasthitam &",
    "GK16dkavy12u:22": " padyaṃ catuṣpadī tac ca vṛttaṃ jātir iti dvidhā // DKd_1.11 //",
    "GK16dkavy12u:23": " chandovicityāṃ sakalas taprapañco nidarśitaḥ &",
    "GK16dkavy12u:24": " sā vidyā naur vivikṣūṇāṃ gambhīraṃ kāvyasāgaram // DKd_1.12 //",
    "GK16dkavy12u:25": " muktakaṃ kulakaṃ koṣaḥ saṃghāta iti tādṛśaḥ &",
    "GK16dkavy12u:26": " sargabandhāṃśarūpatvād anuktaḥ padyavistaraḥ // DKd_1.13 //",
    "GK16dkavy12u:27": " sargabandho mahākavyam ucyate tasya lakṣaṇam &",
    "GK16dkavy12u:28": " āśīrnamaskriyā vastunirdeśo vāpi tanmukham // DKd_1.14 //",
    "GK16dkavy12u:29": " itihāsakathodbhūtam itarad vā sadāśrayam &",
    "GK16dkavy12u:30": " caturvargaphalāyattaṃ caturudāttanāyakam // DKd_1.15 //",
    "GK16dkavy12u:31": " nagarārṇavaśailārtucandrārkodayavarṇanaiḥ &",
    "GK16dkavy12u:32": " udyānasalilakṛīḍāmadhupānaratotsavaiḥ // DKd_1.16 //",
    "GK16dkavy12u:33": " vipralambhair vivāhaiś ca kumārodayavarṇanaiḥ &",
    "GK16dkavy12u:34": " mantradūtaprayāṇājināyakābhyudayair api // DKd_1.17 //",
    "GK16dkavy12u:35": " alaṃkṛtam asaṃkṣiptaṃ rasabhāvanirantaram &",
    "GK16dkavy12u:36": " sargair anativistīrṇaiḥ śravyavṛttaiḥ susaṃdhibhiḥ // DKd_1.18 //",
    "GK16dkavy12u:37": " sarvatra bhinnavṛttāntair upetaṃ lokarañjanam &",
    "GK16dkavy12u:38": " kāvyaṃ kalpāntarasthāyi jāyate sad alaṃkṛti // DKd_1.19 //",
    "GK16dkavy12u:39": " nyūnam apy atra yaiḥ kaiś cid aṅgaiḥ kāvyaṃ na duṣyati &",
    "GK16dkavy12u:40": " yady upātteṣu saṃpattir ārādhayati tadvidhaḥ // DKd_1.20 //",
    "GK16dkavy12u:41": " guṇataḥ prāg upanyasya nāyakaṃ tena vidviṣām &",
    "GK16dkavy12u:42": " nirākaraṇam ity eṣa mārgaḥ prakṛtisundaraḥ // DKd_1.21 //",
    "GK16dkavy12u:43": " vaṃśavīryaśrutādīni varṇayitvā ripor api &",
    "GK16dkavy12u:44": " tajjayān nāyakotkarṣakathanaṃ ca dhinoti naḥ // DKd_1.22 //",
    "GK16dkavy12u:45": " apādaḥ padasaṃtāno gadyam ākhyāyikā kathā &",
    "GK16dkavy12u:46": " iti tasya prabhedau dvau tayor ākhyāyikā kila // DKd_1.23 //",
    "GK16dkavy12u:47": " nāyakenaiva vācyānyā nāyakenetareṇa vā &",
    "GK16dkavy12u:48": " svaguṇāviṣkriyādoṣo nātrā bhūrtārthaśaṃsinaḥ // DKd_1.24 //",
    "GK16dkavy12u:49": " api tv aniyamo dṛṣṭas tatrāpy anyair udīraṇāt &",
    "GK16dkavy12u:50": " anyo vaktā svayaṃ veti kīdṛg vā bhedakāraṇam (vl. lakṣaṇam) // DKd_1.25 //",
    "GK16dkavy12u:51": " vaktraṃ cāparavaktraṃ ca socchvāsatvaṃ ca bhedakam &",
    "GK16dkavy12u:52": " cihnam ākhyāyikāyāś cet prasaṅgena kathāsv api // DKd_1.26 //",
    "GK16dkavy12u:53": " āryādivat praveśaḥ kiṃ na vaktrāparavaktrayoḥ &",
    "GK16dkavy12u:54": " bhedaś ca dṛṣṭo lambhādir ucchvāso vastu kiṃ tataḥ // DKd_1.27 //",
    "GK16dkavy12u:55": " tat kathākhyāyiketyuktā jātiḥ saṃjñādvayāṅkitā &",
    "GK16dkavy12u:56": " atraivāntarbhaviṣyanti śeṣāś cākhyānajātayaḥ // DKd_1.28 //",
    "GK16dkavy12u:57": " kanyāharaṇasaṃgrāmavipralambhodayādayaḥ &",
    "GK16dkavy12u:58": " sargabandhasamā eva naite vaiśeṣikā guṇāḥ // DKd_1.29 //",
    "GK16dkavy12u:59": " kavibhāvakṛtaṃ cihnam anyatrāpi na duṣyati &",
    "GK16dkavy12u:60": " mukham iṣṭāsrthasaṃsiddhau kiṃ hi na syāt kṛtātmanām // DKd_1.30 //",
    "GK16dkavy12u:61": " miśrāṇi nāṭakādīni teṣām anyatra vistaraḥ &",
    "GK16dkavy12u:62": " gadyapadyamayī kā cic campūr ity abhidhīyate // DKd_1.31 //",
    "GK16dkavy12u:63": " tad etad vāṅmayaṃ bhūyaḥ saṃskṛtaṃ prākṛtaṃ tathā &",
    "GK16dkavy12u:64": " apabhraṃśāś ca miśraṃ cety āhur āryāś caturvidhaṃ // DKd_1.32 //",
    "GK16dkavy12u:65": " saṃskṛtaṃ nāma daivī vāg anvākhyātā maharṣibhiḥ &",
    "GK16dkavy12u:66": " tadbhavas tatsamo deśīty anekaḥ prākṛtakramaḥ // DKd_1.33 //",
    "GK16dkavy12u:67": " mahārāṣṭrāśrayāṃ bhāṣāṃ prakṛṣṭaṃ prākṛtaṃ viduḥ &",
    "GK16dkavy12u:68": " sāgaraḥ sūktiratnānāṃ setubandhādi yanmayaṃ // DKd_1.34 //",
    "GK16dkavy12u:69": " śaurasenī ca gauḍī ca lāṭī cānyā ca tādṛśī &",
    "GK16dkavy12u:70": " yāti prākṛtam ity evaṃ vyavahāreṣu saṃnidhim // DKd_1.35 //",
    "GK16dkavy12u:71": " ābhīrādigiraḥ kāvyeṣv apabhraṃśa iti smṛtāḥ &",
    "GK16dkavy12u:72": " śāstreṣu saṃskṛtād anyad apabhraṃśatayoditam // DKd_1.36 //",
    "GK16dkavy12u:73": " saṃskṛtaṃ sargabandhādi prākṛtaṃ skandhakādi yat &",
    "GK16dkavy12u:74": " osarādir apabhraṃśo nāṭakādi tu miśrakam // DKd_1.37 //",
    "GK16dkavy12u:75": " kathā hi sarvabhāṣābhiḥ saṃskṛtena ca badhyate &",
    "GK16dkavy12u:76": " bhūtabhāṣāmayīṃ prāhur adbhutārthāṃ bṛhatkathām // DKd_1.38 //",
    "GK16dkavy12u:77": " lāsyacchalitaśampādi prekṣārtham itarat punaḥ &",
    "GK16dkavy12u:78": " śravyam eveti saiṣāpi dvayī gatir udāhṛtā // DKd_1.39 //",
    "GK16dkavy12u:79": " asty aneko girāṃ mārgaḥ sūkṣmabhedaḥ parasparam &",
    "GK16dkavy12u:80": " tatra vaidarbhagauḍīyau varṇyete prasphuṭāntarau // DKd_1.40 //",
    "GK16dkavy12u:81": " śleṣaḥ prasādaḥ samatā mādhuryaṃ sukumāratā &",
    "GK16dkavy12u:82": " arthavyaktir udāratvam ojaḥkāntisamādhayaḥ // DKd_1.41 //",
    "GK16dkavy12u:83": " iti vaidarbhamārgasya prāṇā daśa guṇāḥ smṛtāḥ &",
    "GK16dkavy12u:84": " eṣāṃ viparyayaḥ prāyo dṛśyate gauḍavartmani // DKd_1.42 //",
    "GK16dkavy12u:85": " śliṣṭam aspṛṣṭaśaithilyam alpaprāṇākṣarottaram &",
    "GK16dkavy12u:86": " śithilaṃ mālatīmālā lolālikalilā yathā // DKd_1.43 //",
    "GK16dkavy12u:87": " anuprāsadhiyā gauḍais tad iṣṭaṃ bandhagauravāt &",
    "GK16dkavy12u:88": " vaidarbhamālatīdāma laṅghitaṃ bhramarair iti // DKd_1.44 //",
    "GK16dkavy12u:89": " prasādavat prasiddhārtham indor indīvaradyuti &",
    "GK16dkavy12u:90": " lakṣma lakṣmīṃ tanotīti pratītisubhagaṃ vacaḥ // DKd_1.45 //",
    "GK16dkavy12u:91": " vyutpannam iti gauḍīyair nātirūḍham apīṣyate &",
    "GK16dkavy12u:92": " yathānatyarjunābjanmasadṛkṣāṅko valakṣaguḥ // DKd_1.46 //",
    "GK16dkavy12u:93": " samaṃ bandheṣv aviṣamaṃ te mṛdusphuṭamadhyamāḥ &",
    "GK16dkavy12u:94": " bandhā mṛdusphuṭonmiśravarṇavinyāsayonayaḥ // DKd_1.47 //",
    "GK16dkavy12u:95": " kokilālāpavācālo mamaiti malayānilaḥ &",
    "GK16dkavy12u:96": " ucchalacchīkarācchācchanirjharāmbhaḥkaṇokṣitaḥ // DKd_1.48 //",
    "GK16dkavy12u:97": " candanapraṇayodgandhir mando malayamārutaḥ &",
    "GK16dkavy12u:98": " spardhate ruddhamaddhairyo vararāmāmukhānilaiḥ // DKd_1.49 //",
    "GK16dkavy12u:99": " ity anālocya vaiṣamyam arthālaṃkāraḍamabarau &",
    "GK16dkavy12u:100": " avekṣamāṇā vavṛdhe paurastyā kāvyapaddhatiḥ // DKd_1.50 //",
    "GK16dkavy12u:101": " madhuraṃ rasavad vāci vastuny api rasasthitiḥ &",
    "GK16dkavy12u:102": " yena mādyanti dhīmanto madhuneva madhuvratāḥ // DKd_1.51 //",
    "GK16dkavy12u:103": " yayā kayā cic chrutyā yat samānam anubhūyate &",
    "GK16dkavy12u:104": " tadrūpā hi padāsattiḥ sānuprāsā rasāvahā // DKd_1.52 //",
    "GK16dkavy12u:105": " eṣa rājā yadā lakṣmīṃ prāptavān brāhmaṇapriyaḥ &",
    "GK16dkavy12u:106": " tadā prabhṛti dharmasya loke 'sminn utsavo 'bhavat // DKd_1.53 //",
    "GK16dkavy12u:107": " itīdaṃ nādṛtaṃ gauḍair anuprāsas tu tatpriyaḥ &",
    "GK16dkavy12u:108": " anuprāsād api prāyo vaidarbhair idam īpsitam // DKd_1.54 //",
    "GK16dkavy12u:109": " varṇāvṛttir anuprāsaḥ pādeṣu ca padeṣu ca &",
    "GK16dkavy12u:110": " pūrvānubhavasaṃskārabodhinī yady adūratā // DKd_1.55 //",
    "GK16dkavy12u:111": " candre śaranniśottaṃse kundastabakavibhrame &",
    "GK16dkavy12u:112": " indranīlanibhaṃ lakṣma saṃdadhāty alinaḥ śriyam // DKd_1.56 //",
    "GK16dkavy12u:113": " cāru cāndramasaṃ bhīru bimbaṃ paśyaitad ambare &",
    "GK16dkavy12u:114": " manmano manmathākrāntaṃ nirdayaṃ hantum udyataṃ // DKd_1.57 //",
    "GK16dkavy12u:115": " ity anuprāsam icchanti nātidūrāntaraśrutim &",
    "GK16dkavy12u:116": " na tu rāmāmukhāmbhojasadṛśaś candramā iti // DKd_1.58 //",
    "GK16dkavy12u:117": " smaraḥ kharaḥ khalaḥ kāntaḥ kāyaḥ kopaś ca naḥ kṛśaḥ &",
    "GK16dkavy12u:118": " cyuto mānodhiko rāgo moho jātosavo gatāḥ // DKd_1.59 //",
    "GK16dkavy12u:119": " ityādi bandhapāruṣyaṃ śaithilyaṃ ca niyacchati &",
    "GK16dkavy12u:120": " ato naivam anuprāsaṃ dākṣiṇātyāḥ prayuñjate // DKd_1.60 //",
    "GK16dkavy12u:121": " āvṛttiṃ varṇasaṃghātagocarāṃ yamakaṃ viduḥ &",
    "GK16dkavy12u:122": " tat tu naikāntamadhuramataḥ paścād vidhāsyate // DKd_1.61 //",
    "GK16dkavy12u:123": " kāmaṃ sarvo 'py alaṃkāro rasam arthe niṣiñcati &",
    "GK16dkavy12u:124": " tathāpy agrāmyataivainaṃ bhāraṃ vahati bhūyasā // DKd_1.62 //",
    "GK16dkavy12u:125": " kanye kāmayamānaṃ māṃ na tvaṃ kāmayase katham &",
    "GK16dkavy12u:126": " iti grāmyo 'yam arthātmā vairasyāya prakalpate // DKd_1.63 //",
    "GK16dkavy12u:127": " kāmaṃ kandarpacāṇḍālo mayi vāmākṣi nirdayaḥ &",
    "GK16dkavy12u:128": " tvayi nirmatsaro diṣṭyety agrāmo 'rtho rasāvahaḥ // DKd_1.64 //",
    "GK16dkavy12u:129": " śabde 'pi grāmyatāsty eva sā sabhyetarakīrtanāt &",
    "GK16dkavy12u:130": " yathā yakārādipadaṃ ratyutsavanirūpaṇe // DKd_1.65 //",
    "GK16dkavy12u:131": " padasaṃdhānavṛttyā vā vākyārthatvena vā punaḥ &",
    "GK16dkavy12u:132": " duṣpratītikaraṃ grāmyaṃ yathā yā bhavataḥ priyā // DKd_1.66 //",
    "GK16dkavy12u:133": " kharaṃ prahatya viśrāntaḥ puruṣo vīryavān iti &",
    "GK16dkavy12u:134": " evamādi na śaṃsanti mārgayor ubhayor api // DKd_1.67 //",
    "GK16dkavy12u:135": " bhaginībhagavatyādi sarvatraivānumanyate &",
    "GK16dkavy12u:136": " vibhaktam iti mādhuryam ucyate sukumāratā // DKd_1.68 //",
    "GK16dkavy12u:137": " aniṣṭhurākṣaraprāyaṃ sukumāram iheṣyate &",
    "GK16dkavy12u:138": " bandhaśaithilyadoṣo 'pi darśitaḥ sarvakomale // DKd_1.69 //",
    "GK16dkavy12u:139": " maṇḍalīkṛtya barhāṇi kaṇṭhair madhuragītibhiḥ &",
    "GK16dkavy12u:140": " kalāpinaḥ pranṛtyanti kāle jīmūtamālini // DKd_1.70 //",
    "GK16dkavy12u:141": " ity anūrjita evārtho nālaṃkāro 'pi tādṛśaḥ &",
    "GK16dkavy12u:142": " sukumāratayaivaitad ārohati satāṃ manaḥ // DKd_1.71 //",
    "GK16dkavy12u:143": " dīptam ity aparair bhūmnā kṛcchrodyam api badhyate &",
    "GK16dkavy12u:144": " nyakṣeṇa kṣapitaḥ pakṣaḥ kṣatriyāṇāṃ kṣaṇād iti // DKd_1.72 //",
    "GK16dkavy12u:145": " arthavyaktir aneyatvam arthasya hariṇoddhṛtā &",
    "GK16dkavy12u:146": " bhūḥ khurakṣuṇṇanāgāsṛglohitād udadher iti // DKd_1.73 //",
    "GK16dkavy12u:147": " mahī mahāvarāheṇa lohitād uddhṛtodadheḥ &",
    "GK16dkavy12u:148": " itīyaty eva nirdiṣṭe neyatvam uragāsṛjaḥ // DKd_1.74 //",
    "GK16dkavy12u:149": " nedṛśaṃ bahu manyatne mārgayor ubhayor api &",
    "GK16dkavy12u:150": " na hi pratītiḥ subhagā śabdanyāyavilaṅghinī // DKd_1.75 //",
    "GK16dkavy12u:151": " utkarṣavān guṇaḥ kaś cid yasminn ukte pratīyate &",
    "GK16dkavy12u:152": " tadudārāhvayaṃ tena sanāthā kāvyapaddhatiḥ // DKd_1.76 //",
    "GK16dkavy12u:153": " arthiṇāṃ kṛpaṇā dṛṣṭis tvanmukhe patitā sakṛt &",
    "GK16dkavy12u:154": " tadavasthā punar deva nānyasya mukham īkṣate // DKd_1.77 //",
    "GK16dkavy12u:155": " iti tyāgasya vākye 'sminn utkarṣaḥ sādhu lakṣyate &",
    "GK16dkavy12u:156": " anenaiva pathānyac ca samānanyāyam ūhyatām // DKd_1.78 //",
    "GK16dkavy12u:157": " ślāghyair viśeṣaṇair yuktam udāraṃ kaiś cid iṣyate &",
    "GK16dkavy12u:158": " yathā līlāmbujakrīḍāsarohemāṅgadādayaḥ // DKd_1.79 //",
    "GK16dkavy12u:159": " ojaḥ samāsabhūyastvam etad gadyasya jīvitam &",
    "GK16dkavy12u:160": " padye 'py adakṣiṇātyānām idam ekaṃ parāyaṇam // DKd_1.80 //",
    "GK16dkavy12u:161": " tadgurūṇāṃ laghūnāṃ ca bāhulyālpatvamiśraṇaiḥ &",
    "GK16dkavy12u:162": " uccāvacaprakāraṃ tad dṛśyam ākhyāyikādiṣu // DKd_1.81 //",
    "GK16dkavy12u:163": " astamastakaparyastasamastārkāṃśusaṃstarā &",
    "GK16dkavy12u:164": " pīnastanasthitātāṃrakamravastreva vāruṇī // DKd_1.82 //",
    "GK16dkavy12u:165": " iti padye 'pi paurastyā badhnanty ojasvinīgiraḥ &",
    "GK16dkavy12u:166": " anye tv anākulaṃ hṛdyam icchanty ojo girāṃ yathā // DKd_1.83 //",
    "GK16dkavy12u:167": " payodharataṭotsaṅgalagnasaṃdhyātapāṃśukā &",
    "GK16dkavy12u:168": " kasya kāmāturaṃ ceto vāruṇī na kariṣyati // DKd_1.84 //",
    "GK16dkavy12u:169": " kāntaṃ sarvajagatkāntaṃ laukikārthān atikramāt &",
    "GK16dkavy12u:170": " tac ca vārtābhidhāneṣu varṇanāsv api dṛśyate // DKd_1.85 //",
    "GK16dkavy12u:171": " gṛhāṇi nāma tāny eva taporāśir bhavādṛśaḥ &",
    "GK16dkavy12u:172": " saṃbhāvayati yāny eva pāvanaiḥ pādapāṃsubhiḥ // DKd_1.86 //",
    "GK16dkavy12u:173": " anayor anavadyāṅgi stanayor jṛmbhamāṇayoḥ &",
    "GK16dkavy12u:174": " avakāśo na paryāptas tava bāhulatāntare // DKd_1.87 //",
    "GK16dkavy12u:175": " iti sambhāvyam evaitad viśeṣākhyānasaṃskṛtam &",
    "GK16dkavy12u:176": " kāntaṃ bhavati sarvasya lokayātrānuvartinaḥ // DKd_1.88 //",
    "GK16dkavy12u:177": " lokātīta ivātyartham adhyāropya vivakṣitaḥ &",
    "GK16dkavy12u:178": " yo 'rthas tenātituṣyanti vidagdhā netare janāḥ // DKd_1.89 //",
    "GK16dkavy12u:179": " devādhiṣṇyam ivārādhyam adyaprabhṛti no gṛham &",
    "GK16dkavy12u:180": " yuṣmatpādarajaḥpātadhautaniḥśeṣakilbiṣam // DKd_1.90 //",
    "GK16dkavy12u:181": " alpaṃ nirmitam ākāśam anālocyaiva vedhasā &",
    "GK16dkavy12u:182": " idam evaṃvidhiṃ bhāvi bhavatyāḥ stanajṛmbhaṇam // DKd_1.91 //",
    "GK16dkavy12u:183": " idam atyuktir ity uktam etad gauḍopalālitam &",
    "GK16dkavy12u:184": " prasthānaṃ prākpraṇītaṃ tu sāram anyasya vartmanaḥ // DKd_1.92 //",
    "GK16dkavy12u:185": " anyadharmas tato 'nyatra lokasīmānurodhinā &",
    "GK16dkavy12u:186": " samyag ādhīyate yatra sa samādhiḥ smṛto yathā // DKd_1.93 //",
    "GK16dkavy12u:187": " kumudāni nimīlanti kamalāny unmiṣanti ca &",
    "GK16dkavy12u:188": " iti netrakriyādhyāsāl labdhā tadvācinī śrutiḥ // DKd_1.94 //",
    "GK16dkavy12u:189": " niṣṭḥyūtodgīrṇavāntādi gauṇavṛttivyapāśrayam &",
    "GK16dkavy12u:190": " atisundaram anyatra grāmyakakṣāṃ vigāhate // DKd_1.95 //",
    "GK16dkavy12u:191": " padmāny arkāṃśuniṣṭhyūtāḥ pītvā pāvakavipruṣaḥ &",
    "GK16dkavy12u:192": " bhūyo vamantīva mukhair udgīrṇāruṇareṇubhiḥ // DKd_1.96 //",
    "GK16dkavy12u:193": " iti hṛdamahṛdyaṃ tu niṣṭhīvati vadhūr iti &",
    "GK16dkavy12u:194": " yugapan naikadharmāṇām adhyāsaś ca smṛto yathā // DKd_1.97 //",
    "GK16dkavy12u:195": " gurugarbhabharaklāntāḥ stanantyo meghapaṅktayaḥ &",
    "GK16dkavy12u:196": " acalādhityakotsaṅgam imāḥ samadhiśerate // DKd_1.98 //",
    "GK16dkavy12u:197": " utsaṅgaśayanaṃ sakhyāḥ stananaṃ gauravaṃ klamaḥ &",
    "GK16dkavy12u:198": " itīme garbhiṇīdharmā bahavo 'py atra darśitāḥ // DKd_1.99 //",
    "GK16dkavy12u:199": " tad etat kāvyasarvasvaṃ samādhir nāma yo guṇaḥ &",
    "GK16dkavy12u:200": " kavisārthaḥ samagro 'pi tam enam anugacchati // DKd_1.100 //",
    "GK16dkavy12u:201": " iti mārgadvayaṃ bhinnaṃ tatsvarūpanirūpaṇāt &",
    "GK16dkavy12u:202": " tadbhedās tu na śakyante vaktuṃ pratikavisthitāḥ // DKd_1.101 //",
    "GK16dkavy12u:203": " ikṣukṣīraguḍādīnāṃ mādhuryasyāntaraṃ mahat &",
    "GK16dkavy12u:204": " tathāpi na tad ākhyātuṃ sarasvatyāpi śakyate // DKd_1.102 //",
    "GK16dkavy12u:205": " naisargikī ca pratibhā śrutaṃ ca bahunirmalam &",
    "GK16dkavy12u:206": " amandaś cābhiyogo 'syāḥ kāraṇaṃ kāvyasaṃpadaḥ // DKd_1.103 //",
    "GK16dkavy12u:207": " na vidyate yady api pūrvavāsanāguṇānubandhi pratibhānam adbhutam &",
    "GK16dkavy12u:208": " śrutena yatnena ca vāgupāsitā dhruvaṃ karoty eva kam apy anugraham //",
    "GK16dkavy12u:209": " tadastatandrair aniśaṃ sarasvatī śramād upāsyā khalu kīrtim īpsubhiḥ &",
    "GK16dkavy12u:210": " kṛśe kavitve 'pi janāḥ kṛtaśramā vidagdhagoṣṭhīṣu vihartum īśate //",
    "GK16dkavy12u:211": " ity ācāryadaṇḍinaḥ kṛtau kāvyādarśe mārgavibhāgo nāma prathamaḥ paricchedaḥ kāvyaśobhākārān dharmān alaṃkārān pracakṣate &",
    "GK16dkavy12u:212": " te cādyāpi vikalpyante kas tān kārtsnyena vakṣyati // DKd_2.1 //",
    "GK16dkavy12u:213": " kiṃ tu bījaṃ vikalpānāṃ pūrvācāryaiḥ pradarśitam &",
    "GK16dkavy12u:214": " tad eva parisaṃskartum ayam asmatpariśramaḥ // DKd_2.2 //",
    "GK16dkavy12u:215": " kāś cin mārgavibhāgārtham uktāḥ prāg apy alaṃkriyāḥ &",
    "GK16dkavy12u:216": " sādhāraṇam alaṃkārajātam anyat pradarśyate // DKd_2.3 //",
    "GK16dkavy12u:217": " svabhāvākhyānam upamā rūpakaṃ dīpakāvṛttī &",
    "GK16dkavy12u:218": " ākṣepo 'rthāntanyāso vyatireko vibhāvanā // DKd_2.4 //",
    "GK16dkavy12u:219": " samāsātiśayotprekṣā hetuḥ sūkṣmo lavaḥ kramaḥ &",
    "GK16dkavy12u:220": " preyo rasavad ūrjasvi paryāyoktaṃ samāhitam // DKd_2.5 //",
    "GK16dkavy12u:221": " udāttāpahnutiśleṣaviśeṣās tulyayogitā &",
    "GK16dkavy12u:222": " virodhāprastutastotre vyājastutinidarśane // DKd_2.6 //",
    "GK16dkavy12u:223": " sahoktiḥ parivṛttyāśīḥ saṃkīrṇam atha bhāvikam &",
    "GK16dkavy12u:224": " iti vācām alaṃkārā darśitāḥ pūrvasūribhiḥ // DKd_2.7 //",
    "GK16dkavy12u:225": " nānāvasthaṃ padārthānāṃ rūpaṃ sākṣād vivṛṇvatī &",
    "GK16dkavy12u:226": " svabhāvoktiś ca jātiś cetyādyā sālaṃkṛtir yathā // DKd_2.8 //",
    "GK16dkavy12u:227": " tuṇḍair ātāmrakuṭilaiḥ pakṣair haritakomalaiḥ &",
    "GK16dkavy12u:228": " trivarṇarājibhiḥ kaṇṭhair ete mañjugiraḥ śukāḥ // DKd_2.9 //",
    "GK16dkavy12u:229": " kalakvaṇitagarbheṇa kaṇṭhenāghūrṇitekṣaṇaḥ &",
    "GK16dkavy12u:230": " pārāvataḥ paribhramya riraṃsuś cumbati priyām // DKd_2.10 //",
    "GK16dkavy12u:231": " badhnann aṅgeṣu romāñcaṃ kurvan manasi nirvṛtim &",
    "GK16dkavy12u:232": " netre cāmīlayann eṣa priyāsparśaḥ pravartate // DKd_2.11 //",
    "GK16dkavy12u:233": " kaṇṭhekālaḥ karasthena kapālenenduśekharaḥ &",
    "GK16dkavy12u:234": " jaṭābhiḥ snigdhatāmrābhir āvir āsīd vṛṣadhvajaḥ // DKd_2.12 //",
    "GK16dkavy12u:235": " jātikriyāguṇadravyasvabhāvākhyānam īdṛśam &",
    "GK16dkavy12u:236": " śāstreṣv asyaiva sāmrājyaṃ kāvyeṣv apy etad īpsitam // DKd_2.13 //",
    "GK16dkavy12u:237": " yathākathaṃcit sādṛśyaṃ yatrodbhūtaṃ pratīyate &",
    "GK16dkavy12u:238": " upamā nāma tasyāḥ prapañcodayaṃ pradarśyate // DKd_2.14 //",
    "GK16dkavy12u:239": " ambhoruham ivātāmraṃ mugdhe karatalaṃ tava &",
    "GK16dkavy12u:240": " iti dharmopamā sākṣāt tulyadharmapradarśanāt // DKd_2.15 //",
    "GK16dkavy12u:241": " rājīvam iva te vaktraṃ netre nīlotpale iva &",
    "GK16dkavy12u:242": " iyaṃ pratīyamānaikadharmā vastūpamaiva sā // DKd_2.16 //",
    "GK16dkavy12u:243": " tvadānanam ivonnidram aravindam abhūd iti &",
    "GK16dkavy12u:244": " sā prasiddhiviparyāsād viparyāsopameṣyate // DKd_2.17 //",
    "GK16dkavy12u:245": " tavānanam ivāmbhojam ambhojam iva te mukham &",
    "GK16dkavy12u:246": " ity anyonyopamā seyam anyonyotkarṣaśaṃsinī // DKd_2.18 //",
    "GK16dkavy12u:247": " tvanmukhaṃ kamalenaiva tulyaṃ nānyena kena cit &",
    "GK16dkavy12u:248": " ity anyasāmyavyāvṛtter iyaṃ sā niyamopamā // DKd_2.19 //",
    "GK16dkavy12u:249": " padmaṃ tāvat tavānveti mukham anyac ca tādṛśam &",
    "GK16dkavy12u:250": " asti ced astu tatkārīty asāv aniyamopamā // DKd_2.20 //",
    "GK16dkavy12u:251": " samuccayopamāpy asti na kāntyaiva mukhaṃ tava &",
    "GK16dkavy12u:252": " hlādanākhyena cānveti karmaṇendum itīdṛśī // DKd_2.21 //",
    "GK16dkavy12u:253": " tvayy eva tvanmukhaṃ dṛṣṭaṃ dṛśyate divi candramāḥ &",
    "GK16dkavy12u:254": " iyaty eva bhidā nānyety asāv atiśayopamā // DKd_2.22 //",
    "GK16dkavy12u:255": " mayy evāsyā mukahśrīr ity alam indor vikatthanaiḥ &",
    "GK16dkavy12u:256": " padme 'pi sā yad asty evety asāv utprekṣitopamā // DKd_2.23 //",
    "GK16dkavy12u:257": " yadi kiṃ cid bhavet padmaṃ subhru vibhrāntalocanam &",
    "GK16dkavy12u:258": " tat te mukhaśriyaṃ dhattām ity asāv adbhutopamā // DKd_2.24 //",
    "GK16dkavy12u:259": " śaśīty utprekṣya tanvaṅgi tvanmukhaṃ tvanmukhāśayā &",
    "GK16dkavy12u:260": " indum apy anudhāvāmīty eṣā mohopamā smṛtā // DKd_2.25 //",
    "GK16dkavy12u:261": " kiṃ padmam antarbhrāntāli kiṃ te lolekṣaṇaṃ mukham &",
    "GK16dkavy12u:262": " mama dolāyate cittam itīyaṃ saṃśayopamā // DKd_2.26 //",
    "GK16dkavy12u:263": " na padmasyendunigrāhyasyendulajjākarī dyutiḥ &",
    "GK16dkavy12u:264": " atas tvanmukham evedam ity asau nirṇayopamā // DKd_2.27 //",
    "GK16dkavy12u:265": " śiśirāṃśupratspardhi śrīmat surabhigandhi ca &",
    "GK16dkavy12u:266": " ambhojam iva te vaktram iti śleṣopamā smṛtā // DKd_2.28 //",
    "GK16dkavy12u:267": " sarūpaśabdavācyatvāt sā samānopamā yathā &",
    "GK16dkavy12u:268": " bālevodyānamāleyaṃ sālakānanaśobhinī // DKd_2.29 //",
    "GK16dkavy12u:269": " padmaṃ bahurajaś candraḥ kṣayī tābhyāṃ tavānanam &",
    "GK16dkavy12u:270": " samānam api sotsekam iti nindopamā smṛtā // DKd_2.30 //",
    "GK16dkavy12u:271": " brahmaṇo 'py udbhavaḥ padmaś candraḥ śaṃbhuśirodhṛtaḥ &",
    "GK16dkavy12u:272": " tau tulyau tvanmukheneti sā praśaṃsopamocyate // DKd_2.31 //",
    "GK16dkavy12u:273": " candreṇa tvanmukhaṃ tulyam ity ācikhyāsu me manaḥ &",
    "GK16dkavy12u:274": " sa guṇo vāstu doṣo vety ācikhyāsopamāṃ viduḥ // DKd_2.32 //",
    "GK16dkavy12u:275": " śatapatraṃ śaraccandras tvadānanam iti trayam &",
    "GK16dkavy12u:276": " parasparavirodhīti sā virodhopamā matā // DKd_2.33 //",
    "GK16dkavy12u:277": " na jātu śaktir indos te mukhena pratigarjitum &",
    "GK16dkavy12u:278": " kalaṅkino jaḍasyeti pratiṣedhopamaiva sā // DKd_2.34 //",
    "GK16dkavy12u:279": " mṛgekṣaṇāṅkaṃ te vaktraṃ mṛgeṇaivāṅkitaḥ śaśī &",
    "GK16dkavy12u:280": " tathāpi sama evāsau notkarṣīti caṭūpamā // DKd_2.35 //",
    "GK16dkavy12u:281": " na padmaṃ mukham evedaṃ na bhṛṅgau cakṣuṣī ime &",
    "GK16dkavy12u:282": " iti vispaṣṭasādṛśyāt tattvākhyānopamaiva sā // DKd_2.36 //",
    "GK16dkavy12u:283": " candrāravindayoḥ kāntim atikramya mukhaṃ tava &",
    "GK16dkavy12u:284": " ātmanaivābhavat tulyam ity asādhāraṇopamā // DKd_2.37 //",
    "GK16dkavy12u:285": " sarvapadmaprabhāsāraḥ samāhṛta iva kvacit &",
    "GK16dkavy12u:286": " tvadānanaṃ vibhātīti tām abhūtopamāṃ viduḥ // DKd_2.38 //",
    "GK16dkavy12u:287": " candrabimbād iva viṣaṃ candanād iva pāvakaḥ &",
    "GK16dkavy12u:288": " paruṣā vāg ito vaktrād ity asaṃbhāvitopamā // DKd_2.39 //",
    "GK16dkavy12u:289": " candanodakacandrāṃśucandrakāntādiśītalaḥ &",
    "GK16dkavy12u:290": " sparśas tavety atiśayaṃ bodhayanti bahūpamā // DKd_2.40 //",
    "GK16dkavy12u:291": " candrabimbād ivotkīrṇaṃ padmagarbhādivoddhṛtam &",
    "GK16dkavy12u:292": " tava tanvaṅgi vadanam ity asau vikriyopamā // DKd_2.41 //",
    "GK16dkavy12u:293": " pūṣṇyātapa ivāhṇīva pūṣā vyomnīva vāsaraḥ &",
    "GK16dkavy12u:294": " vikramas tvayy adhāl lakṣmīm iti mālopamā matā // DKd_2.42 //",
    "GK16dkavy12u:295": " vākyarthenaiva vākyārthaḥ ko 'pi yady upamīyate &",
    "GK16dkavy12u:296": " ekānekevaśabdatvāt sā vākyārthopamā dvidhā // DKd_2.43 //",
    "GK16dkavy12u:297": " tvadānanam adhīrākṣam āvir daśanadīdhitiḥ &",
    "GK16dkavy12u:298": " bhramadbhṛṅgam ivālakṣyakesaraṃ bhāti paṅkajam // DKd_2.44 //",
    "GK16dkavy12u:299": " nalinyā iva tanvaṅgyās tasyāḥ padmam ivānanam &",
    "GK16dkavy12u:300": " mayā madhuvrateneva pāyaṃ pāyam aramyata // DKd_2.45 //",
    "GK16dkavy12u:301": " vastu kiṃcid upanyasya nyasanāt tatsadharmaṇaḥ &",
    "GK16dkavy12u:302": " sāmyapratītir astīti prativastūpamā yathā // DKd_2.46 //",
    "GK16dkavy12u:303": " naiko 'pi tvādṛśo 'dyāpi jāyamāneṣu rājasu &",
    "GK16dkavy12u:304": " nanu dvitīyo nāsty eva pārijātasya pādapaḥ // DKd_2.47 //",
    "GK16dkavy12u:305": " adhikena samīkṛtya hīnam ekakriyāvidhau &",
    "GK16dkavy12u:306": " yad bruvanti smṛtā seyaṃ tulyayogopamā yathā // DKd_2.48 //",
    "GK16dkavy12u:307": " divo jagarti rakṣāyai pulomārir bhuvo bhavān &",
    "GK16dkavy12u:308": " asurās tena hanyante sāvalepās tvayā nṛpāḥ // DKd_2.49 //",
    "GK16dkavy12u:309": " kāntyā candramasaṃ dhāmnā sūryaṃ dhairyeṇa cārṇavam &",
    "GK16dkavy12u:310": " rājann anukaroṣīti saiṣā hetūpamā matā // DKd_2.50 //",
    "GK16dkavy12u:311": " na liṅgavacane bhinne na hīnādhikatāpi vā &",
    "GK16dkavy12u:312": " upamādūṣaṇāyālaṃ yatrodvego na dhīmatām // DKd_2.51 //",
    "GK16dkavy12u:313": " strīva gacchati ṣaṇḍho 'yaṃ vakty eṣā strī pumān iva &",
    "GK16dkavy12u:314": " prāṇā iva priyo 'yaṃ me vidyā dhanam ivārjitā // DKd_2.52 //",
    "GK16dkavy12u:315": " bhavān iva mahīpāla devarājo virājate &",
    "GK16dkavy12u:316": " alam aṃśumataḥ kakṣām āroḍhuṃ tejasā nṛpah // DKd_2.53 //",
    "GK16dkavy12u:317": " ityevamādau saubhāgyaṃ na jahāty eva jātu cit &",
    "GK16dkavy12u:318": " asty eva kva cid udvegaḥ prayoge vāgvidāṃ yathā // DKd_2.54 //",
    "GK16dkavy12u:319": " haṃsīva dhavalaś candraḥ sarāṃsīvāmalaṃ nabhaḥ &",
    "GK16dkavy12u:320": " bhartṛbhakto bhaṭaḥ śveva khadyoto bhāti bhānuvat // DKd_2.55 //",
    "GK16dkavy12u:321": " īdṛśaṃ varjyate sadbhiḥ kāraṇaṃ tatra cintyatāṃ &",
    "GK16dkavy12u:322": " guṇadoṣavicārāya svayam eva manīṣibhiḥ // DKd_2.56 //",
    "GK16dkavy12u:323": " ivavadvāyathāśabdāḥ samānanibhasaṃnibhāḥ &",
    "GK16dkavy12u:324": " tulyasaṃkāśanīkāśaprakāśapratirūpakāḥ // DKd_2.57 //",
    "GK16dkavy12u:325": " pratipakṣapratidvandvipratyanīkavirodhinaḥ &",
    "GK16dkavy12u:326": " sadṛksadṛśasaṃvādisajātīyānuvādinaḥ // DKd_2.58 //",
    "GK16dkavy12u:327": " pratibimbapraticchandasarūpasamasaṃmitāḥ &",
    "GK16dkavy12u:328": " salakṣaṇasadṛkṣābhasapakṣopamitopamāḥ // DKd_2.59 //",
    "GK16dkavy12u:329": " kalpadeśīyadeśyādiḥ prakhyapratinidhī api &",
    "GK16dkavy12u:330": " savarṇatulitau śabdau ye cānyūnārthavādinaḥ // DKd_2.60 //",
    "GK16dkavy12u:331": " samāsaś ca bahuvrīhiḥ śaśāṅkavadanādiṣu &",
    "GK16dkavy12u:332": " spardhate jayati dveṣṭi druhyati pratigarjati // DKd_2.61 //",
    "GK16dkavy12u:333": " ākrośaty avajānāti kadarthayati nindati &",
    "GK16dkavy12u:334": " viḍambayati saṃdhatte hasatīrṣyaty asūyati // DKd_2.62 //",
    "GK16dkavy12u:335": " tasya muṣṇāti saubhāgyaṃ tasya kāntiṃ vilumpati &",
    "GK16dkavy12u:336": " tena sārdhaṃ vigṛhṇāti tulāṃ tenādhirohati // DKd_2.63 //",
    "GK16dkavy12u:337": " tatpadavyāṃ padaṃ dhatte tasya kakṣāṃ vigāhate &",
    "GK16dkavy12u:338": " tam anvety anubadhnāti tacchīlaṃ tan niṣedhati // DKd_2.64 //",
    "GK16dkavy12u:339": " tasya cānukarotīti śabdāḥ sādṛśyasūcakāḥ &",
    "GK16dkavy12u:340": " upamāyām ime proktāḥ kavīnāṃ buddhisaukhyadāḥ //ity upamācakram// //",
    "GK16dkavy12u:341": " upamaiva tirobhūtabhedā rūpakam ucyate &",
    "GK16dkavy12u:342": " yathā bāhulatā pāṇipadmaṃ caraṇapallavaḥ // DKd_2.66 //",
    "GK16dkavy12u:343": " aṅgulyaḥ pallavāny āsan kusumāni nakhārciṣaḥ &",
    "GK16dkavy12u:344": " bāhū late vasantaśrīs tvaṃ naḥ pratyakṣacāriṇī // DKd_2.67 //",
    "GK16dkavy12u:345": " ity etad asamastākhyaṃ samastaṃ pūrvarūpakam &",
    "GK16dkavy12u:346": " smitaṃ mukhendor jyotsneti samastavyastarūpakam // DKd_2.68 //",
    "GK16dkavy12u:347": " tāmrāṅgulidalaśreṇi nakhadīdhitikesaram &",
    "GK16dkavy12u:348": " dhriyate mūrdhni bhūpālair bhavaccaraṇapaṅkajam // DKd_2.69 //",
    "GK16dkavy12u:349": " aṅgulyādau dalāditvaṃ pāde cāropya padmatām &",
    "GK16dkavy12u:350": " tadyogyasthānavinyāsād etat sakalarūpakam // DKd_2.70 //",
    "GK16dkavy12u:351": " akasmād eva te caṇḍi sphuritādharapallavam &",
    "GK16dkavy12u:352": " mukhaṃ muktāruco dhatte dharmāmbhaḥkaṇamañjarīḥ // DKd_2.71 //",
    "GK16dkavy12u:353": " mañjarīkṛtyadharmāmbhaḥ pallavīkṛtya cādharam &",
    "GK16dkavy12u:354": " nānyathā kṛtam atrāsyam ato 'vayavarūpakam // DKd_2.72 //",
    "GK16dkavy12u:355": " valgitabhru galaddharmajalam ālohitekṣaṇam &",
    "GK16dkavy12u:356": " vivṛṇoti madāvasthām idaṃ vadanapaṅkajam // DKd_2.73 //",
    "GK16dkavy12u:357": " avikṛtya mukhāṅgāni mukham evāravindatām &",
    "GK16dkavy12u:358": " āsīd gamitam atredam ato 'vayavirūpakam // DKd_2.74 //",
    "GK16dkavy12u:359": " madapāṭalagaṇḍena raktanetrotpalena te &",
    "GK16dkavy12u:360": " mukhena mugdhaḥ so 'py eṣa jano rāgamayaḥ krtaḥ // DKd_2.75 //",
    "GK16dkavy12u:361": " ekāṅgarūpakaṃ caitad evaṃ dviprabhṛtīny api &",
    "GK16dkavy12u:362": " aṅgāni rūpayanty atra yogāyogau bhidākarau // DKd_2.76 //",
    "GK16dkavy12u:363": " smitapuṣpojjvalaṃ lolanetrabhṛṅgam idaṃ mukham &",
    "GK16dkavy12u:364": " iti puṣpadvirephāṇāṃ saṃgatyā yuktarūpakam // DKd_2.77 //",
    "GK16dkavy12u:365": " idam ārdrasmitajyotsnaṃ snigdhanetrotpalaṃ mukham &",
    "GK16dkavy12u:366": " iti jyotsnotpalāyogād ayuktaṃ nāma rūpakam // DKd_2.78 //",
    "GK16dkavy12u:367": " rūpaṇād aṅgino 'ṅgānāṃ rūpaṇārūpaṇāśrayāt &",
    "GK16dkavy12u:368": " rūpakaṃ viṣamaṃ nāma lalitaṃ jāyate yathā // DKd_2.79 //",
    "GK16dkavy12u:369": " madaraktakapolena manmathas tvan mukhendunā &",
    "GK16dkavy12u:370": " nartitabhrūlatenālaṃ mardituṃ bhuvanatrayam // DKd_2.80 //",
    "GK16dkavy12u:371": " haripādaḥ śirolagnajahnukanyājalāṃśukaḥ &",
    "GK16dkavy12u:372": " jayaty asuraniḥśaṅkasurānandotsavadhvajaḥ // DKd_2.81 //",
    "GK16dkavy12u:373": " viśeṣaṇasamagrasya rūpaṃ ketor yadīdṛśam &",
    "GK16dkavy12u:374": " pāde tadarpaṇād etat saviśeṣaṇarūpakam // DKd_2.82 //",
    "GK16dkavy12u:375": " na mīlayati padmāni na nabho 'py avagāhate &",
    "GK16dkavy12u:376": " tvanmukhendur mamāsūnāṃ haraṇāyaiva kalpate // DKd_2.83 //",
    "GK16dkavy12u:377": " akriyā candrakāryāṇām anyakāryasya ca kriyā &",
    "GK16dkavy12u:378": " atra saṃdarśyate yasmād viruddhaṃ nāma rūpakam // DKd_2.84 //",
    "GK16dkavy12u:379": " gāmbhīryeṇa samudro 'si gauraveṇāsi parvataḥ &",
    "GK16dkavy12u:380": " kāmadatvāc ca lokānām asi tvaṃ kalpapādapaḥ // DKd_2.85 //",
    "GK16dkavy12u:381": " gāmbhīryapramukhair atra hetubhiḥ sāgaro giriḥ &",
    "GK16dkavy12u:382": " kalpadrumaś ca kriyate tad idaṃ heturūpakam // DKd_2.86 //",
    "GK16dkavy12u:383": " rājahaṃsopabhogārhaṃ bhramaraprārthyasaurabham &",
    "GK16dkavy12u:384": " sakhi vaktrāmbujam idaṃ taveti śliṣṭarūpakam // DKd_2.87 //",
    "GK16dkavy12u:385": " iṣṭaṃ sādharmyavaidharmyadarśanād gauṇamukhyayoḥ &",
    "GK16dkavy12u:386": " upamāvyatirekākhyaṃ rūpakādvitayaṃ yathā // DKd_2.88 //",
    "GK16dkavy12u:387": " ayam ālohitacchāyo madena mukhacandramāḥ &",
    "GK16dkavy12u:388": " saṃnaddhodayarāgasya candrasya pratigarjati // DKd_2.89 //",
    "GK16dkavy12u:389": " candramāḥ pīyate devair mayā tvanmukhacandramāḥ &",
    "GK16dkavy12u:390": " asamagro 'py asau śaśvadāpūrṇamaṇḍalaḥ // DKd_2.90 //",
    "GK16dkavy12u:391": " mukhacandrasya candratvam ittham anyopatāpinaḥ &",
    "GK16dkavy12u:392": " na te sundari saṃvādīty etad ākṣeparūpakam // DKd_2.91 //",
    "GK16dkavy12u:393": " mukhendur api te caṇḍi māṃ nirdahati nirdayam &",
    "GK16dkavy12u:394": " bhāgyadoṣān mamaiveti tat samādhānarūpakam // DKd_2.92 //",
    "GK16dkavy12u:395": " mukhapaṅkajaraṅge 'smin bhrūlatānartakī tava &",
    "GK16dkavy12u:396": " līlānṛtyaṃ karotīti ramyaṃ rūpakarūpakam // DKd_2.93 //",
    "GK16dkavy12u:397": " naitan mukham idaṃ padmaṃ ta netre bhramarāv imau &",
    "GK16dkavy12u:398": " etāni kesarāṇy eva naitā dantārciṣas tava // DKd_2.94 //",
    "GK16dkavy12u:399": " mukhāditvaṃ nivartyaiva padmāditvena rūpaṇāt &",
    "GK16dkavy12u:400": " udbhāvitaguṇotkarṣaṃ tattvāpahnavarūpakam // DKd_2.95 //",
    "GK16dkavy12u:401": " na paryanto vikalpānāṃ rūpakopamayor ataḥ &",
    "GK16dkavy12u:402": " diṅmātraṃ darśitaṃ dhīrair anuktam anumīyatām //iti rūpakacakram// //",
    "GK16dkavy12u:403": " jātikriyāguṇadravyavācinaikatra vartinā &",
    "GK16dkavy12u:404": " sarvavākyopakāraś cet tam āhur dīpakaṃ yathā // DKd_2.97 //",
    "GK16dkavy12u:405": " pavano dakṣiṇaḥ pārṇaṃ jīrṇaṃ harati vīrudhām &",
    "GK16dkavy12u:406": " sa evāvanatāṅgīnāṃ mānabhaṅgāya kalpate // DKd_2.98 //",
    "GK16dkavy12u:407": " caranti caturambhodhivelodyāneṣu dantinaḥ &",
    "GK16dkavy12u:408": " cakravālādrikuñjeṣu kundabhāso guṇāś ca te // DKd_2.99 //",
    "GK16dkavy12u:409": " śyāmalāḥ prāvṛṣeṇyābhir diśo jīmūtapaṅktibhiḥ &",
    "GK16dkavy12u:410": " bhuvaś ca sukumārābhir navaśādvalarājibhiḥ // DKd_2.100 //",
    "GK16dkavy12u:411": " viṣṇunā vikramasthena dānavānāṃ vibhūtayaḥ &",
    "GK16dkavy12u:412": " kvāpi nītāḥ kuto 'py āsann ānītā devetarddhayaḥ // DKd_2.101 //",
    "GK16dkavy12u:413": " ityādidīpakāny uktāny evaṃ madhyāntayor api &",
    "GK16dkavy12u:414": " vākyayor darśayiṣyāmaḥ kāni cit tāni tad yathā // DKd_2.102 //",
    "GK16dkavy12u:415": " nṛtyanti niculotsaṅge gāyanti ca kalāpinaḥ &",
    "GK16dkavy12u:416": " badhnanti ca payodeṣu dṛśo harṣāśrugarbhiṇīḥ // DKd_2.103 //",
    "GK16dkavy12u:417": " mando gandhavahaḥ kṣāro vahnir induś ca jāyate &",
    "GK16dkavy12u:418": " carcācandanapātaś ca śastrapātaḥ pravāsinām // DKd_2.104 //",
    "GK16dkavy12u:419": " jalaṃ jaladharodgīrṇaṃ kulaṃ gṛhaśikhaṇḍinām &",
    "GK16dkavy12u:420": " calaṃ ca taḍitāṃ dāma balaṃ kusumadhanvanaḥ // DKd_2.105 //",
    "GK16dkavy12u:421": " tvayā nīlotpalaṃ karṇe smareṇāstraṃ śarāsane &",
    "GK16dkavy12u:422": " mayāpi maraṇe cetas trayam etat samaṃ kṛtam // DKd_2.106 //",
    "GK16dkavy12u:423": " śuklaḥ śvetārciṣo vṛddhyai pakṣaḥ pañcaśarasya saḥ &",
    "GK16dkavy12u:424": " sa ca rāgasya rāgo 'pi yūnāṃ ratyutsavaśriyaḥ // DKd_2.107 //",
    "GK16dkavy12u:425": " ityādidīpakatve 'pi pūrvapūrvavyapekṣiṇī &",
    "GK16dkavy12u:426": " vākyamālā prayukteti tan mālādīpakaṃ matam // DKd_2.108 //",
    "GK16dkavy12u:427": " avalepam anaṅgasya vardhayanti balāhakāḥ &",
    "GK16dkavy12u:428": " karśayanti tu dharmasya mārutoddhūtaśīkarāḥ // DKd_2.109 //",
    "GK16dkavy12u:429": " avalepapadenātra balāhakapadena ca &",
    "GK16dkavy12u:430": " kriye viruddhe saṃyukte tadviruddhārthadīpakam // DKd_2.110 //",
    "GK16dkavy12u:431": " haraty ābhogam āśānāṃ gṛhṇāti jyotiṣāṃ gaṇam &",
    "GK16dkavy12u:432": " ādatte cādya me prāṇān asau jaladharāvalī // DKd_2.111 //",
    "GK16dkavy12u:433": " anekaśābdopādānāt kriyaikavātra dīpyate &",
    "GK16dkavy12u:434": " yato jaladharāvalyā tasmād ekārthadīpakam // DKd_2.112 //",
    "GK16dkavy12u:435": " hṛdyagandhavahās tuṅgās tamālaśyāmalatviṣaḥ &",
    "GK16dkavy12u:436": " divi bhramanti jīmūtā bhuvi caite mataṅgajāḥ // DKd_2.113 //",
    "GK16dkavy12u:437": " atra dharmair abhinnānām abhrāṇāṃ dantināṃ tathā &",
    "GK16dkavy12u:438": " bhramaṇenaiva saṃbandha iti śliṣṭārthadīpakam // DKd_2.114 //",
    "GK16dkavy12u:439": " anenaiva prakāreṇa śeṣāṇām api dīpake &",
    "GK16dkavy12u:440": " vikalpānām avagatir vidhātavyā vicakṣaṇaiḥ //iti dīpakacakram// //",
    "GK16dkavy12u:441": " arthāvṛttiḥ padāvṛttir ubhayāvṛttir eva ca &",
    "GK16dkavy12u:442": " dīpakasthāna eveṣṭam alaṃkāratrayaṃ yathā // DKd_2.116 //",
    "GK16dkavy12u:443": " vikasanti kadambāni sphuṭanti kuṭajadrumāḥ &",
    "GK16dkavy12u:444": " unmīlanti ca kandalyo dalanti kakubhāni ca // DKd_2.117 //",
    "GK16dkavy12u:445": " utkaṇṭhayati meghānāṃ mālā vṛndaṃ kalāpinām &",
    "GK16dkavy12u:446": " yūnāṃ cotkaṇṭhayaty eṣa mānasaṃ makaradhvajaḥ // DKd_2.118 //",
    "GK16dkavy12u:447": " jitvā viśvaṃ bhavān atra viharaty avarodhanaiḥ &",
    "GK16dkavy12u:448": " viharatv apsarobhis te ripuvargo divaṃ gataḥ //ity āvṛtticakram// //",
    "GK16dkavy12u:449": " pratiṣedhoktir ākṣepas traikālyāpekṣayā tridhā &",
    "GK16dkavy12u:450": " athāsya punar ākṣepyabhedānantyād anantatā // DKd_2.120 //",
    "GK16dkavy12u:451": " anaṅgaḥ pañcabhiḥ puṣpair viśvaṃ vyajayateṣubhiḥ &",
    "GK16dkavy12u:452": " ityasaṃbhāvyam athavā vicitrā vastuśaktayaḥ // DKd_2.121 //",
    "GK16dkavy12u:453": " ityanaṅgajayāyogabuddhir hetubalād iha &",
    "GK16dkavy12u:454": " pravṛttaiva yad ākṣiptā vṛttākṣepaḥ sa īdṛśaḥ // DKd_2.122 //",
    "GK16dkavy12u:455": " kutaḥ kuvalayaṃ karṇe karoṣi kalabhāṣiṇi &",
    "GK16dkavy12u:456": " kim apāṅgam aparyāptam asmin karmaṇi manyase // DKd_2.123 //",
    "GK16dkavy12u:457": " sa vartamānākṣepo 'yaṃ kurvaty evāsitotpalam &",
    "GK16dkavy12u:458": " karṇe kā cit priyeṇaivaṃ cāṭukāreṇa rudhyate // DKd_2.124 //",
    "GK16dkavy12u:459": " satyaṃ bravīmi na tvaṃ māṃ draṣṭuṃ vallabha lapsyase &",
    "GK16dkavy12u:460": " anyacumbanasaṃkrāntalākṣāraktena cakṣuṣa // DKd_2.125 //",
    "GK16dkavy12u:461": " so 'yaṃ bhaviṣyad ākṣepaḥ prāg evātimanasvinī &",
    "GK16dkavy12u:462": " kadācid aparādho 'sya bhāvīty evam arunddha yat // DKd_2.126 //",
    "GK16dkavy12u:463": " tava tanvaṅgi mithyaiva rūḍham aṅgeṣu mārdavam &",
    "GK16dkavy12u:464": " yadi satyaṃ mṛdūny eva kim akāṇḍe rujanti mām // DKd_2.127 //",
    "GK16dkavy12u:465": " dharmākṣepo 'yam ākṣiptam aṅganāgātramārdavam &",
    "GK16dkavy12u:466": " kāmukena yad atraivaṃ karmaṇā tadvirodhinā // DKd_2.128 //",
    "GK16dkavy12u:467": " sundarī sā na vety eṣa vivekaḥ kena jāyate &",
    "GK16dkavy12u:468": " prabhāmātraṃ hi taralaṃ dṛśyate na tadāśrayaḥ // DKd_2.129 //",
    "GK16dkavy12u:469": " dharmyākṣepo 'yam ākṣipto dharmī dharmaṃ prabhāhvayam &",
    "GK16dkavy12u:470": " anujñāyaiva yadrūpam atyāścaryaṃ vivakṣatā // DKd_2.130 //",
    "GK16dkavy12u:471": " cakṣuṣī tava rajyete sphuraty adharapallavaḥ &",
    "GK16dkavy12u:472": " bhruvau ca bhugne na tathāpy aduṣṭasyāsti me bhayam // DKd_2.131 //",
    "GK16dkavy12u:473": " sa eṣa kāraṇākṣepaḥ pradhānaṃ kāraṇaṃ bhiyaḥ &",
    "GK16dkavy12u:474": " svāparādho niṣiddho 'tra yat priyeṇa paṭīyasā // DKd_2.132 //",
    "GK16dkavy12u:475": " dūre priyatamaḥ so 'yam āgato jaladāgamaḥ &",
    "GK16dkavy12u:476": " dṛṣṭaś ca phullā niculā na mṛtā cāsmi kiṃ nv idam // DKd_2.133 //",
    "GK16dkavy12u:477": " kāryākṣepaḥ sa kāryasya maraṇasya nivartanāt &",
    "GK16dkavy12u:478": " tatkāraṇam upanyasya dāruṇaṃ jaladāgamam // DKd_2.134 //",
    "GK16dkavy12u:479": " na ciraṃ mama tāpāya tava yātrā bhaviṣyati &",
    "GK16dkavy12u:480": " yadi yāsyasi yātavyam alam āśaṅkayātra te // DKd_2.135 //",
    "GK16dkavy12u:481": " ity anujñāmukhenaiva kantasyākṣipyate gatiḥ &",
    "GK16dkavy12u:482": " maraṇaṃ sūcayantyaiva so 'nujñākṣepa ucyate // DKd_2.136 //",
    "GK16dkavy12u:483": " dhanaṃ ca bahu labhyaṃ te sukhaṃ kṣemaṃ ca vartmani &",
    "GK16dkavy12u:484": " na ca me prāṇasaṃdehas tathāpi priya mā sma gāḥ // DKd_2.137 //",
    "GK16dkavy12u:485": " ity ācakṣāṇayā hetūn priyayātrānubandhinaḥ &",
    "GK16dkavy12u:486": " prabhutvenaiva ruddhas tat prabhutvākṣepa ucyate // DKd_2.138 //",
    "GK16dkavy12u:487": " jīvitāśā balavatī dhanāśā durbalā mama &",
    "GK16dkavy12u:488": " gaccha tiṣṭha vā kānta svāvasthā tu niveditā // DKd_2.139 //",
    "GK16dkavy12u:489": " asāv anādarākṣepo yad anādaravad vacaḥ &",
    "GK16dkavy12u:490": " priyaprayāṇaṃ rundhatyā prayuktam iha raktayā // DKd_2.140 //",
    "GK16dkavy12u:491": " gaccha gacchasi cet kānta panthānaḥ santu te śivāḥ &",
    "GK16dkavy12u:492": " mamāpi janma tatraiva bhūyād yatra gato bhavān // DKd_2.141 //",
    "GK16dkavy12u:493": " ity āśīrvacanākṣepo yad āśīrvādavartmanā &",
    "GK16dkavy12u:494": " svāvasthāṃ sūcayantyaiva kāntayātrā niṣidhyate // DKd_2.142 //",
    "GK16dkavy12u:495": " yadi satyaiva yātrā te kāpy anyā mṛgyatāṃ tvayā &",
    "GK16dkavy12u:496": " aham adyaiva ruddhāsmi randhrāpekṣeṇa mṛtyunā // DKd_2.143 //",
    "GK16dkavy12u:497": " ity eṣa paruṣākṣepaḥ paruṣākṣarapūrvakam &",
    "GK16dkavy12u:498": " kāntasyākṣipyate yasmāt prasthānaṃ premanighnayā // DKd_2.144 //",
    "GK16dkavy12u:499": " gantā ced gaccha tūrṇaṃ te karṇau yānti purā ravāḥ &",
    "GK16dkavy12u:500": " ārtabandhumukhodgīrṇāḥ prayāṇaparipanthinaḥ // DKd_2.145 //",
    "GK16dkavy12u:501": " sācivyvākṣepa evaiṣa yad atra pratiṣidhyate &",
    "GK16dkavy12u:502": " priyaprayāṇaṃ sācivyaṃ kurvaty evātiraktayā // DKd_2.146 //",
    "GK16dkavy12u:503": " gaccheti vaktum icchāmi matpriya tvatpriyaiṣiṇī &",
    "GK16dkavy12u:504": " nirgacchati mukhād vāṇī mā gā iti karomi kim // DKd_2.147 //",
    "GK16dkavy12u:505": " yatnākṣepaḥ sa yatnasya kṛtasyāniṣṭavastuni &",
    "GK16dkavy12u:506": " viparītaphalotpatter ānarthakyopadarśanāt // DKd_2.148 //",
    "GK16dkavy12u:507": " kṣaṇaṃ darśanavighnāya pakṣmaspandāya kupyataḥ &",
    "GK16dkavy12u:508": " premṇaḥ prayāṇaṃ tvaṃ brūhi mayā tasyeṣṭam iṣyate // DKd_2.149 //",
    "GK16dkavy12u:509": " so 'yaṃ paravaśākṣepo yat premaparatantrayā &",
    "GK16dkavy12u:510": " tayā niṣidhyate yātrānyasyārthasopasūcanat // DKd_2.150 //",
    "GK16dkavy12u:511": " sahiṣye virahaṃ nātha dehy adṛśyāñjanaṃ mama &",
    "GK16dkavy12u:512": " yad aktanetrāṃ kandarpaḥ prahartā māṃ na paśyati // DKd_2.151 //",
    "GK16dkavy12u:513": " duṣkaraṃ jīvanopāyam upanyasyoparudhyate &",
    "GK16dkavy12u:514": " patyuḥ prasthānam ity āhur upāyākṣepam īdṛśam // DKd_2.152 //",
    "GK16dkavy12u:515": " pravṛttaiva prayāmīti vāṇī vallabha te mukhāt &",
    "GK16dkavy12u:516": " ayatāpi tvayedānīṃ mandapremṇā mamāsti kim // DKd_2.153 //",
    "GK16dkavy12u:517": " roṣākṣepo 'yam udriktasnehaniryantritātmanā &",
    "GK16dkavy12u:518": " saṃrabdhayā priyārabdhaṃ prayāṇaṃ yan niṣidhyate // DKd_2.154 //",
    "GK16dkavy12u:519": " mugdhā kāntasya yātroktiśravaṇād eva mūrchitā &",
    "GK16dkavy12u:520": " buddhvā vakti priyaṃ dṛṣṭvā kiṃ cireṇāgato bhavān // DKd_2.155 //",
    "GK16dkavy12u:521": " iti tatkālasaṃbhūtamūrchayākṣipyate gatiḥ &",
    "GK16dkavy12u:522": " kāntasya kātarākṣyā yan mūrchākṣepa sa īdṛśaḥ // DKd_2.156 //",
    "GK16dkavy12u:523": " nāghrātaṃ na kṛtaṃ karṇe strībhir madhuni nārpitam &",
    "GK16dkavy12u:524": " tvaddviṣāṃ dīrghikāsyeva viśīrṇaṃ nīlam utpalam // DKd_2.157 //",
    "GK16dkavy12u:525": " asāv anukrośākṣepaḥ sānukrośam ivotpale &",
    "GK16dkavy12u:526": " vyāvartya karma tadyogyaṃ śocyāvasthopadarśanāt // DKd_2.158 //",
    "GK16dkavy12u:527": " amṛtātmani padmānāṃ dveṣṭari snigdhatārake &",
    "GK16dkavy12u:528": " mukhendau tava satyasminn apareṇa kim indunā // DKd_2.159 //",
    "GK16dkavy12u:529": " iti mukhyendur ākṣipto guṇān gauṇenduvartinaḥ &",
    "GK16dkavy12u:530": " tatsamān darśayitveha śliṣṭākṣepas tathāvidhaḥ // DKd_2.160 //",
    "GK16dkavy12u:531": " artho na saṃbhṛtaḥ kaś cin na vidyā kā cid arcitā &",
    "GK16dkavy12u:532": " na tapaḥ saṃcintaṃ kiṃ cid gataṃ ca sakalaṃ vayaḥ // DKd_2.161 //",
    "GK16dkavy12u:533": " asāv anuśayākṣepo yasmād anuśayottaram &",
    "GK16dkavy12u:534": " arthārjanāder vyāvṛttir darśiteha gatāyuṣā // DKd_2.162 //",
    "GK16dkavy12u:535": " kim ayaṃ śaradambhodaḥ kiṃ vā haṃsakadambakam &",
    "GK16dkavy12u:536": " rutaṃ nūpurasaṃvādi śrūyate tan na toyadaḥ // DKd_2.163 //",
    "GK16dkavy12u:537": " ity ayaṃ saṃśayākṣepaḥ saṃśayo yan nivartyate &",
    "GK16dkavy12u:538": " dharmeṇa haṃsasulabhenāspṛṣṭaghanajānitā // DKd_2.164 //",
    "GK16dkavy12u:539": " citram ākrāntaviśvo 'pi vikramas te na tṛpyati &",
    "GK16dkavy12u:540": " kadā vā dṛśyate tṛptir udīrṇasya havir bhujaḥ // DKd_2.165 //",
    "GK16dkavy12u:541": " ayam arthāntarākṣepaḥ prakrānto yan nivāryate &",
    "GK16dkavy12u:542": " vismayo 'rthantarasyeha darśanāt tatsadharmaṇaḥ // DKd_2.166 //",
    "GK16dkavy12u:543": " na stūyase narendra tvaṃ dadāsīti kadā cana &",
    "GK16dkavy12u:544": " svam eva matvā gṛhṇanti yatas tvad dhanam arthinaḥ // DKd_2.167 //",
    "GK16dkavy12u:545": " ityevamādir ākṣepo hetvākṣepa iti smṛtaḥ &",
    "GK16dkavy12u:546": " anenaiva diśānye 'pi vikalpāḥ śakyam ūhitum // ity ākṣepacakram// //",
    "GK16dkavy12u:547": " jñeyah so 'rthāntaranyāso vastu prastutya kiṃ cana &",
    "GK16dkavy12u:548": " tatsādhanasamarthasya nyāso yo 'nyasya vastunaḥ // DKd_2.169 //",
    "GK16dkavy12u:549": " viśvavyāpī viśeṣasthaḥ śleṣāviddho virodhavān &",
    "GK16dkavy12u:550": " ayuktakārī yuktātmā yuktāyukto viparyayaḥ // DKd_2.170 //",
    "GK16dkavy12u:551": " ityevamādayo bhedāḥ prayogeṣv asya lakṣitāḥ &",
    "GK16dkavy12u:552": " udāharaṇamālaiṣāṃ rūpavyaktyai nidarśyate // DKd_2.171 //",
    "GK16dkavy12u:553": " bhagavantau jagannetre sūryācandramasāv api &",
    "GK16dkavy12u:554": " paśya gacchata evāstaṃ niyatiḥ kena laṅghyate // DKd_2.172 //",
    "GK16dkavy12u:555": " payomucaḥ parītāpaṃ haranty eva śarīriṇām &",
    "GK16dkavy12u:556": " nav ātmalābho mahatāṃ paraduḥkhopaśāntaye // DKd_2.173 //",
    "GK16dkavy12u:557": " utpādayati lokasya prītiṃ malayamārutaḥ &",
    "GK16dkavy12u:558": " nanu dākṣiṇyasaṃpannaḥ sarvasya bhavati priyaḥ // DKd_2.174 //",
    "GK16dkavy12u:559": " jagad ānandayaty eṣa malino 'pi niśākaraḥ &",
    "GK16dkavy12u:560": " anugṛhṇāti hi parān sadoṣo 'pi dvijeśvaraḥ // DKd_2.175 //",
    "GK16dkavy12u:561": " madhupānakalāt kaṇṭhān nirgato 'py alināṃ dhvaniḥ &",
    "GK16dkavy12u:562": " kaṭur bhavati karṇasya kāmināṃ pāpam īdṛśam // DKd_2.176 //",
    "GK16dkavy12u:563": " ayaṃ mama dahaty aṅgam ambhojadalasaṃstaraḥ &",
    "GK16dkavy12u:564": " hutāśanapratinidhir dāhātmā nanu yujyate // DKd_2.177 //",
    "GK16dkavy12u:565": " kṣiṇotu kāmaṃ śītāṃśuḥ kiṃ vasanto dunoti mām &",
    "GK16dkavy12u:566": " malinācaritaṃ karma surabher nanv asāṃpratam // DKd_2.178 //",
    "GK16dkavy12u:567": " kumudāny api dāhāya kim ayaṃ kamalākaraḥ &",
    "GK16dkavy12u:568": " na hīndugṛhyeṣūgreṣu sūryagṛhyo madhur bhavet //ity",
    "GK16dkavy12u:569": " arthāntaranyāsacakram// // DKd_2.179 //",
    "GK16dkavy12u:570": " śabdopātte prātīte vā sādṛśye vastunor dvayoḥ &",
    "GK16dkavy12u:571": " tatra yad bhedakathanaṃ vyatirekaḥ sa kathyate // DKd_2.180 //",
    "GK16dkavy12u:572": " dhairyalāvaṇyagāmbhīryapramukhais tvam udanvataḥ &",
    "GK16dkavy12u:573": " guṇais tulyo 'si bhedas tu vapuṣaivedṛśena te // DKd_2.181 //",
    "GK16dkavy12u:574": " ity ekavyatireko 'yaṃ dharmeṇaikatravartinā &",
    "GK16dkavy12u:575": " pratītiviṣayaprāpter bhedasyobhayavartinaḥ // DKd_2.182 //",
    "GK16dkavy12u:576": " abhinnavelau gambhīrāv amburāśir bhavān api &",
    "GK16dkavy12u:577": " asāv añjanasaṃkāśas tvaṃ tu cāmīkaradyutiḥ // DKd_2.183 //",
    "GK16dkavy12u:578": " ubhayavyatireko 'yam ubhayor bhedakau guṇau &",
    "GK16dkavy12u:579": " kārṣṇyaṃ piśaṅgatā cobhau yat pṛthag darśitāv iha // DKd_2.184 //",
    "GK16dkavy12u:580": " tvaṃ samudraś ca durvārau mahāsattvau satejasau &",
    "GK16dkavy12u:581": " ayaṃ tu yuvayor bhedaḥ sa jaḍātmā paṭur bhavān // DKd_2.185 //",
    "GK16dkavy12u:582": " sa eṣa śleṣarūpatvāt saśleṣa iti gṛhyatām &",
    "GK16dkavy12u:583": " sākṣepaś ca sahetuś ca darśyate tad api dvayam // DKd_2.186 //",
    "GK16dkavy12u:584": " sthitimān api dhīro 'pi ratnānām ākaro 'pi san &",
    "GK16dkavy12u:585": " tava kakṣāṃ na yāty eva malino makarālayaḥ // DKd_2.187 //",
    "GK16dkavy12u:586": " vahann api mahīṃ kṛtsnāṃ saśailadvīpasāgarām &",
    "GK16dkavy12u:587": " bhartṛbhāvād bhujaṅgānāṃ śeṣas tvatto nikṛṣyate // DKd_2.188 //",
    "GK16dkavy12u:588": " śabdopādānasādṛśyavyatireko 'yam īdṛśaḥ &",
    "GK16dkavy12u:589": " pratīyamānasādṛśyo 'py asti so 'py abhidhīyate // DKd_2.189 //",
    "GK16dkavy12u:590": " tvanmukhaṃ kamalaṃ ceti dvayor apy anayor bhidā &",
    "GK16dkavy12u:591": " kamalaṃ jalasaṃrohi tvanmukhaṃ tvadupāśrayam // DKd_2.190 //",
    "GK16dkavy12u:592": " abhrūvilāsam aspṛṣtamadarāgaṃ mṛgekṣaṇam &",
    "GK16dkavy12u:593": " idaṃ tu nayanadvandvaṃ tava taguṇabhūṣitam // DKd_2.191 //",
    "GK16dkavy12u:594": " pūrvasmin bhedamātroktir asminn ādhikyadarśanam &",
    "GK16dkavy12u:595": " sadṛśavyatirekaś ca punar anyaḥ pradarśyate // DKd_2.192 //",
    "GK16dkavy12u:596": " tvanmukhaṃ puṇḍarīkaṃ ca phulle surabhigandhinī &",
    "GK16dkavy12u:597": " bhramadbhramaram ambhojaṃ lolanetraṃ mukhaṃ tu te // DKd_2.193 //",
    "GK16dkavy12u:598": " candro 'yam ambarottaṃso haṃso 'yaṃ toyabhūṣaṇam &",
    "GK16dkavy12u:599": " nabho nakṣatramālīdam utphullakumudaṃ payaḥ // DKd_2.194 //",
    "GK16dkavy12u:600": " pratīymānaśauklyādisāmyayor viyadambhasoḥ &",
    "GK16dkavy12u:601": " kṛtaḥ pratītaśuddhyoś ca bhedo 'smiṃś candrahaṃsayoḥ // DKd_2.195 //",
    "GK16dkavy12u:602": " pūrvatra śābdavat sāmyam ubhayatrāpi bhedakam &",
    "GK16dkavy12u:603": " bhṛṅganetrādi tulyaṃ tat sadṛśavyatirekatā // DKd_2.196 //",
    "GK16dkavy12u:604": " aratnālokasaṃhāryam ahāryaṃ sūryaraśmibhiḥ &",
    "GK16dkavy12u:605": " dṛṣṭirodhakaraṃ yūnāṃ yauvanaprabhavaṃ tamaḥ // DKd_2.197 //",
    "GK16dkavy12u:606": " sajātīvyatireko 'yaṃ tamojāter idaṃ tamaḥ &",
    "GK16dkavy12u:607": " dṛṣṭirodhitayā tulyaṃ bhinnam anyair adarśi tat //iti vyatirekacakram// //",
    "GK16dkavy12u:608": " prasiddhahetuvyāvṛttyā yat kiṃciṭ kāraṇāntaram &",
    "GK16dkavy12u:609": " yatra svābhāvikatvaṃ vā vibhāvyaṃ sā vibhāvanā // DKd_2.199 //",
    "GK16dkavy12u:610": " apītakṣībakādambam asaṃmṛṣṭābhalāmbaram &",
    "GK16dkavy12u:611": " aprasāditaśuddhāmbu jagad āsīn manoharam // DKd_2.200 //",
    "GK16dkavy12u:612": " anañjitāsitā dṛṣṭir bhrūr anāvarjitā natā &",
    "GK16dkavy12u:613": " arañjito 'ruṇaś cāyam adharas tava sundari // DKd_2.201 //",
    "GK16dkavy12u:614": " yad apītādijanyaṃ syāt kṣībatvādyanyahetujam &",
    "GK16dkavy12u:615": " ahetukaṃ ca tasyeha vivakṣety aviruddhatā // DKd_2.202 //",
    "GK16dkavy12u:616": " vaktraṃ nisargasurabhi vapur avyājasundaram &",
    "GK16dkavy12u:617": " akāraṇaripuś candro nirnimittāsuhṛt smaraḥ // DKd_2.203 //",
    "GK16dkavy12u:618": " nisargādipadair atra hetuḥ sākṣān nivartitaḥ &",
    "GK16dkavy12u:619": " uktaṃ ca surabhitvādi phalaṃ tat sā vibhāvanā //iti vibhāvanācakram// //",
    "GK16dkavy12u:620": " vastu kiṃcid abhipretya tattulyasyānyavastunaḥ &",
    "GK16dkavy12u:621": " uktiḥ saṃkṣeparūpatvāt sā samāsoktir iṣyate // DKd_2.205 //",
    "GK16dkavy12u:622": " piban madhu yathākāmaṃ bhramaraḥ phullapaṅkaje &",
    "GK16dkavy12u:623": " apy asaṃnaddhasaurabhyaṃ paśya cumbati kuḍmalam // DKd_2.206 //",
    "GK16dkavy12u:624": " iti prauḍhāṅganābaddharatilīlasya rāgiṇaḥ &",
    "GK16dkavy12u:625": " kasyāṃ cid iha bālāyām icchāvṛttir vibhāvyate // DKd_2.207 //",
    "GK16dkavy12u:626": " viśeṣyamātrabhinnāpi tulyākāraviśeṣaṇā &",
    "GK16dkavy12u:627": " asty asāv aparāpy asti bhinnābhinnaviśeṣaṇā // DKd_2.208 //",
    "GK16dkavy12u:628": " rūḍhamūlaḥ phalabharaiḥ puṣṇann aniśam arthinaḥ &",
    "GK16dkavy12u:629": " sāndracchāyo mahāvṛkṣaḥ so 'yam āsādito mayā // DKd_2.209 //",
    "GK16dkavy12u:630": " analpaviṭapābhogaḥ phalapuṣpasamṛddhimān &",
    "GK16dkavy12u:631": " socchrayaḥ sthairyavān daivād eṣa labdho mayā drumaḥ // DKd_2.210 //",
    "GK16dkavy12u:632": " ubhayatra pumān kaś cid vṛkṣatvenovarṇitaḥ &",
    "GK16dkavy12u:633": " sarve sādhāraṇā dharmāḥ pūrvatrānyatra tu dvayam // DKd_2.211 //",
    "GK16dkavy12u:634": " nivṛttavyālasaṃsargo nisargamadhurāśayaḥ &",
    "GK16dkavy12u:635": " ayam ambhonidhiḥ kaṣṭaṃ kālena pariśuṣyati // DKd_2.212 //",
    "GK16dkavy12u:636": " ity āpūrvasamāsoktiḥ pūrvadharmanivartanāt &",
    "GK16dkavy12u:637": " samudreṇa samānasya puṃso vyāpattisūcanāt //iti samāsokticakram// //",
    "GK16dkavy12u:638": " vivakṣā yā viśeṣasya lokasīmātivartinī &",
    "GK16dkavy12u:639": " asāv atiśayoktiḥ syād alaṃkārottamā yathā // DKd_2.214 //",
    "GK16dkavy12u:640": " mallikāmālabhāriṇyaḥ sarvāṅgīṇārdracandanāḥ [[com: sarvāṅgaṃ vyāpnotīti sarvāṅgīṇam]] &",
    "GK16dkavy12u:641": " kṣaumavatyo na lakṣyante jyotsnāyām abhisārikāḥ // DKd_2.215 //",
    "GK16dkavy12u:642": " candrātapasya bāhulyam uktam utkarṣavattayā &",
    "GK16dkavy12u:643": " saṃśayātiśayādīnāṃ vyaktyai kiṃ cin nidarśyate // DKd_2.216 //",
    "GK16dkavy12u:644": " stanayor jaghanasyāpi madhye madhyaṃ priye tava &",
    "GK16dkavy12u:645": " asti nāstīti saṃdeho na me 'dyāpi nivartate // DKd_2.217 //",
    "GK16dkavy12u:646": " nirṇetuṃ śakyam astīti madhyaṃ tava nitambini &",
    "GK16dkavy12u:647": " anyathānupapattyaiva payodharabharasthiteḥ // DKd_2.218 //",
    "GK16dkavy12u:648": " aho viśālaṃ bhūpāla bhuvanatritayodaram &",
    "GK16dkavy12u:649": " māti mātum aśakyo 'pi yaśorāśir yad atra te // DKd_2.219 //",
    "GK16dkavy12u:650": " alaṃkārāntarāṇām apy ekam āhuḥ parāyaṇam &",
    "GK16dkavy12u:651": " vāgīśamahitām uktim imām atiśayāhvayam //ity atiśayokticakram// //",
    "GK16dkavy12u:652": " anyathaiva sthitā vṛttiś cetanasyetarasya vā &",
    "GK16dkavy12u:653": " anyathotprekṣyate yatra tām utprekṣāṃ vidur yathā // DKd_2.221 //",
    "GK16dkavy12u:654": " mādhyaṃdinārkasaṃtaptaḥ sarasīṃ gāhate gajaḥ &",
    "GK16dkavy12u:655": " manye mārtaṇḍagṛhyāṇi padmāny uddhartum udyataḥ // DKd_2.222 //",
    "GK16dkavy12u:656": " snātuṃ pātuṃ bisāny attuṃ kariṇo jalagāhanam &",
    "GK16dkavy12u:657": " tadvairaniṣkrayāyeti kavinotprekṣya varṇyate // DKd_2.223 //",
    "GK16dkavy12u:658": " karṇasya bhūṣaṇam idaṃ mamāyātivirodhinaḥ &",
    "GK16dkavy12u:659": " iti karṇotpalaṃ prāyas tava dṛṣṭyā vilaṅghyate // DKd_2.224 //",
    "GK16dkavy12u:660": " apāṅgabhāgapātinyā dṛṣṭer aṃśubhir utpalam &",
    "GK16dkavy12u:661": " spṛśyate vā na vety evaṃ kavinotprekṣya varṇyate // DKd_2.225 //",
    "GK16dkavy12u:662": " limpatīva tamo 'ṅgāni varṣatīvāñjanaṃ nabhaḥ &",
    "GK16dkavy12u:663": " itīdam api bhūyiṣṭham utprekṣālakṣaṇānanvitam // DKd_2.226 //",
    "GK16dkavy12u:664": " keṣāṃ cid upamābhrāntir ivaśrutyeha jāyate &",
    "GK16dkavy12u:665": " nopamānaṃ tiṅantenety atikramyāptabhāṣitam // DKd_2.227 //",
    "GK16dkavy12u:666": " upamānopameyatvaṃ tulyadharmavyapekṣayā &",
    "GK16dkavy12u:667": " limpates tamasaś cāsau dharmaḥ ko 'tra samīkṣyate // DKd_2.228 //",
    "GK16dkavy12u:668": " yadi lepanam eveṣṭaṃ limpatir nāma ko 'paraḥ &",
    "GK16dkavy12u:669": " sa eva dharmo dharmī cety anunmatto na bhāṣate // DKd_2.229 //",
    "GK16dkavy12u:670": " kartā yady upamānaṃ syān nyagbhūto 'sau kriyāpade &",
    "GK16dkavy12u:671": " svakriyāsādhanavyagro nālam anyad apekṣitum // DKd_2.230 //",
    "GK16dkavy12u:672": " yo limpaty amunā tulyaṃ tama ity api śaṃsataḥ &",
    "GK16dkavy12u:673": " aṅgānīti na saṃbaddhaṃ so 'pi mṛgyaḥ samo guṇaḥ // DKd_2.231 //",
    "GK16dkavy12u:674": " yathendur iva te vaktram iti kāntiḥ pratīyate &",
    "GK16dkavy12u:675": " na tathā limpater lepād anyad atra pratīyate // DKd_2.232 //",
    "GK16dkavy12u:676": " tad upaśleṣaṇārtho 'yaṃ limpatir dhvāntakartṛkaḥ &",
    "GK16dkavy12u:677": " aṅgakarmā ca puṃsaivam utprekṣyata itīṣyatām // DKd_2.233 //",
    "GK16dkavy12u:678": " manye śaṅke dhruvaṃ prāyo nūnam ityevamādibhiḥ &",
    "GK16dkavy12u:679": " utprekṣā vyajyate śabdair ivaśabdo 'pi tādṛśaḥ // ity utprekṣācakram// //",
    "GK16dkavy12u:680": " hetuś ca sūkṣmaleśau ca vācām uttamabhūṣaṇam &",
    "GK16dkavy12u:681": " kārakajñāpakau hetū tau cānekavidhau yathā // DKd_2.235 //",
    "GK16dkavy12u:682": " ayam āndolitaprauḍhacandanadrumapallavaḥ &",
    "GK16dkavy12u:683": " utpādayati sarvasya prītiṃ malayamārutaḥ // DKd_2.236 //",
    "GK16dkavy12u:684": " prītyutpādanayogyasya rūpasyātropabṛṃhaṇam &",
    "GK16dkavy12u:685": " alaṃkāratayoddiṣṭaṃ nivṛttāv api tat samam // DKd_2.237 //",
    "GK16dkavy12u:686": " candanāraṇyam ādhūya spṛṣṭvā malayanirjharān &",
    "GK16dkavy12u:687": " pathikānām abhāvāya pavano 'yam upasthitaḥ // DKd_2.238 //",
    "GK16dkavy12u:688": " abhāvasādhanāyālam evaṃbhūto hi mārutaḥ &",
    "GK16dkavy12u:689": " virahajvarasaṃbhūtamanojñārocake jane // DKd_2.239 //",
    "GK16dkavy12u:690": " nivartye ca vikārye ca hetutvaṃ tadapekṣayā &",
    "GK16dkavy12u:691": " prāpye tu karmaṇi prāyaḥ kriyāpekṣaiva hetutā // DKd_2.240 //",
    "GK16dkavy12u:692": " hetur nirvartanīyasya darśitaḥ śeṣayor dvayoḥ &",
    "GK16dkavy12u:693": " dattvodāharaṇadvandvaṃ jñāpako varṇayiṣyate // DKd_2.241 //",
    "GK16dkavy12u:694": " utpravālāṇy araṇyāni vāpyaḥ saṃphullapaṅkajāḥ &",
    "GK16dkavy12u:695": " candraḥ pūrṇaś ca kāmena pānthadṛṣṭer viṣaṃ kṛtam // DKd_2.242 //",
    "GK16dkavy12u:696": " mānayogyāṃ karomīti priyasthānasthitāṃ sakhīm &",
    "GK16dkavy12u:697": " bālā bhrūbhaṅgajihmākṣī paśyati sphuritādharā // DKd_2.243 //",
    "GK16dkavy12u:698": " gato 'stam arko bhātīndur yānti vāsāya pakṣiṇaḥ &",
    "GK16dkavy12u:699": " itīdam api sādhv eva kālāvasthānivedane // DKd_2.244 //",
    "GK16dkavy12u:700": " avadhyair indupādānām asādhyaiś candanāmbhasām &",
    "GK16dkavy12u:701": " dehoṣmabhiḥ subodhaṃ te sakhi kāmāturaṃ manaḥ // DKd_2.245 //",
    "GK16dkavy12u:702": " iti lakṣyāḥ prayogeṣu ramyā jñāpakahetavaḥ &",
    "GK16dkavy12u:703": " abhāvahetavaḥ ke cid vyāhriyante manoharāḥ // DKd_2.246 //",
    "GK16dkavy12u:704": " anabhyāsena vidyānām asaṃsargeṇa dhīmatām &",
    "GK16dkavy12u:705": " anigraheṇa cākṣāṇāṃjāyate vyasanaṃ nṛṇām // DKd_2.247 //",
    "GK16dkavy12u:706": " gataḥ kāmakathonmādo galito yauvanajvaraḥ &",
    "GK16dkavy12u:707": " kṣato mohaś cyutā tṛṣṇā kṛtaṃ puṇyāśrame manaḥ // DKd_2.248 //",
    "GK16dkavy12u:708": " vanāny amūni na gṛhāṇy etā nadyo na yoṣitaḥ &",
    "GK16dkavy12u:709": " mṛgā ime na dāyādās tan me nandati mānasam // DKd_2.249 //",
    "GK16dkavy12u:710": " atyantam asad āryāṇāṃ analocitaceṣṭitam &",
    "GK16dkavy12u:711": " atas teṣāṃ vivardhante satataṃ sarvasaṃpadaḥ // DKd_2.250 //",
    "GK16dkavy12u:712": " udyānasahakārāṇām anudbhinnā na mañjarī &",
    "GK16dkavy12u:713": " deyaḥ pathikanārīṇāṃ satilaḥ salilāñjaliḥ // DKd_2.251 //",
    "GK16dkavy12u:714": " prāgabhāvādirūpasya hetutvam iha vastunaḥ &",
    "GK16dkavy12u:715": " bhāvābhāvasvarūpasya kāryasyotpādanaṃ prati // DKd_2.252 //",
    "GK16dkavy12u:716": " dūrakāryas tatsahajaḥ kāryānantarajas tathā &",
    "GK16dkavy12u:717": " ayuktayuktakāryau cety asaṃkhyāś citrahetavaḥ // DKd_2.253 //",
    "GK16dkavy12u:718": " te 'mī prayogamārgeṣu gauṇavṛttivyapāśrayāḥ &",
    "GK16dkavy12u:719": " atyantasundarā dṛṣṭās tadudāhṛtayo yathā // DKd_2.254 //",
    "GK16dkavy12u:720": " tvadapāṅgāhvayaṃ jaitram anaṅgāstraṃ yad aṅgane &",
    "GK16dkavy12u:721": " muktaṃ tad anyatas tena so 'py ahaṃ manasi kṣataḥ // DKd_2.255 //",
    "GK16dkavy12u:722": " āvirbhavati nārīṇāṃ vayaḥ paryastaśaiśavaṃ &",
    "GK16dkavy12u:723": " sahaiva vividhaiḥ puṃsām aṅgajonmādavibhramaiḥ // DKd_2.256 //",
    "GK16dkavy12u:724": " paścāt paryasya kiraṇānudīrṇaṃ candramaṇḍalam &",
    "GK16dkavy12u:725": " prāg eva hariṇākṣīṇām udīrṇo rāgasāgaraḥ // DKd_2.257 //",
    "GK16dkavy12u:726": " rājñāṃ hastāravindāni kuḍmalīkurute kutaḥ &",
    "GK16dkavy12u:727": " deva tvaccaraṇadvandvarāgabālātapaḥ spṛśan // DKd_2.258 //",
    "GK16dkavy12u:728": " pāṇipadmāni bhūpānāṃ saṃkocayitum īśate &",
    "GK16dkavy12u:729": " tvatpādanakhacandrāṇām arciṣaḥ kundanirmalāḥ // DKd_2.259 //",
    "GK16dkavy12u:730": " iti hetuvikalpānāṃ darśitā gatir īdṛśī // iti hetucakram// &",
    "GK16dkavy12u:731": " iṅgitākāralakṣyo 'rthaḥ saukṣmyāt sūkṣma iti smṛtaḥ // DKd_2.260 //",
    "GK16dkavy12u:732": " kadā nau saṃgamo bhāvīty ākīrṇe vaktum akṣamam &",
    "GK16dkavy12u:733": " avetya kāntam abalā līlāpadmaṃ nyamīlayat // DKd_2.261 //",
    "GK16dkavy12u:734": " padmasaṃmīlanād atra sūcito niśi saṃgamaḥ &",
    "GK16dkavy12u:735": " āśvāsayitum icchantyā priyam aṅgajapīḍitam // DKd_2.262 //",
    "GK16dkavy12u:736": " madarpitadṛśas tasyā gītagoṣṭhyām avardhata &",
    "GK16dkavy12u:737": " uddāmarāgataralā chāyā kāpi mukhāmbuje // DKd_2.263 //",
    "GK16dkavy12u:738": " ity anudbhinnarūpatvād ratyutsavamanorathah &",
    "GK16dkavy12u:739": " anullaṅhgyaiva sūkṣmatvam abhūd atra vyavasthitaḥ //iti sūkṣmacakram// //",
    "GK16dkavy12u:740": " leśo leśena nirbhinnavasturūpanigūhanam &",
    "GK16dkavy12u:741": " udāharaṇa evāsya rūpam āvirbhaviṣyati // DKd_2.265 //",
    "GK16dkavy12u:742": " rājakanyānuraktaṃ māṃ romodbhedena rakṣakaḥ &",
    "GK16dkavy12u:743": " avagaccheyur ā jñātam aho śītānilaṃ vanam // DKd_2.266 //",
    "GK16dkavy12u:744": " ānandāśru pravṛttaṃ me kathaṃ dṛṣṭvaiva kanyakām &",
    "GK16dkavy12u:745": " akṣi me puṣparajasā vātoddhūtena dūṣitam // DKd_2.267 //",
    "GK16dkavy12u:746": " ity evam ādisthāne 'yam alaṃkāro 'tiśobhate &",
    "GK16dkavy12u:747": " leśam eke vidur nindāṃ stutiṃ vā leśataḥ kṛtām // DKd_2.268 //",
    "GK16dkavy12u:748": " yuvaiṣa guṇavān rājā yogyas te patir ūrjitaḥ &",
    "GK16dkavy12u:749": " raṇotsave manaḥ saktaṃ yasya kāmotsavād api // DKd_2.269 //",
    "GK16dkavy12u:750": " vīryotkarṣastutir nindaivāsmin bhāvanivṛttaye &",
    "GK16dkavy12u:751": " kanyāyāḥ kalpate bhogān nirvivikṣor nirantaram // DKd_2.270 //",
    "GK16dkavy12u:752": " capalo nirdayaś cāsau janaḥ kiṃ tena me sakhi &",
    "GK16dkavy12u:753": " āgaḥpramārjanāyaiva cāṭavo yena śikṣitāḥ // DKd_2.271 //",
    "GK16dkavy12u:754": " doṣābhāso guṇaḥ ko 'pi darśitaś cāṭukāritā &",
    "GK16dkavy12u:755": " mānaṃ sakhijanoddiṣṭaṃ kartuṃ rāgād aśaktayā // iti leśacakram// //",
    "GK16dkavy12u:756": " uddiṣṭānāṃ padārthānām anūddeśo yathākramam &",
    "GK16dkavy12u:757": " yathāsaṃkhyam iti proktaṃ saṃkhyānaṃ krama ity api // DKd_2.273 //",
    "GK16dkavy12u:758": " dhruvaṃ te coritā tanvi smitekṣaṇamukhadyutiḥ &",
    "GK16dkavy12u:759": " snātum ambhaḥpraviṣṭāyāḥ kumudotpalapaṅkajaiḥ // iti kramaḥ// // DKd_2.274",
    "GK16dkavy12u:760": " preyaḥ priyatarākhyānaṃ rasavad rasapeśalam &",
    "GK16dkavy12u:761": " ūrjasvi rūḍhāhaṃkāraṃ yuktotkarṣaṃ ca tat trayam // DKd_2.275 //",
    "GK16dkavy12u:762": " adya yā mama govinda jātā tvayi gṛhāgate &",
    "GK16dkavy12u:763": " kālenaiṣā bhavet prītis tavaivāgamanāt punaḥ // DKd_2.276 //",
    "GK16dkavy12u:764": " ity āha yuktaṃ viduro nānyatas tādṛśī dhṛtiḥ &",
    "GK16dkavy12u:765": " bhaktimātrasamārādhyaḥ suprītaś ca tato hariḥ // DKd_2.277 //",
    "GK16dkavy12u:766": " somaḥ sūryo marudbhūmir vyoma hotānalo jalam &",
    "GK16dkavy12u:767": " iti rūpāṇy atikramya tvāṃ draṣṭuṃ deva ke vayam // DKd_2.278 //",
    "GK16dkavy12u:768": " iti sākṣātkṛte deve rājño yad rātavarmaṇaḥ &",
    "GK16dkavy12u:769": " prītiprakāśanaṃ tac ca preya ity avagamyatām // DKd_2.279 //",
    "GK16dkavy12u:770": " mṛte 'ti pretya saṃgantuṃ yayā me maraṇaṃ matam &",
    "GK16dkavy12u:771": " saivāvantī mayā labdhā katham atraiva janmani // DKd_2.280 //",
    "GK16dkavy12u:772": " prāk prītir darśitā seyaṃ ratiḥ śṛṅgāratāṃ gatā &",
    "GK16dkavy12u:773": " rūpabāhulyayogena tad idaṃ rasavadvacaḥ // DKd_2.281 //",
    "GK16dkavy12u:774": " nigṛhya keśeṣv ākṛṣṭā kṛṣṇā yenāgrato mama &",
    "GK16dkavy12u:775": " so 'yaṃ duḥśāsanaḥ pāpo labdhaḥ kiṃ jīvati kṣaṇam // DKd_2.282 //",
    "GK16dkavy12u:776": " ity āruhya parāṃ koṭiṃ krodho raudrātmatāṃ gataḥ &",
    "GK16dkavy12u:777": " bhīmasya paśyataḥ śatrum ity etad rasavadvacaḥ // DKd_2.283 //",
    "GK16dkavy12u:778": " ajitvā sārṇavām urvīm aniṣṭvā vividhair makhaiḥ &",
    "GK16dkavy12u:779": " adatvā cārtham arthibhyo bhaveyaḥ pārthivaḥ katham // DKd_2.284 //",
    "GK16dkavy12u:780": " ity utsāhaḥ prakṛṣṭātmā tiṣṭhan vīrarasātmanā &",
    "GK16dkavy12u:781": " rasavattvaṃ girām āsāṃ samarthayitum īśvaraḥ // DKd_2.285 //",
    "GK16dkavy12u:782": " yasyāḥ kusumaśayyāpi komalāṅgyā rujākarī &",
    "GK16dkavy12u:783": " sādhiśete kathaṃ tanvī hutāśanavatīṃ citām // DKd_2.286 //",
    "GK16dkavy12u:784": " iti kāruṇyam udriktam alaṃkāratayā smṛtam &",
    "GK16dkavy12u:785": " tathāpare 'pi bībhatsahāsyādbhutabhayānakāḥ // DKd_2.287 //",
    "GK16dkavy12u:786": " pāyaṃ pāyaṃ tavārīṇāṃ śoṇitaṃ pāṇisaṃpuṭaiḥ &",
    "GK16dkavy12u:787": " kauṇapāḥ saha nṛtyanti kabandhair antrabhūṣaṇāḥ // DKd_2.288 //",
    "GK16dkavy12u:788": " idam amlānamānāyā lagnaṃ stanataṭe tava &",
    "GK16dkavy12u:789": " chādyatām uttarīyeṇa navaṃ nakhapadaṃ sakhi // DKd_2.289 //",
    "GK16dkavy12u:790": " aṃśukāni pravālāni puṣpaṃ hārādibhūṣaṇam &",
    "GK16dkavy12u:791": " śākhāś ca mandirāṇy eṣāṃ citraṃ nandanaśākhinām // DKd_2.290 //",
    "GK16dkavy12u:792": " idaṃ maghonaḥ kuliśaṃ dhārāsaṃnihitānalam &",
    "GK16dkavy12u:793": " smaraṇaṃ yasya daityastrīgarbhapātāya kalpate // DKd_2.291 //",
    "GK16dkavy12u:794": " vākyasyāgrāmyatāyonir mādhurye darśito rasaḥ &",
    "GK16dkavy12u:795": " iha tv aṣṭarasāyattā rasavattā smṛtā girām //iti rasavaccakram// //",
    "GK16dkavy12u:796": " apakartāham asmīti hṛdi te mā sma bhūd bhayam &",
    "GK16dkavy12u:797": " vimukheṣu na me khaḍgaḥ prahartuṃ jātu vāñchati // DKd_2.293 //",
    "GK16dkavy12u:798": " iti muktaḥ paro yuddhe niruddho darpaśalinā &",
    "GK16dkavy12u:799": " puṃsā kenāpi taj jñeyam ūrjasvītyevamādikam //ity ūrjasvi// // DKd_2.294",
    "GK16dkavy12u:800": " artham iṣṭam anākhyāya sākṣāt tasyaiva siddhaye &",
    "GK16dkavy12u:801": " yat prakārāntarākhyānaṃ paryāyoktaṃ tad iṣyate // DKd_2.295 //",
    "GK16dkavy12u:802": " daśaty asau parabhṛtah sahakārasya mañjarīm &",
    "GK16dkavy12u:803": " tam ahaṃ vārayiṣyāmi yuvābhyāṃ svairam āsyatām // DKd_2.296 //",
    "GK16dkavy12u:804": " saṃgamayya sakhīṃ yūnā saṃkete tadratotsavaṃ &",
    "GK16dkavy12u:805": " nirvartayitum icchantyā kayāpy apasṛtaṃ tataḥ //iti paryāyoktam// //",
    "GK16dkavy12u:806": " kiṃcidārabhamāṇasya kāryaṃ daivavaśāt punaḥ &",
    "GK16dkavy12u:807": " tatsādhanasamāpattir yā tad āhuḥ samāhitam // DKd_2.298 //",
    "GK16dkavy12u:808": " mānam asyā nirākartuṃ pādayor me patiṣyataḥ &",
    "GK16dkavy12u:809": " upakārāya diṣṭyaitad udīrṇaṃ ghanagarjitam // iti samāhitam// // DKd_2.299",
    "GK16dkavy12u:810": " āśayasya vibhūter vā yan mahatvam anuttamam &",
    "GK16dkavy12u:811": " udāttaṃ nāma taṃ prāhur alaṃkāraṃ manīṣibhiḥ // DKd_2.300 //",
    "GK16dkavy12u:812": " guroḥ śasanam atyetuṃ na śaśāka sa rāghavaḥ &",
    "GK16dkavy12u:813": " yo rāvaṇaśiraśchedakāryabhāre 'py aviklavaḥ // DKd_2.301 //",
    "GK16dkavy12u:814": " ratnabhittiṣu saṃkrāntaiḥ pratibimbaśatair vṛtaḥ &",
    "GK16dkavy12u:815": " jñāto laṅkeśvaraḥ kṛcchrād āñjaneyena tattvataḥ // DKd_2.302 //",
    "GK16dkavy12u:816": " pūrvatrāśayamāhātmyam atrābhyudayagauravam &",
    "GK16dkavy12u:817": " suvyañjitam iti proktaṃ udāttadvayam apy adaḥ // ity udāttam// //",
    "GK16dkavy12u:818": " apahnutir apahnutya kiṃcid anyārthadarśanam &",
    "GK16dkavy12u:819": " na pañceṣu smaras tasya sahasraṃ patriṇām iti // DKd_2.304 //",
    "GK16dkavy12u:820": " candanaṃ candrikā mando gandhavāhaś ca dakṣiṇaḥ &",
    "GK16dkavy12u:821": " seyam agnimayī sṛṣṭir mayi śītā parān prati // DKd_2.305 //",
    "GK16dkavy12u:822": " śaiśiryam abhyupetyaiva pareṣvātmani kāminā &",
    "GK16dkavy12u:823": " auṣṇyaprakāśanāt tasya seyaṃ viṣayaniḥnutiḥ // DKd_2.306 //",
    "GK16dkavy12u:824": " amṛtasyandikiraṇaś candramā nāmato mataḥ &",
    "GK16dkavy12u:825": " anya evāyam arthātmā viṣaniṣyandidīdhitiḥ // DKd_2.307 //",
    "GK16dkavy12u:826": " iti candratvam evendau nivartyārthāntarātmatā &",
    "GK16dkavy12u:827": " uktā smarārtenety eṣā svarūpāpahnutir matā // DKd_2.308 //",
    "GK16dkavy12u:828": " upamāpahnutiḥ pūrvam upamāsv eva darśitā &",
    "GK16dkavy12u:829": " ity apahnutibhedānāṃ lakṣyo lakṣyeṣu vistaraḥ //ity apahanutiḥ// //",
    "GK16dkavy12u:830": " śliṣṭam iṣṭam anekārtham ekarūpānvitaṃ vacaḥ &",
    "GK16dkavy12u:831": " tad abhinnapadaṃ bhinnapadaprāyam iti dvidhā // DKd_2.310 //",
    "GK16dkavy12u:832": " asāv udayam ārūḍhaḥ kāntimān raktamaṇḍalaḥ &",
    "GK16dkavy12u:833": " rājā harati lokasya hṛdayaṃ mṛdubhiḥ karaiḥ // DKd_2.311 //",
    "GK16dkavy12u:834": " doṣākareṇa saṃbadhnannakṣatrapathavartinā &",
    "GK16dkavy12u:835": " rājñā pradoṣo mām ittham apriyaṃ kiṃ na bādhate // DKd_2.312 //",
    "GK16dkavy12u:836": " upamārūpakākṣepavyatirekādigocarāḥ &",
    "GK16dkavy12u:837": " prāg eva darśitāḥ śleṣā darśyante ke canāpare // DKd_2.313 //",
    "GK16dkavy12u:838": " asty abhinnakriyaḥ kaś cid aviruddhakriyo 'paraḥ &",
    "GK16dkavy12u:839": " viruddhakarmā cāsty anyaḥ śleṣo niyamavān api // DKd_2.314 //",
    "GK16dkavy12u:840": " niyamākṣeparūpoktir avirodhī virodhy api &",
    "GK16dkavy12u:841": " teṣāṃ nidarśaneṣv eva rūpam āvirbhaviṣyati // DKd_2.315 //",
    "GK16dkavy12u:842": " vakrāḥ svabhāvamadhurāḥ śaṃsantyo rāgam ulbaṇam &",
    "GK16dkavy12u:843": " dṛśo dūtyaś ca karṣanti kāntābhiḥ preṣitāḥ priyān // DKd_2.316 //",
    "GK16dkavy12u:844": " madhurā rāgavardhinyaḥ komalāḥ kokilāgiraḥ &",
    "GK16dkavy12u:845": " ākarṇyante madakalāh śliṣyante cāsitekṣanāḥ // DKd_2.317 //",
    "GK16dkavy12u:846": " rāgam ādarśayann eṣa vāruṇīyogavardhitam &",
    "GK16dkavy12u:847": " tirobhavati dharmāṃśur aṅgajas tu vijṛṃbhate // DKd_2.318 //",
    "GK16dkavy12u:848": " nistriṃśatvam asāv eva dhanuṣy evāsya vakratā &",
    "GK16dkavy12u:849": " śareṣv eva narendrasya mārgaṇatvaṃ ca vartate // DKd_2.319 //",
    "GK16dkavy12u:850": " padmānām eva daṇḍeṣu kaṇṭakas tvayi rakṣati &",
    "GK16dkavy12u:851": " athavā dṛśyate rāgimithunāliṅganeṣv api // DKd_2.320 //",
    "GK16dkavy12u:852": " mahībhṛdbhūrikaṭakas tejasvī niyatodayaḥ &",
    "GK16dkavy12u:853": " dakṣaḥ prajāpatiś cāsīt svāmī śaktidharaś ca saḥ // DKd_2.321 //",
    "GK16dkavy12u:854": " acyuto 'py avṛṣacchedī rājāpy aviditakṣayaḥ &",
    "GK16dkavy12u:855": " devo 'py avibudho jajñe śaṃkaro 'py abhujaṅgavān //iti śleṣacakram// //",
    "GK16dkavy12u:856": " guṇajātikriyādīnāṃ yat tu vaikalyadarśanam &",
    "GK16dkavy12u:857": " viśeṣadarśanāyaiva sā viśeṣoktir iṣyate // DKd_2.323 //",
    "GK16dkavy12u:858": " na kaṭhoraṃ na vā tīkṣṇam āyudhaṃ puṣpadhanvanaḥ &",
    "GK16dkavy12u:859": " tathāpi jitam evāsīd amunā bhuvanatrayam // DKd_2.324 //",
    "GK16dkavy12u:860": " na devakanyakā nāpi gandharvakulasaṃbhavā &",
    "GK16dkavy12u:861": " tathāpy eṣā tapobhaṅgaṃ vidhātuṃ vedhaso 'py alam // DKd_2.325 //",
    "GK16dkavy12u:862": " na baddhā bhrūkuṭir nāpi sphurito daśanacchadaḥ &",
    "GK16dkavy12u:863": " na ca raktābhavad dṛṣṭir jitaṃ ca dviṣatāṃ kulam // DKd_2.326 //",
    "GK16dkavy12u:864": " na rathā na ca mātaṅgā na hayā na ca pattayaḥ &",
    "GK16dkavy12u:865": " strīṇām apāṅgadṛṣṭyaiva jīyate jagatāṃ trayam // DKd_2.327 //",
    "GK16dkavy12u:866": " ekacakro ratho yantā vikalo viṣamā hayāḥ &",
    "GK16dkavy12u:867": " ākrāmaty eva tejasvī tathāpy arko nabhastalam // DKd_2.328 //",
    "GK16dkavy12u:868": " saiṣā hetuviśeṣoktis tejasvīti viśeṣaṇāt &",
    "GK16dkavy12u:869": " ayam eva kramo 'nyeṣāṃ bhedānām api kalpane//iti viśeṣokticakram// //",
    "GK16dkavy12u:870": " vivakṣitaguṇotkṛṣtair yat samīkṛtya kasya cit &",
    "GK16dkavy12u:871": " kīrtanaṃ stutinindārthaṃ sā matā tulyayogitā // DKd_2.330 //",
    "GK16dkavy12u:872": " yamaḥ kubero varuṇaḥ sahasrākṣo bhavān api &",
    "GK16dkavy12u:873": " bibhranty ananyaviṣayāṃ lokapāla iti śrutim // DKd_2.331 //",
    "GK16dkavy12u:874": " saṃgatāni mṛgākṣīṇāṃ taḍidvilasitāni ca &",
    "GK16dkavy12u:875": " kṣaṇadvayaṃ na tiṣṭhanti ghanārabdhāny api svayam //iti tulyayogitā// //",
    "GK16dkavy12u:876": " viruddhānāṃ padārthānāṃ yatra saṃsargadarśanam &",
    "GK16dkavy12u:877": " viśeṣadarśanāyaiva sa virodhaḥ smṛto yathā // DKd_2.333 //",
    "GK16dkavy12u:878": " kūjitaṃ rājahaṃsānāṃ vardhate madamañjulam &",
    "GK16dkavy12u:879": " kṣīyate ca mayūrāṇāṃ rutam utkrāntasauṣṭhavam // DKd_2.334 //",
    "GK16dkavy12u:880": " prāvṛṣeṇyair jaladharair ambaraṃ durdināyate &",
    "GK16dkavy12u:881": " rāgeṇa punar ākrāntaṃ jāyate jagatāṃ manaḥ // DKd_2.335 //",
    "GK16dkavy12u:882": " tanumadhyaṃ pṛthuśroṇi raktauṣṭham asitekṣaṇam &",
    "GK16dkavy12u:883": " natanābhi vapuḥ strīṇāṃ kaṃ na haraty unnatastanam // DKd_2.336 //",
    "GK16dkavy12u:884": " mṛṇālabāhu rambhoru padmotpalamukhekṣaṇam &",
    "GK16dkavy12u:885": " api te rūpam asmākaṃ tanvi tāpāya kalpate // DKd_2.337 //",
    "GK16dkavy12u:886": " udyānamārutoddhūtāś cūtacampakareṇavaḥ &",
    "GK16dkavy12u:887": " udaśrayanti pānthānām aspṛśanto 'pi locane // DKd_2.338 //",
    "GK16dkavy12u:888": " kṛṣṇārjunānuraktāpi dṛṣṭiḥ karṇāvalambinī &",
    "GK16dkavy12u:889": " yāti viśvasanīyatvaṃ kasya te kalabhāṣini // DKd_2.339 //",
    "GK16dkavy12u:890": " ity anekaprakāro 'yam alaṃkāraḥ pratīyate //iti virodhacakram// &",
    "GK16dkavy12u:891": " aprastutapraśaṃsā syād aprakrānteṣu yā stutiḥ // DKd_2.340 //",
    "GK16dkavy12u:892": " sukhaṃ jīvanti hariṇā vaneṣv aparasevinaḥ &",
    "GK16dkavy12u:893": " annair ayatnasulabhais tṛṇadarbhāṅkurādibhiḥ // DKd_2.341 //",
    "GK16dkavy12u:894": " seyam aprastutaivātra mṛgavṛttiḥ praśasyate &",
    "GK16dkavy12u:895": " rājānuvartanakleśanirviṇṇena manasvinā //ity aprastutapraśaṃsā// //",
    "GK16dkavy12u:896": " yadi nindann iva stauti vyājastutir asau smrtā &",
    "GK16dkavy12u:897": " doṣābhāsā guṇā eva labhante hy atra saṃnidhim // DKd_2.343 //",
    "GK16dkavy12u:898": " tāpasenāpi rāmeṇa jiteyaṃ bhūtadhāriṇī &",
    "GK16dkavy12u:899": " tvayā rājñāpi saiveyaṃ jitā mā bhūn madas tava // DKd_2.344 //",
    "GK16dkavy12u:900": " puṃsaḥ purāṇād ācchidya śrīs tvayā paribhujyate &",
    "GK16dkavy12u:901": " rājann ikṣākuvaṃśasya kim idaṃ tava yujyate // DKd_2.345 //",
    "GK16dkavy12u:902": " bhujaṅgabhogasaṃsaktā kalatraṃ tava medinī &",
    "GK16dkavy12u:903": " ahaṅkāraḥ parāṃ koṭim ārohati kutas tava // DKd_2.346 //",
    "GK16dkavy12u:904": " iti śleṣānuviddhānām anyeṣāṃ copalakṣyatām &",
    "GK16dkavy12u:905": " vyājastutiprakārāṇām aparyantas tu vistaraḥ //iti vyājastutiḥ// //",
    "GK16dkavy12u:906": " arthāntarapravṛttena kiṃ cit tatsadṛśaṃ phalam &",
    "GK16dkavy12u:907": " sad asad vā nidarśyeta yadi tat syān nidarśanam // DKd_2.348 //",
    "GK16dkavy12u:908": " udayann eṣa savitā padmeṣv arpayati śriyam &",
    "GK16dkavy12u:909": " vibhāvayitum ṛddhīnāṃ phalaṃ suhṛdanugraham // DKd_2.349 //",
    "GK16dkavy12u:910": " yāti candrāṃśubhiḥ spṛṣṭā dhvāntarājī parābhavam &",
    "GK16dkavy12u:911": " sadyo rājaviruddhānāṃ sūcayantī durantatām //iti nidarśanam// // DKd_2.350",
    "GK16dkavy12u:912": " sahoktiḥ sahabhāvena kathanaṃ guṇakarmaṇām &",
    "GK16dkavy12u:913": " arthānāṃ yo vinimayaḥ parivṛttis tu sā smṛtā // DKd_2.351 //",
    "GK16dkavy12u:914": " saha dīrghā mama śvāsair imāḥ samprati rātrayaḥ &",
    "GK16dkavy12u:915": " pāṇḍurāś ca mamaivāṅgeḥ saha tāś candrabhūṣaṇāh // DKd_2.352 //",
    "GK16dkavy12u:916": " vardhate saha pānthānāṃ mūrcchayā cūtamañjarī &",
    "GK16dkavy12u:917": " patanti ca samaṃ teṣām asubhir malayānilāḥ // DKd_2.353 //",
    "GK16dkavy12u:918": " kokilālāpasubhagā sugandhivanavāyavaḥ &",
    "GK16dkavy12u:919": " yānti sārdhaṃ janānandair vṛddhiṃ surabhivāsarāḥ // DKd_2.354 //",
    "GK16dkavy12u:920": " ity udāhṛtayo dattāḥ sahokter atra kāś cana //iti sahoktiḥ// &",
    "GK16dkavy12u:921": " kriyate parivṛtteś ca kiṃ cid rūpanidarśanam // DKd_2.355 //",
    "GK16dkavy12u:922": " śastraprahāraṃ dadatā bhujena tava bhūbhujām &",
    "GK16dkavy12u:923": " cirārjitaṃ hṛtaṃ teṣāṃ yaśaḥ kumudapāṇḍuram //iti parivṛttiḥ// //",
    "GK16dkavy12u:924": " āśīrnāmābhilaṣite vastuny āśaṃsanaṃ yathā &",
    "GK16dkavy12u:925": " pātu vaḥ paramaṃ jyotir avāṅmanasagocaram //ity āśīḥ// // DKd_2.357 //",
    "GK16dkavy12u:926": " ananvayasasaṃdehāv upamāsv eva darśitau &",
    "GK16dkavy12u:927": " upamārūpakaṃ cāpi rūpakeṣv eva darśitam // DKd_2.358 //",
    "GK16dkavy12u:928": " utprekṣābheda evāsāv utprekṣāvayavo 'pi ca &",
    "GK16dkavy12u:929": " nānālaṃkārasaṃsṛṣṭiḥ saṃsṛṣṭis tu nigadyate // DKd_2.359 //",
    "GK16dkavy12u:930": " aṅgāṅgibhāvāvasthānaṃ sarveṣāṃ samakakṣatā &",
    "GK16dkavy12u:931": " ity alaṃkārasaṃsṛṣṭer lakṣaṇīyā dvayī gatiḥ // DKd_2.360 //",
    "GK16dkavy12u:932": " ākṣipanty aravindāni mugdhe tava mukhaśriyam &",
    "GK16dkavy12u:933": " kośadaṇḍasamagrāṇāṃ kim eṣām asti duṣkaram // DKd_2.361 //",
    "GK16dkavy12u:934": " limpatīva tamo 'ṅgāni varṣatīvāñjanaṃ nabhaḥ &",
    "GK16dkavy12u:935": " asatpuruṣaseveva dṛṣṭir niṣphalatāṃ gatā // DKd_2.362 //",
    "GK16dkavy12u:936": " śleṣaḥ sarvāsu puṣṇāti prāyo vakroktiṣu śriyam &",
    "GK16dkavy12u:937": " bhinnaṃ dvidhā svabhāvoktir vakroktiś ceti vāṅmayam //iti saṃsṛṣtiḥ// //",
    "GK16dkavy12u:938": " tad bhāvikam iti prāhuḥ prabandhaviṣayaṃ guṇam &",
    "GK16dkavy12u:939": " bhāvaḥ kaver abhiprāyaḥ kāvyeṣv āsiddhi saṃsthitaḥ // DKd_2.364 //",
    "GK16dkavy12u:940": " parasparopakāritvaṃ sarveṣāṃ vastuparvaṇām &",
    "GK16dkavy12u:941": " viśeṣāṇāṃ vyarthānām akriyā sthānavarṇanā // DKd_2.365 //",
    "GK16dkavy12u:942": " vyaktir uktikramabalād gambhīrasyāpi vastunaḥ &",
    "GK16dkavy12u:943": " bhāvāyattām idaṃ sarvam iti tad bhāvikaṃ viduḥ //iti bhāvikam// //",
    "GK16dkavy12u:944": " yac ca saṃdhyaṅgavṛttyaṅgalakṣaṇādy āgamāntare &",
    "GK16dkavy12u:945": " vyāvarṇitam idaṃ ceṣṭam alaṅkāratayāiva naḥ // DKd_2.367 //",
    "GK16dkavy12u:946": " panthāḥ sa eṣa vivṛtaḥ parimāṇavṛttyā saṃhṛtya vistaram anantam alaṅkriyāṇām &",
    "GK16dkavy12u:947": " vācām atītya viṣayaṃ parivartamānān abhyāsa eva vivarītum alaṃ viśeṣān //",
    "GK16dkavy12u:948": " ity ācāryadaṇḍinaḥ kṛtau kāvyādarśe 'rthālaṅkāravibhāgo nāma dvitīyo paricchedaḥ //"
}