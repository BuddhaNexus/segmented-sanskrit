{
    "GK19bahcar8u:0": " aṣṭama ucchvāsaḥ",
    "GK19bahcar8u:1": " sahasā saṃpādayatā manorathaprārthitāni vastūni /",
    "GK19bahcar8u:2": " daivenāpi kriyate bhavyānāṃ pūrvaseveva // 8.1 //",
    "GK19bahcar8u:3": " vidvajjanasaṃparko naṣṭeṣṭajñātidarśanābhyudayaḥ /",
    "GK19bahcar8u:4": " kasya na sukhāya bhavane bhavati mahāratnalābhaśca // 8.2 //",
    "GK19bahcar8u:5": " athāparedyurutthāya pārthivastasmād grāmakānnirgatya viveśa vindhyāṭavīm /",
    "GK19bahcar8u:6": " āṭa ca tasyāmitaścetaśca subahūndivasān /",
    "GK19bahcar8u:7": " ekadā tu bhūpaterbhramata evāṭavikasāmantasya śarabhaketoḥ sūnurvyāghraketurnāma kuto 'pi kajjalaśyāmalaśyāmalatāvalayenādhilalāṭamuccaiḥ kṛtamaulibandham,",
    "GK19bahcar8u:8": " andhakāriṇīmakāraṇabhuvā bhrakuṭibhaṅgena triśākhena triśākhena triyāmāmiva sāhasasahacāriṇīṃ lalāṭasthalīṃ sadā samudvahantam,",
    "GK19bahcar8u:9": " avataṃsitaikaśukapakṣakaprabhāharitāyamānena pinaddhakācarakācamaṇikarṇikena śravaṇena śobhamānam,",
    "GK19bahcar8u:10": " kiñciccullasya praviralapakṣmaṇaścakṣuṣaḥ sahajena rāgarociṣā rasāyanarasopayuktaṃ tārakṣavaṃ kṣatajamiva kṣarantam,",
    "GK19bahcar8u:11": " avanāṭanāsikam cipiṭādharam,",
    "GK19bahcar8u:12": " cikinacibukam,",
    "GK19bahcar8u:13": " apīnahanūtkaṭakapolakūṭāsthiparyantamīṣadavāgragrīvābandham,",
    "GK19bahcar8u:14": " skhannaskandhārdhabhāgam,",
    "GK19bahcar8u:15": " anavaratakaṭhinakodaṇḍakuṇḍalīkaraṇakarkaśavyāyāmavistāritenāṃsalenorasā hasantamiva taṭaśilāprathimānaṃ vindhyagireḥ,",
    "GK19bahcar8u:16": " ajagaragarīyasā ca bhujayugalena laghayantaṃ tuhinaśailaśāladrumāṇāṃ drāghimāṇam,",
    "GK19bahcar8u:17": " varāhabālavalitabandhanābhirnāgadamanajūṭikāvāṭikābhirjaṭilīkṛtapṛṣṭhe prakoṣṭhe pratiṣṭhāṃ gataṃ godantamaṇicitraṃ trāpuṣaṃ valayaṃ bibhrāṇam,",
    "GK19bahcar8u:18": " atundilamapi tuṇḍibham,",
    "GK19bahcar8u:19": " ahīramaṇicarmanirmitapaṭṭikayościtracitrakatvaktārakitaparivārayā saṃkubjājinajālakitayā",
    "GK19bahcar8u:20": " śṛṅgamayamasṛṇamuṣṭibhāgabhāsvarayā pāradarasaleśaliptasamastamastikayā kṛpāṇyā karalitaviśaṅkaṭakaṭipradeśam,",
    "GK19bahcar8u:21": " prathamayauvanollikhyamānamadyabhāgabhraṣṭamāṃsabharitāviva sthavīyasāvūrudamḍau dadhatam,",
    "GK19bahcar8u:22": " acchabhallacarmamayena bhallīprāyaprabhūtaśarabhṛtā śabalaśārdūlacarmapaṭapīḍite",
    "GK19bahcar8u:23": " nālikulakālakambalalolalomnā pṛṣṭhabhāgabhājā bhasrābharaṇena pallavitamiva kārśyamupadarśayantam",
    "GK19bahcar8u:24": " uttaratribhāgottaṃsitacāṣapicchacāruśikhare khadirajaṭānirmāṇe kharaprāṇe pracuramayūrapittapatralatācitritatvaci",
    "GK19bahcar8u:25": " tvacisāraguṇe guruṇi vāmaskandhādhyāsitadhanuṣi doṣi lambamānenāvākśirasā śitaśarakṛttaikanalakavivarapraveśitetarajaṅgajanitasvastikabandhena",
    "GK19bahcar8u:26": " bandhūkalohitarudhirarājirañjitaghrāṇavartmanā vapurvitativyaktavibhāvyamānakomalakroḍaromaśuklimnā",
    "GK19bahcar8u:27": " śaśena śitāṭanīśikhāgragrathitagrīveṇa cāpāvṛtacañcūttānatāmratālunā tittiriṇā varṇakamuṣṭimiva mṛgayāyāḥ,",
    "GK19bahcar8u:28": " darśayantam,",
    "GK19bahcar8u:29": " viṣamaviṣadūṣitavadanena ca vikarṇena kṛṣṇāhineva mūlagṛhītena vyagradakṣiṇakarāgram,",
    "GK19bahcar8u:30": " jaṅgamamiva giritaṭatamālapādapam,",
    "GK19bahcar8u:31": " yantrollikhitamaśmasārastambhamiva bhramantama,",
    "GK19bahcar8u:32": " añjanaśilācchedamiva calantam,",
    "GK19bahcar8u:33": " ayaḥsāramiva girervindhyasya galantam,",
    "GK19bahcar8u:34": " pākalaṃ karikulānām,",
    "GK19bahcar8u:35": " kālapāśaṃ kuraṅgayūthānām,",
    "GK19bahcar8u:36": " dhūmaketuṃ mṛgarājacakrāṇām,",
    "GK19bahcar8u:37": " mahānavamīmahaṃ mahīṣamaṇḍalānām,",
    "GK19bahcar8u:38": " hṛdayamiva hiṃsāyāḥ,",
    "GK19bahcar8u:39": " phalamiṃva pāpasya,",
    "GK19bahcar8u:40": " kāraṇamiva kalikālasya,",
    "GK19bahcar8u:41": " kāmukamiva kālarātreḥ śabarayuvānamādāyājagāma /",
    "GK19bahcar8u:42": " dūre ca sthāpayitvā vijñāpayāṃbabhūva--deva/",
    "GK19bahcar8u:43": " sarvasyāsya vindhyasya svāmī sarvapallīpatīnāṃ prāgraharaḥ śabarasenāpatirbhūkampo nāma /",
    "GK19bahcar8u:44": " tasyāyaṃ nirghātanāmā svasrīyaḥ sakalasyāsya vindhyakāntārāraṇyasya parṇānāmapyabhijñaḥ kimuta pradeśānām /",
    "GK19bahcar8u:45": " enaṃ pṛcchatu devo yogyo 'yamājñāṃ kartum' /",
    "GK19bahcar8u:46": " iti kathite ca nirgātastu kṣititalanihitamauliḥ praṇāmamakarot /",
    "GK19bahcar8u:47": " upaninye ca tittiriṇā saha śaśopāyanam /",
    "GK19bahcar8u:48": " avanipatistu saṃmānayansvayameva tamaprākṣīt--“aṅga/",
    "GK19bahcar8u:49": " abhijñā yūyamasya sarvasyoddeśasya?",
    "GK19bahcar8u:50": " vihāraśīlāśca divasaṣveteṣu bhavantaḥ?",
    "GK19bahcar8u:51": " senāpatervānyasya vā tadanujīvinaḥ kasyacidudārarūpa nārī na gatā bhaveddarśanagocaram?' iti /",
    "GK19bahcar8u:52": " nirghātastu bhūpālālāpanaprasādenātmānaṃ bahumanyamānaḥ praṇanāma,",
    "GK19bahcar8u:53": " darśitādaraṃ ca vyajñāpayat--“deva/",
    "GK19bahcar8u:54": " prāyeṇātra hiraṇyo 'pi nāparigatāḥ saṃcaranti senāpateḥ,",
    "GK19bahcar8u:55": " kuta eva nāryaḥ?",
    "GK19bahcar8u:56": " nāpyevaṃrūpā kācidabalā /",
    "GK19bahcar8u:57": " tathāpi devādeśādidānīmanveṣaṇaṃ prati pratidinamananyakṛtyaiḥ kriyate yatnaḥ /",
    "GK19bahcar8u:58": " itaścārdhagavyūtimātra eva munimahite mahati mahīdharamālāmūlaruhi mahīruhāṃ ṣaṇḍe 'pi piṇḍapātī prabhūtāntevāsiparivṛtaḥ pārāśarī divākaramitranāmā girinadīmāśritya prativasati,",
    "GK19bahcar8u:59": " sa yadi vindedvārtām' iti /",
    "GK19bahcar8u:60": " tacchru tvā narapatiracintayat--śrūyate hi tatrabhavataḥ sugṛhītanāmnaḥ svargatasya",
    "GK19bahcar8u:61": " grahavarmaṇo bālamitraṃ maitrāyaṇīyastrayīṃ vihāya brāhnaṇāyano vidvānutpannasamādhiḥ",
    "GK19bahcar8u:62": " saugate mate yuvaiva kāṣāyāṇi gṛhītavān' iti /",
    "GK19bahcar8u:63": " prāyaśaśca janasya janayati suhṛdapi dṛṣṭo bhṛśamāśvāsam /",
    "GK19bahcar8u:64": " abhigamanīyāśca guṇāḥ sarvasya /",
    "GK19bahcar8u:65": " kasya na pratīkṣyo munibhāvaḥ /",
    "GK19bahcar8u:66": " bhagavatī ca vaidheye 'pi dharmagṛhiṇī garimāṇamāpādayati pravrajyā,",
    "GK19bahcar8u:67": " kiṃ punaḥ sakalajanamanomuṣi viduṣi jane /",
    "GK19bahcar8u:68": " yato naḥ kutūhali hṛdayamabhūtsatatamasya darśanaṃ prati prāsaṅgikamevedamāpatitamatikalyāṇaṃ paśyāmaḥ prayatnaprārthitadarśanaṃ janamiti /",
    "GK19bahcar8u:69": " prakāśaṃ cābravīt--“aṅka/",
    "GK19bahcar8u:70": " samupadiśa tamuddeśaṃ yatrāste sa piṇḍapātī' iti /",
    "GK19bahcar8u:71": " evamuktvā ca tenevopadiśyamānavartmā prāvartata gantum /",
    "GK19bahcar8u:72": " atha krameṇa gacchata eva tasya anavakeśinaḥ kuḍmalitakarṇikārāḥ,",
    "GK19bahcar8u:73": " pracūracampakāḥ sphītaphalegrahayaḥ,",
    "GK19bahcar8u:74": " phalabharabharitanameravaḥ nīladalana ladanārikelanikarāḥ,",
    "GK19bahcar8u:75": " harikesarasaralaparikarāḥ korakanikurambaromāñcitakurabakarājayaḥ,",
    "GK19bahcar8u:76": " raktāśokapallavalāvaṇyalipyamānadaśadiśaḥ,",
    "GK19bahcar8u:77": " pravikasitakesararajovisarabadhyamānacārudhūsarimāṇaḥ svarajaḥ sikatilatilakatālāḥ,",
    "GK19bahcar8u:78": " pravicalitahiṅgavaḥ,",
    "GK19bahcar8u:79": " pracurapūgaphalāḥ,",
    "GK19bahcar8u:80": " prasavapūgapiṅgalapriyaṅgavaḥ,",
    "GK19bahcar8u:81": " parāgapiñjaritamañjarīpuñjāyamānamadhupamañjuśiñjājanitajanamudaḥ,",
    "GK19bahcar8u:82": " madamalamecakitamucukundaskandhakāṇḍakathyamānaniḥśaṅkakarikaraṭakaṇḍūtayaḥ,",
    "GK19bahcar8u:83": " uḍḍīyamānaniḥśaṅkacaṭulakṛṣṇaśāraśāvasakalaśādvalasubhagabhūmayaḥ,",
    "GK19bahcar8u:84": " tamaḥ kālatamatamālamālāmīlitātapāḥ,",
    "GK19bahcar8u:85": " stabakadanturitadevadāravaḥ,",
    "GK19bahcar8u:86": " taralatāmbūlīstambajālakitajambūjambhīravīthayaḥ,",
    "GK19bahcar8u:87": " kusumarajodhavaladhūlīkadambacakracumbitavyomānaḥ,",
    "GK19bahcar8u:88": " bahalamadhumokṣokṣitakṣitayaḥ,",
    "GK19bahcar8u:89": " parimalaghaṭitaghanaghrāṇatṛptayaḥ,",
    "GK19bahcar8u:90": " katipayadivasasūtakukkuṭīkuṭīkṛtakuṭajakoṭarāḥ,",
    "GK19bahcar8u:91": " caṭakāsaṃcāryamāṇavācāṭacāṭakairakriyamāṇacāṭavaḥ,",
    "GK19bahcar8u:92": " sahacarocāraṇacañcuracakoracañcavaḥ,",
    "GK19bahcar8u:93": " nirbhayabhūribhuruṇḍabhujyamānapākakapilapīlavaḥ,",
    "GK19bahcar8u:94": " sadāphalakaṭphalaviśasananiḥśūkaśukaśakuntaśātitaśalāṭavaḥ,",
    "GK19bahcar8u:95": " śaileyasukumāraśilātalasukhaśayitaśaśaśiśavaḥ,",
    "GK19bahcar8u:96": " śephālikāśiphāvivaravisrabdhavivartamānagaudherarāśayaḥ,",
    "GK19bahcar8u:97": " nirātaṅkarahgavaḥ,",
    "GK19bahcar8u:98": " nirākulanakulakulakelayaḥ,",
    "GK19bahcar8u:99": " kalakokilakulakavalitakalikodramāḥ,",
    "GK19bahcar8u:100": " sahakārārāmaromanthāyamānacamarayūthāḥ,",
    "GK19bahcar8u:101": " yathāsukhaniṣaṇṇanīlāṇḍajamaṇḍalāḥ,",
    "GK19bahcar8u:102": " nirvikāravṛkavilokyamānapotapītagavayadhenavaḥ,",
    "GK19bahcar8u:103": " śravaṇahārisanīḍagirinitambanirjharaninādanidrānandamandāyamānakar ikulakarṇatāladundubhyaḥ samāsannakinnarīgītaravarasamānaruravaḥ,",
    "GK19bahcar8u:104": " pramuditataratarakṣavaḥ,",
    "GK19bahcar8u:105": " kṣataharitaharidrādravarajyamānanavavarāhapotapotravalayaḥ,",
    "GK19bahcar8u:106": " guñjākuñjaguñjajjāhakāḥ,",
    "GK19bahcar8u:107": " jātīphalakasuptaśālijātakavalayaḥ,",
    "GK19bahcar8u:108": " daśanakupitakapipotapeṭakapāṭitapāṭalamukhakīṭapuṭakāḥ,",
    "GK19bahcar8u:109": " lakucalampaṭagolāṅgūlalaṅghyamānalavalayaḥ,",
    "GK19bahcar8u:110": " baddhavālukālavālavalayāḥ,",
    "GK19bahcar8u:111": " kuṭilakuṭāvalivalitavegagirinadikāsrotasaḥ nibiḍaśākhākāṇḍalambamānakamaṇḍalavaḥ,",
    "GK19bahcar8u:112": " sūtraśikyāsaktariktabhikṣākapālapallavitalatāmaṇḍapāḥ,",
    "GK19bahcar8u:113": " nikaṭakuṭīkṛtapāṭalamudrācaityakamūrtayaḥ,",
    "GK19bahcar8u:114": " covarāmbararāgakaṣāyodakadūṣitoddeśāḥ,",
    "GK19bahcar8u:115": " meghamayā iva kṛtaśikhaṇḍikulakolāhalāḥ,",
    "GK19bahcar8u:116": " vedamayā ivāparimitaśākhābhedagahanāḥ,",
    "GK19bahcar8u:117": " māṇikyamayā iva mahānīlatanavaḥ,",
    "GK19bahcar8u:118": " timiramayā iva sakalajananayanamuṣaḥ,",
    "GK19bahcar8u:119": " yāmunā ivordhvīkṛtamahāhradāḥ,",
    "GK19bahcar8u:120": " marakatamaṇiśyāmalāḥ krīḍāparvatakā iva vasantasya,",
    "GK19bahcar8u:121": " añjanācalā iva pallavitāḥ,",
    "GK19bahcar8u:122": " tanayā ivāṭavījātā vindhyasyādreḥ,",
    "GK19bahcar8u:123": " pātālāndhakārarāśaya iva bhittvā bhuvamutthitāḥ,",
    "GK19bahcar8u:124": " pratipraveśikā iva varṣāvāsarāṇaām,",
    "GK19bahcar8u:125": " aṃśāvatārā iva kṛṣṇārdharātrīṇām,",
    "GK19bahcar8u:126": " indranīlamayāḥ prāsādā iva vanadevatānām,",
    "GK19bahcar8u:127": " purastāddarśanapathamavaterustaravaḥ /",
    "GK19bahcar8u:128": " tato narapaterabhavanmanasyadūravartinā khalu bhavitavyaṃ bhadanteneti /",
    "GK19bahcar8u:129": " avatīrya ca girisariti samupaspṛśya yugapadviśrāmasamayasamunmuktaheṣāghoṣabadhirīkṛtāṭavīgahanāmasminneva",
    "GK19bahcar8u:130": " pradeśe sthāpayitvā vājisenāmavalambya ca tapasvijanadarśanocitaṃ vinayaṃ hṛdayena",
    "GK19bahcar8u:131": " dakṣiṇena ca hastena mādhavaguptamaṃse viralaireva rājabhiranugamyamānascaraṇābyāmeva prāvartata gantum /",
    "GK19bahcar8u:132": " atha teṣāṃ tarūṇāṃ madye nānādeśīyaiḥ sthānasthāneṣu sthāṇūnāśritaiḥ śilātaleṣūpaviṣṭairlatābhavanānyadhyāvasadbhiraraṇyānīnikuñjeṣu",
    "GK19bahcar8u:133": " nilīnairviṭapacchāyāsu niṣaṇṇaistarumūlāni niṣevamāṇairvītarāgairārhatairmaskaribhiḥ",
    "GK19bahcar8u:134": " śvetapaṭaiḥ pāṇḍurabikṣubhirbhāgavatairvarṇibiḥ keśaluñcanaiḥ kāpilairjainairlokāyatikaiḥ",
    "GK19bahcar8u:135": " kāṇādairopaniṣadairaiśvarakāraṇikaiḥ kārandhamibhirdharmaśāstribhiḥ paurāṇikaiḥ sāptatantavaiḥ",
    "GK19bahcar8u:136": " śābdikaiḥ pāñcarātrikairanyaiśca svānsvānsiddhāntāñśṛṇvadbhirabhiyuktaiścintayadbhisca",
    "GK19bahcar8u:137": " pratyuccaradbhiśca saṃśayānaiśca niścinvadbhiśca vyutpādayadbhiśca vivadamānaiścābhyasadbhiśca",
    "GK19bahcar8u:138": " vyācakṣāṇaiśca śiṣyatāṃ pratipannairdūrādevāvedyamānam,",
    "GK19bahcar8u:139": " ativinītaiḥ kapibhirapi caityakarma kurvāṇaistrisaraṇaparaiḥ paramopāsakaiḥ śukairapi",
    "GK19bahcar8u:140": " śākyaśāsanakuśalaiḥ kośaṃ samupadiśadbhiḥ śikṣāpadopadeśadoṣopaśamaśālinībhiḥ śārikābhirapi",
    "GK19bahcar8u:141": " dharmadeśānāṃ darśayantībhiranavarataśravaṇagṛhītālokaiḥ kauśikairapi bodhisattvajātakāni",
    "GK19bahcar8u:142": " japadbhirjātasaugataśīlaśītalasvabhāvaiḥ śārdūlairapyamāṃsāśibhirupāsyamānam,",
    "GK19bahcar8u:143": " āsanopāntopaviṣṭavisrabdhānekakesariśāvakatayā muniparameśvaram,",
    "GK19bahcar8u:144": " akṛtrima iva siṃhāsane niṣaṇṇam,",
    "GK19bahcar8u:145": " upasamamiva pibadbirvanahariṇairjihvālatābhirupalihyamānapādapallavam,",
    "GK19bahcar8u:146": " vāmakaratalaniviṣṭena nīvāramaśnatā pārāvatapotakena karṇotpaleneva priyāṃ maitrīṃ prasādayantam,",
    "GK19bahcar8u:147": " itarakarakisalayanakhamayūkhalekhābhirjanitajanavyāmoham,",
    "GK19bahcar8u:148": " udgrīvaṃ mayūraṃ marakatamaṇikarakamiva vāridhārābhiḥ pūrayantam,",
    "GK19bahcar8u:149": " itastataḥ pipīlakaśreṇīnāṃ śyāmākataṇḍulakaṇānsvayameva kirantam,",
    "GK19bahcar8u:150": " aruṇena cīvarapaṭalena mradrīyasā saṃvītam,",
    "GK19bahcar8u:151": " bahalabālātapānuliptamiva paurandaraṃ digbhāgam,",
    "GK19bahcar8u:152": " ullikhitapajharāgaprabhāpratimayā raktāvadātayā dehaprabhayā pāṭalīkṛtānāṃ kāṣāyagrahaṇamiva diśāmapyupadiśantam,",
    "GK19bahcar8u:153": " anauddhatyādadhomukhena mandamukulitakumudākareṇa snigdhadhavalaprasannena cakṣuṣā janakṣuṇṇakṣudrajantujīvanārthamamṛtamiva varṣantam,",
    "GK19bahcar8u:154": " sarvaśāstrākṣaraparamāṇubhiriva nirmitam,",
    "GK19bahcar8u:155": " paramasaugatamapyavalokiteśvaram,",
    "GK19bahcar8u:156": " askhalitamapi tapasi lagnam,",
    "GK19bahcar8u:157": " ālokamiva yathāvasthitasakalapadārthaprakāśakaṃ darśanārthinām,",
    "GK19bahcar8u:158": " sugatasyāpyabhigamanīyam,",
    "GK19bahcar8u:159": " avadharmasyāpyārādhanīyamiva,",
    "GK19bahcar8u:160": " prasādasyāpi prasādanīyamiva,",
    "GK19bahcar8u:161": " mānasyāpi mānanīyamiva,",
    "GK19bahcar8u:162": " vandyatvasyāpi vandanīyamiva,",
    "GK19bahcar8u:163": " ātmano 'pi spṛhaṇīyamiva,",
    "GK19bahcar8u:164": " dhyānasyāpi dhyeyamiva,",
    "GK19bahcar8u:165": " jñānasyāpi jñeyamiva,",
    "GK19bahcar8u:166": " janma japasya,",
    "GK19bahcar8u:167": " nemiṃ niyamasya,",
    "GK19bahcar8u:168": " tattvaṃ tapasaḥ,",
    "GK19bahcar8u:169": " śarīraṃ śaucasya,",
    "GK19bahcar8u:170": " kośaṃ kuśalasya,",
    "GK19bahcar8u:171": " veśma viśvāsasya,",
    "GK19bahcar8u:172": " sadvṛttaṃ sadvṛttatāyāḥ,",
    "GK19bahcar8u:173": " sarvasvaṃ sarvajñatāyāḥ,",
    "GK19bahcar8u:174": " dākṣyaṃ dākṣiṇyasya,",
    "GK19bahcar8u:175": " pāraṃ parānukampāyāḥ,",
    "GK19bahcar8u:176": " nirvṛti sukhasya,",
    "GK19bahcar8u:177": " madhyame vayasi vartamānaṃ divākaramitramadrākṣīt /",
    "GK19bahcar8u:178": " atipraśāntagambhīrākārāropitabahumānaśva sādaraṃ dūrādeva śirasā vacasā manasā ca vavande /",
    "GK19bahcar8u:179": " divākaramitrastu maitrīmayaḥ prakṛtyā viśeṣatastenāpareṇādṛṣṭapūrveṇāmānuṣalokocitena",
    "GK19bahcar8u:180": " sarvābhibhāvinā mahānubhāvābhogabhājā mrājiṣṇunā bhūpateraprākṛtenākāraviśeṣeṇa tena",
    "GK19bahcar8u:181": " cābijātyaprakāśakena garīyasā praśrayeṇa cāhlāditaścakṣuṣi ca cetasi ca yugapadagrahīta /",
    "GK19bahcar8u:182": " dhīrasvabhāvo 'pi ca saṃpāditasasaṃbhramābhyutthānaḥ saṃkalayya kiñcidudgamanakena",
    "GK19bahcar8u:183": " vilolaṃ vilambamānaṃ vāmāṃsāccīvarapaṭāntamutkṣipya cānekābhayadānadīkṣādakṣiṇo dakṣiṇaṃ",
    "GK19bahcar8u:184": " mahāpuruṣalakṣaṇalekhāpraśastaṃ snigdhamadhurayā vācā sgauravamārogyadānena rājānamanvagrahīt /",
    "GK19bahcar8u:185": " abyanandacca svāgatagirā gurumivābyāgataṃ bahu manyamānaḥ svenāsanenāsaddvamatreti nimantrayāñcakāra /",
    "GK19bahcar8u:186": " pārśvasthitaṃ ca śiṣyamabravīt--“āyuṣn/",
    "GK19bahcar8u:187": " upānaya kamaṇḍalunā pādodakam' iti /",
    "GK19bahcar8u:188": " rājā tvacintayat--“alohaḥ khalu saṃyamanapāśaḥ śaujanyamabhijātānām /",
    "GK19bahcar8u:189": " sthāne khalu tatrabhavānguṇānurāgī grahavarmā bahuśo varṇitavānasya guṇān' iti /",
    "GK19bahcar8u:190": " prakāśaṃ cābabhāṣe--“bhagavan/",
    "GK19bahcar8u:191": " bhavaddarśanapuṇyānugṛhītasya mama punarukta ivāyamāryaprayuktaḥ pratibhātyanugrahaḥ /",
    "GK19bahcar8u:192": " cakṣuḥpramāṇaprasādasvīkṛtasya ca parakaraṇamivāsanādidānopacāraceṣṭitam /",
    "GK19bahcar8u:193": " atibhūmirbhūmirevāsanaṃ bhavādṛśāṃ puraḥ saṃbāṣaṇā mṛtābhiṣekaprakṣālitasakalavapuṣaśca me pradeśavṛttiḥ /",
    "GK19bahcar8u:194": " pādyamapyapārthakam /",
    "GK19bahcar8u:195": " āsatāṃ bhavanto yathāsukham /",
    "GK19bahcar8u:196": " āsīno 'ham' ityabhidhāya kṣitāvevopāviśat /",
    "GK19bahcar8u:197": " “alaṅkāro hi paramārthataḥ prabhavatāṃ praśrayātiśayaḥ,",
    "GK19bahcar8u:198": " ratnādikastu śilābhāraḥ' ityākalayya punaḥ punarabyarthyamāno 'pi yadā na pratyapadyata pārthivo vacanaṃ tadā svamevāsanaṃ punarapi bheje bhadantaḥ",
    "GK19bahcar8u:199": " bhūpatimukhanalinanihitanibhṛtanayanayugalanigaḍaniścalīkṛtahṛdayasca sthitvā kāñcitkālakalāṃ",
    "GK19bahcar8u:200": " kalikālakalmaṣakāluṣyamiva kṣālayannamalābhirdantamayūkhamālābhirmūlaphalābyavahārasaṃbhavamudvamanniva",
    "GK19bahcar8u:201": " ca parimalasubagaṃ vikacakusumapaṭalapāṇḍuraṃ latāvanamavādīt--“adyaprabhṛti na kevalamayamanindyo",
    "GK19bahcar8u:202": " vandyo 'pi prakāśitasatsāraḥ saṃsāraḥ /",
    "GK19bahcar8u:203": " ki nāma nālokyate jīvadbhiradbhutaṃ yena rūpamacintatopanatamidaṃ dṛkpathamupagatam /",
    "GK19bahcar8u:204": " evaṃvidhairanumīyante janmāntarāvasthitasukṛtāni hṛdayotsavaiḥ /",
    "GK19bahcar8u:205": " ihāpi janmani dattamevāsmākamamunā tapaḥkleśena phalamasulabhadarśanaṃ darśayatā devānāṃpriyam /",
    "GK19bahcar8u:206": " ā tṛpterāpītamamṛtamīkṣaṇābhyām /",
    "GK19bahcar8u:207": " jātaṃ nirutkaṇṭhaṃ mānasaṃ nivṛttisukhasya /",
    "GK19bahcar8u:208": " mahadbhiḥ puṇyairvinā na viśrāmyanti sajjane tvādṛsi dṛśaḥ /",
    "GK19bahcar8u:209": " sudivasaḥ sa tvaṃ yasmiñjāto 'si /",
    "GK19bahcar8u:210": " sā sujātā jananī yā sakalajīvalokajīvitajanakamajanayadāyuṣmantam /",
    "GK19bahcar8u:211": " puṇyavanti puṇyānyapi tāni yeṣāmasi pariṇāmaḥ /",
    "GK19bahcar8u:212": " sukṛtatapasaste paramāṇavo ye tava parigṛhītasarvāvayavāḥ /",
    "GK19bahcar8u:213": " tatsubhagaṃ saubhāgyamāśrito 'si yena /",
    "GK19bahcar8u:214": " bhavyaḥ sa puruṣabhāvo bhavatyavasthito yaḥ /",
    "GK19bahcar8u:215": " yatsatyaṃ mumukṣorapi me puṇyabhājamālokya punaḥ śraddhā jātā manujajanmani /",
    "GK19bahcar8u:216": " necchadbhirapyasmābhirdṛṣṭaḥ kusumāyudhaḥ /",
    "GK19bahcar8u:217": " kṛtārthamadya cakṣurvanadevatānām /",
    "GK19bahcar8u:218": " adya saphalaṃ janma pādapānāṃ yeṣāmasi gato gocaram /",
    "GK19bahcar8u:219": " amṛtamayasya bhavato vacasāṃ mādhuryaṃ kāryameva /",
    "GK19bahcar8u:220": " asyatvīdṛśe śaiśave vinayasyopādhyāyaṃ dhyāyannapi na saṃbhāvayāmi bhuvi /",
    "GK19bahcar8u:221": " sarvathā śūnya asīdajāte dīrghāyuṣi guṇagrāmaḥ /",
    "GK19bahcar8u:222": " dhanyaḥ sa bhūbhṛdyasya vaṃśe maṇiriva muktāmayaḥ saṃbhūto 'si /",
    "GK19bahcar8u:223": " evaṃvidhsva ca puṇyavataḥ kathañcitprāptasya kena priyaṃ samācarāma iti pāriplavaṃ ceto naḥ /",
    "GK19bahcar8u:224": " sakalavanacarasārthadhāraṇasya kandamūlaphalasya girisaridambhaso vā ke vayam /",
    "GK19bahcar8u:225": " aparopakaraṇīkṛtastu kāyakalirayamasmākam /",
    "GK19bahcar8u:226": " sarvasvamavaśiṣṭamiṣṭātithyāya /",
    "GK19bahcar8u:227": " svāyattasca vidyante vidyābindavaḥ katicit /",
    "GK19bahcar8u:228": " upayogaṃ tu na prītirvicārayati /",
    "GK19bahcar8u:229": " yadi ca noparuṇaddhi kañcatkāryalavamarakṣaṇīyākṣaraṃ vā kathanīyaṃ tatkathayatu bhavān sa śrotumabhilaṣati hṛdayaṃ sarvamidaṃ naḥ /",
    "GK19bahcar8u:230": " kena kṛtyātibhāreṇa bhavyo bhūṣitavānbhūmimetāmabramaṇayogyām?",
    "GK19bahcar8u:231": " kiyadavadhirvāyaṃ śūnyāṭavīparyaṭanavaleśaḥ kalyāṇarāśeḥ?",
    "GK19bahcar8u:232": " kasmācca saṃtaptarūpeva te tanuriyamasaṃtāpārhā vibhāvyate?' iti /",
    "GK19bahcar8u:233": " rājā tu sādarataramabravīt--“ārya/",
    "GK19bahcar8u:234": " darśitasaṃbhrameṇānena madhurasavisaramamṛtamiva hṛdayadhṛtikaramanavarataṃ varṣatā vacasaiva te sarvamanuṣṭhitam /",
    "GK19bahcar8u:235": " dhanyo 'smi yadevamabhyarhitamanupacaraṇīyamapi mānyo manyate mām /",
    "GK19bahcar8u:236": " asya ca mahāvanabhramaṇaparikleśasya kāraṇamavadhārayatu matimān /",
    "GK19bahcar8u:237": " mama hi vinaṣṭanikhileṣṭabandhorjīvitānubandhasya nibandhanamekaiva yavīyasī svasāvaśeṣā /",
    "GK19bahcar8u:238": " sāpi bharturviyogādvairiparibhavabhayād bramantī kathamapi vindhyavanamidam,",
    "GK19bahcar8u:239": " aśubhaśabarabalabahulam,",
    "GK19bahcar8u:240": " agaṇitagajakulakalilam,",
    "GK19bahcar8u:241": " aparimitamṛgapatiśarabhabhayam,",
    "GK19bahcar8u:242": " urumahiṣamuṣitapathikagamanam,",
    "GK19bahcar8u:243": " atiniśitaśarakuśaparaṣam,",
    "GK19bahcar8u:244": " avaṭaśataviṣamamaviśat /",
    "GK19bahcar8u:245": " atastāmanveṣṭuṃ vayamaniśaṃ niśi niśi ca satatamimāmaṭavīmaṭāmaḥ /",
    "GK19bahcar8u:246": " na caināmāsādayāmaḥ kathayatu ca gururapi yadi kadācitkutaścidvane carataḥ śrutipathamupagatā tadvārtā' iti /",
    "GK19bahcar8u:247": " atha tacchutvā jātodvega iva bhadantaḥ punarabhyadhāt--“dhīman/",
    "GK19bahcar8u:248": " na khalu kaścidevaṃrūpo vṛttānto 'smānupāgatavān /",
    "GK19bahcar8u:249": " abhājanaṃ hi vayamīdṛśānāṃ priyākhyānopāyanānāṃ bhavatām' /",
    "GK19bahcar8u:250": " ityevaṃ bhā,",
    "GK19bahcar8u:251": " māṇa iva tasminnakasmādāgtayāparaḥ śamini vayasi vartamānaḥ saṃbhrāntarūpa iva purastāduparacitāñjalirjātakaruṇaḥ prakṣaritacakṣurbikṣurabhāṣata--“bhagavanbhadanta/",
    "GK19bahcar8u:252": " mahatkaruṇaṃ vartate /",
    "GK19bahcar8u:253": " bālaiva ca balavadvyasanābibhūtā bhūtapūrvāpi kalyāṇarūpā strośokāveśavivaśā vaiśvānaraṃ viśati /",
    "GK19bahcar8u:254": " saṃbhāvayatu tāmaproṣitaprāṇāṃ bhagavān /",
    "GK19bahcar8u:255": " abhyupapadyatāṃ samucitaiḥ samāśvāsanaḥ /",
    "GK19bahcar8u:256": " anuparatapūrvaṃ kṛmikīṭaprāyamapi duḥkhitaṃ dayārāśerāryasya gocaragatam' iti /",
    "GK19bahcar8u:257": " rājā tu jātānujāśahkaḥ sodaryasnehāccāntardruta iva duḥkhena dodūyamānahṛdayaḥ kathamapi gadgadikāgṛhītakaṇṭho vikalavāgbāṣpāyamāṇadṛṣṭiḥ papraccha--“pārāśarin/",
    "GK19bahcar8u:258": " kiyaddūre sā yoṣidevañjātīyā dīvedvā kālametāvantamiti /",
    "GK19bahcar8u:259": " pṛṣṭā vā tvayā bhadre/",
    "GK19bahcar8u:260": " kāsi, kasyāsi,",
    "GK19bahcar8u:261": " kuto 'si,",
    "GK19bahcar8u:262": " kimarthaṃ vanamidamabhyupagatāsi,",
    "GK19bahcar8u:263": " viśasi ca kiṃnimittamanalam?",
    "GK19bahcar8u:264": " ityāditaśca prabhṛti kārtsnyena kathyamānamicchāmi śrotuṃ kathamāryasya gatā darśanagocaramākārato vā kīdṛśo' iti /",
    "GK19bahcar8u:265": " tathābhihitastu bhūbhujā bhikṣurājajakṣe--“mahābhāga/",
    "GK19bahcar8u:266": " śrūyatām--ahaṃ hi pratyuṣasyevādya vanditvā bhagavantamanenaiva nadīrodhasā saikatasukumāreṇayaducchayā vihṛtavānatidūram /",
    "GK19bahcar8u:267": " ekasmiṃñca vanalatāgahane girinadīsamīpabhāji bhramarīṇāmiva himahatakamalākarakātarāṇāṃ",
    "GK19bahcar8u:268": " rasitaṃ sāryamāṇānāmatitāratānavartinīnāṃ vīṇātantrīṇāmiva jhāṅkāramekatānaṃ nārīṇāṃ",
    "GK19bahcar8u:269": " ruditamadhṛtikaramatikaruṇamākarṇitavānasmi /",
    "GK19bahcar8u:270": " samupajātakṛpaśca gato 'smi taṃ pradeśam /",
    "GK19bahcar8u:271": " dṛṣṭavānasmi ca dṛṣtkhaṇḍakhaṇḍitāṅguligalallohitena ca pārṣṇipraviṣṭaśaraśalākāśalyaśūlasaṃkocitacakṣuṣā",
    "GK19bahcar8u:272": " cādhvanīnaśramaśvayathuniścalacaraṇena ca sthāṇavavraṇavyathitagurphabaddhabhūrjatvacā",
    "GK19bahcar8u:273": " ca vātakhuḍakhedakhañjajaṅghājātajvareṇa ca pāṃsupāṇḍurapicchakena ca kharjūrajūṭajaṭājarjaritajānunā",
    "GK19bahcar8u:274": " ca śatāvarīvidāritoruṇā ca vidārīdāritatanudukūlapallavena cotkaṭavaṃśaviṭapakaṇṭakakoṭipāṭitakañcukakarpaṭena",
    "GK19bahcar8u:275": " sa phalalobhāvalambitānamrabadarīlatājālakairutkaṇṭakairullikhitasukumārakarodareṇa",
    "GK19bahcar8u:276": " ca kuraṅgaśṛṅgotkhātaiḥ kandamūlaphalaiḥ kadarthitabāhunā tāmbūlavirahavirasamukhakhaṇḍitakomalāmalakīphalena",
    "GK19bahcar8u:277": " kuśakusumāhatilohitānā śvayathumatāmakṣṇāṃ lepīkṛtamanaḥśilena ca kaṇṭakilatālūnālakalatena",
    "GK19bahcar8u:278": " ca kenacitkisalayopapāditātapatrakṛtyena kenacitkadalīdalavyajanavāhinā kenacitkamalinīpalāśapuṭagṛhītāmbhasā",
    "GK19bahcar8u:279": " kenacitpātheyīkṛtamṛṇālapūlikena kenaciccīnāṃśukadaśāśikyānihitanālikerakośakalaśīkalitasaralatailena,",
    "GK19bahcar8u:280": " katipayāvaśeṣaśokavikalamūkakubjavāmanabadhirabarbarāviralenābalānāṃ cakravālena parivṛtām,",
    "GK19bahcar8u:281": " āpatkāle 'pi kulodgatenevāmucyamānāṃ prabhālepinā lāvaṇyena,",
    "GK19bahcar8u:282": " pratibimbitairāsannavanalatākisalayaiḥ sarasairduḥkhakṣatairivāntaḥpaṭalīkriyamāṇakāyām,",
    "GK19bahcar8u:283": " kaṭhoradarbhāhkurakṣatakṣāriṇā kṣatajenānusaraṇālaktakeneva raktacaraṇām,",
    "GK19bahcar8u:284": " unnālenānyataranārīdhṛtenāravindinīdalena kṛtacchāyamapi vicchāyaṃ mukhamudvahantīm,",
    "GK19bahcar8u:285": " ākāśamapi śūnaytayātiśayānām,",
    "GK19bahcar8u:286": " mṛnmayīmiva niścetanatayā marunmayīmiva niḥśvāsasaṃpadā pāvakamayīmiva saṃtāpasaṃtānena",
    "GK19bahcar8u:287": " salilamayīmivāśruprasravaṇena viyanmayīmiva niravalambanatayā taḍinmayīmiva pāriplavatayā",
    "GK19bahcar8u:288": " śabdamayīmiva paridevitavāṇībāhulyena muktamuktāṃśukaratnakusumakanakapatrābharaṇāṃ",
    "GK19bahcar8u:289": " kalpalatāmiva mahāvane patitām,",
    "GK19bahcar8u:290": " paramesvarottamāṅgapātadurlalitāṅgāṃ gaṅgāmiva gāṃ gātam,",
    "GK19bahcar8u:291": " vanakusumadhūlidhūsaritapādapallavām,",
    "GK19bahcar8u:292": " prabhātacandramūrtimiva lokāntaramabilaṣantīm,",
    "GK19bahcar8u:293": " nijajalamokṣakadarthitadarśitadhavalāyatanetraśomāṃ mandākinīmṛṇālinīmiva parimlāyamānām,",
    "GK19bahcar8u:294": " duḥsaharavikiraṇasaṃsparśakhedanimīlitāṃ kumudinīmiva duḥkhena divasaṃ nayantīm,",
    "GK19bahcar8u:295": " dagdhadaśāvisaṃvāditāṃ pratyūṣapdīpaśikhāmiva kṣāmakṣāmāṃ pāṇḍuvapuṣam,",
    "GK19bahcar8u:296": " pārśvavartivāraṇābhiyogarakṣyamāṇāṃ vanakariṇīmiva mahāhrade nimagnām,",
    "GK19bahcar8u:297": " praviṣṭāṃ vanagahanaṃ dhyānaṃ ca,",
    "GK19bahcar8u:298": " sthitā tarutale maraṇe ca patitāṃ dhātryutsa ṅge mahānarthe ca,",
    "GK19bahcar8u:299": " dūrīkṛtāṃ bhartrā sukhena ca,",
    "GK19bahcar8u:300": " virecitāṃ bhramaṇenāyuṣā ca,",
    "GK19bahcar8u:301": " ākulāṃ keśakalāpena maraṇopāyena ca,",
    "GK19bahcar8u:302": " vivarṇitāmadhvadhūlibhiraṅgavedanābhiśca,",
    "GK19bahcar8u:303": " dagdhāṃ caṇḍātapena vaidhavyena ca,",
    "GK19bahcar8u:304": " dhṛtamukhīṃ pāṇinā maunena ca,",
    "GK19bahcar8u:305": " gṛhītāṃ priyasakhījanena manyunā ca,",
    "GK19bahcar8u:306": " tathā ca bhraṣṭairbandhubhirvilāsaiśca,",
    "GK19bahcar8u:307": " muktena śravaṇayugalenātmanā ca,",
    "GK19bahcar8u:308": " parityaktai rbhūṣaṇaiḥ sarvārambhaiśca,",
    "GK19bahcar8u:309": " bhagnairvalayairmanorathaiśca,",
    "GK19bahcar8u:310": " caraṇalagnābhiḥ,",
    "GK19bahcar8u:311": " paricārikābhirdarbhāṅku rasūcībhiśca,",
    "GK19bahcar8u:312": " hṛdayavinihitena cakṣuṣā priyeṇa ca,",
    "GK19bahcar8u:313": " dīrghaiḥ śokasvasitaiḥ keśeśca,",
    "GK19bahcar8u:314": " kṣīṇena vapuṣā puṇyena ca pādayoḥ patantobirvṛddhābhiraśruvārābhiśca,",
    "GK19bahcar8u:315": " svalpāvaśeṣeṇa parijanena jovitena ca,",
    "GK19bahcar8u:316": " alasāmutmeṣe,",
    "GK19bahcar8u:317": " dakṣāmaśrumokṣe,",
    "GK19bahcar8u:318": " saṃtatāṃ cintāsu,",
    "GK19bahcar8u:319": " vicchinnāmāśāsu,",
    "GK19bahcar8u:320": " kṛsāṃ kāye,",
    "GK19bahcar8u:321": " sthūlāṃ śvasite,",
    "GK19bahcar8u:322": " pūritāṃ duḥkhena,",
    "GK19bahcar8u:323": " riktā sattvena,",
    "GK19bahcar8u:324": " adhyāsitāmāyāsena,",
    "GK19bahcar8u:325": " śūnyāṃ hṛdayena,",
    "GK19bahcar8u:326": " niscalāṃ niscayena,",
    "GK19bahcar8u:327": " calitāṃ dhairyāt,",
    "GK19bahcar8u:328": " api ca vasatiṃ vyasanānām,",
    "GK19bahcar8u:329": " ādhānamādhīnām,",
    "GK19bahcar8u:330": " avasthānamanavasthānām,",
    "GK19bahcar8u:331": " ādhāramadhṛtīnām,",
    "GK19bahcar8u:332": " āvāsamavasādānām,",
    "GK19bahcar8u:333": " āspadamāpadām,",
    "GK19bahcar8u:334": " abhiyogamabhāgyānām,",
    "GK19bahcar8u:335": " udvegamudvegānām,",
    "GK19bahcar8u:336": " kāraṇaṃ karuṇāyāḥ,",
    "GK19bahcar8u:337": " pāraṃ parāyattatāyā yoṣitam /",
    "GK19bahcar8u:338": " cintitavānasmi ca citramīdṛśīmapyākṛtimupatāpāḥ spṛśantīti /",
    "GK19bahcar8u:339": " sā tu samīpagate mayi tadavasthāpi sabahumānamānatamauliḥ praṇatavatī /",
    "GK19bahcar8u:340": " ahaṃ tu prabalakaruṇāpreryamāṇastāmālapitukāmaḥ punaḥ kṛtavānmanasi--kathamiva mahānubhāvāmenāmāmantraye /",
    "GK19bahcar8u:341": " “vatse' ityatipraṇayaḥ,",
    "GK19bahcar8u:342": " “mātaḥ' iti cāṭu,",
    "GK19bahcar8u:343": " “bhagini' ityātmasaṃbhāvanā,",
    "GK19bahcar8u:344": " “devi' iti parijanālāpaḥ,",
    "GK19bahcar8u:345": " “rājaputri' ityasphuṭam,",
    "GK19bahcar8u:346": " “upāsike' iti manorathaḥ,",
    "GK19bahcar8u:347": " “svāmini' iti bhṛtyabhāvābhyupagamaḥ,",
    "GK19bahcar8u:348": " “bhadre' itītarastrīsamucitam,",
    "GK19bahcar8u:349": " “āyuṣmati' ityavasthāyāmapriyam,",
    "GK19bahcar8u:350": " “kalyāṇini' iti daśāyāṃ viruddham,",
    "GK19bahcar8u:351": " “candramukhi' ityamunimatam,",
    "GK19bahcar8u:352": " “bāle' ityagauravopetam,",
    "GK19bahcar8u:353": " “ārye' iti jarāropaṇam “puṇyavati' iti phalaviparītam,",
    "GK19bahcar8u:354": " “bhavati' iti sarvasādhāraṇam /",
    "GK19bahcar8u:355": " api ca “kāsi' ityanabhijātam,",
    "GK19bahcar8u:356": " kimarthaṃ rodiṣi' iti duḥkhakāraṇasmaraṇakāri,",
    "GK19bahcar8u:357": " “mā rodīḥ' iti śokahetumanapanīya na śobhate,",
    "GK19bahcar8u:358": " “samāsvasihi' iti kimāśritya,",
    "GK19bahcar8u:359": " “svāgatam' iti yātayāmam,",
    "GK19bahcar8u:360": " “sukhamāsyate' iti mityā /",
    "GK19bahcar8u:361": " ityevaṃ cintayatyeva mayi tasmātstraiṇādutthāyānyatarā yoṣidāryarūpeva śokaviklavā",
    "GK19bahcar8u:362": " samupasṛtya katipayapalitaśāraṃ śiro nītvā mahītalamatulahṛdayasaṃtāpasūcakairaśrubindubhiscaraṇayugalaṃ",
    "GK19bahcar8u:363": " dahantī mamātikṛpaṇairakṣaraiśca hṛdayamabhihitavatī--“bhagavan /",
    "GK19bahcar8u:364": " sarvasattvānukampinī prāyaḥ pravrajyā /",
    "GK19bahcar8u:365": " pratipannaduḥkhakṣapaṇadīkṣādakṣāśca bhavanti saugatāḥ /",
    "GK19bahcar8u:366": " karuṇākulagṛhaṃ ca bhagavataḥ śākyamuneḥ śāsanam /",
    "GK19bahcar8u:367": " sakalajanopakārasajjā sajjanatā jainī /",
    "GK19bahcar8u:368": " paralokasādhanaṃ ca dharmo munīnām /",
    "GK19bahcar8u:369": " prāṇarakṣaṇācca na paraṃ puṇyajātaṃ jagati gīyate janena /",
    "GK19bahcar8u:370": " anukampābhūmayaḥ prakṛtyaiva yuvatayaḥ kiṃ punarvipadabhibhūtāḥ?",
    "GK19bahcar8u:371": " sādhujanaśca siddhakṣetramārtavacasām /",
    "GK19bahcar8u:372": " yata iyaṃ naḥ svāminī maraṇena piturabhāvena bhartṛḥ pravāsena ca bhrātuḥ bhraṃśena ca śeṣasya bāndhavavargasyātimṛduhṛdayatayānapatyatayā ca",
    "GK19bahcar8u:373": " paribhavena ca nīcārātikṛtena,",
    "GK19bahcar8u:374": " prakṛtimanasvinī amunā ca mahāṭavīparyaṭanavaleśena kadarthitasaukumāryā,",
    "GK19bahcar8u:375": " dagdhadaivadattairevaṃvidhairbahubhiruparyupari vyasanaivivalavīkṛtahṛdayā,",
    "GK19bahcar8u:376": " dāruṇaṃ duḥkhamapārayantī soḍhuṃ nivārayantamānākrāntapūrvaṃ svapne 'pyavagaṇayya",
    "GK19bahcar8u:377": " gurujanamanunayantīrakhaṇḍitapraṇayā narmasvapi samavadhīrya priyasakhīrvijñāpayantamaśaraṇamanāthamaśruvyākulanayanamaparibhūtapūrvaṃ",
    "GK19bahcar8u:378": " manasāpi paribhūya bhṛtyavargamagniṃ praviśati /",
    "GK19bahcar8u:379": " paritrāyatām /",
    "GK19bahcar8u:380": " āryo 'pi tāvadasaṅyaśokāpanayanopāyopaderśānapuṇāṃ vyāpārayatu vāṇīmasyām' iti cātikṛpaṇaṃ vyāharantīmahamutthāpyodvignataraḥ śanairabhihitavān--“ārye/",
    "GK19bahcar8u:381": " yathā kathayasi tathā /",
    "GK19bahcar8u:382": " asmadgirāmagocaro 'yamasyāḥ puṇyāśayāyāḥ śokaḥ /",
    "GK19bahcar8u:383": " śakyate cenmuhūrtamātramapi trātumupariṣṭānna vyartheyamabhyarthanā bhaviṣyatīti /",
    "GK19bahcar8u:384": " mama hi gururapara iva bhagavānsugataḥ samīpagata eva /",
    "GK19bahcar8u:385": " kathite mayāsmannudante niyatamāgamiṣyati paramadayāluḥ /",
    "GK19bahcar8u:386": " duḥkhāndhakārapaṭalabhiduraiśca saugataiḥ subhāṣitaiḥ svakīyaiśca darśitanidarśanairnānāgamagurubhirgirāṃ kauśalaiḥ kuśalaśīlāmenāṃ prabodhapadavīmāropayiṣṭati' iti /",
    "GK19bahcar8u:387": " tacca śrutvā “tvaratāmāryaḥ' ityabhidadhānā sā punarapi pādayoḥ patitavatī /",
    "GK19bahcar8u:388": " so 'hamupagatya tvaramāṇo vyatikaramimamadhṛtikaramaśaraṇakṛpaṇabahuyuvatimaraṇamatikaruṇamatrabhavate gurave niveditavān' iti /",
    "GK19bahcar8u:389": " atha bhūbhṛdbhaikṣavaṃ samavadhārya tadbhāṣitamaśrumiśritamaśrute 'pi svasurnāmni",
    "GK19bahcar8u:390": " niṃmnīkṛtamanā manyunā sarvākārasaṃvādinyā daśayaiva dūrīkṛtasaṃdeho dagdha iva sodaryāvasthāśravaṇena",
    "GK19bahcar8u:391": " śravaṇayoḥ śramaṇācāryamuvāca--“ārya /",
    "GK19bahcar8u:392": " niyataṃ saiveyamanāryasyāsya janasyātikaṭhinahṛdayasyātinṛśaṃsasya mandabhāgyasyabhaginī",
    "GK19bahcar8u:393": " bhāgadheyairetāmavasthāṃ nītā niṣkāraṇavairibhirvarākī vidīryamāṇaṃ me hṛdayamevaṃ",
    "GK19bahcar8u:394": " nivedayati' ityuktvā tamapi śramaṇamabyadhāt--“ārya / uttiṣṭa /",
    "GK19bahcar8u:395": " darśaya vkāsau /",
    "GK19bahcar8u:396": " yatasva prabhūtaprāṇaparitrāṇapuṇyopārjanāya yāmaḥ,",
    "GK19bahcar8u:397": " yadi kathañcijjīvantīṃ saṃbhāvayāmaḥ' iti bhāṣamāṇa evottasthau /",
    "GK19bahcar8u:398": " atha samagraśiṣyavarghānugatenācāryeṇa turagebhyaścāvatīrya samastena sāmantalokena",
    "GK19bahcar8u:399": " paścādākṛṣyamāṇāśvīyenānugamyamānaḥ purastācca tena śākyaputrīyeṇa pradiśyamānavartmā",
    "GK19bahcar8u:400": " padbhyāmeva taṃ pradeśamaviralaiḥ padaiḥ pibannivaprāvartata /",
    "GK19bahcar8u:401": " krameṇa ca samīpamupagataḥ śuśrāva latāvanāntaritasya mumūrṣormahataḥ straiṇasya tatkālocitānanekaprakārānālāpān--“bhagavandharma/",
    "GK19bahcar8u:402": " dhāva śīghram /",
    "GK19bahcar8u:403": " bkāsi kuladevate /",
    "GK19bahcar8u:404": " devi dharaṇi,",
    "GK19bahcar8u:405": " dhīrayasi na dukhitāṃ duhitaram /",
    "GK19bahcar8u:406": " vka nu khalu proṣitā puṣpabhūtikuṭumbinī lakṣmīḥ /",
    "GK19bahcar8u:407": " anāthāṃ nātha mukharavaśyavividhādhividhurāṃ vadhūṃ vidhavāṃ vibodhayasi kimiti nemām /",
    "GK19bahcar8u:408": " bhagavan, bhaktajane saṃjvariṇi sugata supto 'si /",
    "GK19bahcar8u:409": " rājadharmapuṣpabhūtibhavanapakṣapātin,",
    "GK19bahcar8u:410": " udāsīnībhūto 'si katham /",
    "GK19bahcar8u:411": " tvayyapi vipadbāndhava vindhya,",
    "GK19bahcar8u:412": " vandhyo 'yamañjalibandhaḥ /",
    "GK19bahcar8u:413": " mātarmahāṭavi,",
    "GK19bahcar8u:414": " raṭantīṃ,",
    "GK19bahcar8u:415": " naśṛṇoṣīmāmāpatpatitām /",
    "GK19bahcar8u:416": " pataṅga, prasīda pāhi pativratāmaśaraṇam /",
    "GK19bahcar8u:417": " prayatnarakṣita kṛtaghna cāritracaṇḍāla,",
    "GK19bahcar8u:418": " na rakṣasi rājaputrīm /",
    "GK19bahcar8u:419": " kimavadhṛtaṃ lakṣaṇaiḥ /",
    "GK19bahcar8u:420": " hā devi duhitṛsnehamayi yaśomati,",
    "GK19bahcar8u:421": " maṣitāsi dagdhadhavadasyunā /",
    "GK19bahcar8u:422": " deva, duhitari dahyamānāyāṃ nāpatasi /",
    "GK19bahcar8u:423": " pratāpaśīla,",
    "GK19bahcar8u:424": " śithilībhūtamapatyapreṇa /",
    "GK19bahcar8u:425": " mahārāja rājyavardhana,",
    "GK19bahcar8u:426": " na dhāvasi mandībhūtā bhaginīprītiḥ /",
    "GK19bahcar8u:427": " aho niṣṭhuraḥ pretabāvaḥ /",
    "GK19bahcar8u:428": " vyapehi pāpa pāvaka strīghātanirghṛṇa,",
    "GK19bahcar8u:429": " jvalanna lajjase /",
    "GK19bahcar8u:430": " brātarvāta,",
    "GK19bahcar8u:431": " dāsī tavāsmi /",
    "GK19bahcar8u:432": " saṃvādaya drutaṃ devīdāhaṃ devāya duḥkhitajanātiharāya harṣāya /",
    "GK19bahcar8u:433": " nitāntaniḥśūka śokaśvapāka, sakāmo 'si /",
    "GK19bahcar8u:434": " duḥkhadāyinviyogarākṣasa,",
    "GK19bahcar8u:435": " saṃtuṣṭī'si /",
    "GK19bahcar8u:436": " vijane vane kamākrandāmi kasmai kathayāmi,",
    "GK19bahcar8u:437": " kamupayāmi śaraṇam,",
    "GK19bahcar8u:438": " kāṃ diśaṃ pratipadye,",
    "GK19bahcar8u:439": " karomi kimabhāgadheyā /",
    "GK19bahcar8u:440": " gāndhārike,",
    "GK19bahcar8u:441": " gṛhīto 'yaṃ latāpāśaḥ /",
    "GK19bahcar8u:442": " piśāci mocanike,",
    "GK19bahcar8u:443": " muñca śākhāgrahaṇakalaham /",
    "GK19bahcar8u:444": " kalahaṃsi haṃsi,",
    "GK19bahcar8u:445": " kimataḥparamuttamāṅgam /",
    "GK19bahcar8u:446": " maṅgalike muktagalaṃ kimadyāpi rudyate /",
    "GK19bahcar8u:447": " sundari, dūrībhavati sakhīsārthaḥ /",
    "GK19bahcar8u:448": " sthāsyasi kathamivāśive śavaśibire śabarike sutanu tanūnapāti patiṣyasi tvamapi /",
    "GK19bahcar8u:449": " mṛṇālakomale mālāvati, malānāsi /",
    "GK19bahcar8u:450": " mātarmātaṅgike,",
    "GK19bahcar8u:451": " aṅgīkṛtastvayāpi mṛtyuḥ /",
    "GK19bahcar8u:452": " vatse vatsike,",
    "GK19bahcar8u:453": " vatsyasi kathamanabhiprete pretanagare /",
    "GK19bahcar8u:454": " nāgarike, garimāṇamāgatāsyanayā svāmibhaktyā /",
    "GK19bahcar8u:455": " virājike, virājitāsi rājaputrīvipadi jīvitavyayavyavasāyena /",
    "GK19bahcar8u:456": " bhṛgupatanābhyudyamabāgābhijñe bhṛṅgāradhāriṇi, dhanyāsi /",
    "GK19bahcar8u:457": " ketaki, kutaḥ punarīdṛśī svapne 'pi susvāminī /",
    "GK19bahcar8u:458": " menake, janmani janmani devīdāsyameva dadātu devo devaṃ dahandahanaḥ /",
    "GK19bahcar8u:459": " vijaye, vījaya kṛśānum /",
    "GK19bahcar8u:460": " sānumati, namatīndīvarikā divaṃ gantukāmā /",
    "GK19bahcar8u:461": " kāmadāsi, dehi dahanapradakṣiṇāvakāśam /",
    "GK19bahcar8u:462": " vicārike, viracaya vahnim /",
    "GK19bahcar8u:463": " vikira kirātike,",
    "GK19bahcar8u:464": " kusumaprakaram /",
    "GK19bahcar8u:465": " kurarike, kuru kurubakakorakācitāṃ citām /",
    "GK19bahcar8u:466": " cāmaraṃ cāmaragrāhiṇi, gṛhāṇa /",
    "GK19bahcar8u:467": " punarapi kaṇṭhe marṣayitavyāninarmade narmanirmitāni nirmaryādahasitāni /",
    "GK19bahcar8u:468": " bhadre subhadre,",
    "GK19bahcar8u:469": " bhadramastu te paralokagamanam /",
    "GK19bahcar8u:470": " agrāmīṇaguṇānurāgiṇi grāmeyike,",
    "GK19bahcar8u:471": " gaccha sugatim /",
    "GK19bahcar8u:472": " vasantike, antaraṃ prayaccha /",
    "GK19bahcar8u:473": " āpṛcchate chatradhārī devi,",
    "GK19bahcar8u:474": " dehi dṛṣṭim /",
    "GK19bahcar8u:475": " iṣṭā tava jahāti jīvitaṃ vijayasenā /",
    "GK19bahcar8u:476": " seyaṃ muktikā muktakaṇṭhamāraṭati nikaṭe nāṭakasūtradhārī /",
    "GK19bahcar8u:477": " pādayoḥ patati te tāmbūlavāhinī bahumatā rājaputri, patralatā /",
    "GK19bahcar8u:478": " kaliṅgasene,",
    "GK19bahcar8u:479": " ayaṃ paścimaḥ pariṣvaṅgaḥ /",
    "GK19bahcar8u:480": " pīḍaya nirbharamurasā mām /",
    "GK19bahcar8u:481": " asavaḥ pravasanti vasantasene /",
    "GK19bahcar8u:482": " mañjulike, mārjayasi katikṛtvaḥ suduḥsahaduḥkhasahasrāsradigdhaṃ cakṣuridaṃ,",
    "GK19bahcar8u:483": " rodiṣi kiyadāśliṣya ca mām /",
    "GK19bahcar8u:484": " nirmāṇamīdṛśaṃ prāyaśo yaśodhane /",
    "GK19bahcar8u:485": " dhīrayasyadyāpi kiṃ māṃ mādhavike /",
    "GK19bahcar8u:486": " kveyamavasthā saṃsthāpanānām /",
    "GK19bahcar8u:487": " gataḥ kālaḥ kālindi,",
    "GK19bahcar8u:488": " sakhījanānunayāñjalīnām /",
    "GK19bahcar8u:489": " unmattike mattapālike,",
    "GK19bahcar8u:490": " kṛtāḥ pṛṣṭataḥ praṇayinīpraṇipātānurodhāḥ /",
    "GK19bahcar8u:491": " śithilayacakoravati,",
    "GK19bahcar8u:492": " caraṇagrahaṇaṃ grahiṇi /",
    "GK19bahcar8u:493": " kamalini, kimanena punaḥ punardaivopālambhena /",
    "GK19bahcar8u:494": " na prāptaṃ ciraṃ sakhījanasaṃgamasukham /",
    "GK19bahcar8u:495": " ārye mahattarike taraḍgasene,",
    "GK19bahcar8u:496": " namaskāraḥ /",
    "GK19bahcar8u:497": " sakhi saudāmini, dṛṣṭāsi /",
    "GK19bahcar8u:498": " samupanaya havyavāhanācanakusumāni kamudike /",
    "GK19bahcar8u:499": " dehi citārohaṇāya rohiṇi,",
    "GK19bahcar8u:500": " hastāvalambanam /",
    "GK19bahcar8u:501": " amva, dhātri,",
    "GK19bahcar8u:502": " dhīrā bhava /",
    "GK19bahcar8u:503": " bhavantyevaṃvidhā eva karmaṇāṃ vipākāḥ pāpakāriṇīnām /",
    "GK19bahcar8u:504": " āryacaraṇānāmayamañjaliḥ /",
    "GK19bahcar8u:505": " paraḥ paralokaprayāṇapraṇāmo 'yaṃ mātaḥ /",
    "GK19bahcar8u:506": " maraṇasamaye kasmāllavalike,",
    "GK19bahcar8u:507": " halahalako balīyānānandamayo hṛdayasya me /",
    "GK19bahcar8u:508": " hṛṣyantyuccaromāñcamuñci kimaṅgīkṛtyāṅgāni /",
    "GK19bahcar8u:509": " vāmanike, vāmena me sphuritamakṣṇā /",
    "GK19bahcar8u:510": " vṛthā virasasi vayasya vāyasa,",
    "GK19bahcar8u:511": " vṛkṣe kṣīriṇi kṣaṇe kṣaṇe kṣīṇapuṇyāyāḥ puraḥ /",
    "GK19bahcar8u:512": " hariṇi, heṣitamiva hayānāmuttarataḥ /",
    "GK19bahcar8u:513": " kasyedamātapatramuccamatra pādapāntareṇa prabhāvati,",
    "GK19bahcar8u:514": " vibhāvyate /",
    "GK19bahcar8u:515": " kuraṅgike, kena sugṛhītanāmno nāma gṛhītamamṛtamayamāryasya /",
    "GK19bahcar8u:516": " devi, diṣṭyā vardhase devasya harṣasyāgamanamahotsavena' /",
    "GK19bahcar8u:517": " ityetacca śrutvā satvaramupasasarpa /",
    "GK19bahcar8u:518": " dadarśa ca muhyantīmagnipraveśāyodyatāṃ rājā rājyaśriyam /",
    "GK19bahcar8u:519": " ālalambe ca mūrcchāmīlitalocanāyā lalāṭaṃ hastena tasyāḥ sasaṃbhramam /",
    "GK19bahcar8u:520": " atha tena bhrātuḥ preyasaḥ prakoṣṭhabaddhānāmoṣadhīnāṃ rasavirasamiva pratyujjīvanakṣamaṃ",
    "GK19bahcar8u:521": " kṣaratā vamateva pārihāryamaṇīnāmacintyaṃ prabāvamamṛtamiva nakhacandraraśmibhirudgiratā",
    "GK19bahcar8u:522": " badhnateva candrodayacyutaśiśiraśīkaraṃ candrakāntacūḍāmaṇiṃ mūrdhani mṛṇālamayāṅgulinevātiśītalena",
    "GK19bahcar8u:523": " nirvāpayatā dahyamāma hṛdayapratyānayateva kuto 'pi jīvitamāhlādakena hastasaṃsparśena",
    "GK19bahcar8u:524": " sahasaiva samunmimīla rājyaśrīḥ /",
    "GK19bahcar8u:525": " tathā cāsaṃbhāvitāgamanasyācintitadarśanasya sahasā prāptasya bhrātuḥ svapnadṛṣṭadarśanasyeva",
    "GK19bahcar8u:526": " kaṇṭhe samāśliṣya tatkālāvirbhāvanirbhareṇābhibhūtasarvātmanā duḥkhasaṃbhāreṇa nirdayaṃ",
    "GK19bahcar8u:527": " nadīmukhapraṇālābyāmivamuktābhyāṃ sthūlapravāhamutsṛjantī bāṣpavāri vilocanābhyām “hā tāta,",
    "GK19bahcar8u:528": " hā amba hā sakhyaḥ' iti vyāharantī,",
    "GK19bahcar8u:529": " muhurmuhuruccaistarāṃ ca samudbhūtabhaginīsnehasadbhāvabhārabhāvitamanyunā muktakaṇṭhamaticiraṃ vikruśya “vatse,",
    "GK19bahcar8u:530": " sthirā bhava tvam' iti bhrātrā karasthagitamukhī samāśvāsyamānāpi,",
    "GK19bahcar8u:531": " “kalyāṇini,",
    "GK19bahcar8u:532": " kuru vacanamagrajasya guroḥ' ityācāryeṇa yācyamānāpi,",
    "GK19bahcar8u:533": " devi,",
    "GK19bahcar8u:534": " na paśyasi devasyāvasthām /",
    "GK19bahcar8u:535": " alamatiruditena' iti rājalokenābyarthyamānāpi,",
    "GK19bahcar8u:536": " “svāmini,",
    "GK19bahcar8u:537": " bhrātaramavekṣasva' iti parijanena vijñāpyamānāpi,",
    "GK19bahcar8u:538": " “duhitaḥ,",
    "GK19bahcar8u:539": " viśramya punarāraṭitavyam' iti nivāryamāṇāpi bāndhavavṛddhābhiḥ,",
    "GK19bahcar8u:540": " “priyasakhi,",
    "GK19bahcar8u:541": " kiyadrodiṣi,",
    "GK19bahcar8u:542": " tūṣṇīmāssva /",
    "GK19bahcar8u:543": " dṛḍhaṃ dūyate deva' iti sakhībhiranunīyamānāpi,",
    "GK19bahcar8u:544": " cira saṃbhāvitānekaduḥsahaduḥkhanivahanirbavaṇabāṣpotpīḍapīḍyamānakaṇṭhabhāgā,",
    "GK19bahcar8u:545": " prabhūtamanyubhārabharitāntaḥkaraṇā karuṇaṃ kāhalena svareṇa katicitkālamatidīrghaṃ ruroda /",
    "GK19bahcar8u:546": " vigate ca manyuvege vahneḥ samīpādākṣipya bhrātā nītā nikaṭavartini tarutale niṣasāda /",
    "GK19bahcar8u:547": " śanairācāryastu tathā harṣa iti vijñāya vivardhitādaraḥ sutarāṃ muhūrtamivātivāhya",
    "GK19bahcar8u:548": " nibhṛtasaṃjñājñāpitena śiṣyeṇopanītaṃ nalinīdalaiḥ svayamevādāya namro mukhaprakṣālanāyodakamupaninye /",
    "GK19bahcar8u:549": " narendro 'pi sādaraṃ gṛhītvā prathamamanavaratarodanātāmraṃ cirapravṛttāśrujalajālaṃ raktapaṅgajamiva svasuścakṣurakṣālayatpaścādātmanaḥ /",
    "GK19bahcar8u:550": " prakṣālitamukhaśaśini ca mahīpāle sarvato niḥśabdaḥ saṃbabhūvasakalo likhita iva lokaḥ /",
    "GK19bahcar8u:551": " tato narendro mandamandamabravītsvasāram--“vatse/",
    "GK19bahcar8u:552": " vandasvātrabhavantaṃ bhadantam /",
    "GK19bahcar8u:553": " eṣa te bharturhṛdayaṃ dvitīyamasmākaṃ ca guruḥ' iti /",
    "GK19bahcar8u:554": " rājavacanāttu rājaduhitari patiparicayaśravaṇodghātena punarānītanetrāmbhasi namantyāmācāryaḥ",
    "GK19bahcar8u:555": " prayatnarakṣitāgamāgatabāṣpāmbhaḥsaṃbhārabhajyamānadhairyārdralocanaḥ kiñcitparāvṛttanayano",
    "GK19bahcar8u:556": " dīrghaṃ niḥśaśvāsa /",
    "GK19bahcar8u:557": " smitvā ca kṣaṇamekaṃ pradarśitapraśrayo mṛduvādī madhurayā vācā vyājahāra--“kalyāṇarāśe/",
    "GK19bahcar8u:558": " alaṃ ruditvāticiram /",
    "GK19bahcar8u:559": " rājaloko nādyāpi rodanānnivartate /",
    "GK19bahcar8u:560": " kriyatāmavaśyakaraṇīyaḥ snānavidhiḥ /",
    "GK19bahcar8u:561": " snātvā ca gamyatā tāmeva bhūyo bhuvam' iti /",
    "GK19bahcar8u:562": " atha bhūpatiranuvartamāno laukikamācāramācāryavacanaṃ cotthāya snātvā girisariti saha svasrā tāmeva bhūmiptayāsīt /",
    "GK19bahcar8u:563": " tasyāṃ ca saparijanāṃ prathamamāhitāvadhānaḥ pārśvavartī paravatīṃ śucā patipiṇḍapradarśitaprayatnapratipannābhyavahārakāraṇāṃ bhaginīmabhojayat",
    "GK19bahcar8u:564": " anantaraṃ ca svayamāhārasthitimakarot /",
    "GK19bahcar8u:565": " bhuktavāṃśca bandhanātprabhṛti vistarataḥ svasuḥ kānyakubjād gauḍasaṃbhramaṃ guptito",
    "GK19bahcar8u:566": " guptanāmnā kulaputreṇa niṣkāsanaṃ nirgatāyāśca rājyavardhanamaraṇaśravaṇaṃ śrutvā",
    "GK19bahcar8u:567": " cāhāranirākaraṇamanāhāraparāhatāyāśca vindhyāṭavīparyaṭanakhedaṃ jātanirvedāyāḥ pātrakapraveśopakramaṇaṃ",
    "GK19bahcar8u:568": " yāvatsarvamaśṛṇodvyatikaraṃ parijanataḥ /",
    "GK19bahcar8u:569": " tataḥ sukhāsīnamekatra tarutale viviktabhuvi bhaginīdvitīyaṃ dūrasthitānujīvijanaṃ rājānamācāryaḥ samupasṛtya śanairāsāṃcakre /",
    "GK19bahcar8u:570": " sthitvā ca kañcitkālāṃśaṃ leśato vaktumupacakrame--“śrīman/",
    "GK19bahcar8u:571": " ākarṇyatām /",
    "GK19bahcar8u:572": " ākhyeyamasti naḥ kiñcit-- ayaṃ hi yauvanaunmādātparibhūya bhūyasīrbhāryā yauvanāvatārataralatarāstārārājo",
    "GK19bahcar8u:573": " rajanīkarṇapūraḥ purā puruhūtapurodhaso dhiṣaṇasya purandhrīṃ dharmapatnīṃ patnīyannatitaralastārāṃ nāmāpajahāra /",
    "GK19bahcar8u:574": " nākataśca palāyāñcakre /",
    "GK19bahcar8u:575": " cakitacakoralocanayā ca tayā sahātikāmayā sarvākārābhirāmayā ramamāṇo ramaṇīyeṣu deśeṣu cacāra /",
    "GK19bahcar8u:576": " cirācca kathañcitsarvagīrvāṇavāṇīgauravād girāṃ patyuḥ punaripa pratyarpayāmāsa tām /",
    "GK19bahcar8u:577": " hṛdaye tvanindhanamadahyata virahādvarārohāyāstasyāḥ satatam /",
    "GK19bahcar8u:578": " ekadā tu śailādudayādadayamāno vimale vāriṇi varuṇālayasya saṃkrāntamātmanaḥ pratibimbaṃ vilokitavān /",
    "GK19bahcar8u:579": " dṛṣṭvā ca tattadā sasmaraḥ sasmāra smeragaṇḍasthalasya tārāyā mukhasya /",
    "GK19bahcar8u:580": " mumoca sa manmathonmādamathyamānamānasaḥ svaḥstho 'pyasvasthaḥ sthavīyasaḥ pītasakalakumutavanaprabhāpravāhadhavalatārābhyāmiva locanābhyāṃ bāṣpavāribindūn /",
    "GK19bahcar8u:581": " atha patatastānudanvati samastānevācemurmuktāśuktayaḥ /",
    "GK19bahcar8u:582": " tāsāṃ ca kukṣikoṣeṣu muktāphalībhūtānavāpa tānkathamapi rasātalanivāsī vāsukirnāma viṣamucāmīśaḥ /",
    "GK19bahcar8u:583": " sa ca tairmuktāphalaiḥ pātālatale 'pi tārāgaṇamiva darśayadbhirekāvalīmakalpayat /",
    "GK19bahcar8u:584": " cakāra ca mandākinīti nāma tasyāḥ /",
    "GK19bahcar8u:585": " sā ca bhagavataḥ somasya sarvāsāmoṣadhīnāmadhipateḥ prabhāvādatyantaviṣaghnī himāmṛtasaṃbhavatvācca sparśena sarvasattvasaṃtāpahāriṇī babhūva",
    "GK19bahcar8u:586": " yataḥ sa tāṃ sarvadā viṣoṣmaśāntaye vāsukiḥ paryadhatta /",
    "GK19bahcar8u:587": " samatikrāmati ca kiyatyapi kāle kadācinnāmaikāvalīṃ tasmānnāgarājānnāgārjuno nāma nāgairevānītaḥ pātālatalaṃ bhikṣurabhikṣata lebhe ca /",
    "GK19bahcar8u:588": " nirgatya ca rasātalāttrisamudrādhipataye sātavāhananāmne narendrāya suhṛde sa dadau tām /",
    "GK19bahcar8u:589": " sā cāsmākaṃ kālena śiṣyaparamparayā kathamapi hastamupagatā /",
    "GK19bahcar8u:590": " yadyapi ca paribhava iva bhavati bhavādṛśāṃ dattrima upacārastathāpyoṣadhibuddhyā",
    "GK19bahcar8u:591": " buddhimatā sarvasattvarāśirakṣāpravṛttena rakṣaṇīyaśarīreṇāyuṣmatā viṣarakṣāpekṣayā",
    "GK19bahcar8u:592": " gṛhyatām' ityabhidhāya bhikṣorabhyāśavartinaścīvarapaṭāntasaṃyatāṃ mumoca tāmekāvalīṃ mandākinīm /",
    "GK19bahcar8u:593": " unmucyamānāyā eva yasyāḥ prabhālepini labdhāvakāśe viśadamahasi mahīyasi visarpati",
    "GK19bahcar8u:594": " raśmimaṇḍale yugapaddhavalāyamāneṣu diṅmukeṣu mukulitalatāvadhūtkaṇṭhitairāmūlādvikasitamiva tarubhiḥ,",
    "GK19bahcar8u:595": " abhinavamṛṇālalubdhairdhāvitamiva dhutapakṣapuṭapaṭaladhavalitagaganaṃ vanasarasīhaṃsayūthaiḥ,",
    "GK19bahcar8u:596": " sphuṭitamiva bharavaśaviśīryamāṇadhūlidhavalairgarbhabhedasūcitasūcīsaṃcayaśucibhiḥ ketakīvāṭeḥ,",
    "GK19bahcar8u:597": " uddalitadanturābiḥ prabuddhamiva kumudinībhiḥ,",
    "GK19bahcar8u:598": " vidyutasitasaṭābhārabharitadikcakraiścalitamiva kesarikulaiḥ,",
    "GK19bahcar8u:599": " prahasitamiva sitadaśanāṃśumālālokalipyamānavanaṃ vanadevatābhiḥ,",
    "GK19bahcar8u:600": " vikasitamiva śithilitakusumakośakesarāṭṭahasāniraṅkuśaṃ kāśakānanaiḥ,",
    "GK19bahcar8u:601": " bhrāntamiva saṃbramabhramitabālapallavapariveṣaśvetāyamānaiścamarīkadambakaiḥ,",
    "GK19bahcar8u:602": " prasṛtamiva sphāyamānaphenilataralataratarahgodgāriṇā girinadīpūreṇa,",
    "GK19bahcar8u:603": " aparatārāgaṇalobhamuditenoditamiva vikacamarīcicakrāntakakubhā pūrṇacandreṇa,",
    "GK19bahcar8u:604": " prakṣālita iva dāvānaladhūlidhūsaritadiganto divasaḥ,",
    "GK19bahcar8u:605": " punariva dhautānyaśrujalakliṣṭāni nārīṇāṃ mukhāni /",
    "GK19bahcar8u:606": " rājā tu māṃsalaistasyāḥ saṃmukhairmayūkhairākulīkriyamāṇaṃ muhurmuhurunmīlayannimīlayaṃśca",
    "GK19bahcar8u:607": " cakṣuḥ kathamapi prayatnena dadarśa sarvāśāpūraṇīṃ paṅktīkṛtāmiva diṅnāgakaraśīkarasaṃhatim,",
    "GK19bahcar8u:608": " ghanamuktāṃ śāradīmiva lekhīkṛtāṃ jyotsnām,",
    "GK19bahcar8u:609": " prakaṭapadakacihnāṃ saṃcāravīthīmiva bālendorniścalībhūtāṃ saptarṣimālāmiva hastamuktām,",
    "GK19bahcar8u:610": " abhibhūtasakalabhuvanabhūṣaṇabhūtiprabhāvāmivaiśānīṃ śaśikalām,",
    "GK19bahcar8u:611": " dhavalatāguṇaparigṛhītāṃ kāntimiva nirgatāṃ kṣīrarāśeḥ anekamahāmahībhṛtparamparāgatāṃ gaṅgāmiva durgatiharām,",
    "GK19bahcar8u:612": " anavaratasphuritataralāśukāṃ puraḥsarapatākāmiva maheśvarabhāvāgamasya,",
    "GK19bahcar8u:613": " anasāraśuklāṃ dantapaṅktimivābhimukhasyeśvarasya,",
    "GK19bahcar8u:614": " varamanorathapūraṇasamarthāṃ svayaṃvarasrajamiva bhuvanaśriyaḥ,",
    "GK19bahcar8u:615": " nijakarapallavāvaraṇādurlakṣyāṃ cakṣūrāgavihasatikāmiva vasudhāyāḥ,",
    "GK19bahcar8u:616": " mantrakośasādhanapravṛttasyākṣamālāmiva rājadharmasya,",
    "GK19bahcar8u:617": " samudrālaṅgārabhūtāṃ saṃkhyālekhyapaṭṭikāmiva kuberakośasya /",
    "GK19bahcar8u:618": " paśyaṃścaitāṃ vismayamājagāma manasā suciram /",
    "GK19bahcar8u:619": " ācāryastu tāmuddhṛtya babandha bandhure skandhabhāge bhūpateḥ /",
    "GK19bahcar8u:620": " atha narapatirapi pratiprītimupadarśayanpratyavādīt--“ārya/",
    "GK19bahcar8u:621": " ratnānāmīdṛśānāmanarhāḥ prāyeṇa puruṣāḥ /",
    "GK19bahcar8u:622": " tapaḥsiddhiriyamāryasya devatāprasādo vā /",
    "GK19bahcar8u:623": " ke ca vayamidānīmātmano 'pi kimuta grahaṇasya pratyākhyānasya vā /",
    "GK19bahcar8u:624": " darśanātprabhṛti prabhūtaguruguṇagaṇahṛtena hṛdayena paravanto vayam /",
    "GK19bahcar8u:625": " saṃkalpitamidamāmaraṇādāryopayogāya śarīram /",
    "GK19bahcar8u:626": " atra kāmacāro vaḥ kartavyānām' iti /",
    "GK19bahcar8u:627": " samatikrānte ca kiyatyapi kāle gate caikāvalīvarṇanālāpe lokasyānantaraṃ labdhaviśrambhā rājyaśrīstāmbūlavāhinīṃ patralatāmāhūyopāṃśukimapi sarṇamūle śanairādideśa /",
    "GK19bahcar8u:628": " darśitavinayā ca patralatā pārthivaṃ vyajñāpayat--“deva/",
    "GK19bahcar8u:629": " devī vijñāpayati na smarāmyāryasya puraḥ kadāciduccairvacanamapi /",
    "GK19bahcar8u:630": " kuto vijñāpanam /",
    "GK19bahcar8u:631": " iyaṃ hi śucāmasahyatāṃ vyāpārayantī hatadaivadattā ca daśā śithilayati vinayam /",
    "GK19bahcar8u:632": " abalānāṃ hi prāyaśaḥ patirapatyaṃ vāvalambanam /",
    "GK19bahcar8u:633": " ubhayavikalānāṃ tu duḥkhānalendhanāyamānaṃ prāṇitamaśālīnatvameva kevalam /",
    "GK19bahcar8u:634": " āryāgamanena ca kṛto 'pi pratihato maraṇaprayatnaḥ /",
    "GK19bahcar8u:635": " yataḥ kāṣāyagrahaṇābhyanujñayānugṛhyatāmayamapuṇyabhājanaṃ janaḥ' iti /",
    "GK19bahcar8u:636": " janādhipastu tadākarṇya tūṣṇīmevāvatiṣṭhat /",
    "GK19bahcar8u:637": " athācāryaḥ sudhīramabhyadhāt--“āyuṣmati/",
    "GK19bahcar8u:638": " śoko hi nāma paryāyaḥ piśācasya,",
    "GK19bahcar8u:639": " rūpāntaramākṣepasya,",
    "GK19bahcar8u:640": " tāruṇyaṃ tamasaḥ,",
    "GK19bahcar8u:641": " viśeṣaṇaṃ viṣasya,",
    "GK19bahcar8u:642": " anantakaḥ pretanagaranāyakaḥ,",
    "GK19bahcar8u:643": " ayamanirvṛtidharmā dahanaḥ,",
    "GK19bahcar8u:644": " ayamakṣayo rājayakṣmā,",
    "GK19bahcar8u:645": " ayamalakṣmīnivāso janārdanaḥ,",
    "GK19bahcar8u:646": " ayamapuṇyapravṛttaḥ kṣapaṇakaḥ,",
    "GK19bahcar8u:647": " ayamapratibodho nidrāprakāraḥ,",
    "GK19bahcar8u:648": " ayamanalasadharmā saṃnipātaḥ,",
    "GK19bahcar8u:649": " ayamaśivasahacaro vināyakaḥ,",
    "GK19bahcar8u:650": " ayamabudhasevito grahavargaḥ,",
    "GK19bahcar8u:651": " ayamayogasamuttho jyotiḥprakāraḥ,",
    "GK19bahcar8u:652": " ayaṃ snehādvāyuprakopaḥ,",
    "GK19bahcar8u:653": " mānasādagnisaṃbhavaḥ,",
    "GK19bahcar8u:654": " ārdrabhāvādrajaḥkṣobhaḥ,",
    "GK19bahcar8u:655": " rasādabhiśoṣaḥ,",
    "GK19bahcar8u:656": " rāgāt kālapariṇāmaḥ /",
    "GK19bahcar8u:657": " tadasyājasrāsrasrāviṇo hṛdayamahāvraṇasya bahaladoṣāndhakāralabdhapraveśaprasarasya",
    "GK19bahcar8u:658": " prāṇataskarasya śūnyatāhetormahābhūtagrāmaghātakasya sakalavigrahakṣapaṇadakṣasya",
    "GK19bahcar8u:659": " doṣacakravartinaḥ kārśyaśvāsapralāpopadravabahalasya dorgharogasyāsadgrahasya sakalalokakṣayadhūmaketorjīvitāpahāradakṣasyākṣaṇaruceranabhravajragātasya",
    "GK19bahcar8u:660": " sphuradanavadyavidyāvidyudvidyotamānāni gahanagrandhagūḍhagarbhagrahaṇagambhīrāṇi",
    "GK19bahcar8u:661": " bhūrikāvyakathākaṭhorāṇi bahuśākhodvahanabṛhanti viduṣāmapi hṛdayāni nālaṃ soḍhumāpātaṃ",
    "GK19bahcar8u:662": " kimuta navamālikākusumakomalānāṃ sarasabisatantudurbalakamabalānāṃ hṛdayam /",
    "GK19bahcar8u:663": " evaṃ sati satyavrate/",
    "GK19bahcar8u:664": " vada kimatra kriyate,",
    "GK19bahcar8u:665": " katama upālabhyate,",
    "GK19bahcar8u:666": " kasya pura uccairākradyante,",
    "GK19bahcar8u:667": " hṛdayadāhi duḥkhaṃ vā khyāpyate?",
    "GK19bahcar8u:668": " sarvamakṣiṇo nimolya soḍhavyamamūḍhena martyadharmaṇā /",
    "GK19bahcar8u:669": " puṇyavati/ purātanyaḥ sthitaya etāḥkena śakyante 'nyathākartum /",
    "GK19bahcar8u:670": " saṃsarantyo naktandivaṃ drāghīyasyo janmajarāmaraṇaghaṭanaghaṭīyantrarājirajjavaḥ sarvapañcajanānām /",
    "GK19bahcar8u:671": " pañcamahābhūtapañcakulādhiṣṭhitāntaḥkaraṇavyavahāradarśananipuṇāḥ sarvaṅkaṣā viṣamā dharmarājasthitayaḥ /",
    "GK19bahcar8u:672": " kṣaṇamapi kṣamamāṇā galantyāyuṣkalākalanakuśalā nilaye nilaye kālanālikāḥ /",
    "GK19bahcar8u:673": " jagati sarvajantujīvitopahārapātinī saṃcarati jhaṭiti caṇḍikā yamājñā /",
    "GK19bahcar8u:674": " raṭantyanavaratamakhilaprāṇiprayāṇaprakaṭanapaṭavaḥ pretapatipaṭahāḥ /",
    "GK19bahcar8u:675": " pratidiśaṃ paryaṭanti peṭakaiḥ prataptalohalohitākṣāḥ kālakūṭakāntikālakāyāḥ kālapāśapāṇayaḥ kālapuruṣāḥ /",
    "GK19bahcar8u:676": " pratibhavanaṃ bhramanti bhīṣaṇakiṅkarakaraghaṭṭitayamaghaṇṭāpuṭapaṭuṭāṅkārabhayaṅkarāḥ sarvasattvasaṃghasaṃharaṇāya ghorāghātaghoṣaṇāḥ /",
    "GK19bahcar8u:677": " diśi diśi vahanti bahucitādhūmadhūsaritapretapatipatākāpaṭupatitagṛdhradṛṣṭayaḥ śokakṛtakolāhalakulakuṭumbinīvikīrṇakeśakalāpaśabalaśavaśibikāsahasrasaṃṅkulāḥ",
    "GK19bahcar8u:678": " kilakilāyamānaśmaśānaśiviraśivāśāvakāḥ paralokāvasathapathikasārthaprasthānaviśikhā vīthayaḥ /",
    "GK19bahcar8u:679": " sakalalokakavalāvalehalampaṭā bahalā vahaṃlihā leḍhi lohitācitā citāṅgārakālī kālarātrijihvā jīvitāni jīvinām /",
    "GK19bahcar8u:680": " tṛptamaśikṣitā ca bhagavataḥ sarvabhūtabhujo bubhukṣā mṛtyoḥ /",
    "GK19bahcar8u:681": " atidrutavāhinī cānityatānadī /",
    "GK19bahcar8u:682": " kṣaṇikāśca mahābhūtagrāmagoṣṭhayaḥ /",
    "GK19bahcar8u:683": " rātriṣu bhahgurāṇi pātrayantrapañjaradārūṇi dehinām /",
    "GK19bahcar8u:684": " aśūbhaśubhāveśavivaśā viśaravaḥ śarīranirmāṇaparamāṇavaḥ /",
    "GK19bahcar8u:685": " chidurā jīvabandhanapāśatantrītantavaḥ /",
    "GK19bahcar8u:686": " sarvamātmano 'nīśvaraṃ viśvaṃ naśvaram /",
    "GK19bahcar8u:687": " evamavadhṛtya nātyarthamevārhasi medhāvini mṛduni manasi tamasaḥ prasaraṃ dātum /",
    "GK19bahcar8u:688": " eko 'pi pratisaṃkhyānakṣaṇa ādhārībhavati dhṛteḥ /",
    "GK19bahcar8u:689": " api ca dūragate 'pi hi śoke nanvidānīmapekṣaṇīya evāyaṃ jyeṣṭhaḥ pitṛkalpo bhrātā bhavatyā guruḥ /",
    "GK19bahcar8u:690": " itarathā ko na bahu manyeta kalyāṇarūpamīdṛsaṃ saṃkalpamatrabhavatyāḥ kāṣāyagrahaṇakṛtam /",
    "GK19bahcar8u:691": " akhilamanojvarapraśamanakāraṇaṃ hi bhagavatī pravrajyā /",
    "GK19bahcar8u:692": " jyāyaḥ khalvidaṃ paramātmavatām /",
    "GK19bahcar8u:693": " mahābhāgastu bhinatti manorathamadhunā /",
    "GK19bahcar8u:694": " yadayamādiśati tadevānuṣṭheyam /",
    "GK19bahcar8u:695": " yadi bhrāteti yadi jyeṣṭha iti yadi vatsa iti yadi guṇavāniti yadi rājeti sarvathā sthātavyamasya niyoge' ityuktvā vyaraṃsīt /",
    "GK19bahcar8u:696": " uparatavacasi ca tasminnijagāda narapatiḥ--“āryamapahāya ko 'nya evamabhidadhyāt /",
    "GK19bahcar8u:697": " anabhyarthitadaivanirmitā hi viṣamavipadavalambanastambhā bhavanto lokasya /",
    "GK19bahcar8u:698": " snehārdramūrtayo mohāndhakāradhvaṃsinaśca dharmapradīpāḥ /",
    "GK19bahcar8u:699": " kintu praṇayapradānadurlalitā durlabhamapi manorathamatiprītirabhilaṣati /",
    "GK19bahcar8u:700": " dhīrasyāpi dhārṣṭyamāropayati hṛdayaṃ laṅghitalaghimātivallabhatvam /",
    "GK19bahcar8u:701": " yuktāyuktavicāraśūnyatvācca śālīnamapi śikṣayanti svārthatṛṣṇāḥ prāgalbhyam /",
    "GK19bahcar8u:702": " abhyarthanāyā rakṣanti ca jalanidhaya iva maryādāmāryāḥ /",
    "GK19bahcar8u:703": " dattameva ca śarīramidamanabhyarthitena prathamamevātithyāya mānanīyena bhavatā mhayam /",
    "GK19bahcar8u:704": " ataḥ kiñcidarthaye bhadantamiyaṃ naḥ svasā bālā ca bahuduḥkhakheditā ca sarvakāryāvadhīraṇoparodhenāpi yāvallālanīyā nityam /",
    "GK19bahcar8u:705": " asmābhiśca bhrātṛvadhāpakāriripukulapralayakaraṇodyatasya bāhorvidheyairbhūtvā sakalalokapratyakṣaṃ pratijñā kṛtā /",
    "GK19bahcar8u:706": " pūrvāvamānanābhibhavamasahamānairarpita ātmā kopasya /",
    "GK19bahcar8u:707": " ato niyuṅktāṃ kiyantamapi kālamātmānamāryo 'pi kārye madīye /",
    "GK19bahcar8u:708": " dīyatāmatithaye śarīramidam /",
    "GK19bahcar8u:709": " adyaprabhṛti yāvadayaṃ jano laghayati pratijñābhāram,",
    "GK19bahcar8u:710": " āśvāsayati ca tātavināśaduḥkhaviklavāḥ prajāḥ,",
    "GK19bahcar8u:711": " tāvadimāmatrabhavataḥ kathābhiśca dharmyābhiḥ,",
    "GK19bahcar8u:712": " kuśalapratibodhavidhāyibhirupadeśaiśca dūrāpasāritarajobhiḥ,",
    "GK19bahcar8u:713": " śīlopaśamadāyinībhiśca deśanābhiḥ,",
    "GK19bahcar8u:714": " kleśaprahāṇahetubhūtaiśca tathāgatairdarśanaiḥ,",
    "GK19bahcar8u:715": " asmātpārśvopayāyinīmeva pratibodhyamānāmicchāmi /",
    "GK19bahcar8u:716": " iyaṃ tu grahīṣyati mayaiva samaṃ samāptakṛtyena kāṣāyāṇi /",
    "GK19bahcar8u:717": " arthijane ca kimivanātisṛjanti mahāntaḥ /",
    "GK19bahcar8u:718": " suranāthamātmāsthibhirapi yāvatkṛtārthamakaroddhairyodadhirdadhīcaḥ /",
    "GK19bahcar8u:719": " muninātho 'pyanapekṣitātmasthitiranukampeti kṛtvā kṛpāvānātmānaṃ vaṭharasattvebhyaḥ katikṛtvo na dattavān /",
    "GK19bahcar8u:720": " ataḥ paraṃ bhavanta eva bahutaraṃ jānanti--ityuktvā tūṣṇīṃ babhūva bhūpatiḥ /",
    "GK19bahcar8u:721": " bhūyastu babhāṣe bhadantaḥ--“bhavyā na dviruccārayanti vācam /",
    "GK19bahcar8u:722": " cetasā prathamameva pratigrāhitā guṇāstāvakāḥ kāyabalimimām /",
    "GK19bahcar8u:723": " amunā janena upayogastu nirupayogasyāsya laghuni guruṇi vā kṛtye guṇavadāyattaḥ' iti /",
    "GK19bahcar8u:724": " atha tathā tasminnabhinanditapraṇaye prīyamāṇaḥ pārthivastatra tāmuṣitvā vibhāvarīmuṣasi",
    "GK19bahcar8u:725": " ca vasanālaṅkārādipradānaparitoṣitaṃ visarjya nirghātamācāryeṇa saha svasāramādāya prayāṇakaiḥ /",
    "GK19bahcar8u:726": " katipayaireva kaṭakamanujāhnavi niviṣṭa pratyājagāma /",
    "GK19bahcar8u:727": " tatra ca rājyaśrīprāptivyatikarakathāṃ kathayata eva praṇayibhyo ravirapi tatāra gaganatalam /",
    "GK19bahcar8u:728": " bahalamadhupaṅkapiṅgalaḥ paṅgajākara iva saṃcukoca cakravākavallabho vāsaraḥ prakīrṇaāni",
    "GK19bahcar8u:729": " navarudhirarasāruṇavarṇāni lokālokajūṃṣi yajūṃṣīva kupitayājñavalkyavaktravāntāni",
    "GK19bahcar8u:730": " nijavapuṣi pūṣā pāpamūṣi punarapi saṃjahāra jālakāni rociṣām /",
    "GK19bahcar8u:731": " krameṇa ca samupohyamānamāṃsalarāgarociṣṇuruṣṇāśuruṣṇīṣabandhasahajacūḍāmaṇiriva vṛkodarakarapuṭotpāṭitaḥ,",
    "GK19bahcar8u:732": " pratyagraśoṇitaśoṇāṅgarāgaraudro drauṇāyanasya,",
    "GK19bahcar8u:733": " rudrabhikṣādānaśauṇḍapuramathanamuktamuṇḍaśirānāḍirudhirapūraṇaśoṇitakapilaḥ kapālakarpara iva ca paitāmahaḥ,",
    "GK19bahcar8u:734": " pitṛvadharuṣitarāmarāgaracitaḥ pṛthuvikaṭakārtavīryāṃsakūṭakuṭṭākakuṭhāratuṇḍataṣṭaduṣṭakṣatriyakaṇṭhakuhararudhirakulyāpraṇālasahasrapūrito",
    "GK19bahcar8u:735": " hrada iva dūrarodhī raudhiro bhayanigūḍhakaracaraṇamuṇḍamaṇḍalākṛtirgurugaruḍanakhapañjarākṣepakṣapaṇakṣiptakṣatajokṣito",
    "GK19bahcar8u:736": " vyasurvibhāvasuḥ kaṇṭha iva ca loṭhyamānaḥ,",
    "GK19bahcar8u:737": " nabhasyaruṇagarbhamāṃsapiṇḍa iva ca khaṇjimānamānītaḥ,",
    "GK19bahcar8u:738": " niyatakālātipātadūyamānadākṣāyaṇīkṣiptaḥ dhātutaṭa iva ca sumerorasuravadhābhicāracarupacanapiśunaḥ śoṇitavkāthakaṣāyitakukṣirativisaṃkaṭaḥ kaṭāha iva ca bārhaspatyaḥ,",
    "GK19bahcar8u:739": " sadyogalitagajadānavadehalohitopalepabhīṣaṇaḥ mukhamaṇḍalābhoga iva mahābhairavasya muhūrtamadṛśyata /",
    "GK19bahcar8u:740": " jalanidhijalapratibimbitaravibimbārājibhāsvarābhrāvalambinī gṛhītārdramāṃsabhāreva cābabhāse vāsarāvasānavelā vetālanibhā /",
    "GK19bahcar8u:741": " jvalatsaṃdhyārāgarajyamānajalapravāhaḥ punariva purāṇapuruṣapīvarorusaṃpuṭapiṣṭamadhukaiṭabharudhirapaṭalapāṭalavapurabhavadadhipatirarṇasām",
    "GK19bahcar8u:742": " samavasite ca saṃdhyāṃsamaye samanantaramaparimitayaśaḥpānatṛṣitāya muktāśailaśilācaṣaka iva nijakulakīrtyā,",
    "GK19bahcar8u:743": " kṛtayugakaraṇodyatāyādirājarājataśāsanamudrāniveśa iva rājyaśriyā,",
    "GK19bahcar8u:744": " sakaladvīpajigīṣācalitāya śvetadvīpadūta iva cāyatyā,",
    "GK19bahcar8u:745": " śvetabhānurupānīyata niśayā narendrāyeti bhadramom //",
    "GK19bahcar8u:746": " iti śrīmahākavibāṇabhaṭṭakṛtau harṣacarite 'ṣṭama ucchvāsaḥ"
}