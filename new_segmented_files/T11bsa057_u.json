{
    "T11bsa057_u:0": " Dharmakīrti:",
    "T11bsa057_u:1": " Nyāyabindu Prakaraṇakārikā",
    "T11bsa057_u:2": " Sūtrapāṭhaḥ",
    "T11bsa057_u:3": " 1 prathamaḥ pratyakṣaparicchedaḥ",
    "T11bsa057_u:4": " 1/1 samyagjñānapūrvikā sarvapuruṣārthasiddhiriti tadvayutpādayate /",
    "T11bsa057_u:5": " 1/2 dvividhaṃ samyagjñānam /",
    "T11bsa057_u:6": " 1/3 pratyakṣam,",
    "T11bsa057_u:7": " anumānaṃ ceti /",
    "T11bsa057_u:8": " 1/4 tatra pratyakṣaṃ kalpanāpoḍhamabhrāntam /",
    "T11bsa057_u:9": " 1/5 abhilāpasaṃsargayogyapratibhāsapratītiḥ kalpanā",
    "T11bsa057_u:10": " 1/6 tayā rahitaṃ timirāśubhramaṇanauyānasambhramādyanāhitavibhramaṃ jñānaṃ pratyakṣam /",
    "T11bsa057_u:11": " 1/7 taccaturvidham /",
    "T11bsa057_u:12": " 1/8 indriyajñānam / (1)",
    "T11bsa057_u:13": " 1/9 svaviṣayānantaraviṣayasahakāriṇendriyajñānena samanantarapratyayena janitaṃ tanmanovijñānam / (2)",
    "T11bsa057_u:14": " 1/10 sarvacittacaittānāmātmasaṃvedanam / (3)",
    "T11bsa057_u:15": " 1/11 bhūtārthabhāvanāprakarṣaparyantajaṃ yogijñānaṃ ceti / (4)",
    "T11bsa057_u:16": " 1/12 tasya viṣayaḥ svalakṣaṇam /",
    "T11bsa057_u:17": " 1/13 yasyārthasya sannidhānāsannidhānābhyāṃ jñānapratibhāsabhedastatsvalakṣaṇam /",
    "T11bsa057_u:18": " 1/14 tadeva paramārthasat /",
    "T11bsa057_u:19": " 1/15 arthakriyāsāmarthyalakṣaṇatvād vastunaḥ /",
    "T11bsa057_u:20": " 1/16 anyat sāmānyalakṣaṇam",
    "T11bsa057_u:21": " 1/17 so 'numānasya viṣayaḥ /",
    "T11bsa057_u:22": " 1/18 atdeva ca pratyakṣaṃ jñānaṃ pramāṇaphalam /",
    "T11bsa057_u:23": " 1/19 arthapratītirūpatvāt /",
    "T11bsa057_u:24": " 1/20 arthasārūpyamasya pramāṇam /",
    "T11bsa057_u:25": " 1/21 tadvaśādarthapratītisiddhareti /",
    "T11bsa057_u:26": " iti prathamaḥ pratyakṣaparicchedaḥ //",
    "T11bsa057_u:27": " dvitīyaḥ svārthānumānaparicchedaḥ",
    "T11bsa057_u:28": " 2/1 anumānaṃ dvidhā /",
    "T11bsa057_u:29": " 2/2 svārtha parārtha ca /",
    "T11bsa057_u:30": " 2/3 tatra svārtha trirūpālliṅgād yadanumeye jñānaṃ tadanumānam /",
    "T11bsa057_u:31": " 2/4 pramāṇalakṣaṇavyavasthātrāpi pūrvavat /",
    "T11bsa057_u:32": " 2/5 trairūpyaṃ punarliṅgasyānumeye sattvameva,",
    "T11bsa057_u:33": " sapakṣa eva sattvam,",
    "T11bsa057_u:34": " asapakṣe cāsattvameva niścitam /",
    "T11bsa057_u:35": " 2/6 anumeyo 'tra jijñāsitaviśeṣo dharmī /",
    "T11bsa057_u:36": " 2/7 sādhyadharmasāmānyena samāno 'rthaḥ sapakṣa /",
    "T11bsa057_u:37": " 2/8 na sapakṣo 'sapakṣaḥ /",
    "T11bsa057_u:38": " 2/9 tato 'nyastadviruddhastadabhāvaśceti",
    "T11bsa057_u:39": " 2/10 trirūpāṇi ca trīṇyeva liṅgāni /",
    "T11bsa057_u:40": " 2/11 anupalabdhiḥ svabhāvaḥ kārya ceti /",
    "T11bsa057_u:41": " 2/12 tatrānupalabdhiryathā- na pradeśaviśeṣe kvacid ghaṭaḥ,",
    "T11bsa057_u:42": " upalabdhikṣaṇaprāptasyānupalabdheriti /",
    "T11bsa057_u:43": " 2/13 upalabdhilakṣaṇaprāptirūpalambhapratyayāntarasākalyaṃ svabhāvaviśeṣaśca /",
    "T11bsa057_u:44": " 2/14 yaḥ svabhāvaḥ satsvanyeṣūṣalambhapratyayeṣu san pratyakṣa eva bhavati,",
    "T11bsa057_u:45": " sa svabhāvaviśeṣaḥ /",
    "T11bsa057_u:46": " 2/15 svabhāvaḥ svasattāmātraprabhāvini sādhyadharme hetuḥ /",
    "T11bsa057_u:47": " 2/16 yathā- vṛkṣo 'yaṃ śiśapātvāditi /",
    "T11bsa057_u:48": " 2/17 kārya yathā- bahniratra dhūmāditi /",
    "T11bsa057_u:49": " 2/18 atra dvau vastusādhanau /",
    "T11bsa057_u:50": " ekaḥ pratiṣedhahetuḥ /",
    "T11bsa057_u:51": " 2/19 svabhāvapratibandhe hi satyartho 'rtha gamayet /",
    "T11bsa057_u:52": " 2/20 tadapratibaddhasya tadavyabhicāraniyamābhāvāt /",
    "T11bsa057_u:53": " 2/21 sa ca pratibandhaḥ sādhye 'rthe liṅgasya /",
    "T11bsa057_u:54": " 2/22 vastutastādātmyāt tadutpatteśca /",
    "T11bsa057_u:55": " 2/23 atatsvabhāvasyātadutpatteśca tatrāpratibaddhasvabhāvatvāt /",
    "T11bsa057_u:56": " 2/24 te ca tādātmyatadutpattī svabhāvakāryayoreveti tābhyāmeva vastusiddhiḥ /",
    "T11bsa057_u:57": " 2/25 pratiṣedhasiddhirapi yathoktāyā evānupalabdheḥ /",
    "T11bsa057_u:58": " 2/26 sati vastuni tasyā asambhavāt /",
    "T11bsa057_u:59": " 2/27 anyathā cānupalabdhilakṣaṇaprāpteṣu deśakālasvabhāvaviprakṛṣṭeṣvartheṣvātmapratyakṣanivṛtterabhavaniścayābhāvāt /",
    "T11bsa057_u:60": " 2/28 amūḍhasmṛtisaṃskārasyātītasya vartamānasya ca pratipattṛpratyakṣasya nivṛttirabhāvavyavahāraprasādhanī /",
    "T11bsa057_u:61": " 2/29 tasyā evābhāvaniścayāt /",
    "T11bsa057_u:62": " 2/30 sā ca prayogabhedādekādaśaprakārā /",
    "T11bsa057_u:63": " 2/31 svabhāvānupalabdhiryathā- nātra dhūma upalabdhilakṣaṇaprāptasyānupalabdheriti / (1)",
    "T11bsa057_u:64": " 2/32 kāryānupalabdhiryathā- nātrāpratibaddhasāmarthyāni dhūmakāraṇāni santi,",
    "T11bsa057_u:65": " dhūmābhāvāditi / (2)",
    "T11bsa057_u:66": " 2/33 vyāpakānupalabdhiryathā- nātra śiśapā,",
    "T11bsa057_u:67": " vṛkṣābhāvāditi / (3)",
    "T11bsa057_u:68": " 2/34 svabhāvaviruddhopalabdhiryathā- nātra śītasparśo vahneriti / (4)",
    "T11bsa057_u:69": " 2/35 viruddhakāryopalabdhiryathā- nātra śītasparśo dhūmāditi / (5)",
    "T11bsa057_u:70": " 2/36 viruddhavyāptopalabdhiryathā- na dhruvabhāvī bhūtasyāpi bhāvasya vināśaḥ,",
    "T11bsa057_u:71": " hetvantarāpekṣaṇāditi / (6)",
    "T11bsa057_u:72": " 2/37 kāryaviruddhopalabdhiryathā- nehāpratilbaddhasāmarthyāni śītakāraṇāni santi, vahneriti / (7)",
    "T11bsa057_u:73": " 2/38 vyāpakaviruddhopalabdhiryathā- nātra tuṣāraspaśo vahneriti / (8)",
    "T11bsa057_u:74": " 2/39 kāraṇānupalabdhiryathā- nātra dhūmo vahnyabhāvāditi / (9)",
    "T11bsa057_u:75": " 2/40 kāraṇaviruddhopalabdhiryathā- nāsya romaharṣādiviśeṣāḥ,",
    "T11bsa057_u:76": " sannihitadahanaviśeṣatvāditi / (10)",
    "T11bsa057_u:77": " 2/41 kāraṇaviruddhakāyapilabdhiryathā- na romaharṣādiviśeṣayuktapuruṣāvānayaṃ pradeśaḥ, dhūmāditi / (11)",
    "T11bsa057_u:78": " 2/42 ime sarve kāryānupalabdhyādayo daśānupalabdhiprayogāḥ svabhāvānupalabdhau saṃgrahamupayānti /",
    "T11bsa057_u:79": " 2/43 pāramparyeṇārthāntaravidhipratiṣedhābhyāṃ prayogabhede 'pi /",
    "T11bsa057_u:80": " 2/44 prayogadarśanābhyāsāt svayamapyevaṃ vyavacchedapratītirbhavati svārthe 'pyanumāne 'syāḥ prayoganirdeśaḥ /",
    "T11bsa057_u:81": " 2 /45 sarvatra cāsyāmabhāvavyavahārasādhanyāmanupalabdhau yeṣāṃ svabhāvaviruddhadīnāmupalabdhyā",
    "T11bsa057_u:82": " kāraṇādīnāmanupalabdhyā ca pratiṣedha uktasteṣāmupalabdhilakṣaṇaprāptānāmevipalabdhiśca veditavyā /",
    "T11bsa057_u:83": " 2/46 anyeṣāṃ virodhakāryakāraṇabhāvāsiddheḥ /",
    "T11bsa057_u:84": " 2/47 viprakṛṣṭaviṣayā punaranupalabdhiḥ pratyakṣānumānanivṛttilakṣaṇā saṃśayahetuḥ /",
    "T11bsa057_u:85": " 2/48 pramāṇanivṛttāvapyarthābhāvāsiddheriti /",
    "T11bsa057_u:86": " iti dvitīyaḥ svārthānumānaparicchedaḥ //",
    "T11bsa057_u:87": " tṛtīyaḥ parārthānumānaparicchedaḥ",
    "T11bsa057_u:88": " 3/1 trirūpaliṅgākhyānaṃ parārthamanumānam /",
    "T11bsa057_u:89": " 3/2 kāraṇe kāryopacārāt /",
    "T11bsa057_u:90": " 3/3 tad dvividham /",
    "T11bsa057_u:91": " 3/4 prayogabhedāt /",
    "T11bsa057_u:92": " 3/5 sādhamyavadvaidhamyavacca /",
    "T11bsa057_u:93": " 3/6 nānāyorarthataḥ kaścid bhedaḥ /",
    "T11bsa057_u:94": " 3/7 anyatra prayogabhedāt /",
    "T11bsa057_u:95": " 3/8 tatra sādharmyavatprayogaḥ- yadupalabdhilakṣaṇaprāptaṃ sannopalabhyate so 'sad vyavahāraviṣayaḥ siddhaḥ /",
    "T11bsa057_u:96": " yathā- anyo dṛṣṭaḥ kaścid śaśaviṣāṇādiḥ /",
    "T11bsa057_u:97": " nopalabhyate ca kvacit pradeśaviśeṣe upalabdhilakṣaṇaprāpo ghaṭa ityanupalabdhiprayogaḥ /",
    "T11bsa057_u:98": " 3/9 tathā svabhāvahetoḥ prayogaḥ- yat sat tat sarvamanityam,",
    "T11bsa057_u:99": " yathā ghaṭādiriti śuddhasya svabhāvahetoḥ prayogaḥ /",
    "T11bsa057_u:100": " 3/10 yadutpattimat tadanityamiti svabhāvabhūtadharmabhedena svabhāvasya prayogaḥ /",
    "T11bsa057_u:101": " 3/11 yat kṛtakaṃ tadanityamityupādhibhedena /",
    "T11bsa057_u:102": " 3/12 apekṣitaparavyāpāro hi bhāvaḥ svabhāvaniṣpattau kṛtaka iti /",
    "T11bsa057_u:103": " 3/13 evaṃ prayatnāntarīyaka- pratyayabhedabheditvādayo 'pi draṣṭavyāḥ /",
    "T11bsa057_u:104": " 3/14 sannutpattimān kṛtako vā śabda iti pakṣadharmopadarśanam /",
    "T11bsa057_u:105": " 3/15 sarva ete sādhanadharmā yathāsvaṃ pramāṇaiḥ siddhasādhanadharmamātrānubandhe eva sādhyadharme 'vagantavyāḥ /",
    "T11bsa057_u:106": " 3/16 tasyaiva tatsvabhāvatvāt /",
    "T11bsa057_u:107": " 3/17 svabhāvasya ca hetutvāt /",
    "T11bsa057_u:108": " 3/18 vastutastayostādātmyam /",
    "T11bsa057_u:109": " 3/19 tanniṣpattāvaniṣpannasya tatsvabhāvatvābhāvāt /",
    "T11bsa057_u:110": " 3/20 vyabhicārasambhavācca /",
    "T11bsa057_u:111": " 3/21 kāryahetoḥ prayogaḥ - yatra dhūmastatrāgniḥ /",
    "T11bsa057_u:112": " yathā mahānasādau /",
    "T11bsa057_u:113": " asti ceha dhūma iti /",
    "T11bsa057_u:114": " 3/22 ihāpi siddhe eva kāryakāraṇabhāve kāraṇe sādhye kāryaheturvaktavyaḥ /",
    "T11bsa057_u:115": " 3/23 vaidharmyavataḥ prayogaḥ- yat sadupalabdhilakṣaṇaprāptaṃ tadupalabhyata eva /",
    "T11bsa057_u:116": " yathā nīlādiviśeṣaḥ /",
    "T11bsa057_u:117": " na caivamihopalabdhilakṣaṇaprāptasya sata upalabdhirghaṭasyetyanupalabdhiprayogaḥ /",
    "T11bsa057_u:118": " 3/24 asatyanityatve,",
    "T11bsa057_u:119": " nāsti sattvamutpattimattvaṃ kṛtakatvaṃ vā /",
    "T11bsa057_u:120": " saṃśca śabda utpattimān kṛtako veti svabhāvahetoḥ prayogaḥ /",
    "T11bsa057_u:121": " 3/25 asatyagnau na bhavatyeva dhūmaḥ /",
    "T11bsa057_u:122": " atra cāsti dhūma iti kāryahetoḥ prayogaḥ /",
    "T11bsa057_u:123": " 3/26 sādharmyeṇāpi hi prayoge 'rthād vaidharmyagatiriti /",
    "T11bsa057_u:124": " 3/27 asati tasmin sādhyena hetoranvayābhāvāt /",
    "T11bsa057_u:125": " 3/28 tathā vaidharmyeṇāpyanvayagatiḥ /",
    "T11bsa057_u:126": " 3/29 asati tasmin sādhyābhāve hetvabhāvasyāsiddheḥ /",
    "T11bsa057_u:127": " 3/30 nahi svabhāvapratibandhe 'satyekasya nivṛttāvaparasya niyamena nivṛttiḥ /",
    "T11bsa057_u:128": " 3/31 sa ca dviprakāraḥ- sarvasya tādātmyalakṣaṇastadutpatilakṣaṇaścetyuktam /",
    "T11bsa057_u:129": " 3/32 tena hi nivṛtti kathayatā pratibandho darśanīyaḥ /",
    "T11bsa057_u:130": " tasmāt nivṛttivacanamākṣiptapratibandhopadarśanameva bhavati /",
    "T11bsa057_u:131": " yacca pratibandhopadarśanaṃ tadevānvayavacanamityekenāpi vākyenānvayamukhena vyatirekamukhena",
    "T11bsa057_u:132": " vā prayuktena sapakṣāsapakṣayorliṅgasya sadasattvakhyāpanaṃ kṛtaṃ bhavatīti nāvaśayaṃ",
    "T11bsa057_u:133": " vākyadvayaprayogaḥ /",
    "T11bsa057_u:134": " 3/33 anupalabdhāvapi - yat sad upalabdhilakṣaṇaprāptaṃtadupalabhyata evetyukte,",
    "T11bsa057_u:135": " anupalabhyamānaṃ tādṛśamasaditi pratīreranvayasiddhiḥ /",
    "T11bsa057_u:136": " 3/34 dvayorapyanayoḥ prayogayornāvaśyaṃ pakṣanirdeśaḥ /",
    "T11bsa057_u:137": " 3/35 yasmāt sādharmyavatprayoge 'pi yadupalabdhilakṣaṇaprāptaṃ sannopalabhyate,",
    "T11bsa057_u:138": " so 'sadvayavahāraviṣayaḥ /",
    "T11bsa057_u:139": " nopalabhyate cātropalabdhilakṣaṇaprāpto ghaṭa ityukte sāmarthyādeva neha ghaṭa iti bhavati /",
    "T11bsa057_u:140": " 3/36 tathā vaidharmyavatprayoge 'pi- yaḥ sad vyavahāraviṣaya upalabdhilakṣaṇaprāptaḥ sa upalabhyata eva /",
    "T11bsa057_u:141": " na tathātra tādṛśo ghaṭa upalabhyate- ityukte sāmarthyādeva neha sadvayavahāraviṣaya iti bhavati /",
    "T11bsa057_u:142": " 3/37 kīdṛśaḥ punaḥ pakṣa iti nirdeśyaḥ?",
    "T11bsa057_u:143": " 3/38 svarūpeṇaiva svayamiṣṭo 'nirākṛtaḥ pakṣa iti /",
    "T11bsa057_u:144": " 3/39 svarūpeṇeti sādhyatveneṣṭaḥ /",
    "T11bsa057_u:145": " 3/40 svarūpeṇaiveti sādhyatvenaiveṣṭo na sādhanatvenāpi /",
    "T11bsa057_u:146": " 3/41 yathā śabdasyānityatve sādhye cākṣuṣatvaṃ hetuḥ,",
    "T11bsa057_u:147": " śabde 'siddhatvāt sādhyaṃ bhavatīti na punastadiha sādhyatvenaiveṣṭam,",
    "T11bsa057_u:148": " sādhanatvenāpyabhidhānāt /",
    "T11bsa057_u:149": " 3/42 svayamiti vādinā /",
    "T11bsa057_u:150": " 3/43 yastadā sādhanamāha /",
    "T11bsa057_u:151": " 3/44 etena yadyapi kvacicchāstre sthitaḥ sādhanamāha,",
    "T11bsa057_u:152": " tacchāstrakāreṇa tasmin dharmiṇyanekadharmābhyupagame 'pi yastadā tena vādinā dharmaḥ svayaṃ sādhayitu miṣṭaḥ sa eva sādhyo netara ityuktaṃ bhavati /",
    "T11bsa057_u:153": " 3/45 iṣṭa iti yatrārthe vivādena sādhanamupanyastaṃ tasya siddhimicchatā so 'nukto 'pi vacanena sādhyo bhavati /",
    "T11bsa057_u:154": " 3/46 tadadhikaraṇatvād vivādasya /",
    "T11bsa057_u:155": " 3/47 yathā parārthāścakṣurādayaḥ saṅghātatvācchayanāsanādyaṅgavaditi /",
    "T11bsa057_u:156": " atrātmārthā ityanuktāvapyātmārthataiva sādhyā /",
    "T11bsa057_u:157": " tena noktamātrameva sādhyam- ityuktaṃ bhavati /",
    "T11bsa057_u:158": " 3/48 anirākṛta iti- etallakṣaṇayoge 'pi yaḥ sādhayitumiṣṭo 'pyarthaḥ pratyakṣānumānapratītisvavacanairnirākriyate,",
    "T11bsa057_u:159": " na sa pakṣa iti pradarśanārtham /",
    "T11bsa057_u:160": " 3/49 tatra pratyakṣanirākṛto yathā- aśrāvaṇaḥ śabda iti / (1)",
    "T11bsa057_u:161": " 3/50 anumānanirākṛto yathā- nityaḥ śabda iti / (2)",
    "T11bsa057_u:162": " 3/51 pratītinirākṛto yathā- acandraḥ śaśīti / (3)",
    "T11bsa057_u:163": " 3/52 svavacananirākṛto yathā- nānumānaṃ pramāṇamiti / (4)",
    "T11bsa057_u:164": " 3/53 iti catvāraḥ pakṣābhāsa nirākṛtā bhavanti /",
    "T11bsa057_u:165": " 3/54 evaṃ siddhasya asiddhasyāpi sādhanatvenābhimatasya,",
    "T11bsa057_u:166": " svayaṃ vādinā tadā sādhayitumaniṣṭasya,",
    "T11bsa057_u:167": " uktamātrasya,",
    "T11bsa057_u:168": " nirākṛtasya ca viparyeṇa sādhya iti /",
    "T11bsa057_u:169": " tenaiva svarūpeṇābhimato vādina iṣṭo 'nirākṛtaḥ pakṣa iti pakṣalakṣaṇamanavadyaṃ darśitaṃ bhavati /",
    "T11bsa057_u:170": " 3/55 trirūpaliṅgākhyānaṃ parārthānumānamityuktam /",
    "T11bsa057_u:171": " tatra trayāṇāṃ rūpāṇāmekasyāpi rūpasyānukto sādhanābhāsaḥ /",
    "T11bsa057_u:172": " 3/56 uktāvapyasiddhau sandehe vā pratipādyapratipādakayo /",
    "T11bsa057_u:173": " 3/57 ekasya rūpasya dharmisambandhasyāsiddho sandehe vāsiddho hetvābhāsaḥ /",
    "T11bsa057_u:174": " 3/58 yathā - 'anityaḥ śabdaḥ' iti sādhye cākṣuṣatvamubhayāsiddham /",
    "T11bsa057_u:175": " 3/59 'cetanāstaravaḥ' iti sādhye sarvatvagapaharaṇe maraṇaṃ prativādyasiddham,",
    "T11bsa057_u:176": " vijñānendriyāyurnirodhalakṣaṇasya maraṇasyānenābhyupagamāt,",
    "T11bsa057_u:177": " tasya ca taruṣvasambhavāt /",
    "T11bsa057_u:178": " 3/60 'acetanāḥ sukhādaya' iti sādhye utpattimattvam,",
    "T11bsa057_u:179": " anityatvaṃ va sāṃkhyasya svayaṃ vādino 'siddham /",
    "T11bsa057_u:180": " 3/61 tathā svayaṃ tadāśrayaṇasya vā sandehe 'siddhiḥ /",
    "T11bsa057_u:181": " 3/62 yathā vāṣpādibhāvena sandihyamāno bhūtasaṅghāto 'gnisiddhāvupadiśyamānaḥ sandigdhāsiddhaḥ /",
    "T11bsa057_u:182": " 3/63 yatheha nikuñje mayūraḥ kekāyitāditi /",
    "T11bsa057_u:183": " 3/64 tadāpātadeśabhrame /",
    "T11bsa057_u:184": " 3/65 dharmyasiddhāvapyasiddhaḥ- yathā sarvagata ātmeti sādhye sarvatropalabhyamānaguṇatvam /",
    "T11bsa057_u:185": " 3/66 tathaikasya rūpasyāsapakṣe 'sattvasyasiddhāvanaikāntiko hetvābhāsaḥ /",
    "T11bsa057_u:186": " 3/67 yathā śabdasyānityatvādike dharme sādhye prameyatvādiko dharmaḥ sapakṣavipakṣayoḥ sarvatraikadeśe vā vartamānaḥ /",
    "T11bsa057_u:187": " 3/68 tathā- asyaiva rūpasya sandehe 'pyanaikāntika eva /",
    "T11bsa057_u:188": " 3/69 yathāsarvajñaḥ kaścidvivakṣitaḥ puruṣo rājādimān veti sādhye vaktṛtvādiko dharmaḥ sandigdhavipakṣavyāvṛttikaḥ /",
    "T11bsa057_u:189": " 3/70 'sarvajño vaktā nopalabhyate' ityevamprakārasyānupalambhasyādṛśyātmaviṣayatvena sandehahetutvāt /",
    "T11bsa057_u:190": " tato 'sarvajñaviparyād vaktṛtvādervyāvṛttiḥ sandigdhā /",
    "T11bsa057_u:191": " 3/71 vaktṛtvasarvajñatvayorvirodhābhāvācca yaḥ sarvajñaḥ sa vaktā na bhavatītyadarśane 'pi vyatireko na sidhyanti, sandehāt /",
    "T11bsa057_u:192": " 3/72 dvividho hi padārthānāṃ virodha /",
    "T11bsa057_u:193": " 3/73 avikalakāraṇasya bhavato 'nyabhāve 'bhāvād virodhagatiḥ",
    "T11bsa057_u:194": " 3/74 śītoṣṇasparśavat /",
    "T11bsa057_u:195": " 3/75 parasparaparihārasthitalakṣaṇatayā vā bhāvābhāvavat /",
    "T11bsa057_u:196": " 3/76 sa ca dvividho 'pi virodho vaktṛtvasarvajñatvayorna sambhavati /",
    "T11bsa057_u:197": " 3/77 na cāviruddhavidheranupalabdhāvapyabhāvagatiḥ /",
    "T11bsa057_u:198": " 3/78 rāgādīnāṃ vacanādeśca kāryakāraṇabhāvāsiddheḥ /",
    "T11bsa057_u:199": " 3/79 arthāntarasya cākāraṇasya nivṛttau na vacanādernivṛttiḥ /",
    "T11bsa057_u:200": " 3/80 iti sandigdhavyatireko 'naikāntiko vacanādiḥ /",
    "T11bsa057_u:201": " 3/81 dvayo rūpayorviparyayasiddhau viruddhaḥ /",
    "T11bsa057_u:202": " 3/82 kayordvayoḥ?",
    "T11bsa057_u:203": " 3/83 sapakṣe sattvasya,",
    "T11bsa057_u:204": " asapakṣe cāsattvasya /",
    "T11bsa057_u:205": " yathā kṛtatvaṃ prayatnānantarīya katvaṃ ca nityatve sādhye viruddho hetvābhāsaḥ /",
    "T11bsa057_u:206": " 3/84 anayoḥ sapakṣe 'sattvam,",
    "T11bsa057_u:207": " asapakṣe ca sattvamiti viparyayasiddhiḥ /",
    "T11bsa057_u:208": " 3/85 etau ca sādhyaviparyayasādhanād viruddhau /",
    "T11bsa057_u:209": " 3/86 nanu ca tṛtīyo 'pīṣṭavighātakṛd viruddhaḥ /",
    "T11bsa057_u:210": " 3/87 yathā parārthāścakṣurādayaḥ saṅghātatvāccayanāsanādyaṅgavaditi /",
    "T11bsa057_u:211": " 3/88 tadiṣṭāsaṃhatapārārthyaviparyayasādhanād viruddhaḥ /",
    "T11bsa057_u:212": " 3/89 sa iha kasmānnoktaḥ?",
    "T11bsa057_u:213": " 3/90 anayorevāntarbhāvāt /",
    "T11bsa057_u:214": " 3/91 nahyayamābhyāṃ sādhyāviparyayasādhanatvena bhidyate /",
    "T11bsa057_u:215": " 3/92 nahīṣṭoktayoḥ sādhyatvena kaścidviśeṣa iti /",
    "T11bsa057_u:216": " 3/93 dvayo rūpayorekasyāsiddhāvaparasya ca sandehe 'naikāntika /",
    "T11bsa057_u:217": " 3/94 yathā vītarāgaḥ kaścit sarvajño vā,",
    "T11bsa057_u:218": " vaktṛtvāditi /",
    "T11bsa057_u:219": " vyatireko 'trāsiddhaḥ /",
    "T11bsa057_u:220": " sandigdho 'nvayaḥ /",
    "T11bsa057_u:221": " 3/95 sarvajñavītarāgayorviprakarṣād vacanādestatra sattvamasattvaṃ vā sandigdham",
    "T11bsa057_u:222": " 3/96 anayoreva dvayo rūpayoḥ sandehe 'naikāntikaḥ /",
    "T11bsa057_u:223": " 3/97 yathā sātmakaṃ jīvaccharīraṃ prāṇādimattvāditi /",
    "T11bsa057_u:224": " 3/98 na hi sātmakanirātmakābhyāmanyo rāśirasti yatrāyaṃ prāṇādirvarteta /",
    "T11bsa057_u:225": " 3/99 ātmano vṛttivyavacchedābhyāṃ sarvasaṃgrahāt /",
    "T11bsa057_u:226": " 3/100 nāpyanayorekatra vṛttiniścayaḥ /",
    "T11bsa057_u:227": " 3/101 sātmakatvenānātmakatvena vā prasiddhe prāṇāderasiddheḥ /",
    "T11bsa057_u:228": " 3/102 tasmājjīvaccharīrasambandhī prāṇādiḥ sātmakādanātmakācca sarvasmād vyāvṛttatvenāsiddhestābhyāṃ na vyatiricyate /",
    "T11bsa057_u:229": " 3/103 na tatrānveti /",
    "T11bsa057_u:230": " 3/104 ekātmanyapyasiddheḥ /",
    "T11bsa057_u:231": " 3/105 nāpi sātmakādanātmakācca tasyānvayavyatirekayorabhāvaniścayaḥ /",
    "T11bsa057_u:232": " 3/106 ekābhāvaniścayasyāparabhāvaniścayanāntarīyakatvāt /",
    "T11bsa057_u:233": " 3/107 anvayavyatirekayoranyonyavyavachedarūpatvāt,",
    "T11bsa057_u:234": " tata evānvayavyatirekayoḥ sandehādanaikāntikaḥ /",
    "T11bsa057_u:235": " 3/108 sādhyetarayorato niścayābhāvāt /",
    "T11bsa057_u:236": " 3/109 evameṣāṃ trayāṇāṃ rūpāṇāmekaikasya dvayordvayorvā rūpayorasiddhau sandehe vā yathāyogamasiddhaviruddhānaikāntikāstrayo hetvābhāsāḥ /",
    "T11bsa057_u:237": " 3/110 viruddhāvyabhicāryapi saṃśayaheturuktaḥ /",
    "T11bsa057_u:238": " sa iha kasmānnoktaḥ?",
    "T11bsa057_u:239": " 3/111 anumānaviṣaye 'sambhavāt /",
    "T11bsa057_u:240": " 3/112 na hi sambhavo 'sti kāryasvasvabhāvayoruktalakṣaṇayoranupalambhasya ca viruddhatāyāḥ /",
    "T11bsa057_u:241": " 3/113 na cānyo 'vyabhicārī /",
    "T11bsa057_u:242": " 3/114 tasmādavastudarśanabalapravṛttamāgamaśrayamanumānamāśritva tadarthavicāreṣu viruddhāvyabhicārī sādhanadoṣa uktaḥ /",
    "T11bsa057_u:243": " 3/115 śāstrakārāṇāmartheṣu bhrāntyā viparītasvabhāvopasaṃhārasambhavāt /",
    "T11bsa057_u:244": " 3/116 na hyasya sambhavo yathāvasthitavastusthitiṣvātmakāryānupalambheṣu /",
    "T11bsa057_u:245": " 3/117 tatrodāharaṇam- yat sarvadeśasthitaiḥ svasambandhibhiryugapadabhisambadhyate tat sarvagatam /",
    "T11bsa057_u:246": " yathākāśam /",
    "T11bsa057_u:247": " abhisambadhyate ca sarvadeśāvasthitaiḥ svasambandhibhiryugapat sāmānyamiti /",
    "T11bsa057_u:248": " 3/118 tatsambandhisvabhāvamātrānubandhinī taddeśasannihitasvabhāvatā /",
    "T11bsa057_u:249": " 3/119 na hi yo yatra nāsti sa taddeśamātmanā vyāpnotīti svabhāvahetuprayogaḥ /",
    "T11bsa057_u:250": " 3/120 dvitīyo 'pi prayogaḥ- yadupalabdhilakṣaṇaprāptaṃ sannopalabhyate na tat tatrāsti /",
    "T11bsa057_u:251": " tadyathā- kvacidavidyamānā ghaṭaḥ /",
    "T11bsa057_u:252": " nopalabhyate copalabdhilakṣaṇaprāptaṃ sāmānyaṃ vyaktyantarāleṣviti /",
    "T11bsa057_u:253": " ayamanupalambhaḥ svabhāvaśca parasparaviruddhārthasādhanādekatra saṃśayaṃ janayataḥ /",
    "T11bsa057_u:254": " 3/121 trirūpo heturuktaḥ /",
    "T11bsa057_u:255": " tāvatā nārthapratītiriti napṛthagdṛṣṭānto nāma sādhanāvayava kaścit /",
    "T11bsa057_u:256": " tena nāsya lakṣaṇaṃ pṛthagucyateḥ gatārthatvāt /",
    "T11bsa057_u:257": " 3/122 hetoḥ sapakṣaḥ eva sattvamasapakṣācca sarvato vyāvṛtto rūpamuktamabhadena /",
    "T11bsa057_u:258": " punarviśeṣeṇa kāryasvabhāvayoruktalakṣaṇayorjanmatanmātranubandho daśanīyāvuktau /",
    "T11bsa057_u:259": " tacca darśayatā- yatra dhūmastatrāgniḥ,",
    "T11bsa057_u:260": " asatyagnau na kvacid dhūmā yathā mahānasetarayoḥ /",
    "T11bsa057_u:261": " yatra kṛtakatvaṃ tatrānityatvam,",
    "T11bsa057_u:262": " anityatvābhāve kṛtakatvāsambhavo yathā ghaṭākāśayoriti darśanīyam /",
    "T11bsa057_u:263": " na hyanyathā sapakṣavipakṣayāḥ sadasattve yathoktaprakāre śakye daśayitum /",
    "T11bsa057_u:264": " tatkāryatāniyamaḥ kāryaliṅgasya,",
    "T11bsa057_u:265": " svabhāvaliṅgasya ca svabhāvena vyāptiḥ /",
    "T11bsa057_u:266": " asmiścārthe darśite darśita eva dṛṣṭāntā bhavatiḥ,",
    "T11bsa057_u:267": " etāvanmātrarūpatvān tasyeti /",
    "T11bsa057_u:268": " 3/123 etenaiva dṛṣṭāntadoṣā api nirastā bhavanti /",
    "T11bsa057_u:269": " 3/124 yathā nityaḥ śabdo 'mūrtatvāt,",
    "T11bsa057_u:270": " karmavat paramāṇuvad ghaṭavaditi /",
    "T11bsa057_u:271": " ete dṛṣṭāntābhāsāḥ sādhyasādhanadharmobhayāvikalāḥ /",
    "T11bsa057_u:272": " 3/125 tathā sandigdhasādhyadharmādayaśca /",
    "T11bsa057_u:273": " yathā- rāgādimānayaṃ vacanād rathyāpuruṣavat /",
    "T11bsa057_u:274": " maraṇadharmāyaṃ puruṣo rāgādimattvād rathyāpuruṣavat /",
    "T11bsa057_u:275": " asarvajño 'yaṃ(puruṣo)",
    "T11bsa057_u:276": " rāgādimattvād rathyāpuruṣavaditi /",
    "T11bsa057_u:277": " 3/126 tathānanvayo 'pradarśitānvayaśca /",
    "T11bsa057_u:278": " yathā- yo vaktā sa rāgādimān,",
    "T11bsa057_u:279": " iṣṭapuruṣavat /",
    "T11bsa057_u:280": " anityaḥ śabdaḥ kṛtakatvād ghaṭavaditi /",
    "T11bsa057_u:281": " 3/127 tathā viparītānvayaḥ- yadanityaṃ tat kṛtakamiti /",
    "T11bsa057_u:282": " 3/128 sādharmyeṇa dṛṣṭāntadoṣāḥ /",
    "T11bsa057_u:283": " 3/129 vaidharmyeṇāpi- paramāṇuvat karmavad ākāśavaditi sādhyādyavyatirekiṇaḥ /",
    "T11bsa057_u:284": " 3/130 tathā sandigdhasādhyavyatirekādayaḥ /",
    "T11bsa057_u:285": " yathā- asarvajñāḥ kapilādayo 'nāptā vā avidyamānasarvajñatāptatāliṅgabhutapramāṇātiśayaśāsanatvāditi /",
    "T11bsa057_u:286": " atra vaidharmyodāharaṇam- yaḥ sarvajña āpto vā sa jyotirjñānādikamu padiṣṭavān /",
    "T11bsa057_u:287": " yathā- ṛṣabhavardhamānādiriti /",
    "T11bsa057_u:288": " tatrāsarvajñatānāptatayoḥ sādhyadharmayoḥ sandigdho vyatirekaḥ /",
    "T11bsa057_u:289": " 3/131 sandigdhasādhanavatireko yathā- na trayividā brāhmaṇe grāhyavacana kaścid vivikṣitaḥ puruṣo rāgādimattvāditi /",
    "T11bsa057_u:290": " atra vedharmyodāharaṇam- ye grāhyavacanā na te rāgādimantaḥ,",
    "T11bsa057_u:291": " tadyathā gautamādayo dharmaśāstrāṇāṃ praṇetāra iti /",
    "T11bsa057_u:292": " gautamādibhyo rāgādimattvasya sādhanadharmasya vyāvṛttiḥ sandigdhā /",
    "T11bsa057_u:293": " 3/132 sandigdhobhayavyatireko yathā- avitarāgāḥ kapilādayaḥ,",
    "T11bsa057_u:294": " parigrahāgrahayogāditi /",
    "T11bsa057_u:295": " atra vaidharmyaṇodāharanam- yo vītarāgo na tasya parigrahāgraha,",
    "T11bsa057_u:296": " yatharṣabhāderiti /",
    "T11bsa057_u:297": " ṛṣabhāderavītarāgatvaparigrahāgrahayogayoḥ sādhyasādhanadharmayoḥ sandigdho vyatiraikaḥ /",
    "T11bsa057_u:298": " 3/133 avyatireko yathā- avītarāgo 'yaṃ vaktṛtvāt /",
    "T11bsa057_u:299": " vaidharmyeṇodāharaṇam - yatrāvītarāgatvaṃ nāsti, na sa vaktā /",
    "T11bsa057_u:300": " yathā - upalakhaṇḍa iti /",
    "T11bsa057_u:301": " yadyapyupalakhaṇḍādubhayaṃ vyāvṛtta tathāpi sarvo vītarāgo na vakteti vyāptyā vyatiraikāsiddheravyatirakaḥ /",
    "T11bsa057_u:302": " 3/134 apradarśitavyatireko yathā- anityaḥ śabdaḥ kṛtakatvādākāśavaditi vaidharmyeṇa /",
    "T11bsa057_u:303": " 3/135 viparītavyatireko yathā- yadakṛtaka tannityaṃ bhavatīti",
    "T11bsa057_u:304": " 3/136 na hyebhirdṛṣṭāntābhāsairhetoḥ sāmānyalakṣaṇaṃ sapakṣa eva sattvaṃ vipakṣo ca sarvatrāsattvameva niścayena śakyaṃ darśayituṃ viśeṣalakṣaṇaṃ vā /",
    "T11bsa057_u:305": " tadarthāpattyaiṣāṃ nirāso draṣṭavyaḥ /",
    "T11bsa057_u:306": " 3/137 dūṣaṇā nyūnatādyuktiḥ /",
    "T11bsa057_u:307": " 3/138 ye pūrvaṃ nyūnatādayaḥ sādhanadoṣā uktāsteṣāmudbhāvanaṃ dūṣaṇam /",
    "T11bsa057_u:308": " tena pareṣṭārthasiddhipratibandhāt /",
    "T11bsa057_u:309": " 3/139 dūṣaṇābhāsāstu jātayaḥ /",
    "T11bsa057_u:310": " 3/140 abhūtadoṣodbhāvanāni jātyuttaraṇīti /",
    "T11bsa057_u:311": " iti tṛtīyaḥ parārthānumānaparicchedaḥ //",
    "T11bsa057_u:312": " nyāyabinduprakaraṇaṃ samāptam"
}