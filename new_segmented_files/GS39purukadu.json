{
    "GS39purukadu:0": " Kādambarīsvīkaraṇasūtramañjarī",
    "GS39purukadu:1": " ananyajasaptatantau anutarṣasvīkaraṇasyātyāvaśyakatvāt // 1 * [",
    "GS39purukadu:2": " * idānīm ātmabhuvā kriyamāṇe saptatantau tatsādhanatvenānirvacanīyasukhodbodhahetutvena vāruṇīprāśanam anudarśayati ananyajasaptatantāv iti",
    "GS39purukadu:3": " * anutṛṣyanti anirvacanīyānandaṃ prāpnuvanti anenety anutarṣaṃ kādambaraṃ tasya svīkaraṇam",
    "GS39purukadu:4": " anuprāśanaṃ tasya prāśanasyātyāvaśyakatvam atīva īpsitatamatvam anirvacanīyānandapradātṛtvena",
    "GS39purukadu:5": " retaḥstambhakatvena hetunā karmānuṣṭhānāt pūrvaṃ pracetasaḥ kanyāyāḥ svīkaraṇaṃ kartavyam ity arthaḥ // 1.2",
    "GS39purukadu:6": " * makaradhvaja ātmabhūḥ ity amaraḥ // 1.3",
    "GS39purukadu:7": " * saptatantur makhaḥ kratur ity amaraḥ // 1.4",
    "GS39purukadu:8": " * nanu anutarṣasvīkaraṇam adṛṣṭaphalodbodhe upakārakam āho svit dṛṣṭaphalodbodhe",
    "GS39purukadu:9": " upakārakaṃ veti saṃśayavākyam upanyasya dṛṣṭaphalodbodhe eva sākṣād upakārakaṃ na",
    "GS39purukadu:10": " kiṃcit svargādiphalavat ānuśravikavākyaṃ kalpyam upakārakam iti manasi niścitya pūrvasūtrasya",
    "GS39purukadu:11": " hetutvena dvitīyaṃ sūtram anuśāsti // 1.5]",
    "GS39purukadu:12": " ratyānandasyodbodhe anirvacanīyānandasya kāraṇabhūtatvāt // 2 * [",
    "GS39purukadu:13": " * ratyānandasyeti // 2.1",
    "GS39purukadu:14": " * anutarṣasvīkaraṇe kṛte satīti jñeyam // 2.2",
    "GS39purukadu:15": " * anena vākyena anayoḥ kāryakāraṇasaṃgatiḥ upapāditā bhavati tathā cāyam arthaḥ anutarṣasvīkaraṇe",
    "GS39purukadu:16": " kṛte sati nidhuvanavyāpāre ratyānando 'nirvacanīya utpadyate netarathā sāmudrikaṇāmiśritasya",
    "GS39purukadu:17": " sūpaśākādidravyasyeva nīrasaḥ svāduḥ prādurbhūyate ity arthaḥ // 2.3",
    "GS39purukadu:18": " * anyad apy anirvacanīyam upakārāntaraṃ tṛtīyasūtreṇa anuśāsti saṃpradarśayati // 2.4]",
    "GS39purukadu:19": " udañjyabhyutthāne pracetasaḥ kanyāyāḥ svīkaraṇasya paramakāraṇatvam // 3 * [",
    "GS39purukadu:20": " * udañjyabhyutthāne iti // 3.1",
    "GS39purukadu:21": " * pāśinaḥ ātmajāyayā saha atiprītyupacayena tādātmyabhāvaṃ gamite sati nimittakāraṇasyātyupakārakatayā",
    "GS39purukadu:22": " taddvārā svakīyānandasyānirvacanīyāhlāde prayojakībhūtaṃ bhavatīty arthaḥ // 3.2",
    "GS39purukadu:23": " * anena vākyenātyāvaśyakatayā tādṛgvyāpārasya purastāt tādṛṅnirveśanaṃ sampādya tatpurastāt",
    "GS39purukadu:24": " saptatantoḥ karmādhikāre 'dhikāritā itarathā nimittakāraṇe utsāhaśaktibhraṃśāt sākalyena",
    "GS39purukadu:25": " narmavyāpāradhvaṃso bhavatīty arthaḥ // 3.3",
    "GS39purukadu:26": " * etasya sūtrasya rāddhāntasūtraṃ darśayati // 3.4]",
    "GS39purukadu:27": " prayojyaprādhānyakartṛtvābhāve ratitantraṃ vidhātum aśakyatvāt // 4 * [",
    "GS39purukadu:28": " * prayojyaprādhānye iti // 4.1",
    "GS39purukadu:29": " * prayojyasyodañjeḥ prādhānyakartṛtvam abhyutthāne sati sampadyate tadabhāve abhyutthānābhāve nimittāpāye naimittikasyāpy apāya iti nyāyena ratitantraṃ lupyate kutaḥ // 4.2",
    "GS39purukadu:30": " * nimittakāraṇasyābhāvāt yathā turīvemādisattve paṭakāryasyotpattir netarathā tathā abhyutthānasattve tantravidhānasyotpattiḥ // 4.3",
    "GS39purukadu:31": " * anena vākyenātyāvaśyakatvenānutarṣasvīkaraṇaṃ sampādya tatpurastāt nidhuvanavyāpāre pravṛttir vidheyā iti bhāvaḥ // 4.4",
    "GS39purukadu:32": " * idānīṃ sūtracatuṣṭayasya sākalyena kṛtsnaṃ tātparyārthaṃ saṃgṛhya avyabhicaritaṃ sarvasūtrāṇāṃ rāddhāntavākyaṃ saṃpradarśayati // 4.5]",
    "GS39purukadu:33": " prayojye narmavyāpāravistāre abhyutthānaviśiṣṭodañjyabhāve sarvāṅgīṇavyāpāropalakṣitaṃ ratitantraṃ kartum adhikārābhāvāt // 5 * [",
    "GS39purukadu:34": " * prayojye narmavyāpāravistāre iti // 5.1",
    "GS39purukadu:35": " * pūrvasmin sūtre vāhyatantre yat kiṃcid avacchedenādhikārikatvaṃ nirūpitam asmin",
    "GS39purukadu:36": " sūtre tu prayojakasya sākalyena narmapravṛttinimittasyābhāve jāyamāne sati prayojyavyāpāre",
    "GS39purukadu:37": " 'pi atyantābhāvasya vidhānaṃ nirvyavasāyenaiva prāptaṃ bhavati kiṃcid viśeṣavidhānaṃ",
    "GS39purukadu:38": " yatra nopalabhyata iti bhāvaḥ // 5.2",
    "GS39purukadu:39": " * tasmād anutarṣasvīkaraṇād anantaram eva narmakarmādhikāre ādhikārikatvam iti pañcasūtrāṇām eka eva tātparyārthaḥ // 5.3",
    "GS39purukadu:40": " * māghakirātaraghuvaṃśeṣu siddhāntitasya vākyasyaivāyam anuvādaḥ na tv apūrvavidhānaṃ svamanīṣayā upakalpya proktam iti śaṅkanīyam // 5.4",
    "GS39purukadu:41": " * kiṃ ca dvitīyāvasthām atikrāntasya diṣṭyātmajāyayā saha asaṃstutapremaprāduṣkaraṇe",
    "GS39purukadu:42": " saṃyuktasya janasya saprakārakarasotpattyanubhave tādṛṅmanīṣāyā abhāvāt sīdhusaṃgrahaṇaṃ",
    "GS39purukadu:43": " paramakāraṇatvena nābhimatam taditarāvasthāyāṃ tu andhasaḥ śamalasya anirvacanīyānandaprakāśane",
    "GS39purukadu:44": " svīkaraṇatvena saṃgrahaṇam atyāvaśyakatvenābhimatam eva īdṛksaṃvidā yāthārthyajñānaṃ",
    "GS39purukadu:45": " parikalpya tādṛkkarmādhikāre anutarṣasvīkaraṇam atyāvaśyakatamam iti narmavyāpārakartṇām",
    "GS39purukadu:46": " āptavākyavat yathārthopadeśam anuśāsti // 5.5]",
    "GS39purukadu:47": " ratitantravilāse anirvacanīyarasotpattau sīdhusaṃgrahaṇasya paramakāraṇatvam // 6 * [",
    "GS39purukadu:48": " * ratitantravilāse iti // 6.1",
    "GS39purukadu:49": " * ratitantravilāse narmavyāpāravilāse anirvacanīyarasotpattau ṣaḍvidharasād atirikto",
    "GS39purukadu:50": " yo rasaḥ amṛtāndhasām upabhogayogya iti yāvat kādambararasasya anuprāśanasya paramakāraṇatvam",
    "GS39purukadu:51": " tādṛgrase sampīte sati nidhuvanavyāpāravistāre rasabhāvanāviśeṣacaturāṇām anirvacanīyasukhodbodhaṃ",
    "GS39purukadu:52": " janayatīty arthaḥ // 6.2",
    "GS39purukadu:53": " * kiṃ cānyad apy anirvacanīyaṃ rasaviśeṣāntaraṃ sīdhuprāśanenānudarśayati // 6.3]",
    "GS39purukadu:54": " lalitavibhramabandhavilāse puṣkarādhipater ātmajāyāḥ naisargikasvabhāvaḥ // 7 * [",
    "GS39purukadu:55": " * lalitavibhramabandheti // 7.1",
    "GS39purukadu:56": " * puṣkaraṃ sarvatomukham ity amaraḥ // 7.2",
    "GS39purukadu:57": " * puṣkarādhipateḥ ātmajāyāḥ lalitavibhramabandhaprāduṣkaraṇaṃ naisargikaḥ svabhāva iti sūtrārthaḥ // 7.3",
    "GS39purukadu:58": " * atra puṣkarādhipatiśabdena pratīcyāḥ kāṣṭhāyāḥ adhipatir lakṣyate tasya ātmajāyāḥ",
    "GS39purukadu:59": " vāruṇyā anuprāśane kriyamāṇe lalitavibhramabandhānāṃ prakaṭīkaraṇe prayojikā bhavati",
    "GS39purukadu:60": " netarathā kṛtsnavāṅmayasyādhidaivikarūpatvāt nirvyavasāyenaiva antaḥkaraṇasyāhlādakāḥ",
    "GS39purukadu:61": " rucikaraprabandhāḥ atalapradeśāt kamalaniḥsaraṇam iva prāśanakartur mukhapadmanīḍāt",
    "GS39purukadu:62": " prādurbhūyanta ity arthaḥ // 7.4",
    "GS39purukadu:63": " * idam eva rasaviśeṣāntaraṃ saṃnipatyopakārakanyāyena paramāpūrvasādhane prayojakībhūtaṃ",
    "GS39purukadu:64": " kāraṇaṃ nirbandhavarṇānāṃ śravaṇamātreṇa taddvārā manasijodbodhe anirvacanīyasādhanatvena",
    "GS39purukadu:65": " paramakāraṇatvam ayam eva tasyāḥ naisargikasvabhāva iti // 7.5",
    "GS39purukadu:66": " * anyad apy upakārāntaram uttarasūtreṇa saṃpradarśayati // 7.6]",
    "GS39purukadu:67": " upaśyāmayā saha madhuvāra udañjidhārṣṭye prayojakaḥ // 8 * [",
    "GS39purukadu:68": " * upaśyāmayeti // 8.1",
    "GS39purukadu:69": " * śyāmāvasthāyā upa samīpe vartate sā upaśyāmā tayā caturdaśapañcadaśahāyanātmikayā",
    "GS39purukadu:70": " yoṣayā saha madhuvārā madhupānāvṛttiḥ udañjidhārṣṭye atyantadṛḍhataratve prayojako",
    "GS39purukadu:71": " bhavati anena vākyena parisaṃkhyāvidheḥ svarūpaṃ prakāśitaṃ bhavati // 8.2",
    "GS39purukadu:72": " * tathā cāyam arthaḥ atikrāntāvasthayā saha madhuvāre jāyamāne udañjidhārṣṭyaṃ naivotpadyate",
    "GS39purukadu:73": " tayā saha tādṛgvyavasāyaḥ vaiyarthyatāṃ pratipadyate nyubjaghaṭopari jalapūraṇanyāyena",
    "GS39purukadu:74": " tasmāt ratitantravilāse udañjidhārṣṭye manīṣāvatā puruṣeṇa galitayauvanayā saha madhuvāro",
    "GS39purukadu:75": " naiva kartavya ity arthaḥ // 8.3",
    "GS39purukadu:76": " * nirarthakaprayāse kasyāpi matir naivotpadyata iti nyāyāt // 8.4",
    "GS39purukadu:77": " * dhanvantaryādīnāṃ matam anusṛtya kāpiśāyanasvīkaraṇe 'nirvacanīyāhlādadyotakam upakārāntaram anudarśayati // 8.5]",
    "GS39purukadu:78": " śyāmayā saha nirveśanaṃ yāmadvayasopalakṣitadiṣṭāvadhiretaḥstambhane paramakāraṇam // 9 * [",
    "GS39purukadu:79": " * śyāmayā saheti // 9.1",
    "GS39purukadu:80": " * ṣoḍaśavārṣikī śyāmeti vātsyāyanasūtre prasiddhiḥ tādṛgavasthayā yoṣayā saha niveśanaṃ",
    "GS39purukadu:81": " pānaṃ patiṣu nirviviśur madam aṅganā ity atra nirveśanaśabde pānaṃ lakṣyate yāmapramāṇaṃ",
    "GS39purukadu:82": " yāmadvayasaṃ pramāṇe dvayasaj iti sūtreṇa pramāṇārthe dvayasacpratyayaḥ tādṛkpramāṇopalakṣite",
    "GS39purukadu:83": " diṣṭe kāle kālo diṣṭopyanehāpīti kośasmaraṇāt tāvat kālam abhivyāpyeti yāvat retaḥstambhane",
    "GS39purukadu:84": " paramakāraṇam iti tayā saha kāpiśāyanasya svīkaraṇe kriyamāṇe ekayāmaparyantaṃ varāṅgopari",
    "GS39purukadu:85": " vrīhikaṇḍanavat āghātaṃ karotīty arthaḥ // 9.2",
    "GS39purukadu:86": " * idānīṃ narmavyāpāravistāre 'paricitanarmasukhānandāya nidhuvanāt pūrvaṃ kāpiśāyanaprāśanaṃ narmakhedāpanuttaye 'tyāvaśyakatvenānudarśayati",
    "GS39purukadu:87": " nistanūruhavarāṅgasambhede yoṣāyā anuprāśanasyātyāvaśyakatvāt // 10 * [",
    "GS39purukadu:88": " * nistanūruhavarāṅga iti // 10.1",
    "GS39purukadu:89": " * nirgataṃ tanūruhaṃ yasmāt tat nistanūruhaṃ tanūruhāṇāṃ prādurbhāveṇa rahitaṃ tac",
    "GS39purukadu:90": " ca tat varāṅgaṃ ca tasya sambhedanaṃ svakīyenodañjinā mukhavidāraṇaṃ tādṛkkarmaṇi",
    "GS39purukadu:91": " kriyamāṇe ajñātanarmavyāpārāyai reyaprāśanaṃ kārayitavyam kṛte aireyaprāśane manasijasadmavidīrṇavyathā",
    "GS39purukadu:92": " sambhedakāle nānubhūyate itarathā sadmavidīrṇajanyavyathayā sadmani sthitānāṃ nāḍīnāṃ",
    "GS39purukadu:93": " viparyāsena vyānavāyau saṃkaṭavyathā atitarām anubhūyate tadvyathānivāraṇārthaṃ nidhuvanāt",
    "GS39purukadu:94": " pūrvaṃ dvipalapramāṇaṃ kāpiśāyanaṃ pāyayitavyam ity arthaḥ // 10.2",
    "GS39purukadu:95": " * tayā yoṣayā kāpiśāyane pīte sati uttarasūtreṇa pānajanyaṃ yat sukhaṃ tad darśayati // 10.3]",
    "GS39purukadu:96": " kriyamāṇe 'nuprāśane nirbhedavyathā nānubhūyate // 11 * [",
    "GS39purukadu:97": " * kriyamāṇe 'nuprāśana iti // 11.1",
    "GS39purukadu:98": " * priyasakhīdvārā kriyamāṇe 'nuprāśane satīti jñeyam madāvirbhāveṇa anusaṃdhānābhāvāt nirbhedajanyā vyathā nānubhūyate ity arthaḥ // 11.2",
    "GS39purukadu:99": " * uttarasmin ghasre upakārakāntaram anudarśayati // 11.3]",
    "GS39purukadu:100": " uttarasmin ghasre asaṃbheditam iva varāṅgaṃ paridṛśyate // 12 * [",
    "GS39purukadu:101": " * uttarasmin ghasre iti // 12.1",
    "GS39purukadu:102": " * varāṅgavidīrṇād anantaram uttarasmin ghasre dine asaṃbheditam iva avidīrṇam iva paridṛśyate varāṅgam idam eva upakārakāntaram // 12.2",
    "GS39purukadu:103": " * yoṣāyā anuprāśanena taddvārā uttararūpe phalavaiśiṣṭyaṃ saṃpradarśayati // 12.3]",
    "GS39purukadu:104": " kriyamāṇe narmavyāpāre udañjer dhārṣṭyasya phalegrahiḥ paridṛśyate // 13 * [",
    "GS39purukadu:105": " * kriyamāṇe narmavyāpāra iti // 13.1",
    "GS39purukadu:106": " * uttararūpeṇa kriyamāṇe narmavyāpāre nidhuvanavyāpāre udañjer dhārṣṭyasya yaṣṭikāṇḍam iva atikaṭhinatāṃ samprāptasya meḍhrasya phalegrahir avandhyasāmarthyaṃ paridṛśyate // 13.2",
    "GS39purukadu:107": " * etad uktaṃ bhavati kāpiśāyanasya anuprāśanamātreṇātisaṃkucitatvaṃ prāptasya yoṣāyāḥ",
    "GS39purukadu:108": " varāṅgasya atidṛḍhatamasyāpy udañjeḥ varāṅgamukhavidīrṇane sāmarthyābhāvāt parābhavaṃ",
    "GS39purukadu:109": " prāpta evety arthaḥ // 13.3",
    "GS39purukadu:110": " * saṃbhedite 'pi varāṅge kāpiśāyanaprāśanena atisaṃkocaṃ prāptasya yoṣāyāḥ varāṅgasya vivarakaraṇe udañjau mahatī vyathā prādurbhūyate iti bhāvaḥ",
    "GS39purukadu:111": " * anena vākyena dvitīyavṛttāv api punaḥ yo 'nividīrṇasukhaṃ puruṣo 'nubhūyate iti tātparyārthaḥ // 13.5",
    "GS39purukadu:112": " * śyāmayā saha nirveśane ratisukhodbodhanaṃ vīryastambhanaṃ kālāvadhiṃ ca proktam",
    "GS39purukadu:113": " upaśyāmayā saha krīḍane samupasthitau tatrāpi aireyasvīkaraṇasya atyāvaśyakatvenānuvidhānaṃ vidadhāti // 13.6]",
    "GS39purukadu:114": " upaśyāmayā saha vyānatādibandhe samupasthitau pāśina ātmajāyāḥ svīkaraṇe anirvacanīyasukhānubhave hetuḥ kāraṇatvam // 14 * [",
    "GS39purukadu:115": " * upaśyāmayā saheti // 14.1",
    "GS39purukadu:116": " * aprāptayauvanābhiḥ saha bāhyatantre manīṣāyāḥ samupasthitau aṇumātraṃ tasyai prāśayitavyaṃ",
    "GS39purukadu:117": " tāvanmātreṇaiva ubhayoḥ ānandasukhānulabdheḥ cumbanādivyāpāre anuvidhīyamāne alpasvīkāramātreṇa",
    "GS39purukadu:118": " ānandānubhavadarśanāt na tatra ādhikyena pāśinaḥ // 14.2",
    "GS39purukadu:119": " * ātmajāyāḥ svīkaraṇam iti hetuvādaṃ manasi nidhāya auttarīyaṃ sūtram anuśāsti // 14.3]",
    "GS39purukadu:120": " aprāptayauvanābhiḥ saha samprayoge aṇumātraprāśanena caritārthatvāt // 15",
    "GS39purukadu:121": " aprāptayauvanābhiḥ saheti // 16 * [",
    "GS39purukadu:122": " * idānīm utkaṭayauvanāvasthāyām aireyaprāśanaṃ ratitantravilāse upadiśyate netarāvasthāyām",
    "GS39purukadu:123": " upayogābhāvād anadhikāritvād ity ālocya dvitīyāvasthāyām atyāvaśyakatvam iti paurastyasūtreṇānudarśayati // 16.1]",
    "GS39purukadu:124": " tīyapratyayasya prakṛtibhūtāyām avasthāyāṃ kaśyasvīkaraṇasyātyāvaśyakatvaṃ sati pūrvarūpasaṃyoge // 17 * [",
    "GS39purukadu:125": " * tīyapratyayasya prakṛtibhūtāyām iti // 17.1",
    "GS39purukadu:126": " * tīyapratyayasya prakṛtibhūtāyām avasthāyāṃ dvitīyāyām avasthāyāṃ dves tīya ity",
    "GS39purukadu:127": " anena dviśabdāt tīyapratyaye sati dvitīyaśabdo niṣpadyate tasyām avasthāyāṃ kaśyasvīkaraṇasyātyāvaśyakatvam",
    "GS39purukadu:128": " sati pūrvarūpasaṃyoge tādṛgavasthāvatyāḥ yoṣāyāḥ saṃnidhāne satīti jñeyam // 17.2",
    "GS39purukadu:129": " * nanu dṛṣṭaprayojanam uddiśya svīkaraṇaṃ vidhīyate vā adṛṣṭaphalam uddiśya vā dṛṣṭaprayojanasyaivātrākāṅkṣitatvān",
    "GS39purukadu:130": " nādṛṣṭaprayojanam uddiśyeti dṛṣṭaprayojanaṃ tu udañjidārḍhyapūrvarūpasya dṛṣṭaprayojanaṃ",
    "GS39purukadu:131": " tu āsyorojādyavayaveṣu usrādhikyasyātyādhikyatvena saṃdarśanam etasya phalatritayasyānubhavārthaṃ",
    "GS39purukadu:132": " dvitīyāvasthāvatā puruṣeṇa yoṣayā saha atyāvaśyakatvena sīdhugrahaṇaṃ rativilāsakāle",
    "GS39purukadu:133": " sarvathaiva kartavyam ity arthaḥ // 17.3",
    "GS39purukadu:134": " * saṃprasāraṇaviśiṣṭatīyapratyayasya prakṛtibhūtāyām avasthāyāṃ tu nātyāvaśyakam ity āha // 17.4]",
    "GS39purukadu:135": " taditarāvasthāyāṃ tu nādhikārakatvam // 18 * [",
    "GS39purukadu:136": " * taditarāvasthāyām iti // 18.1",
    "GS39purukadu:137": " * diṣṭakanyayā vyāptāyām avasthāyām urojandhayāyām avasthāyāṃ ca tasya prāśane nādhikārikatvam iti // 18.2",
    "GS39purukadu:138": " * ubhayatra hetutvena sūtradvayaṃ pradarśayati // 18.3]",
    "GS39purukadu:139": " ekatra parijñānābhāvāt // 19 * [",
    "GS39purukadu:140": " * ekatra parijñānābhāvād iti // 19.1",
    "GS39purukadu:141": " * ekatra paugaṇḍavayasaḥ puruṣakalpasya uttarasmin kāle upaśyāmayā samīkṛte anehasi andhasaḥ rasasya retasaḥ paripakvatāyāḥ abhāvāt tādṛkkarmādhikāre nādhikāritā // 19.2]",
    "GS39purukadu:142": " itaratra pāñcabhautikāvayavānāṃ kṣīṇataratvāc ca // 20 * [",
    "GS39purukadu:143": " * itaratreti // 20.1",
    "GS39purukadu:144": " * jīrṇāvasthāyām api tadānīṃ diṣṭakanyayā saha atinarmavyavasāyena sarvāsām indriyavṛttānāṃ svakīyapravṛttau kṣīṇataratvasya dṛśyamānatvān nādhikārakatvam",
    "GS39purukadu:145": " * bālasya tathā jarāvataḥ puruṣasya ubhayoḥ narmakarmādhikāre nādhikāriteti sūtradvayasya tātparyārthaḥ // 20.3",
    "GS39purukadu:146": " * kāraṇarūpopādhau satyāṃ kāryarūpasyopādheḥ anudarśanam iti nyāyena padmāyāḥ anugraheṇa",
    "GS39purukadu:147": " paripūritānāṃ sārvabhaumādīnām eva anayā puṣpadhanuṣaḥ saraṇyā anuvartanaṃ sārvakālikaṃ",
    "GS39purukadu:148": " nityakarmādhikāravat yuktataraṃ nānyeṣām iti prakaraṇopasaṃhāram anudarśayati // 20.4]",
    "GS39purukadu:149": " haripriyāvatāṃ janānām etac chākheṇānuvartanam atyāvaśyakam // 21 * [",
    "GS39purukadu:150": " * haripriyāvatāṃ janānām iti // 21.1",
    "GS39purukadu:151": " * nanu ekatra vidhāne niṣedhavākyaṃ kutra vidhīyate ity uktaṃ cet pūrvoktajanapratiyogikeṣu pravartate ity āśayenāha // 21.2]",
    "GS39purukadu:152": " taditareṣām etacchākhe pravṛttir na vidhīyate // 22 * [",
    "GS39purukadu:153": " * taditareṣām iti // 22.1",
    "GS39purukadu:154": " * kṣīrodajāyāḥ vibhavena rahitānām ity arthaḥ // 22.2",
    "GS39purukadu:155": " * nanu atyāvaśyakatvena īdṛkkarmavidhānaṃ kutrābhivyāptam iti cet tat sthānaṃ saṃpradarśayati // 22.3]",
    "GS39purukadu:156": " pāriśeṣyāj jaladhisambhavayā yukteṣv etac chāstrasya pravṛttiḥ // 23 * [",
    "GS39purukadu:157": " * pāriśeṣyād iti // 23.1",
    "GS39purukadu:158": " * pariśeṣasya bhāvaḥ pāriśeṣyaṃ tasmāt niṣedhavyāptyā rahitāt pārāvāratanūjayā saṃyukteṣv",
    "GS39purukadu:159": " eva kāpi śāyanasvīkaraṇaśāstrasya pravṛttiḥ anirvacanīyānandabodhāya pravartata ity arthaḥ // 23.2",
    "GS39purukadu:160": " * matāntaram anudiśati // 23.3]",
    "GS39purukadu:161": " gotrāpatyaghasre anutarṣasvīkaraṇasyātyāvaśyakatvam iti mārkaṇḍeyādiḥ // 24 * [",
    "GS39purukadu:162": " * gotrāpatyaghasreṣv iti // 24.1",
    "GS39purukadu:163": " * gotrāyāḥ apatyaṃ tasya ghasraṃ dinaṃ tasmin dine anutarṣasvīkaraṇam iti mṛkaṇḍatanūjasya matam // 24.2",
    "GS39purukadu:164": " * taditareṣāṃ matam uttarasūtreṇānudarśayati // 24.3]",
    "GS39purukadu:165": " kāvyaghasreṣv atyāvaśyakatamam iti surathavaiśyau // 25 * [",
    "GS39purukadu:166": " * kāvyaghasreṣv iti // 25.1",
    "GS39purukadu:167": " * śukro daityaguruḥ kāvya iti kośābhidhānāt ghasro dināhanī vā tv ity amaraḥ // 25.2",
    "GS39purukadu:168": " * surathādaya iti ādiśabdena vaiśyasya saṃgrahaḥ // 25.3",
    "GS39purukadu:169": " * niyamavidheḥ tātparyārthaṃ saṃpradarśayati // 25.4]",
    "GS39purukadu:170": " vākyadvayasya śaktyupāsanāvatāṃ viniyogāt // 26",
    "GS39purukadu:171": " taditareṣāṃ yathākālopadeśaḥ // 27 * [",
    "GS39purukadu:172": " * vākyadvayasyeti // 27.1",
    "GS39purukadu:173": " * śaktyupāsanāvatām evāyaṃ niyamaḥ yat ghasradvaye 'py anuvartanaṃ taditareṣāṃ janānāṃ",
    "GS39purukadu:174": " pralambaghnamatānuyāyināṃ tu yathākālopadeśa iti na ghasradvaye parisaṃkhyānam ity arthaḥ // 27.2",
    "GS39purukadu:175": " * kiṃca // 27.3]",
    "GS39purukadu:176": " dvitīyavarṇe sārvakālikam abhyanujñānam // 28 * [",
    "GS39purukadu:177": " * dvitīyavarṇe iti // 28.1",
    "GS39purukadu:178": " * kṣatrajātau dvitīyavarṇe kāpiśāyanasvīkaraṇavidhānaṃ sārvakālikaṃ tāmasīprakṛteḥ upāsanādhikāravatāṃ nirantaraṃ kādambarasvīkaraṇaṃ kartavyatvenābhimatam",
    "GS39purukadu:179": " * aparokṣānubhavena tatsvarūpānudarśane upādānakāraṇatvāt ātmabhuvaḥ tanoḥ upāsanādhikāravat na ghasrayoḥ anuvartanam // 28.3",
    "GS39purukadu:180": " * aupadeśikavarṇasya niyamavidhānaṃ vidadhāti // 28.4]",
    "GS39purukadu:181": " yāgahetunā prathamavarṇasya yathāvācanikābhyanujñānam // 29 * [",
    "GS39purukadu:182": " * yāgahetuneti // 29.1",
    "GS39purukadu:183": " * vājapeye surāgrahān gṛhṇāti sautrāmaṇyāṃ surāgrahān gṛhṇātīti vākyadvayena prathamavarṇikasya yathāvācanikam eva grahaṇaprāśaneṣu ādhikāriko vidhiḥ // 29.2",
    "GS39purukadu:184": " * tathā cāyam arthaḥ vājapeye tu grahaṇamātrasyaivābhyanujñānaṃ prāśanābhyanujñānaṃ tu tṛtīyavarṇasyaiva tathā cānuśravikavākyaṃ vimāthaṃ kurvate vājasṛta iti // 29.3",
    "GS39purukadu:185": " * sautrāmaṇyāṃ tu yāgakartur eva prāśanaṃ nigamavākyenābhidhīyate netareṣām ṛtvijām tatrāpy āghrāṇenaiva prāśanapratipattir iti matāntaram iti ṛṣyantarāṇāṃ vacanam iti // 29.4",
    "GS39purukadu:186": " * sārvakālikābhyanujñānaṃ tu rasādhipatīnām eva nānyeṣāṃ janānām iti prakaraṇārtham upasaṃharati // 29.5]",
    "GS39purukadu:187": " khaṇḍamaṇḍalādhipatyādīnām indirāvatāṃ janānām api sīdhugrahaṇasya vilāsaḥ sārvakālikaḥ // 30 * [",
    "GS39purukadu:188": " * khaṇḍamaṇḍalādhipatyādīnām iti // 30.1",
    "GS39purukadu:189": " * alpaviṣayasya śāsanakartṇāṃ rājñāṃ lokamātur anugraheṇa paripūritānāṃ sīdhugrahaṇena",
    "GS39purukadu:190": " vilāsānubhavaḥ vilāsānām anubhavanaṃ sārvakālikam na surathavaiśyādīnāṃ matam anusṛtya",
    "GS39purukadu:191": " pravartanam ity arthaḥ // 30.2",
    "GS39purukadu:192": " * yuvatīnāṃ prāśane niyamavidhiṃ saṃpradarśayati // 30.3]",
    "GS39purukadu:193": " svakīyapriyasāhacaryeṇa yuvatīnām abhyanujñānam // 31 * [",
    "GS39purukadu:194": " * svakīyapriyasāhacaryeṇeti // 31.1",
    "GS39purukadu:195": " * nidhuvanakāle eva svapatibhiḥ sārdhaṃ kādambarasvīkaraṇasyābhyanujñānaṃ netarāvasthāyāṃ kutaḥ upayogābhāvāt niṣphalaprayāse svīkaraṇasya vaiyarthyāpatteḥ",
    "GS39purukadu:196": " * niyamavidhāv api kiṃcid viśeṣāntaram anubadhnāti // 31.3]",
    "GS39purukadu:197": " tatrāpy ananyajamakheṣv eva netaratra vidhānam // 32 * [",
    "GS39purukadu:198": " * tatrāpi ananyajamakheṣv eveti // 32.1",
    "GS39purukadu:199": " * ananyajena kriyamāṇeṣu makheṣv eva atyāvaśyakatvena anutarṣasvīkaraṇavidhānaṃ netaratra tadatiriktakāleṣv iti // 32.2",
    "GS39purukadu:200": " * yoṣāyāḥ atra yoṣāsaṃgraheṇa upaśyāmādīnām eva saṃgrahaḥ na vibhraṃśitadvitīyāvasthānām",
    "GS39purukadu:201": " āsyapadmena prāśanaṃ tu atyutkṛṣṭaphalaviśeṣāntaraṃ niścitya atyāvaśyakatvena prāśanam",
    "GS39purukadu:202": " anudarśayati // 32.3]",
    "GS39purukadu:203": " yoṣāyāḥ āsyapadmena prāśanaṃ bhāṣāyāḥ prabodhe avyabhicaritakāraṇam // 33 * [",
    "GS39purukadu:204": " * yoṣāyāḥ āsyapadmeneti // 33.1",
    "GS39purukadu:205": " * yoṣāyāḥ āsyapadmena prāśane kriyamāṇe yathecchikī bhāṣāyāḥ anusphurtir bhavatīty arthaḥ // 33.2",
    "GS39purukadu:206": " * anena vākyena śravaṇādivyavasāyarahite 'pi jane niṣprayāsenaiva tridaśānāṃ gīḥ svamukhāt prādurbhūyata ity arthaḥ // 33.3",
    "GS39purukadu:207": " * anyad apy utkṛṣṭataraṃ phalaviśeṣāntaraṃ svīkāramātreṇa saṃpradarśayati // 33.4]",
    "GS39purukadu:208": " śyāmāyā āsyasahasrapattrād anuprāśanam aparokṣānubhavena mūlaprakṛteḥ svarūpasyānudarśanam // 34 * [",
    "GS39purukadu:209": " * śyāmāyā āsyasahasrapattrād iti // 34.1",
    "GS39purukadu:210": " * śyāmāyāḥ kamalaprasūnāt anuprāśanaṃ pratyakṣānubhavena sākṣāt mūlaprakṛteḥ svarūpānudarśane",
    "GS39purukadu:211": " hetuḥ kāraṇam iti tayā saha saṃprāśane kriyamāṇe kṛtsnasya prapañcasya kāraṇabhūtāyāḥ",
    "GS39purukadu:212": " mūlaprakṛteḥ sākaṃ saṃgato bhavati // 34.2",
    "GS39purukadu:213": " * yad vā tatsvarūpaṃ sākṣād avyavadhānena paśyatīty arthaḥ // 34.3",
    "GS39purukadu:214": " * anena vākyena sāyujyādikaṃ phalam api nirāyāsena prāpnotīty arthaḥ // 34.4",
    "GS39purukadu:215": " * ratikāle sīdhupānaṃ kartavyaṃ vidhibodhitam // 34.5",
    "GS39purukadu:216": " * tat purastāt kāmaśāstre proktaṃ krīḍānuvarṇanam // 34.6",
    "GS39purukadu:217": " * tat sarvaṃ tu prakartavyaṃ yoṣāyāḥ sukhalabdhaye // 34.7",
    "GS39purukadu:218": " * svasyāpi sukhabodhāya apatyotpattihetave // 34.8",
    "GS39purukadu:219": " * phaladvayaṃ sa prāpnoti prajāṃ kāmasukhaṃ tathā // 34.9",
    "GS39purukadu:220": " * urvaśīlokam āpnoti antakāle tu saḥ pumān // 34.10",
    "GS39purukadu:221": " * iti śrīmahārājarṣivaryeṇa purūravasā viracitaṃ kāmijanānāṃ vinodāya rativilāsāṅgabhūtaṃ kādambarasvīkaraṇasūtraṃ savyākhyānaṃ samāptim agamat"
}