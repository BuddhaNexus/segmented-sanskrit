{
    "GSP28prakp04u:0": " ________________________________________ oṃ",
    "GSP28prakp04u:1": " śrīmatprabhākaragurutantradhurandhareṇa",
    "GSP28prakp04u:2": " mahāmahopādhyāya-śālikanāthamiśreṇa praṇītā prakaraṇapañcikā",
    "GSP28prakp04u:3": " nyāyasiddhyākhyayā vyākhyayā viṣamasthalaṭipparāyā",
    "GSP28prakp04u:4": " ca samalaṅkṛtā",
    "GSP28prakp04u:5": " jātinirṇayo nāma",
    "GSP28prakp04u:6": " caturthaṃ prakaraṇam",
    "GSP28prakp04u:7": " prakaraṇārthapratijñā---",
    "GSP28prakp04u:8": " bahudhā",
    "GSP28prakp04u:9": " jātiviṣaye vivadante vipaścitaḥ /",
    "GSP28prakp04u:10": " prabhākaramatenāyaṃ teṣāṃ pratyāsa ucyate // 1 //",
    "GSP28prakp04u:11": " kecidācakṣate jātiriti vikalpavilāsitam iti /",
    "GSP28prakp04u:12": " eke tu sattīmapi jātimāśrayebhyo 'bhinnāmanumanyante /",
    "GSP28prakp04u:13": " anye tu bhinnāmapyanumeyāmāhuḥ /",
    "GSP28prakp04u:14": " apare tu bhinnābhinnāmicchanti /",
    "GSP28prakp04u:15": " tathā ajātāvapi jātivyavahāro bahulamupalabhyate keṣāñciditi tannirākaraṇāyedamārabhyate /",
    "GSP28prakp04u:16": " 54siddhāntaḥ- jātirāśrayato bhinnā pratyakṣajñānago55caraḥ /",
    "GSP28prakp04u:17": " pūrvākārāvamarśena prabhākaragurormatā // 2 //",
    "GSP28prakp04u:18": " pūrvapakṣaḥ- nanvāśraya eva dravyaṃ jāterasaditi saugatāḥ /",
    "GSP28prakp04u:19": " tathāhi na paramāṇuṣu caturvidheṣu pārthivāpyataijasavāyavīyeṣu jātirāśritābhimatā,",
    "GSP28prakp04u:20": " anuvṛttākārapratyayaviyogāt /",
    "GSP28prakp04u:21": " bhinneṣu yadabhinnā jātirupeyate,",
    "GSP28prakp04u:22": " tatrānuvṛttākārāvabhāsinī buddhireva nibandhanam /",
    "GSP28prakp04u:23": " na kasyacijjantoḥ paramāṇuṣu karaṇapathavidūravartiṣu nipuṇamapi nirūpayo 'nuvṛttākārāvabhāsino matirāvirbhavati /",
    "GSP28prakp04u:24": " yāpi ceyaṃ paramāṇuriti matiḥ,",
    "GSP28prakp04u:25": " sāpi 56pārimāṇḍalyalakṣaṇaguṇakāraṇikā mīmāṃsakairapi saṅgīryate /",
    "GSP28prakp04u:26": " pṛthivītvādikamapi na tattadasādhāraṇagandhādiguṇasamavāyamātralabdhātmalābhāyāṃ pṛthivyādibuddhau nibandhanam /",
    "GSP28prakp04u:27": " na ca sthaleṣu dravyeṣa jātiḥ samaveyāt,",
    "GSP28prakp04u:28": " teṣāmeva durupagamatvāt /",
    "GSP28prakp04u:29": " na khalu sthūladravyārambho57 ghaṭate /",
    "GSP28prakp04u:30": " tathā hi---dvyaṇukādikrameṇa sthūladravyārambho 'bhidhīyate,",
    "GSP28prakp04u:31": " tatra tāvad dravyārambha eva na sādhīyāniti manyāmahe /",
    "GSP28prakp04u:32": " na khalu tathaivaikaḥ paramāṇurārabhate /",
    "GSP28prakp04u:33": " dravyasyaikākinaḥ sthūladravyāntarārambhakatvānupapatteḥ /",
    "GSP28prakp04u:34": " na caikaikadravyavyatiriktamaparamārambhakamasti /",
    "GSP28prakp04u:35": " saṃyogo 'pi ca tayoranupapanna eva /",
    "GSP28prakp04u:36": " sa hi naikaikadravyasamavetaḥ,",
    "GSP28prakp04u:37": " nāpyanekadravyasamavetaḥ /",
    "GSP28prakp04u:38": " ekaikātirekeṇānekasyābhāvāt /",
    "GSP28prakp04u:39": " evañca pratyekamekadravyasamavetatvābhāve,",
    "GSP28prakp04u:40": " nānekadravyasamavetatvamapi sambhavati /",
    "GSP28prakp04u:41": " anenaiva mārgeṇa tryaṇukasya trimirdvyaṇukairārambhaṇīyasya mahimaguṇaśālinaḥ sambhavo nirastaḥ /",
    "GSP28prakp04u:42": " tadevaṃ dūrabhūtā sthavīyasāmavayavināmārambhasaṃkathā /",
    "GSP28prakp04u:43": " api cāvayavinaḥ kimavayaveṣu pratyekaṃ kārtsnyena vṛttiḥ ?",
    "GSP28prakp04u:44": " vyāsaṅgena vā ?",
    "GSP28prakp04u:45": " iti cintanīyam /",
    "GSP28prakp04u:46": " na tāvat kārtsnyena vṛttimupalabhāmahe,",
    "GSP28prakp04u:47": " ekaikāvayavagatasya tasyāpratipatteḥ /",
    "GSP28prakp04u:48": " ekaikāvayavagate ca kampe rāge vā sakalasyāvayavinaḥ kamparāgapratītiprasaṅgāt /",
    "GSP28prakp04u:49": " tathāvayavāntare ca kamparāgavirahe kamparāgavirahasamāsakteḥ,",
    "GSP28prakp04u:50": " avayavī kampeta na kampeta,",
    "GSP28prakp04u:51": " rajyeta na rajyeta ceti viṣamāṃ daśāmāviśet /",
    "GSP28prakp04u:52": " nāpi vyāsaṅgenāvayavino vṛttiravayavāntaravirahāt /",
    "GSP28prakp04u:53": " avayavāntaraśālino hi kenacidavayavena kvacana,",
    "GSP28prakp04u:54": " kenacidavayavena kvacaneti vyāsaṅginī vṛttirupapattimatī /",
    "GSP28prakp04u:55": " kiñcaikaikatrāvṛtteravṛttireva,",
    "GSP28prakp04u:56": " ekaikātiriktānekābhāvāt /",
    "GSP28prakp04u:57": " kiñca sakalāvayavagrahaṇe eva niyamenāvayavī jñāyeta,",
    "GSP28prakp04u:58": " na ca tathā sambhavati,",
    "GSP28prakp04u:59": " avayavāntareṇāvayavāntaratiraskārāt /",
    "GSP28prakp04u:60": " na ca prakārāntareṇa vṛttiriti vadituṃ śakyam;",
    "GSP28prakp04u:61": " anupapatteḥ prakārāntarasya /",
    "GSP28prakp04u:62": " avayavebhyaścāvayavī vyatiricyamāno 'vyatiricyamāno vā na pramāṇena saṅgacchate /",
    "GSP28prakp04u:63": " vyatirikto hi digrahe 'pi grahaṇaṃ kadācidanubhavet /",
    "GSP28prakp04u:64": " na khalu bhinnayoḥ sahopalambhaniyamo ghaṭapaṭayoriva /",
    "GSP28prakp04u:65": " tadvadavayavyapi bhidyamāno nāvayavaireva sahopalabhyeta /",
    "GSP28prakp04u:66": " kasyāñcidapi daśāyāmananubhūyamāneṣvapyavayaveṣvanubhūyeta /",
    "GSP28prakp04u:67": " na cāvayavinamavayavānubhavamantareṇa kecidupalabhante /",
    "GSP28prakp04u:68": " avyatiricyamānastu nāstyeveti vacanabhaṅgimātreṇoktaṃ bhavati /",
    "GSP28prakp04u:69": " tadevamavayavi dravyamupapattibhiranusandhīyamānamekāntato līyate /",
    "GSP28prakp04u:70": " kathaṃ tarhi sthūlāvabhāsinī manīṣā samarthanīyā ?",
    "GSP28prakp04u:71": " ittham--uttarādharabhāvena nirantaramutpannāḥ paramāṇava eva samadhigataindriyakajñānajananayogyadaśāviśeṣāḥ pratyakṣamīkṣyante /",
    "GSP28prakp04u:72": " tāṃstathābhūtānanusaṃdadhatastadbalabhāvī mānasa eva sthūlavikalpo vijṛmbhate,",
    "GSP28prakp04u:73": " dūrādiva taruṣu nirantareṣu samanubhūyamāneṣu vanamiti matiḥ /",
    "GSP28prakp04u:74": " ataḥ sthavīyasāṃ dravyāṇāmāśrayatvenābhimatānāmayogājjātirapi tadāśritā nābhyupagamamarhati /",
    "GSP28prakp04u:75": " api ca jātirapi nendriyajñānaviṣayā pratīyate,",
    "GSP28prakp04u:76": " tasyā nityatvenābhyupagamāt /",
    "GSP28prakp04u:77": " nahi nityaṃ kasmaicitkāryāya paryāptam;",
    "GSP28prakp04u:78": " taddhi na śaktasvabhāvam,",
    "GSP28prakp04u:79": " nityaṃ kāryodayaprasaṅgāt /",
    "GSP28prakp04u:80": " aśaktasvabhāvaṃ tu nityatvādavicikitsayāśaktikaṃ nityaṃ na kiñcit kuryāt /",
    "GSP28prakp04u:81": " na cājanakamindiranayajñānaviṣayatāmanubhavati /",
    "GSP28prakp04u:82": " yo hi viṣayaḥ svasyānvayavyatirekajñānamanukārayati,",
    "GSP28prakp04u:83": " sa pratyakṣaḥ /",
    "GSP28prakp04u:84": " kiñca samunmiṣitacakṣuṣaścirāya viṣayāntarānusandhānavyāvṛttacittasya purovartinīṃ svastimatīṃ kālākṣīṃ vā sākṣātkurvāṇasyeva na jātiraparāvabhāsate",
    "GSP28prakp04u:85": " anyacca na jātirasau piṇḍaiḥ sahotpadyate,",
    "GSP28prakp04u:86": " vinaśyati vā /",
    "GSP28prakp04u:87": " tathopagame 58svarūpahāniprasaṅgāt /",
    "GSP28prakp04u:88": " ekā59 ca jātiranekādhiṣṭhānā pratijñāyate,",
    "GSP28prakp04u:89": " utpattimatī vināśinī cānyānyā syāt,",
    "GSP28prakp04u:90": " viruddhadharmādhyāsasya bhedāpādakatvāt /",
    "GSP28prakp04u:91": " seyaṃ nityā jātiruditavatyāṃ vyaktau pratīyamānā nānyata āgatā,",
    "GSP28prakp04u:92": " niṣkriyatvāt /",
    "GSP28prakp04u:93": " na ca tatraivāsīt,",
    "GSP28prakp04u:94": " prāgapratīteḥ /",
    "GSP28prakp04u:95": " na ca sthitirapi yuktimatī,",
    "GSP28prakp04u:96": " vyaktireva hi tasyā deśo nākāśādiḥ,",
    "GSP28prakp04u:97": " anutpannā ca vyaktiriti kvāvatiṣṭhatāmākṛtiḥ /",
    "GSP28prakp04u:98": " nacotpādye 'pyavatiṣṭhate /",
    "GSP28prakp04u:99": " tadeṣā jātiravatiṣṭhate,",
    "GSP28prakp04u:100": " nāvatiṣṭhate ca,",
    "GSP28prakp04u:101": " iti saṅkaṭamāpatitam /",
    "GSP28prakp04u:102": " kiñca vyakterabhinnā vā ?",
    "GSP28prakp04u:103": " bhinnā vā ?",
    "GSP28prakp04u:104": " ubhayarūpā vā jātirāstheyā ? /",
    "GSP28prakp04u:105": " tatra nābhinnā;",
    "GSP28prakp04u:106": " tathābhāve vyaktyā sahotpāde vināśe vā svarūpahāniprasaṅga iti purastādupanyastam /",
    "GSP28prakp04u:107": " vyaktimātrāṅgīkāre ca ko 'smatpakṣasya asya ca bheda ityapi cintayāntaḥ sīdantu bhavantaḥ /",
    "GSP28prakp04u:108": " ato vyaktimātramevava tattvamiti vadatāṃ sāhāyyakamevācaritamanatirekiṇīṃ jātimurarīkurvāṇaiḥ /",
    "GSP28prakp04u:109": " bhinnatve 'pi piṇḍagrahaṇamantareṇa grahaṇāpattiḥ /",
    "GSP28prakp04u:110": " ubhayapratītau ca sambandhapratītisamāpattiḥ60 /",
    "GSP28prakp04u:111": " astyeveti cet;",
    "GSP28prakp04u:112": " mahadidaṃ vaiyātyam /",
    "GSP28prakp04u:113": " kaḥ khalu iha gavi gotvamiti matimabhyupagacchet,",
    "GSP28prakp04u:114": " anyatra nirastatrapāyantraṇāt bhavataḥ /",
    "GSP28prakp04u:115": " bhinnatve ca vṛttiprakāro durnirūpa eva---kiṃ vyāsaṅginī vṛttiḥ ?",
    "GSP28prakp04u:116": " uta pratyekaparisamāptimatīti /",
    "GSP28prakp04u:117": " ekatra ca parisamāptāvanyatra na varteteti punarapi svarūpahāniprasaṅgaḥ /",
    "GSP28prakp04u:118": " vyāsaṅgo 'pi kālatrayavartinīṣu vyaktiṣvanupapanna eva /",
    "GSP28prakp04u:119": " pratyekañca gauḥ gauriti pratyayo vikalpamātramityaṅgīkṛtaṃ syāt /",
    "GSP28prakp04u:120": " na cobhayarūpatā, virodhāt /",
    "GSP28prakp04u:121": " na copalambhabalena virodha eva nāstīti caturasram,",
    "GSP28prakp04u:122": " tathāvidhasyopalambhasyaivāsambhāvanīyatvāt /",
    "GSP28prakp04u:123": " abhinnākārabuddhibodhyaṃ hi vastvabhinnamiti laukikāḥ manyante,",
    "GSP28prakp04u:124": " vilakṣaṇākārabodhaviṣayaśca bhinnamiti /",
    "GSP28prakp04u:125": " tatra yadi vilakṣaṇākārapratītisamaye dve vastunī vilakṣaṇenākāreṇāvabhātastadābhedapratītidaśāyāmeka ākāro 'nubhavanīyaḥ---sa jātibhāgasya",
    "GSP28prakp04u:126": " tatraikasya dviravabhāso 'yaṃ syānna tu jātijātimatorabhedāvabhāsaḥ /",
    "GSP28prakp04u:127": " atha---vilakṣaṇāvapyākārau tādātmyenāvasīyete---iti matam /",
    "GSP28prakp04u:128": " tatrāpi paryanuyojanīyaḥ---kimidaṃ tādātmyaṃ nāmeti ?",
    "GSP28prakp04u:129": " yadyekākārateti brūyāt;",
    "GSP28prakp04u:130": " tarhi pūrvoktameva dūṣaṇamātmasātkṛtam /",
    "GSP28prakp04u:131": " śabdayoḥ sāmānādhikaraṇyaṃ tādātmyamiti cet ?",
    "GSP28prakp04u:132": " gaurvāhīka ityādāvatādātmye 'pi sāmānādhikaraṇyadarśanāt /",
    "GSP28prakp04u:133": " upacārastatreti cet /",
    "GSP28prakp04u:134": " atrāpi bhinnajātivādina upacārameva manyante /",
    "GSP28prakp04u:135": " vayantu vivakṣāmātraparatāntrāḥ śabdā na vastuvyavasthāpanāyeśata iti sarvatra manyāmahe /",
    "GSP28prakp04u:136": " kathaṃ tarhi gaurgauriti nānābhūtāsu vyaktiṣu buddhiranuvṛttamākāramullikhantī samupajāyate ?",
    "GSP28prakp04u:137": " tenāsyā eva buddherdraḍhimnaḥ kāraṇamanumāsyāmahe /",
    "GSP28prakp04u:138": " asti tadviśeṣaṇaṃ yaduparāgavaśeneyaṃ bhinneṣvabhinnākārānusandhāyinī dhīrudīyata iti /",
    "GSP28prakp04u:139": " tadapi na jātisādhanasamartham /",
    "GSP28prakp04u:140": " kāryabhūtā hi buddhireṣā kāraṇamākṣipantī yadanantaramevopajāyate tadeva kāraṇaṃ kalpayati,",
    "GSP28prakp04u:141": " na punarapratītamaparamapi kiñcidupasthāpayati /",
    "GSP28prakp04u:142": " sā ceyaṃ svalakṣaṇaviṣayadarśanasamanantarabhāvinīti tā eva vyaktayaḥ svanirbhāsā buddhīrupajanayya tanmukhena tāmekākārānubhāsinīṃ dhiyamāvirbhāvayanti",
    "GSP28prakp04u:143": " nitāntabhedavatīnāṃ ca vyaktīnāṃ kāsāṃcideṣa mahimā na sarvāsāmiti kimanupapannam /",
    "GSP28prakp04u:144": " yathā hyatyantabhinnā api cakṣurālokamanassaṃyogāḥ ekasāmagrīsamupanipatitā ekavijñānodayalakṣaṇaṃ kāryamārabhante,",
    "GSP28prakp04u:145": " tathā vyaktayo 'pi kiṃ nārabhanta iti nedaṃ pratipattikaṭhinam /",
    "GSP28prakp04u:146": " sā ceyaṃ svākāreṇābhedenātyantikabhedayoginīnāmapi vyaktīnāṃ bhedaṃ samvṛṇotīti saṃvṛtirityanugīyate /",
    "GSP28prakp04u:147": " eṣā ca manīṣā na svalakṣaṇaṃ viṣayīkaroti,",
    "GSP28prakp04u:148": " tasya viśadāvabhāsitvāt,",
    "GSP28prakp04u:149": " asyāścābhilāpasaṃsargayogyārthapratibhāsatvāt /",
    "GSP28prakp04u:150": " abhilāpānāñca viśadākāramavabhāsitumaśakteḥ,",
    "GSP28prakp04u:151": " abhilāpamātreṇa tathāvidhapratītyabhāvāt62 /",
    "GSP28prakp04u:152": " tenaiṣā na svacchākārāvabhāsinī /",
    "GSP28prakp04u:153": " nanvetat pratītiparāhatamuditam,",
    "GSP28prakp04u:154": " gaurayamiti buddhau viśadāvabhāsāt /",
    "GSP28prakp04u:155": " ucyate---na viśadāvabhāsitvamavajānīmahe /",
    "GSP28prakp04u:156": " tattu samānakālabhāvino nirvikalpapratayayasya svalakṣaṇāvalambinaḥ prasādāt,",
    "GSP28prakp04u:157": " tadabhāve tathātvānupalambhāt /",
    "GSP28prakp04u:158": " na caitadvācyaṃ kathamekameva vastvindriyairviśadāvabhāsaṃ anubhūyate,",
    "GSP28prakp04u:159": " bhidyamāne 'pi bodhopāye bodhyābhedebodhavailakṣaṇyānupapatteḥ /",
    "GSP28prakp04u:160": " niyatākārañca svalakṣaṇamaniyatākāraścāsyāṃ buddhau cakāsti /",
    "GSP28prakp04u:161": " tadevaṃ viśadāviśadatayā niyatāniyatatayā ca svalakṣaṇasya vikalpākārasya ca bhede",
    "GSP28prakp04u:162": " satyapi vikalpāḥ sākṣātparamparayā vā svalakṣaṇaviṣayadarśanaprabhavatayā svalakṣaṇagrahaṇābhimānino jāyante /",
    "GSP28prakp04u:163": " tata eva tatra pravartayantaḥ puruṣaṃ vyavahārāṅgabhāvamanubhavanti /",
    "GSP28prakp04u:164": " pāramparyeṇa vastuni pratibandhādavastvapi pratibaddhaṃ bhavati,",
    "GSP28prakp04u:165": " maṇiprabhāyāṃ maṇibuddhivat /",
    "GSP28prakp04u:166": " yathā hi khalu maṇiprabhāyāṃ maṇidīptāyāṃ maṇikiraṇaviṣayiṇī maṇibuddhirayathārthatayā bhedamajuṣamāṇāpi maṇimanu pratibaddheti maṇisamadhigamanimittaṃ",
    "GSP28prakp04u:167": " tatheyamapi vastutaḥ svalakṣaṇamagṛhṇatyapi svalakṣaṇāddarśanaṃ,",
    "GSP28prakp04u:168": " darśanato vikalpa iti svalakṣaṇapratibaddhā satī tatprāptaye prabhavati /",
    "GSP28prakp04u:169": " nirvikalpakapratyayasamadhigatasvalakṣaṇaprāpakatayā ca smṛtiriyamucyate /",
    "GSP28prakp04u:170": " tata eva ca gṛhītagrāhitvādapramāṇam,",
    "GSP28prakp04u:171": " anyathā vastuviṣayatayā vastuprāpakatayā cānumānamiva pramāṇameva syāt /",
    "GSP28prakp04u:172": " sa cāyaṃ tasyākāraḥ prathamāno na jñānasyaiva,",
    "GSP28prakp04u:173": " bahiṣṭvenāvabhāsāt /",
    "GSP28prakp04u:174": " na cārthagata eva;",
    "GSP28prakp04u:175": " uktena nyāyena nirastatvāt /",
    "GSP28prakp04u:176": " kintvayamasanneva jñānamanu bhāsate śabdamiva pratiśabdaḥ /",
    "GSP28prakp04u:177": " etacca śāstracintakā vivecayanti,",
    "GSP28prakp04u:178": " pratipattārastu dṛśyavikalpyāvarthāvekīkṛtya bāhyamevānunyamānā vyavahāreṣu pravartante,",
    "GSP28prakp04u:179": " pravṛttāścārthapratilambhenāvisaṃvādaṃ manyante /",
    "GSP28prakp04u:180": " kathaṃ punarekatvādhyavasāyo dṛśyavikalpyayoḥ,",
    "GSP28prakp04u:181": " atadvyāvṛttatayā tatsadṛśatvāt,",
    "GSP28prakp04u:182": " yathā dṛśyasyātadvyāvṛttatā,",
    "GSP28prakp04u:183": " tathā vikalpyasyāpi /",
    "GSP28prakp04u:184": " tasmājjātipratyayo vikalpamātram,",
    "GSP28prakp04u:185": " paramārthatastu na jātirnāma kiñcit /",
    "GSP28prakp04u:186": " api ca dravyasamavāyinī jātirabhimatā /",
    "GSP28prakp04u:187": " na ca gandhādivyatiriktaṃ dravyamupalabhāmahe,",
    "GSP28prakp04u:188": " cakṣurādīnāṃ pratyekaṃ rūpādiṣveva vyāpārāditi pūrvapakṣasaṃkṣepaḥ /",
    "GSP28prakp04u:189": " siddhāntaḥ--- atrocyate---saṃvideva hi bhagavatī viṣayasattvopagame śaraṇam /",
    "GSP28prakp04u:190": " gavādiṣu ca sthūlākārāvalambinī saṃvidudīyata iti nirvivādam /",
    "GSP28prakp04u:191": " nayavīthyāñca nirṇītaṃ pramāṇaṃ smṛtiśca naḥ pratyaya iti /",
    "GSP28prakp04u:192": " nanu tadevāsaditi manyate,",
    "GSP28prakp04u:193": " avayavyādīnāmekāntato 'nupapannatvāt /",
    "GSP28prakp04u:194": " ucyate /",
    "GSP28prakp04u:195": " na dṛṣṭe kācidanupapattiḥ /",
    "GSP28prakp04u:196": " nanūktāvayavino 'nupapattiḥ ārambhakābhāvāt /",
    "GSP28prakp04u:197": " anupapanneyamanupapattiḥ;",
    "GSP28prakp04u:198": " kāryaṃ pratītaṃ kāraṇakalpanāyāṃ pramāṇam /",
    "GSP28prakp04u:199": " na punaḥ sphuṭāvabhāsikāryaṃ kāraṇānirūpaṇe 'pahnavamarhati,",
    "GSP28prakp04u:200": " tenāvayavā eva samāsāditasaṃyogalakṣaṇasādhāraṇaguṇā avayavina utpādakā bhaviśyanti /",
    "GSP28prakp04u:201": " 64saṃyogaścaika evānekatra vartate,",
    "GSP28prakp04u:202": " ekaikatra saṃyuktapratyayānudayāt,",
    "GSP28prakp04u:203": " ekātiriktānekābhāve 'pyekaiva eva sadvitīya āśrayaḥ saṃyogasyeti na doṣaḥ /",
    "GSP28prakp04u:204": " nanu dravyaṃ eva tathotpanne saṃyogavikalpamāvirbhāvayato na tadatirekī saṃyogo nāma kaścid guṇaviśeṣaḥ /",
    "GSP28prakp04u:205": " tanna, pratyabhijñāyete hi dravye anuvṛtte /",
    "GSP28prakp04u:206": " kādācitkī ca tayorapareyaṃ daśā dṛśyata iti bhavatyeva bhedasiddhiḥ /",
    "GSP28prakp04u:207": " sthāpitā ca mīmāṃsājīvarakṣāyāṃ pratyabhijñā /",
    "GSP28prakp04u:208": " ataḥ saṃyogalakṣaṇasādhāraṇaguṇāsamavāyikāraṇopagṛhītā avayavā eva samavāyikāraṇamavayavina upapadyante /",
    "GSP28prakp04u:209": " 65yaścāyamavayavino vṛttivikalpena doṣa uktaḥ,",
    "GSP28prakp04u:210": " so 'pyavayavinaḥ pratītau sthitāyāmanupapannaḥ /",
    "GSP28prakp04u:211": " vyāsakta evāvayaveṣvavayavī,",
    "GSP28prakp04u:212": " naikatra jātivatparisamāptaḥ /",
    "GSP28prakp04u:213": " avayavāntarairapi ca vinā sa tasya ko 'pi mahimā,",
    "GSP28prakp04u:214": " ya eka evānekāvayavānusyūta iti kiṃ na kalpyate /",
    "GSP28prakp04u:215": " yadyapi cāvayavina ekaikatrāvṛttistathāpi nāvṛttidoṣaḥ /",
    "GSP28prakp04u:216": " saṃyogasacivā evāvayavā janakā āśrayabhūtā yataḥ janakatayaivāśrayatvāt samavāyikāraṇānām /",
    "GSP28prakp04u:217": " ata eva saṃyogaḥ sadvitīyāśraya iti na doṣaḥ /",
    "GSP28prakp04u:218": " na ca sakalāvayavopalambhasāpekṣā tadupalabdhiḥ,",
    "GSP28prakp04u:219": " avayavinastebhyo bhinnatvāt /",
    "GSP28prakp04u:220": " na caitāvatā ekāvayavagrahaṇe 'pi grahaṇaparyanuyogo yuktaḥ,",
    "GSP28prakp04u:221": " kāryānuguṇatvāt kāraṇakalpanāyāḥ /",
    "GSP28prakp04u:222": " kāryasiddhyarthaṃ hi kāraṇaṃ parikalpyate na kāryavināśāya /",
    "GSP28prakp04u:223": " tena yāvatāmavayavānāṃ grahaṇe tadupalambhastāvatāmevāvagamastadavagamanibandhanamiti darśanabalenābhyupeyate /",
    "GSP28prakp04u:224": " 66bhinnatve 'ti tata eva sahopalambhaniyamaḥ,",
    "GSP28prakp04u:225": " upeyopāyabhāvāt /",
    "GSP28prakp04u:226": " upeyabhūto 'vayavī upāyapadavartinaścāvayavāḥ /",
    "GSP28prakp04u:227": " pratyekaṃ tu teṣāṃ śakyata evāsahopalambho 'pi vaktum,",
    "GSP28prakp04u:228": " avayavāntarayogino 'vayavino 'pi parigrahe itarāvayavavyatireko 'pi sudarśa eva /",
    "GSP28prakp04u:229": " iyañca bhedasādhane yuktiḥ---anvayavyatirekābhyāṃ hi vastvantaratvamavasīyate,",
    "GSP28prakp04u:230": " avagamyamāno 'pi cāvayavī vilakṣaṇabuddhigocaratāmāvahatyeva /",
    "GSP28prakp04u:231": " avayavī hi sthavīyāneko hṛdayamāgacchati avayavāstu kṣodīyāṃso bhūyāṃsaśca /",
    "GSP28prakp04u:232": " sa cāyamavayavī mahattvādrūpavattvācca cākṣuṣaḥ spārśano vā,",
    "GSP28prakp04u:233": " pārthivo vāmbhaso vā taijaso vā /",
    "GSP28prakp04u:234": " vāyavīyastu mahattvāt sparśavattvācca spārśana eva /",
    "GSP28prakp04u:235": " dvyaṇukastu cāturbhautiko 'pyamahattvādapratyakṣa eva /",
    "GSP28prakp04u:236": " tasya cāmahattvam,",
    "GSP28prakp04u:237": " 67avayavabahutvamahattvapracayaviśeṣāṇāṃ mahattvaguṇakāraṇānāmabhāvāt /",
    "GSP28prakp04u:238": " gaganādīnāṃ tu mahatāmapi rūpasparśavidhuratayā na pratyakṣagocaratetyalamativistareṇa /",
    "GSP28prakp04u:239": " nanu sakalāvayavasamāśritatvādavayavinastirohitairavayavaiḥ sahenrdiyāsannikarṣe kathamavayavinā samāgamaḥ?",
    "GSP28prakp04u:240": " na cāsaṅgatameva bahirindriyamavabodhakamiti pratijñā yujyate,",
    "GSP28prakp04u:241": " avayavānāmapyasannikṛṣṭendriyabodhyatvāpatteriti /",
    "GSP28prakp04u:242": " uktottarametata,",
    "GSP28prakp04u:243": " bhinnatvādavayavino 'vayavāntarāsaṃyoge 'pi saṃyogabuddheḥ paṭādiṣūpapanna evendriyasannikarṣo 'vayavinaḥ /",
    "GSP28prakp04u:244": " tadanayā diśā tāvadupapannamāśrayadravyamākṛteḥ pṛthulam /",
    "GSP28prakp04u:245": " nanūktaṃ rūpādivyatireki dravyaṃ nopalabhyata iti,",
    "GSP28prakp04u:246": " kimidaṃ paśyatoharatvam---pratīyate hi mahānavayavī rūpādivyatirekī /",
    "GSP28prakp04u:247": " ata eva japākusumasannidhānābhibhūtarūpamapi sphaṭikadravyaṃ pratyabhijñāyate /",
    "GSP28prakp04u:248": " kathaṃ nāmāgṛhītaṃ pratyabhijñāyeta /",
    "GSP28prakp04u:249": " api ca darśanasparśanābhyāmekārthagrahaṇādrūpasparśavyatireki dravyaṃ sphuṭatarapratītaṃ tat nāpanhotumucitam /",
    "GSP28prakp04u:250": " ata eva vanādiṣu bādhakapratyayabalena tatkalpanā na prasaratīti dūratayāntarālāgrahaṇanibandhano 'yamabhedavyavahāraḥ pravartata iti /",
    "GSP28prakp04u:251": " avayavini tu bādhakajñānaṃ nāstīti purastādāveditam /",
    "GSP28prakp04u:252": " tenāśrayadravyābhāvājjāterapalāpaḥ pralāpamātramiti sthitam /",
    "GSP28prakp04u:253": " yaccedamuditaṃ 'nityatayā jāterātmavijñānajanane 'pi na śaktateti' tadapi 68kṣaṇabhaṅganirākaraṇaparvaṇi vistareṇa nityānāmathakriyākāritvasamarthanena pratyuktam /",
    "GSP28prakp04u:254": " mā vā svavijñānamapi jātirajījanat /",
    "GSP28prakp04u:255": " tathāpi kathaṅkāraṃrasāvapratyakṣā /",
    "GSP28prakp04u:256": " kāmamapratyakṣā /",
    "GSP28prakp04u:257": " athavā na khalviyamājñā rājñaḥ kāraṇabhūtasyaiva pratyakṣeṇa bhavitavyamiti /",
    "GSP28prakp04u:258": " yastu yataḥ pratītaye sa tasya viṣaya iti sarvālaukikam /",
    "GSP28prakp04u:259": " nanu pratyakṣamapyavisaṃvādyeva pramāṇam /",
    "GSP28prakp04u:260": " asaṃvivādaśca tasmādātmalābhāt anyatastu bhavato69'tathābhūtasya vābhāve 'pi bhāvasambhavānniyamena saṃvādāyogāditi bālādabhyupeyaṃ pratyakṣasya kāraṇameva viṣaya iti /",
    "GSP28prakp04u:261": " ata eva ca pratyakṣamanumānaṃ ca dve eva pramāṇe;",
    "GSP28prakp04u:262": " tayorevārthāvisaṃvādakatvāt /",
    "GSP28prakp04u:263": " pratyakṣaṃ sākṣādarthena pratibaddham,",
    "GSP28prakp04u:264": " anumānaṃ tvarthapratibaddhaliṅgajanyatayā pāramparyeṇa pratibaddham /",
    "GSP28prakp04u:265": " yasya tu na sākṣāt,",
    "GSP28prakp04u:266": " nāpi paramparayār'thapratibandhaḥ,",
    "GSP28prakp04u:267": " na tasya pramāṇyamucitaṃ,",
    "GSP28prakp04u:268": " tasya tadavisamvādaniyamābhāvāt /",
    "GSP28prakp04u:269": " arthāvisamvādi ca pramāṇaṃ vyavajihīrṣamāṇā laukikā ādriyante iti /",
    "GSP28prakp04u:270": " siddhyedayaṃ manoratho yadi jñānāntaranibandhano 'visaṃvādaḥ prārthanīyaḥ /",
    "GSP28prakp04u:271": " yadviṣayameva ca yajjñānaṃ,",
    "GSP28prakp04u:272": " tenaiva tasmin viṣaye paryupasthāpite nāsti pratyayāntaranibandhanāvisaṃvādaprārthanā /",
    "GSP28prakp04u:273": " arthenāpratibaddhamapi ca jñānaṃ svamahimaparyupasthāpitārthamavisaṃvādakameva saṃpravartate /",
    "GSP28prakp04u:274": " tenotpattimātra eva vijñānasya parāpekṣā,",
    "GSP28prakp04u:275": " na prāmāṇyer'70thāvyabhicāralakṣaṇe /",
    "GSP28prakp04u:276": " ataḥ siddhaṃ śāstrādīnāmapi arthapratibandhavirahiṇāṃ prāmāṇyam /",
    "GSP28prakp04u:277": " etadarthameva nayavīthyāṃ“sarvaṃ jñānaṃ viṣayāvyabhicāri” iti pratipāditam /",
    "GSP28prakp04u:278": " ato nityāyāmapi jātau bhavatyeva pratyakṣasya prāmāṇyam /",
    "GSP28prakp04u:279": " yat punaruktam---'ekabhāvena manasā samākalayataḥ kālākṣīṃ svastimatīṃ vā nāsti jātipratītiḥ' iti /",
    "GSP28prakp04u:280": " tadasiddham,",
    "GSP28prakp04u:281": " ākāro hi sā,",
    "GSP28prakp04u:282": " pratīte cākāre yadi paramarthāntarānusandhānavikalatayā tasyānuvṛttirnāvasīyate /",
    "GSP28prakp04u:283": " anuvṛttā ca jātirnānuvṛttiḥ /",
    "GSP28prakp04u:284": " agrahaṇe 'pi ca dharmasya dharmiṇo grahaṇaṃ nānupapannam /",
    "GSP28prakp04u:285": " ata eva ca piṇḍāntarasamadhigame pūrvākāraparāmarśinī manīṣā pratyabhijñāsamākhyātodīyate /",
    "GSP28prakp04u:286": " yaccoktam 'anāśrayatayā tatraiva prāganavasthitā niṣkriyatayā cānyasmādanāgacchantī svarūpahāniprasaṅgena vyaktyā sahānupajāyamānā kathaṃ sambandhamanubhavati jātiḥ' iti /",
    "GSP28prakp04u:287": " tadidaṃ māyāmohajananaṃ yathājātajanodvejanamātram /",
    "GSP28prakp04u:288": " saṃyogo hyubhayakarmajo bhavati mallayoriva,",
    "GSP28prakp04u:289": " anyatarakarmajo vāsthāṇuśyenayoriva,",
    "GSP28prakp04u:290": " saṃyogajo vā yathā tantuturīsaṃyogādutpannasya paṭasya turīsaṃyogaḥ /",
    "GSP28prakp04u:291": " sa ca karma, prāksaṃnidhānaṃ vāpekṣate /",
    "GSP28prakp04u:292": " samavāyastu saṃyogādvibhinno na karma,",
    "GSP28prakp04u:293": " prāksattāṃ vāpekṣate /",
    "GSP28prakp04u:294": " yata eva tu piṇḍasyodayaḥ samavāyikāraṇāt,",
    "GSP28prakp04u:295": " tata eva jātisamavāyo 'pi tasya utpadyate /",
    "GSP28prakp04u:296": " 71samavāyañca na vayaṃ kāśyapīyā iva nityamupemaḥ /",
    "GSP28prakp04u:297": " 72vinaṣṭāthāmapi vyaktau na jātiranyatra yāti,",
    "GSP28prakp04u:298": " na ca tatrāvatiṣṭhate,",
    "GSP28prakp04u:299": " na vinaśyati,",
    "GSP28prakp04u:300": " kevalaṃ tadvyaktisamavāyastasyā nivartate tena tasyānupalambhanam /",
    "GSP28prakp04u:301": " tathāhi---na yāti niṣkriyatvāt,",
    "GSP28prakp04u:302": " nāvatiṣṭhate vyaktimātrāśrayatvāt,",
    "GSP28prakp04u:303": " tadabhāve 'vasthānāṃsambhavāt,",
    "GSP28prakp04u:304": " na ca vinaśyati,",
    "GSP28prakp04u:305": " piṇḍāntare 'pi pratyabhijñāyamānatvāditi /",
    "GSP28prakp04u:306": " vināśo nāmātyantiko 'nupalambha 73ityamṛtakalāyāṃ vakṣyate /",
    "GSP28prakp04u:307": " ato na saṅkaṭaṃ kiñcit /",
    "GSP28prakp04u:308": " yacca piṇḍebhyo jāterabhinnatvamubhayarūpatvañca dūṣitam,",
    "GSP28prakp04u:309": " tadasmākaṃ sāhāyakamevācaritam /",
    "GSP28prakp04u:310": " ko hi nāma sacetanaḥ padārthāntarapratyabhijñāmabhedāśrayeṇa sādhayet /",
    "GSP28prakp04u:311": " ko vā parasparavirodhinī ekasya dve rūpe pratijānīte /",
    "GSP28prakp04u:312": " bhedavādaḥ punarasmākamapi sammata eva /",
    "GSP28prakp04u:313": " na ca tatra ihapratyayāpattirdeṣaḥ /",
    "GSP28prakp04u:314": " pratītya hyādhāramādheyañca sammbadhaṃ pratīyāt /",
    "GSP28prakp04u:315": " sarvañca rūpaṃ rūpigrahaṇamantareṇa na pratīyate /",
    "GSP28prakp04u:316": " ataḥ samānendriyagrāhyatayā jātirapi vyaktipratyayānupraveśinīti,",
    "GSP28prakp04u:317": " na iha pratyayasambhavaḥ /",
    "GSP28prakp04u:318": " karmaṇi tvanumeye bhavatyeva ihapratyayaḥ /",
    "GSP28prakp04u:319": " vṛttivikalpe tu kṛtsnasamāptirevāṅgīkaraṇīyā /",
    "GSP28prakp04u:320": " na cānyatrāvṛttidoṣaḥ,",
    "GSP28prakp04u:321": " pratyakṣāvagamādvṛtteḥ /",
    "GSP28prakp04u:322": " pratyabhijñāyāḥ sthāpitatvāt /",
    "GSP28prakp04u:323": " pṛthaggrahaṇaṃ tu jāterasiddhameva /",
    "GSP28prakp04u:324": " vyaktyantare hi jātiḥ pratīyamānā prācyapiṇḍaparihāreṇa prakāśate /",
    "GSP28prakp04u:325": " udīcyapiṇḍaparihārastu prāktanapiṇḍasamadhigamasamaye siddha eveti parihṛtanikhilānupapatitakamupapāditaṃ gavādiṣu sādhāraṇākārānubhavasiddhaṃ jātitattvam /",
    "GSP28prakp04u:326": " upapannañca pratyakṣavedyatvaṃ jāteḥ,",
    "GSP28prakp04u:327": " indriyavyāpārānuvidhānena pratīteḥ /",
    "GSP28prakp04u:328": " saṃyuktasamavāyalakṣaṇaśca sannikarṣo 'pi nānupapannaḥ /",
    "GSP28prakp04u:329": " gaurayamiti ca matirviśadatarārthanirbhāsinī prathata iti cet /",
    "GSP28prakp04u:330": " tanna, tathābhāve pramāṇābhāvāt /",
    "GSP28prakp04u:331": " śabdamātreṇa tu kevalākāraparigṛhītākārapratīteḥ rūpāntarānavabhāsāccāviśadāvabhāsa eva /",
    "GSP28prakp04u:332": " aindriyake tu samvedane pracuratarāvayavarūpāvabhāsādviśadāvagama iti nābāhyaviṣayatvāpattiḥ /",
    "GSP28prakp04u:333": " nanveṣā jātipratītirbhinnāmeva vyaktimabhedenāvagamayantī jāyata iti bhrāntireṣā na pratyakṣaṃ pramāṇam /",
    "GSP28prakp04u:334": " iyantu bhrāntirnirbījā na yujyata iti bījabhāvena jātiranumīyate,",
    "GSP28prakp04u:335": " tatsamavāyaśca /",
    "GSP28prakp04u:336": " dṛṣṭā hi santāpasañcāritadahanaparamāṇusaṃvalitāyogolake dahanākārānukāriṇī pratītiriti /",
    "GSP28prakp04u:337": " tadidamuktottaramapi punaḥ paryanuyojyāmahe vismaraṇāparādhāditi manyāmahe /",
    "GSP28prakp04u:338": " bhinnā hi jātiravagamyate /",
    "GSP28prakp04u:339": " na khalvākāramākāriṇañcaikameva manyāmahe /",
    "GSP28prakp04u:340": " kevalaṃ śabdaprayoge eva samādhirvaktavyaḥ /",
    "GSP28prakp04u:341": " tatra ca laukikaḥ prayoga eva śaraṇam /",
    "GSP28prakp04u:342": " prayogaśca śrutyā lakṣaṇayā gauṇyā vā vṛttyā nānupapannaḥ /",
    "GSP28prakp04u:343": " samavāyastu bhavatu vastvantare siddhe 'numeyaḥ,",
    "GSP28prakp04u:344": " pratyakṣeṇa tadanavagamāt /",
    "GSP28prakp04u:345": " ākṛtistu pratyakṣapramāṇasiddhā nānumeyā /",
    "GSP28prakp04u:346": " nacānumānamapi śakyaṃ śākyeṣu pratibandhuṣvityalamativistareṇa /",
    "GSP28prakp04u:347": " sattājātinirākaraṇam /",
    "GSP28prakp04u:348": " atra kecidgavāditulyatayā dravyaguṇakarmasvapi sattājātimaṅgīkurvanti,",
    "GSP28prakp04u:349": " bhavati hi sarveṣveva satsaditi pratyayānuvṛttiriti saṃvadantaḥ /",
    "GSP28prakp04u:350": " tadidamaparāmṛṣṭajātitattvānāmuparyupari jalpitam74 /",
    "GSP28prakp04u:351": " pūrvarūpānukāriṇī yadi dhīrudīyate,",
    "GSP28prakp04u:352": " tato 'bhyupeyetaiva jātiḥ /",
    "GSP28prakp04u:353": " na ca nānājātīyeṣu dravyeṣu sarṣapamahīdharādiṣu,",
    "GSP28prakp04u:354": " guṇeṣu gandharasādiṣu vā samānākārānubhavo bhavati /",
    "GSP28prakp04u:355": " kavelaṃ tu tatsaditi śabdamātrameva prayujyate /",
    "GSP28prakp04u:356": " bhavati ca vināpi jātyā pācakamīmāṃsakādiśabdapravṛttiḥ /",
    "GSP28prakp04u:357": " nanvevaṃ śabdapravṛttirapi naikanibandhanamantareṇopapadyate /",
    "GSP28prakp04u:358": " satyaṃ, astyevopādhirekaḥ pramāṇasambandhayogyatā nāma /",
    "GSP28prakp04u:359": " 75 76tatrānyaḥ paṇḍitammanyo manyate---nanvidamasamañjasamucyate sarvatra hyupādhibhedamavagamyaupādhikaśabdānuviddhaḥ pratyayo bhavati,",
    "GSP28prakp04u:360": " na punaḥ prāgeva, saha vā /",
    "GSP28prakp04u:361": " iha ca pramāṇameva jāyamānamastītyevameva jāyate /",
    "GSP28prakp04u:362": " pramāṇodayottarakālaṃ hyanayā bhavitavyam /",
    "GSP28prakp04u:363": " kiñca satyapi pramāṇayoge kiñcidastīti gamyate,",
    "GSP28prakp04u:364": " kiñciccāsīditi,",
    "GSP28prakp04u:365": " tathānyadbhaviṣyatīti /",
    "GSP28prakp04u:366": " tatra pramāṇasambandhasya vartamānatvāt sarvatra vartamānasattāpratayayena bhavitavyam /",
    "GSP28prakp04u:367": " tadatirekiṇi tu sattve tasya tredhā vyavasthānādyuktastridhāvabhāsaḥ /",
    "GSP28prakp04u:368": " api ca bhūmitalanikhāteṣu ciratarakālavartiṣu pralīnajñātṛpuruṣeṣuliṅgādirahiteṣu sakalapramāṇapratyastamaye 'pi vartamānasattāsandehaḥ /",
    "GSP28prakp04u:369": " sa ca pramāṇasambandhātirekiṇīṃ sattāmantareṇānupapanna iti /",
    "GSP28prakp04u:370": " tadidamanākalitaparavacanasya kevalaṃ galagarjitam /",
    "GSP28prakp04u:371": " uktamasmābhiḥ pramāṇasambandhayogyatopādhiriti /",
    "GSP28prakp04u:372": " yadi hi pramāṇasambandha upādhiriti vadema,",
    "GSP28prakp04u:373": " tata itthamupālamyemahyapi /",
    "GSP28prakp04u:374": " yogyatā tu pramāṇasambandhātiriktā pramāṇenāvasīyata iti yukta evāstīti pramāṇodayaḥ /",
    "GSP28prakp04u:375": " tasyāśca traikālyāt traikālyāvagamo 'pi samarthita eva /",
    "GSP28prakp04u:376": " tasyāśca saṃśāyitatāpi yuktaiva /",
    "GSP28prakp04u:377": " kā punariyaṃ pramāṇasambandhayogyatā nāma /",
    "GSP28prakp04u:378": " nanu nāmāntareṇa mahāsāmānyamevedamurarīkṛtam /",
    "GSP28prakp04u:379": " naitadevam;",
    "GSP28prakp04u:380": " yo hi mahāsāmānyaṃ sattāṃ saṅgirate,",
    "GSP28prakp04u:381": " so 'pi svarūpasattāṃ padārthānāṃ manyata eva /",
    "GSP28prakp04u:382": " anyathā śaśaśṛṅgādīnāmanutpannātivṛttānāñca kimiti mahāsāmānyena sambandha eva na syāditi paryanuyoge,",
    "GSP28prakp04u:383": " kaḥ parihāraḥ ?",
    "GSP28prakp04u:384": " tena svarūpasattaiva pramāṇasambandhayogyatā /",
    "GSP28prakp04u:385": " yasya hi svarūpamasti,",
    "GSP28prakp04u:386": " tat pramāṇena paricchidyate /",
    "GSP28prakp04u:387": " traikālyamapi svarūpasyaiva yuktam,",
    "GSP28prakp04u:388": " na ca mahāsāmānyasya, nityatvāt /",
    "GSP28prakp04u:389": " tathā saṃśayitatāpi tasyaiva,",
    "GSP28prakp04u:390": " na punarasaṃśayite svarūpe 'paraḥ sattāsandeho bhavati /",
    "GSP28prakp04u:391": " atha nityāyā api sattāyāḥ kaḥ sambandho yaḥ sa trikālaḥ /",
    "GSP28prakp04u:392": " tasyaiva traikālyaṃ kutaḥ ?",
    "GSP28prakp04u:393": " nānyadatrottaraṃ svarūpatraikālyādityataḥ /",
    "GSP28prakp04u:394": " tasmātsvarūpasattopādhika eva sacchabdo na punareka ākāraḥ sattā nāma dravyaguṇakarmaṇām /",
    "GSP28prakp04u:395": " 77api ca kāśyapīyānāṃ jātisamavāyaviśeṣeṣu svarūpasattopādhika eva sacchabda ityabhyupagamaḥ /",
    "GSP28prakp04u:396": " tasya ca dravyaguṇakarmasvapi tathābhāvo 'stviti /",
    "GSP28prakp04u:397": " tadevamapākṛte padārthasvarūpātirekiṇi mahāsāmānye sattākhye yat svamanīṣānirmitakutarkabalena sanmātraviṣayaṃ pratyakṣamiti sādhitaṃ,",
    "GSP28prakp04u:398": " tadatidūrotsāritam /",
    "GSP28prakp04u:399": " etenaiva nyāyena śabdatvamapi nirastaṃ veditavyam /",
    "GSP28prakp04u:400": " nahi kakāragakārayorekamākāramanugataṃ parāmṛśantī manīṣā samunmiṣati /",
    "GSP28prakp04u:401": " yo 'pi cāyaṃ śabdaśabdaḥ,",
    "GSP28prakp04u:402": " so 'pi śrotragrahaṇopādhilabdhapravṛttiriti na jātu jātikalpanāyai vibhavati /",
    "GSP28prakp04u:403": " tadidamapahastitam,",
    "GSP28prakp04u:404": " yadāhuḥ 78“śabdatvameva tattadasādhāraṇābhivyañjakadhvaninibandhanatayā nānāvarṇapeṇa viṣayībhavat tasya tasyārthasyāvagamāya kalpata” iti /",
    "GSP28prakp04u:405": " brāhmaṇatvādijātinirākaraṇam /",
    "GSP28prakp04u:406": " anayaiva ca diśā brāhmaṇatvādijātirapi nivāritā /",
    "GSP28prakp04u:407": " nahi nānāstrīpuruṣavyaktiṣu puruṣatvādarthāntarabhūtamekamākāramātmasātkurvāntī matirāvirbhavati /",
    "GSP28prakp04u:408": " nahi kṣatriyādibhyo vyāvartamānaṃ sakalabrāhmaṇeṣvanuvartamānamekamākāramaticiramanusandadhato 'pi budhyante /",
    "GSP28prakp04u:409": " yadapyāhuḥ- 79yadyapyāpātasaṃjātayā dhiyā brāhmaṇyaṃ nāvasīyate,",
    "GSP28prakp04u:410": " tathāpi brāhmaṇabhūtamātāpitṛsambandhānusandhānaprabhavāyāṃ banddhau taccakāstīti /",
    "GSP28prakp04u:411": " tadapi ca svamānasavisaṃvādi /",
    "GSP28prakp04u:412": " anusandadhāno 'pi mātāpitṛsambandhaṃ ko jātvekamākāramavaboddhuṃ prabhavati /",
    "GSP28prakp04u:413": " yaccopadarśitam---yathā vilīnamājyaṃ tailādavyatiricyamānaṃ gandhagrahaṇasahakāriṇā cakṣuṣaiva bhinnamavagamtaya---iti /",
    "GSP28prakp04u:414": " tadapi na sundaram /",
    "GSP28prakp04u:415": " nahi tadānīṃ cākṣuṣasya saṃvedanasya viṣayātirekaḥ,",
    "GSP28prakp04u:416": " kintvanumānameva tatra sarpiṣaḥ /",
    "GSP28prakp04u:417": " yastu nipuṇadarśo sūkṣmamapi rūpamīkṣituṃ kṣamaḥ,",
    "GSP28prakp04u:418": " sa cakṣuṣaivājyajātimapi pratyeti,",
    "GSP28prakp04u:419": " na gandhagrahaṇamapekṣate /",
    "GSP28prakp04u:420": " nanvevaṃ bahvavahīnam,",
    "GSP28prakp04u:421": " kiṃnibandhano hi tadānīmāhavanīyādisādhyakarmasu keṣāñcidadhikāro nānyeṣām;",
    "GSP28prakp04u:422": " kiṃnibandhanā ca brāhmaṇaśabdasya pravṛttivyavasthā iti /",
    "GSP28prakp04u:423": " anādau saṃsāre janyajanakabhāvena vyavasthitāstāvat kāścideva strīpuruṣasantatayaḥ santi,",
    "GSP28prakp04u:424": " tāsāmanyonyavyatikareṇa jātāḥ strīpuṃsavyaktayo brāhmaṇaśabdavācyāḥ /",
    "GSP28prakp04u:425": " anidamprathamatayā ca santateḥ sarveṣāṃ tatsantatipatitatvāt siddhā brāhmaṇaśabdavācyatā /",
    "GSP28prakp04u:426": " tena santativiśeṣaprabhavatvameva brāhmaṇaśabdapravṛttāvupādhiḥ /",
    "GSP28prakp04u:427": " tatprabhavānāmeva karmasvadhikāra iti na kiñcidavahīnam /",
    "GSP28prakp04u:428": " ke punaste santativiśeṣāḥ /",
    "GSP28prakp04u:429": " na te parigaṇayya nirdeṣṭuṃ śakyante,",
    "GSP28prakp04u:430": " kintu lokata eva prasiddhāḥ pratyetavyāḥ /",
    "GSP28prakp04u:431": " tathā ca tajjanyatve 'vagate brāhmaṇaśabdaṃ prayuñjate lokāḥ /",
    "GSP28prakp04u:432": " kathaṃ punastajjanyatmeva śakyamavagantum,",
    "GSP28prakp04u:433": " strīṇāmaparādhasambhavāt ?",
    "GSP28prakp04u:434": " saṃbhavanti hi puṃścalyo striyaḥ pariṇetāraṃ vyabhicarantyaḥ /",
    "GSP28prakp04u:435": " ucyate /",
    "GSP28prakp04u:436": " uktametat dṛśyādarśanamevābhāva iti /",
    "GSP28prakp04u:437": " yatra yāvatyupalabdhisāmagrī,",
    "GSP28prakp04u:438": " tāvatyāṃ satyāmapi yāsāṃ vyabhicāro na dṛśyate,",
    "GSP28prakp04u:439": " tāsāṃ nāstyeva vyabhicāra iti lokapramāṇakametat /",
    "GSP28prakp04u:440": " api ca apramattaiḥ striyo rakṣaṇīyāstāsu nāstyeva vyabhicārasambhāvanāvakāśaḥ /",
    "GSP28prakp04u:441": " yāsu tvasti,",
    "GSP28prakp04u:442": " mābhūt tadapatyeṣu tatsantatiprabhavatvaniścayaḥ /",
    "GSP28prakp04u:443": " na caitāvatā yatrāpi niścayaḥ śakyastatrāpyaniścaya iti vaktuṃ yuktamiti /",
    "GSP28prakp04u:444": " yacca bahvīṣu jvālāsvekavartivartinīṣu jvālātvaṃ sāmānyaṃ pratyabhijñāgocaraḥ kaiścidipyate /",
    "GSP28prakp04u:445": " tadapi gururasmākaṃ na mṛṣyati /",
    "GSP28prakp04u:446": " sa khalvevaṃ nirīkṣañcakre ananyathāsiddhā buddhiḥ sāmānyakalpanābījam /",
    "GSP28prakp04u:447": " iyaṃ tu bhedāgrahaṇena śuktikārajatapratyayavadupapadyata iti nālaṃ sāmānyamaupasthāpayitum /",
    "GSP28prakp04u:448": " tena bhedagrahaṇapurassaramabhedajñānaṃ bhinneṣu jātyabhyupagame śaraṇamiti niravadyam /",
    "GSP28prakp04u:449": " śālikanāthena kṛtaṃ kṛtamatinā jātinirṇayākhyamidam /",
    "GSP28prakp04u:450": " bahuvidhavivādaharaṇaṃ prakaraṇamuruṇāvadhānena //",
    "GSP28prakp04u:451": " iti śrīmahāmahopādhyāyaśālikanāthamiśrapraṇītāyāṃ prakaraṇapañcikāyāṃ jātinirṇayo nāma caturthaṃ prakaraṇaṃ samāptam /"
}