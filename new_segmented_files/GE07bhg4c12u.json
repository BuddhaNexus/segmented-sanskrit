{
    "GE07bhg4c12u:0": " BhG 12.1",
    "GE07bhg4c12u:1": " arjuna uvāca",
    "GE07bhg4c12u:2": " evaṃ satata-yuktā ye bhaktās tvāṃ paryupāsate /",
    "GE07bhg4c12u:3": " ye cāpy akṣaram avyaktaṃ teṣāṃ ke yoga-vittamāḥ //1//",
    "GE07bhg4c12u:4": " śrīdharaḥ -",
    "GE07bhg4c12u:5": " nirguṇopāsanasyaivaṃ sa-guṇopāsanasya ca /",
    "GE07bhg4c12u:6": " śreyaḥ katarad ity etan nirṇetuṃ dvādaśodyamaḥ //",
    "GE07bhg4c12u:7": " pūrvādhyāyānte mat-karma-kṛn mat-parama [Gītā 11.55] ity evaṃ bhakti-niṣṭhasya śreṣṭhatvam uktam /",
    "GE07bhg4c12u:8": " kaunteya pratijānīhīty [Gītā 9.31] ādinā ca tatra tatra tasyaiva śreṣṭhatvaṃ nirṇītam /",
    "GE07bhg4c12u:9": " tathā teṣāṃ jñānī nitya-yukta eka-bhaktir viśiṣyata [Gītā 7.17] ity ādinā sarvaṃ jñāna-plavenaiva vṛjinaṃ santariṣyasi [Gītā 4.36] ity ādinā ca jñāna-niṣṭhasya śreṣṭhatvam uktam /",
    "GE07bhg4c12u:10": " evam ubhayoḥ śraiṣṭhye 'pi viśeṣa-jijñāsayā śrī-bhagavantaṃ praty arjuna uvāca evam iti /",
    "GE07bhg4c12u:11": " evaṃ sarva-karmārpaṇādinā satata-yuktās tvan-niṣṭhāḥ santo ye bhaktās tvāṃ viśva-rūpaṃ sarvajñaṃ sarva-śaktiṃ paryupāsate dhyāyanti /",
    "GE07bhg4c12u:12": " ye cāpy akṣaraṃ brahmāvyaktaṃ nirviśeṣam upāsate /",
    "GE07bhg4c12u:13": " teṣām ubhayeṣāṃ madhye ke 'tiśayena yoga-vido 'tiśreṣṭhā ity arthaḥ //1//",
    "GE07bhg4c12u:14": " madhusūdanaḥ - pūrvādhyāyānte -",
    "GE07bhg4c12u:15": " mat-karma-kṛn mat-paramo mad-bhaktaḥ saṅga-varjitaḥ /",
    "GE07bhg4c12u:16": " nirvairaḥ sarva-bhūteṣu yaḥ sa mām eti pāṇḍava //",
    "GE07bhg4c12u:17": " [Gītā 11.55] ity uktam /",
    "GE07bhg4c12u:18": " tatra mac-chabdārthe sandehaḥ kiṃ nirākāram eva sarva-svarūpaṃ vastu mad-chabdenoktaṃ bhagavatā kiṃ vā sākāram iti /",
    "GE07bhg4c12u:19": " ubhayatrāpi prayoga-darśanāt /",
    "GE07bhg4c12u:20": " bahūnāṃ janmanām ante jñānavān māṃ prapadyate /",
    "GE07bhg4c12u:21": " vāsudevaḥ sarvam iti sa mahātmā sudurlabhaḥ // [Gītā 7.19]",
    "GE07bhg4c12u:22": " ity ādau nirākāraṃ vastu vyapadiṣṭam /",
    "GE07bhg4c12u:23": " viśva-rūpa-darśanānantaraṃ ca -",
    "GE07bhg4c12u:24": " nāhaṃ vedair na tapasā na dānena na cejyayā /",
    "GE07bhg4c12u:25": " śakya evaṃ-vidho draṣṭuṃ dṛṣṭavān asi māṃ yathā // [Gītā 11.53]",
    "GE07bhg4c12u:26": " iti sākāraṃ vastu /",
    "GE07bhg4c12u:27": " ubhayoś ca bhagavad-upadeśayor adhikāri-bhedenaiva vyavasthayā bhavitavyam anyathā virodhāt /",
    "GE07bhg4c12u:28": " tatraivaṃ sati mayā mumukṣuṇā kiṃ nirākāram eva vastu cintanīyaṃ kiṃ vā sākāram iti svādhikāra-niścayāya sa-guṇa-nirguṇa-vidyayor viśeṣa-bubhutsayā arjuna uvāca evam iti /",
    "GE07bhg4c12u:29": " evaṃ mat-karma-kṛd [Gītā 11.55] ity-ādy-anantarokta-prakāreṇa satata-yuktā nairantaryeṇa",
    "GE07bhg4c12u:30": " bhagavat-karmādau sāvadhānatayā pravṛttā bhaktāḥ sākāra-vastv-eka-śaraṇāḥ santas",
    "GE07bhg4c12u:31": " tvām evaṃ-vidhaṃ sākāraṃ ye paryupāsate satataṃ cintayanti /",
    "GE07bhg4c12u:32": " ye cāpi sarvato viraktās tyakta-sarva-karmāṇo 'kṣaraṃ na kṣaraty aśnute vety akṣaram",
    "GE07bhg4c12u:33": " etad vai tad akṣaraṃ gārgi brāhmaṇā abhivadanty asthūlam anaṇv ahrasvam adīrgham",
    "GE07bhg4c12u:34": " [BAU 3.8.9] ity ādi-śruti-pratiṣiddha-sarvopādhi nirguṇaṃ brahma /",
    "GE07bhg4c12u:35": " ataevāvyaktaṃ sarva-karaṇāgocaraṃ nirākāraṃ tvāṃ paryupāsate teṣām ubhayeṣāṃ madhye ke yoga-vittamāḥ atiśayena yoga-vidaḥ /",
    "GE07bhg4c12u:36": " yogaṃ samādhiṃ vindanti vidantīti vā yoga-vida ubhaye 'pi /",
    "GE07bhg4c12u:37": " teṣāṃ madhye ke śreṣṭhā yoginaḥ keṣāṃ jñānaṃ mayānusaraṇīyam ity arthaḥ //1//",
    "GE07bhg4c12u:38": " viśvanāthaḥ ---",
    "GE07bhg4c12u:39": " dvādaśe sarva-bhaktānāṃ jñānibhyaḥ śraiṣṭhyam ucyate /",
    "GE07bhg4c12u:40": " bhakteṣv api praśasyante ye 'dveṣādi-guṇānvitāḥ //",
    "GE07bhg4c12u:41": " bhakti-prakaraṇasyopakrame -",
    "GE07bhg4c12u:42": " yoginām api sarveṣāṃ mad-gatenāntarātmanā /",
    "GE07bhg4c12u:43": " śraddhāvān bhajate yo māṃ sa me yuktatamo mataḥ // [Gītā 6.47]",
    "GE07bhg4c12u:44": " iti bhakteḥ sarvotkarṣo yathā śruteḥ /",
    "GE07bhg4c12u:45": " tathaivopasaṃhāre 'pi tasyā evaṃ sarvotkarṣaṃ śrotu-kāmaḥ pṛcchati /",
    "GE07bhg4c12u:46": " evaṃ satata-yuktā mat-karma-kṛn mat-paramaḥ [Gītā 11.55] iti tvad-ukta-lakṣaṇā bhaktās",
    "GE07bhg4c12u:47": " tvāṃ śyāmasundarākāraṃ ye ca avyaktaṃ nirviśeṣam akṣaraṃ etad vai tad akṣaraṃ gārgi",
    "GE07bhg4c12u:48": " brāhmaṇā abhivadanty asthūlam anaṇv ahrasvam [BAU 3.8.9] ity ādi-śruty-uktaṃ brahma upāsate /",
    "GE07bhg4c12u:49": " teṣām ubhayeṣāṃ yoga-vidāṃ madhye ke 'tiśayena yogavidaś ca tva-prāntau śreṣṭham upāyaṃ jānanti na labhante vā /",
    "GE07bhg4c12u:50": " te yoga-vittarā iti vaktavye yoga-vittamā ity uktir yoga-vittarāṇām api bahūnāṃ madhye ke yogavittamā ity arthaṃ bodhayati //1//",
    "GE07bhg4c12u:51": " baladevaḥ -",
    "GE07bhg4c12u:52": " upāyeṣu samasteṣu śuddhā bhaktir mahā-balā /",
    "GE07bhg4c12u:53": " prāpayet tvarayā yan mām ity āha dvādaśe hariḥ //",
    "GE07bhg4c12u:54": " jīvātmānaṃ yathāvaj jñātvā vijñāya ca tad-aṃśī harir dhyeya iti avināśi tu tad viddhi [Gītā 2.17] ity ādibhir dvitīyādiṣv ekaḥ panthā varṇitaḥ",
    "GE07bhg4c12u:55": " jīvātmānaṃ harer aṃśaṃ jñātvaiva tad-aṃśī haris tac-chravaṇādi-bhaktibhir dhyeya iti mayy āsakta-manāḥ pārtha [Gītā 7.1] ity ādibhiḥ saptamādiṣu dvitīya-panthāḥ pradarśitaḥ /",
    "GE07bhg4c12u:56": " teṣv eva prayāṇa-kāle [Gītā 8.10] ity ādinā yogopasṛṣṭā /",
    "GE07bhg4c12u:57": " jñāna-yajñena cāpy anye [Gītā 9.15] ity anena jñānopasṛṣṭā ca bhaktir uktā /",
    "GE07bhg4c12u:58": " bhakti-ṣaṭkāt prāk ṣaṣṭhānte kevalāṃ bhaktim upadekṣyatā yoginām api sarveṣāṃ [Gītā 6.47] ity ādi-padyena svaikāntinām yuktatamatāṃ cābhihitā",
    "GE07bhg4c12u:59": " tatrārjunaḥ pṛcchati evam iti /",
    "GE07bhg4c12u:60": " evaṃ mayy āsakta-manāḥ pārtha [Gītā 7.1] ity ādi-tvad-ukta-vidhayā satata-yuktā ye tvāṃ śyāmasundaraṃ kṛṣṇaṃ",
    "GE07bhg4c12u:61": " paritaḥ kāyādi-vyāpārair upāsate,",
    "GE07bhg4c12u:62": " ye cākṣaraṃ jīva-svarūpaṃ cakṣur-ādibhir avyaktaṃ paryupāsate dhāraṇādhyāna-samādhibhiḥ",
    "GE07bhg4c12u:63": " sākṣāt-kartum īhante paramātma-kāmās teṣām ubhayeṣāṃ madhye yoga-vittamāḥ śīghropāyinaḥ ke bhavanti ?",
    "GE07bhg4c12u:64": " ayaṃ bhāvaḥ /",
    "GE07bhg4c12u:65": " svānubhava-pūrvakasya hari-dhyānasya bandha-mūlatvāt tena nirvighnā tat-prāptir ity eke /",
    "GE07bhg4c12u:66": " nīrūpasyātisūkṣmasya jīvātmano durdhyānatvāt kiṃ tad-dhyānena ?",
    "GE07bhg4c12u:67": " kintu hari-bhaktir eva sarva-vighna-vimardinī hari-prāpaṇīty eke /",
    "GE07bhg4c12u:68": " tasyām eva niratās teṣām ubhayeṣām upāyeṣu kaḥ śreyān upāya iti taṃ bhaṇeti //1//",
    "GE07bhg4c12u:69": " BhG 12.2",
    "GE07bhg4c12u:70": " śrī-bhagavān uvāca",
    "GE07bhg4c12u:71": " mayy āveśya mano ye māṃ nitya-yuktā upāsate /",
    "GE07bhg4c12u:72": " śraddhayā parayopetās te me yuktatamā matāḥ //2//",
    "GE07bhg4c12u:73": " śrīdharaḥ - tatra prathamāḥ śreṣṭhā ity uttaraṃ śrī-bhagavān uvāca mayīti /",
    "GE07bhg4c12u:74": " mayi parameśvare sarvajñādi-guṇa-viśiṣṭe /",
    "GE07bhg4c12u:75": " mana āveśyaikāgraṃ kṛtvā /",
    "GE07bhg4c12u:76": " nitya-yuktā mad-artha-karmānuṣṭhānādinā man-niṣṭhāḥ santaḥ śreṣṭhayā śraddhayā yuktā ye mām ārādhayanti te yuktatamā mamābhimatāḥ //2//",
    "GE07bhg4c12u:77": " madhusūdanaḥ -",
    "GE07bhg4c12u:78": " viśvanāthaḥ --- tatra mad-bhaktāḥ śreṣṭhā ity āha mayi śyāmasundarākāre mama āveśyāviṣṭaṃ kṛtvā nitya-yuktā man-nitya-yoga-kāṅkṣiṇaḥ parayā guṇātītayā śraddhayā / yad uktaṃ -",
    "GE07bhg4c12u:79": " sāttviky ādhyātmikī śraddhā karma-śraddhā tu rājasī /",
    "GE07bhg4c12u:80": " tāmasy adharme yā śraddhā mat-sevāyāṃ tu nirguṇā // [BhP 11.25.27] iti /",
    "GE07bhg4c12u:81": " te me madīyā ananya-bhaktā yuktatamā yoga-vittamā ity arthaḥ /",
    "GE07bhg4c12u:82": " tenānanya-bhaktebhyo nyūnā anye jñāna-karmādi-miśra-bhaktimanto yoga-vittarā ity artho 'bhivyañjito bhavati /",
    "GE07bhg4c12u:83": " tataś ca jñānād bhaktiḥ śreṣṭhā bhaktāv apy ananya-bhaktiḥ śreṣṭhety upapāditam //2//",
    "GE07bhg4c12u:84": " baladevaḥ - evaṃ pṛṣṭho bhagavān uvāca mayīti /",
    "GE07bhg4c12u:85": " ye bhaktā mayi nīlotpala-śyāmalatvādi-dharmiṇi svayaṃ bhagavati devakī-sūnau mana āveśya nirataṃ kṛtvā parayā dṛḍhayā śraddhayopetāḥ santo mām ukta-lakṣaṇam upāsate /",
    "GE07bhg4c12u:86": " śravaṇādi-lakṣaṇām upāsanāṃ mama kurvanti /",
    "GE07bhg4c12u:87": " nitya-yuktā nityaṃ mad-yogam icchantas te mama matena yuktatamā matāḥ /",
    "GE07bhg4c12u:88": " śīghra-mat-prāpakopāyinas te //2//",
    "GE07bhg4c12u:89": " BhG 12.3-4",
    "GE07bhg4c12u:90": " ye tv akṣaram anirdeśyam avyaktaṃ paryupāsate /",
    "GE07bhg4c12u:91": " sarvatra-gam acintyaṃ ca kūṭastham acalaṃ dhruvam //3//",
    "GE07bhg4c12u:92": " saṃniyamyendriya-grāmaṃ sarvatra sama-buddhayaḥ /",
    "GE07bhg4c12u:93": " te prāpnuvanti mām eva sarva-bhūta-hite ratāḥ //4//",
    "GE07bhg4c12u:94": " śrīdharaḥ - tarhītare kiṃ na śreṣṭhā iti ?",
    "GE07bhg4c12u:95": " ata āha ye tv iti dvābhyām /",
    "GE07bhg4c12u:96": " ye tv akṣaram paryupāsate dhyāyanti te 'pi mām eva prāpnuvantīti dvayor anvayaḥ /",
    "GE07bhg4c12u:97": " akṣarasya lakṣaṇam anirdeśyam ity ādi /",
    "GE07bhg4c12u:98": " anirdeśyaṃ śabdena nirdeṣṭum aśakyam /",
    "GE07bhg4c12u:99": " yato 'vyaktaṃ rūpādi-hīnam /",
    "GE07bhg4c12u:100": " sarvatra-gaṃ sarva-vyāpi /",
    "GE07bhg4c12u:101": " avyaktatvād evācintyam /",
    "GE07bhg4c12u:102": " kūṭasthaṃ kūṭe māyā-prapañce 'dhiṣṭhānatvenāvasthitam /",
    "GE07bhg4c12u:103": " acalaṃ spandana-rahitam /",
    "GE07bhg4c12u:104": " ataeva dhruvaṃ nityaṃ vṛddhy-ādi-rahitam /",
    "GE07bhg4c12u:105": " spaṣṭam anyat //3-4//",
    "GE07bhg4c12u:106": " madhusūdanaḥ - nirguṇa-brahma-vid-apekṣayā saguṇa-brahma-vidāṃ ko 'tiśayo yena ta",
    "GE07bhg4c12u:107": " eva yuktatmās tavābhimatā ity apekṣāyāṃ tam atiśayaṃ vaktuṃ tan nirūpakān nirguṇa-brahma-vidaḥ",
    "GE07bhg4c12u:108": " prastauti ye tv iti dvābhyām /",
    "GE07bhg4c12u:109": " ye 'kṣaram mām upāsate te 'pi mām eva prāpnuvantīti dvitīya-gatenānvayaḥ /",
    "GE07bhg4c12u:110": " pūrvebhyo vailakṣaṇya-dyotanāya tu-śabdaḥ /",
    "GE07bhg4c12u:111": " akṣaraṃ nirviśeṣaṃ brahma vācaknavī-brāhmaṇe prasiddhaṃ tasya samarpaṇāya sapta viśeṣaṇāni /",
    "GE07bhg4c12u:112": " anirdeśyaṃ śabdena vyapadeṣṭum aśakyaṃ yato 'vyaktaṃ śabda-pravṛtter nirviśeṣe pravṛtty-ayogāt /",
    "GE07bhg4c12u:113": " kuto jātyādi-rāhityam ata āha sarvatra-gaṃ sarva-vyāpi sarva-kāraṇam /",
    "GE07bhg4c12u:114": " ato jātyādi-śūnyaṃ paricchinnasya kāryasyaiva jātyādi-yoga-darśanāt /",
    "GE07bhg4c12u:115": " ākāśādīnām api kāryatvābhyupagamāc ca /",
    "GE07bhg4c12u:116": " ataevācintyaṃ śabda-vṛtter iva mano-vṛtter api na",
    "GE07bhg4c12u:117": " viṣayaḥ / tasyā api paricchinna-viṣayatvāt /",
    "GE07bhg4c12u:118": " yato vāco nivartante /",
    "GE07bhg4c12u:119": " aprāpya manasā saha iti śruteḥ /",
    "GE07bhg4c12u:120": " tarhi kathaṃ taṃ tv aupaniṣadaṃ puruṣaṃ pṛcchāmi iti /",
    "GE07bhg4c12u:121": " dṛśyate tv agryayā buddhyā iti ca śrutiḥ /",
    "GE07bhg4c12u:122": " śāstra-yonitvāt iti sūtraṃ ca /",
    "GE07bhg4c12u:123": " ucyate, avidyā-kalpita-sambandhena śabda-janyāyāṃ buddhi-vṛttau caramāyāṃ paramānanda-bodha-rūpe",
    "GE07bhg4c12u:124": " śuddhe vastuni pratibimbite 'vidyā-tat-kāryayoḥ kalpitayor nivṛtty-upapatter upacāreṇa",
    "GE07bhg4c12u:125": " viṣayatvābhidhānāt /",
    "GE07bhg4c12u:126": " atas tatra kalpitam aivdyā-sambandhaṃ pratipādayitum āha kūṭasthaṃ,",
    "GE07bhg4c12u:127": " yan mithyā-bhūtaṃ satyatayā pratīyate tat-kūṭam iti lokair ucyate /",
    "GE07bhg4c12u:128": " yathā kūṭa-kārṣā-paṇaḥ kūṭa-sākṣitvam ity ādau /",
    "GE07bhg4c12u:129": " ajñānam api māyākhyaṃ saha kārya-prapañcena mithyā-bhūtam api laukikaiḥ satyatayā",
    "GE07bhg4c12u:130": " pratīyamānaṃ kūṭaṃ tasminn ādhyāsikena sambandhenādhiṣṭhānatayā tiṣṭhatīti kūṭastham",
    "GE07bhg4c12u:131": " ajñāna-tat-kāryādhiṣṭhānam ity arthaḥ /",
    "GE07bhg4c12u:132": " etena sarvānupapatti-parihāraḥ",
    "GE07bhg4c12u:133": " kṛtaḥ / ataeva sarva-vikārāṇām avidyā-kalpitatvāt tad-adhiṣṭhānam sākṣi-caitanyaṃ nirvikāram ity āha acalaṃ calanaṃ vikāraḥ /",
    "GE07bhg4c12u:134": " acalatvād eva dhruvam apariṇāmi nityam /",
    "GE07bhg4c12u:135": " etādṛśaṃ śuddhaṃ brahma māṃ paryupāsate śravaṇena pramāṇa-gatām asambhāvanām apohya",
    "GE07bhg4c12u:136": " mananena ca prameya-gatām anantaraṃ viparīta-bhāvanā-nivṛttaye dhyāyanti vijātīya-pratyaya-tiraskāreṇa",
    "GE07bhg4c12u:137": " taila-dhārāvad avicchinna-samāna-pratyaya-tiraskāreṇa taila-dhārāvad avicchinna-samāna-pratyaya-pravāheṇa",
    "GE07bhg4c12u:138": " nididhyāsana-saṃjñakena dhyānena viṣayīkurvantity arthaḥ //3 //",
    "GE07bhg4c12u:139": " kathaṃ punar viṣayendriya-saṃyoge sati vijātīya-pratyaya-tiraskāro 'ta āha saṃniyamya sva-viṣayebhya upasaṃhṛtyendriya-grāmaṃ karaṇa-samudāyam",
    "GE07bhg4c12u:140": " etena śama-damādi-sampattir uktā /",
    "GE07bhg4c12u:141": " viṣaya-bhoga-vāsanāyāṃ satyāṃ kuta indriyāṇāṃ tato nivṛttis tatrāha sarvatra viṣaye",
    "GE07bhg4c12u:142": " samā tulyā harṣa-viṣādābhyāṃ rāga-dveṣābhyāṃ ca rahitā matir yeṣāṃ samyag-jñānena",
    "GE07bhg4c12u:143": " tat-kāraṇasyājñānasyāpanītatvād viṣayeṣu doṣa-darśanābhyāsena spṛhāyā nirasanāc ca",
    "GE07bhg4c12u:144": " te sarvatra sama-buddhayaḥ /",
    "GE07bhg4c12u:145": " etena vaśīkāra-saṃjñā vairāgyam uktam /",
    "GE07bhg4c12u:146": " ataeva sarvatrātma-dṛṣṭyā hiṃsā-kāraṇa-dveṣa-rahitatvāt sarva-bhūta-hite ratāḥ abhayaṃ",
    "GE07bhg4c12u:147": " sarva-bhūtebhyo mattaḥ svahā iti mantreṇa datta-sarva-bhūtābhaya-dakṣiṇāḥ kṛta-saṃnyāsā",
    "GE07bhg4c12u:148": " iti yāvat abhayaṃ sarva-bhūtebhyo dattvā saṃnyāsam ācaret iti smṛteḥ /",
    "GE07bhg4c12u:149": " evaṃvidhāḥ sarva-sādhana-sampannāḥ santaḥ svayaṃ brahma-bhūtā nirvicikitsena sākṣātkāreṇa sarva-sādhana-phala-bhūtena mām akṣaraṃ brahmaiva te prāpnuvanti",
    "GE07bhg4c12u:150": " / pūrvam api mad-rūpā eva santo 'vidyā-nivṛttyā mad-rūpā eva tiṣṭhantīty arthaḥ /",
    "GE07bhg4c12u:151": " brahmaiva san brahmāpy eti,",
    "GE07bhg4c12u:152": " brahma veda brahmaiva bhavati ity-ādi-śrutibhyaḥ /",
    "GE07bhg4c12u:153": " ihāpi ca jñānī tv ātmaiva me matam [Gītā 7.14] ity uktam //3-4//",
    "GE07bhg4c12u:154": " viśvanāthaḥ --- madīya-nirviśeṣa-brahma-svarūpopāsakās tu duḥkhitatvāt tato nyūnā ity āha ye tv iti dvābhyām /",
    "GE07bhg4c12u:155": " akṣaraṃ brahma anirdeśya-śabdena vyapadeṣṭum aśakyam /",
    "GE07bhg4c12u:156": " yato 'vyaktaṃ rūpādi-hīnam /",
    "GE07bhg4c12u:157": " sarvatra-gaṃ sarva-deśa-vyāpi /",
    "GE07bhg4c12u:158": " acintyaṃ tarkāgamyam /",
    "GE07bhg4c12u:159": " kūṭasthaṃ sarva-kāla-vyāpi /",
    "GE07bhg4c12u:160": " eka-rūpatayā tu yaḥ kāla-vyāpi sa kūṭasthaḥ ity amaraḥ /",
    "GE07bhg4c12u:161": " acalaṃ vṛddhy-ādi-rahitam /",
    "GE07bhg4c12u:162": " dhruvaṃ nityam /",
    "GE07bhg4c12u:163": " mām evety akṣarasya tasya matto bhedābhāvāt //3-4//",
    "GE07bhg4c12u:164": " baladevaḥ - ye tu sva-sākṣāt-kṛti-pūrvikāṃ mad-upāsanāṃ na kurvanti,",
    "GE07bhg4c12u:165": " teṣām api mat-prāptiḥ syād eva kintv atikleśenāticireṇaivāntas tebhyo 'pakṛṣṭās ta ity āha ye tv iti tribhiḥ /",
    "GE07bhg4c12u:166": " ye tv akṣara-svātma-caitanyam eva pūrvam upāsate /",
    "GE07bhg4c12u:167": " teṣām adhikataraḥ kleśa iti sambandhaḥ /",
    "GE07bhg4c12u:168": " akṣaraṃ viśinaṣṭi anirdeśyaṃ dehād bhinnatvena dehābhidhāyibhir deva-mānavādi-śabdair nirdeṣṭum aśakyam /",
    "GE07bhg4c12u:169": " avyaktaṃ cakṣur-ādy-agocaraṃ pratyak sarvatra-gaṃ dehendriya-prāṇa-vyāpi /",
    "GE07bhg4c12u:170": " acintyaṃ tarkāgamyaṃ śruti-mātra-vedyam jñāna-svarūpam eva jñātṛ-svarūpam acalaṃ jñānatvād api calana-rahitam /",
    "GE07bhg4c12u:171": " dhruvaṃ paramātmaika-śeṣatāyāṃ sarvadā sthiram /",
    "GE07bhg4c12u:172": " akṣaropāsane vidhim āha saṃniyamyeti /",
    "GE07bhg4c12u:173": " karaṇa-grāmaṃ śrotrādīndriya-vṛndaṃ saṃniyamya śabdādi-saṃcārebhyas tad-vyāpārebhyaḥ pratyāhṛtya",
    "GE07bhg4c12u:174": " sarvatra suhṛn-mitrāry-udāsīnādiṣu sama-buddhayas tulya-dṛṣṭayaḥ /",
    "GE07bhg4c12u:175": " yad vā, sarveṣu cetanācetaneṣu vastuṣu sthite same brahmaṇi buddhir yeṣāṃ bhūtānāṃ",
    "GE07bhg4c12u:176": " hite upakāre ratāḥ sarveṣāṃ śaṃ bhūyād iti yathāyathaṃ yatamānāḥ evaṃ svātma-sākṣātkṛti-pūrvikāyāṃ",
    "GE07bhg4c12u:177": " mad-bhaktau mad-arpita-karma-lakṣaṇāyāṃ ye pravartante,",
    "GE07bhg4c12u:178": " te 'pi mām eva pāramaiśvarya-pradhānaṃ prāpunuvantīti nāsti saṃśayaḥ //3-4//",
    "GE07bhg4c12u:179": " BhG 12.5",
    "GE07bhg4c12u:180": " kleśo 'dhikataras teṣām avyaktāsakta-cetasām /",
    "GE07bhg4c12u:181": " avyaktā hi gatir duḥkhaṃ dehavadbhir avāpyate //5//",
    "GE07bhg4c12u:182": " śrīdharaḥ - nanu ca te 'pi cet tvām eva prāpnuvanti tarhītareṣāṃ yuktatamatvaṃ kuta ity apekṣāyāṃ kleśākleśa-kṛtaṃ viśeṣam āha kleśa iti tribhiḥ",
    "GE07bhg4c12u:183": " avyakte nirviśeṣe 'kṣara āsaktaṃ ceto yeṣāṃ teṣāṃ kleśo 'dhikataraḥ /",
    "GE07bhg4c12u:184": " hi yasmād avyakta-viṣayā gatir niṣṭhā dehābhimānibhir duḥkhaṃ yathā bhavaty evam avāpyate /",
    "GE07bhg4c12u:185": " dehābhimānināṃ nityaṃ pratyak-pravaṇatvasya durghaṭatvād iti //5//",
    "GE07bhg4c12u:186": " madhusūdanaḥ - idānīm etebhyaḥ pūrveṣām atiśayaṃ darśayann āha kleśa iti /",
    "GE07bhg4c12u:187": " pūrveṣām api viṣayebhya āhṛtya saguṇe mana-āveśe satataṃ tat-karma-parāyaṇatve ca para-śraddhopetatve ca kleśo 'dhiko bhavaty eva /",
    "GE07bhg4c12u:188": " kintu avyaktāsakta-cetasāṃ nirguṇa-brahma-cintana-parāṇāṃ teṣāṃ pūrvokta-sādhanavatāṃ kleśa āyāso 'dhikataro 'tiśayenādhikaḥ /",
    "GE07bhg4c12u:189": " atra svayam eva hetum āha bhagavān -- avyaktā hi gatiḥ /",
    "GE07bhg4c12u:190": " hi yasmād akṣarātmakaṃ gantavyaṃ phala-bhūtaṃ brahma duḥkhaṃ yathā syāt tathā kṛcchreṇa dehavadbhir deha-mānibhir avāpyate /",
    "GE07bhg4c12u:191": " sarva-karma-saṃnyāsaṃ kṛtvā gurum upasṛtya vedānta-vākyānāṃ tena tena vicāreṇa tat-tad-bhrama-nirākaraṇe mahān prayāsaḥ /",
    "GE07bhg4c12u:192": " pratyakṣa-siddhas tataḥ kleśo 'dhikataras teṣām ity uktam /",
    "GE07bhg4c12u:193": " yadyapy ekam eva phalaṃ tathāpi ye duṣkareṇopāyena prāpnuvanto bhavanti śreṣṭhā ity abhiprāyaḥ //5//",
    "GE07bhg4c12u:194": " viśvanāthaḥ --- tarhi kenāṃśena teṣām apakarṣas tatrāha kleśa iti /",
    "GE07bhg4c12u:195": " na kenāpi vyajyata ity avyaktaṃ brahma tatraivāsakta-cetasāṃ tad evānububhūṣūṇāṃ teṣāṃ tat-prāntau kleśo 'dhikataraḥ /",
    "GE07bhg4c12u:196": " hi yasmād avyaktā gatiḥ kenāpi prakāreṇa vyaktībhavatisā gatir dehavadbhir jīvair duḥkhaṃ yathā bhavaty evam avāpyate /",
    "GE07bhg4c12u:197": " tathā hīndriyāṇāṃ śabdādi-jñāna-viśeṣa eva śaktiḥ /",
    "GE07bhg4c12u:198": " na tu viśeṣatara-jñānam iti /",
    "GE07bhg4c12u:199": " ata indriya-nirodhas teṣāṃ nirviśeṣa-jñānam icchatām avaśya-kartavya eva /",
    "GE07bhg4c12u:200": " indriyāṇāṃ nirodhas tu srotasvatīnām iva sroto-nirodho duṣkara eva /",
    "GE07bhg4c12u:201": " yad uktaṃ sanatkumāreṇa -",
    "GE07bhg4c12u:202": " yat-pāda-paṅkaja-palāśa-vilāsa-bhaktyā",
    "GE07bhg4c12u:203": " karmāśayaṃ grathitam udgrathayanti santaḥ /",
    "GE07bhg4c12u:204": " tadvan na rikta-matayo yatayo /pi ruddha-",
    "GE07bhg4c12u:205": " sroto-gaṇās tam araṇaṃ bhaja vāsudevam // [BhP 4.22.39]",
    "GE07bhg4c12u:206": " kleśo mahān iha bhavārṇavam aplaveśāṃ",
    "GE07bhg4c12u:207": " ṣaḍ-varga-nakram asukhena titīrṣanti /",
    "GE07bhg4c12u:208": " tat tvaṃ harer bhagavato bhajanīyam aṅghriṃ",
    "GE07bhg4c12u:209": " kṛtvoḍupaṃ vyasanam uttara dustarārṇam // [BhP 4.22.40] iti /",
    "GE07bhg4c12u:210": " tāvatā kleśenāpi sā gatir yadyapy avāpyate /",
    "GE07bhg4c12u:211": " tad api bhakti-miśreṇaiva /",
    "GE07bhg4c12u:212": " bhagavati bhaktiṃ vinā kevala-brahmopāsakānāṃ tu kevala-kleśa eva lābho na tu brahma-prāptiḥ /",
    "GE07bhg4c12u:213": " yad uktaṃ brahmaṇā -",
    "GE07bhg4c12u:214": " teṣām asau kleśala eva śiṣyate",
    "GE07bhg4c12u:215": " nānyad yathā sthūla-tuṣāvaghātinām / [BhP 10.14.4] iti //5//",
    "GE07bhg4c12u:216": " baladevaḥ - nanu te 'pi cet tvām eva prāpnuyus tarhi pūrveṣāṃ yuktatamatvaṃ kiṃ nibandhanam ?",
    "GE07bhg4c12u:217": " tatrāha kleśo 'dhiketi /",
    "GE07bhg4c12u:218": " avyaktāsakta-cetasām atisūkṣma-nīrūpa-jīvātma-samādhi-nirata-manasāṃ teṣām adhikataraḥ kleśaḥ /",
    "GE07bhg4c12u:219": " yadyapi pūrveṣām api tat-tan-mad-bhakty-asaṅga-samācāro mad-anya-viṣayebhyaḥ karaṇānāṃ pratyāhāraś ca kleśo 'sty eva,",
    "GE07bhg4c12u:220": " tathāi tatrānanda-mūrter mama sphuraṇān na kleśatayā vibhāti /",
    "GE07bhg4c12u:221": " kuto 'dhikataratvaṃ sudurāpāstam ?",
    "GE07bhg4c12u:222": " hi yasmād avyaktā gatir avyaktākṣara-viṣayā mano-vṛttir dehavadbhir dehābhimānibhir janair duḥkhaṃ yathā syāt tathāvāpyate /",
    "GE07bhg4c12u:223": " dehavantaḥ khalu sthūla-deham eva sucirād ātmatvenānuśīlitavantaḥ katham aṇu-caitanyaṃ sucirojjhita-vimarśam ātmatvenānuśīlituṃ prabhaveyur iti bhāvaḥ /",
    "GE07bhg4c12u:224": " yat tv atra vyācakṣate /",
    "GE07bhg4c12u:225": " sa-guṇaṃ nirguṇaṃ ceti dvirūpaṃ brahma /",
    "GE07bhg4c12u:226": " tatra saguṇopāsanam ākāravad-viṣayatvāt sukaram apramādaṃ ca /",
    "GE07bhg4c12u:227": " nirguṇopāsanaṃ tu tattvābhāvād duḥkha-karaṃ sa-pramādaṃ ca /",
    "GE07bhg4c12u:228": " tac ca nirguṇaṃ brahmākṣara-śabdenocyate /",
    "GE07bhg4c12u:229": " nairguṇya-pratipattaye sapta viśeṣaṇāni anirdeśyaṃ vedāgocaraṃ,",
    "GE07bhg4c12u:230": " yato 'vyaktaṃ jātyādi-śūnyam /",
    "GE07bhg4c12u:231": " sarvatra-gaṃ vyāpi /",
    "GE07bhg4c12u:232": " acintyaṃ manasāpy agamyam /",
    "GE07bhg4c12u:233": " śrutiś ca - yato vāco nivartante aprāpya manasā saha [TaittU 2.4.1] ity ādyā /",
    "GE07bhg4c12u:234": " kūṭasthaṃ mithā-bhūtam api satyavat pratītaṃ jagat kūṭam ucyate /",
    "GE07bhg4c12u:235": " yathā kūtakārṣāpaṇādi /",
    "GE07bhg4c12u:236": " tasminn ādhyāsika-sambandhenādhiṣṭhānatayā sthitam /",
    "GE07bhg4c12u:237": " acaram avikāram ato dhruvaṃ nityam iti /",
    "GE07bhg4c12u:238": " tad-vidāṃ khalu gurūpasatti-pūrvakopaniṣad-vicāra-tad-artha-manana-tan-nididhyāsanair mahān kleśaḥ /",
    "GE07bhg4c12u:239": " pūrveṣāṃ tu tair vinaiva gurūkta-bhagavat-prasādāvirbhūtenājñāna-tat-kārya-vimardinā",
    "GE07bhg4c12u:240": " vijñānena bhagavat-svarūpa-bhūta-nirguṇākṣarātmaikya-lakṣaṇā muktir iti phalaikye",
    "GE07bhg4c12u:241": " 'pi kleśākleśābhyām apakarṣotkarṣāv iti /",
    "GE07bhg4c12u:242": " tad idaṃ mandaṃ gati-sāmānyāt iti sūtre brahmaṇo dvairūpya-nirāsāt /",
    "GE07bhg4c12u:243": " yathā tad akṣaram adhigamyate iti tasya veda-vedyatva-śravaṇāt /",
    "GE07bhg4c12u:244": " yato vācaḥ ity āde kārtsnyāgocaratvārthatvāt /",
    "GE07bhg4c12u:245": " pravṛtti-nimittābhāvena nirguṇasyāpramāṇatvāt taucchyāc ca lakṣyatvaṃ tu na,",
    "GE07bhg4c12u:246": " sarva-śabda-vācyatva-svīkārāt /",
    "GE07bhg4c12u:247": " sadaikāvasthasya vastunaḥ kūṭasthatvenābhidhānān na ca jagat kūṭam /",
    "GE07bhg4c12u:248": " kavir manīṣī paribhūḥ svayambhur",
    "GE07bhg4c12u:249": " yāthātathyato 'rthān vyadadhāc chāśvatībhyaḥ samābhyaḥ [Īśopaniṣad 8]",
    "GE07bhg4c12u:250": " ity ādau tasya satyatva-śravaṇāt /",
    "GE07bhg4c12u:251": " yaśodā-stanandhaya-vibhu-cid-vigrahasya para-brahmatva-śravaṇena tad-anta-stha-nirguṇākṣara-kalpanasya śraddhā-jāḍya-kṛtatvāt //5//",
    "GE07bhg4c12u:252": " ye tu sarvāṇi karmāṇi mayi saṃnyasya mat-parāḥ /",
    "GE07bhg4c12u:253": " ananyenaiva yogena māṃ dhyāyanta upāsate //6//",
    "GE07bhg4c12u:254": " teṣām ahaṃ samuddhartā mṛtyu-saṃsāra-sāgarāt /",
    "GE07bhg4c12u:255": " bhavāmi na cirāt pārtha mayy āveśita-cetasām //7//",
    "GE07bhg4c12u:256": " śrīdharaḥ - mad-bhaktānāṃ tu mat-prasādād anāyāsenaiva siddhir bhavatīty āha ye tv iti dvābhyām /",
    "GE07bhg4c12u:257": " ye mayi parameśvare sarvāṇi karmāṇi saṃnyasya samarpya mat-parā bhūtvā /",
    "GE07bhg4c12u:258": " māṃ dhyāyantaḥ /",
    "GE07bhg4c12u:259": " ananyena na vidyate 'nyo bhajanīyo yasmiṃs tenaiva /",
    "GE07bhg4c12u:260": " ekānta-bhakti-yogenopāsata ity arthaḥ //6//",
    "GE07bhg4c12u:261": " teṣām iti / evaṃ mayy āveśitaṃ ceto yais teṣām /",
    "GE07bhg4c12u:262": " mṛtyu-yuktāt saṃsāra-sāgarād ahaṃ samyag uddhartācireṇa bhavāmi //7//",
    "GE07bhg4c12u:263": " madhusūdanaḥ - nanu phalaikye kleśālpatvādhikyābhyāsam utkarṣa-nikarṣau syātāṃ,",
    "GE07bhg4c12u:264": " tad eva tu nāsti nirguṇa-brahma-vidāṃ hi phalam avidyā-tat-kārya-nivṛttyā nirviśeṣa-paramānanda-bodha-brahma-rūpatā /",
    "GE07bhg4c12u:265": " saguṇa-brahma-vidāṃ tv adhiṣṭhāna-pramāyā abhāvenāvidyā-nivṛtty-abhāvād aiśvarya-viśeṣaḥ kārya-brahma-loka-gatānāṃ phalam /",
    "GE07bhg4c12u:266": " ataḥ phalādhikyārtham āyāsādhikyaṃ na nyūnatām āpādayatīit cet,",
    "GE07bhg4c12u:267": " na suguṇopāsanayā nirasta-sarva-pratibandhānāṃ vinā gurūpadeśaṃ vinā ca śravaṇa-manana-nididhyāsanādy-āvṛtti-kleśaṃ",
    "GE07bhg4c12u:268": " svayam āvirbhūtena vedānta-vākyeneśvara-prasāda-sahakṛtena tattva-jñānodayād avidyā-tat-kārya-nivṛttyā",
    "GE07bhg4c12u:269": " brahma-loka evaiśvarya-bhogānte nirguṇa-brahma-vidyā-phala-parama-kaivalyopapatteḥ /",
    "GE07bhg4c12u:270": " sa etasmāj jīva-ghanāt parātparaṃ puriśayaṃ puruṣam",
    "GE07bhg4c12u:271": " īkṣate iti śruteḥ sa prāpta-hiraṇyagarbhaiśvaryo bhogānta etasmāj jīva-ghanāt sarva-jīva-samaṣṭi-rūpāt",
    "GE07bhg4c12u:272": " parāc chreṣṭhād dhiraṇyagarbhāt paraṃ vilakṣaṇaṃ śreṣṭhaṃ ca puriśayaṃ sva-hṛdaya-guhā-niviṣṭaṃ",
    "GE07bhg4c12u:273": " puruṣaṃ pūrṇaṃ pratyag-abhinnam advitīyaṃ paramātmānam īkṣate svayam āvirbhūtena",
    "GE07bhg4c12u:274": " vedānta-pramāṇena sākṣātkaroti,",
    "GE07bhg4c12u:275": " tāvatā ca mukto bhavatīty arthaḥ /",
    "GE07bhg4c12u:276": " tathā ca vināpi prāg-ukta-kleśena saguṇa-brahma-vidām īśvara-prasādena nirguṇa-brahma-vidyā-phala-prāptir itīmam artham āha ye tv iti dvyābhyām",
    "GE07bhg4c12u:277": " tu-śabda uktāśaṅkā-nivṛtty-arthaḥ /",
    "GE07bhg4c12u:278": " ye sarvāṇi karmāṇi mayi saṃnyasya saguṇe vāsudeve samarpya mat-parā ahaṃ bhagavān",
    "GE07bhg4c12u:279": " vāsudeva eva paraḥ prakṛṣṭaḥ prīti-viṣayo yeṣāṃ te tathā santo 'nanyenaiva yogena",
    "GE07bhg4c12u:280": " na vidyate māṃ bhagavantaṃ muktvānyad-ālambanaṃ yasya tādṛśenaiva yogena samādhinaikānta-bhakti-yogāpara-nāmnā",
    "GE07bhg4c12u:281": " māṃ bhagavantaṃ vāsudevaṃ sakala-saundarya-sāra-nidhānam ānanda-ghana-vigrahaṃ dvibhujaṃ",
    "GE07bhg4c12u:282": " caturbhujaṃ vā samasta-jana-mano-mohinīṃ muralīm antimanoharaiḥ saptabhiḥ svarair",
    "GE07bhg4c12u:283": " āpūrayantaṃ vā dara-kamala-kaumodakī-rathāṅga-saṅgi-pāṇi-pallavaṃ vā narasiṃha-rāghavādi-rūpaṃ",
    "GE07bhg4c12u:284": " vā yathā-darśita-viśva-rūpaṃ vā dhyāyanta upāsate samānākāram avicchinnaṃ citta-vṛtti-pravāhaṃ",
    "GE07bhg4c12u:285": " saṃtanvate samīpa-vartitayā 'sate tisṭhanti vā tesāṃ mayy āveśita-cetasāṃ",
    "GE07bhg4c12u:286": " mayi yathokta āveśitam ekāgratayā praveśitaṃ ceto yais teṣām ahaṃ satatopāsito bhagavān",
    "GE07bhg4c12u:287": " mṛtyu-saṃsāra-sāgarām mṛtyu-yukto yaḥ saṃsāro mithyā-jñāna-tat-kārya-prapañcaḥ sa",
    "GE07bhg4c12u:288": " eva sāgarā iva duruttaras tasmāt samuddhartā samyag anāyasenordhve sarva-bādhāv adhibhūte",
    "GE07bhg4c12u:289": " śuddhe brahmaṇi dhartā dhārayitā jñānāvaṣṭambha-dānena bhavāmi na cirāt kṣipram eva",
    "GE07bhg4c12u:290": " tasminn eva janmani /",
    "GE07bhg4c12u:291": " he pārtheti sambodhanam āśvāsārtham //6-7//",
    "GE07bhg4c12u:292": " viśvanāthaḥ --- bhaktānāṃ tu jñānaṃ vinaiva kevalayā bhaktyaiva sukhena saṃsārān muktir ity āha ye tv iti /",
    "GE07bhg4c12u:293": " mayi yat prānty arthaṃ saṃnyasya tyaktvā saṃnyāsa-śabdasya tyāgārthatvāt /",
    "GE07bhg4c12u:294": " ananyenaiva jñāna-karma-tapasyādi-rahitenaiva yogena bhakti-yogena yad uktaṃ yat karmabhir yat tapasā jñāna-vairāgyataś ca yat [BhP 11.20.32] ity anantaram /",
    "GE07bhg4c12u:295": " sarvaṃ mad-bhakti-yogena mad-bhakto labhate 'ñjasā /",
    "GE07bhg4c12u:296": " svargāpavargaṃ mad-dhāma kathañcid yadi vāñchati // [BhP 11.20.33] iti /",
    "GE07bhg4c12u:297": " nanu tad api teṣāṃ saṃsāra-taraṇe kaḥ prakāra iti cet ? satyaṃ /",
    "GE07bhg4c12u:298": " teṣāṃ saṃsāra-taraṇa-prakāre jijñāsā naiva jñāyate /",
    "GE07bhg4c12u:299": " yatas tat-prakāraṃ vinaivāham eva tāṃs tārayiṣyāmīty āha teṣām iti /",
    "GE07bhg4c12u:300": " tena bhagavato bhakteṣv eva vātsalyaṃ na tu jñāniṣv iti dhvaniḥ //6-7//",
    "GE07bhg4c12u:301": " baladevaḥ - tathātma-yāthātmyaṃ śrutvaivātmāṃśino mama kevalāṃ bhaktiṃ ye kurvanti,",
    "GE07bhg4c12u:302": " na tv ātma-sākṣātkṛtaye prayatante,",
    "GE07bhg4c12u:303": " teṣāṃ tu kevalayā mad-bhaktyaiva mat-prāptir acireṇaiva syād ity āha ye tv iti dvābhyām /",
    "GE07bhg4c12u:304": " ye mad-ekāntino mayi mat-prāpty-arthaṃ sarvāṇi sva-vihitāny api karmāṇi saṃnyasya",
    "GE07bhg4c12u:305": " bhakti-vikṣepakatva-buddhyā parityajya mat-parā mad-eka-puruṣārthāḥ santo 'nanyena",
    "GE07bhg4c12u:306": " kevalena mac-chravaṇādi-lakṣaṇena yogenopāyena māṃ kṛṣṇam upāsate /",
    "GE07bhg4c12u:307": " tal-lakṣaṇāṃ mad-upāsanāṃ kurvanti dhyāyantaḥ śravaṇādi-kāle 'pi man-niviṣṭa-manasaḥ /",
    "GE07bhg4c12u:308": " teṣāṃ mayy āveśita-cetasāṃ mad-ekānurakta-manasāṃ bhaktānām aham eva mṛtyu-yuktāt saṃsārāt sāgaravad dustarāt samuddhartā bhavāmi /",
    "GE07bhg4c12u:309": " na cirāt tvarayā tat-prāpti-vilambāsahamānas tān ahaṃ garuḍa-skandham āropya sva-dhāma",
    "GE07bhg4c12u:310": " prāpayāmīty arcir-ādi-nirapekṣā teṣāṃ mad-dhāma-prāptiḥ -",
    "GE07bhg4c12u:311": " nayāmi paramaṃ sthānam arcir ādi-gatiṃ vinā /",
    "GE07bhg4c12u:312": " garuḍa-skandham āropya yatheccham anivāritaḥ //",
    "GE07bhg4c12u:313": " iti vārāha-vacanāt /",
    "GE07bhg4c12u:314": " karmādi-nirapekṣāpi bhaktir abhīṣṭa-sādhikā-",
    "GE07bhg4c12u:315": " yā vai sādhana-sampattiḥ puruṣārtha-catuṣṭaye /",
    "GE07bhg4c12u:316": " tayā vinā tad āpnoti naro nārāyaṇāśrayaḥ //",
    "GE07bhg4c12u:317": " iti nārāyaṇīyāt /",
    "GE07bhg4c12u:318": " sarva-dharmojjhitā viṣṇor nāma-mātraika-jalpakāḥ /",
    "GE07bhg4c12u:319": " sukhena yāṃ gatiṃ yānti na tāṃ sarve 'pi dhārmikāḥ //",
    "GE07bhg4c12u:320": " iti pādmāc ca //6-7//",
    "GE07bhg4c12u:321": " BhG 12.8",
    "GE07bhg4c12u:322": " mayy eva mana ādhatsva mayi buddhiṃ niveśaya /",
    "GE07bhg4c12u:323": " nivasiṣyasi mayy eva ata ūrdhvaṃ na saṃśayaḥ //8//",
    "GE07bhg4c12u:324": " śrīdharaḥ - yasmād evaṃ tasmāt mayy eveti /",
    "GE07bhg4c12u:325": " mayy eva saṅkalpa-vikalpātmakaṃ mana ādhatsva sthirīkuru /",
    "GE07bhg4c12u:326": " buddhim api vyavasāyātmikāṃ mayy eva niveśaya /",
    "GE07bhg4c12u:327": " evaṃ kurvan mat-prasādena labdha-jñānaḥ san ata ata ūrdhvaṃ dehānte mayy eva nivasiṣyasi nivatsyasi /",
    "GE07bhg4c12u:328": " yad ātmanā vāsaṃ kariṣyasi /",
    "GE07bhg4c12u:329": " nātra saṃśayaḥ /",
    "GE07bhg4c12u:330": " yathā ca śrutiḥ dehānte devaḥ paraṃ brahmā tārakaṃ vyacaṣṭe iti //8//",
    "GE07bhg4c12u:331": " madhusūdanaḥ - tad evam iyatā prabandhena saguṇopāsanāṃ stutvedānīṃ vidhatte mayy eveti /",
    "GE07bhg4c12u:332": " mayy eva saguṇe brahmaṇi manaḥ saṅkalpa-vikalpātmakam ādhatsva sthāpaya sarvā manovṛttīr mad-viṣayā eva kuru /",
    "GE07bhg4c12u:333": " eva-kārānuṣaṅgena mayy eva buddhim adhyavasāya-lakṣaṇāṃ niveśaya /",
    "GE07bhg4c12u:334": " sarvā buddhi-vṛttīr mad-viṣayā eva kuru,",
    "GE07bhg4c12u:335": " viṣayāntara-parityāgena sarvadā māṃ cintayety arthaḥ /",
    "GE07bhg4c12u:336": " tataḥ kiṃ syād ity ata āha nivasiṣyasi nivatsyasi labdha-jñānaḥ san mad-ātmanā mayy eva śuddha ata ūrdhvam etad-dehānte na saṃśayo nātra pratibandha-śaṅkā kartavyety arthaḥ /",
    "GE07bhg4c12u:337": " eva ata ūrdhvam ity atra sandhy-abhāvaḥ śloka-pūraṇārthaḥ //8//",
    "GE07bhg4c12u:338": " viśvanāthaḥ --- yasmān mad-bhaktir eva śreṣṭhā tasmāt tvaṃ bhaktim eva kurv iti tām upadiśati mayy eveti tribhiḥ /",
    "GE07bhg4c12u:339": " eva-kāreṇa nirviśeṣa-vyāvṛttiḥ /",
    "GE07bhg4c12u:340": " mayi śyāmasundare pītāmbare vanamālini mana ādhatsva mat-smaraṇaṃ kurv ity arthaḥ /",
    "GE07bhg4c12u:341": " tathā buddhiṃ vivekavatīṃ niveśaya man-mananaṃ kurv ity arthaḥ /",
    "GE07bhg4c12u:342": " tac ca mananaṃ dhyāna-pratipādaka-śāstra-vākyānuśīlanam /",
    "GE07bhg4c12u:343": " tataś ca mayy eva nivasiṣyasīti chāndasam /",
    "GE07bhg4c12u:344": " mat-samīpa eva nivāsaṃ prāpnoṣīty arthaḥ //8//",
    "GE07bhg4c12u:345": " baladevaḥ -- yasmād evaṃ tasmāt tvaṃ mayy eva na tu svātmani mana ādhatsva samāhitaṃ kuru /",
    "GE07bhg4c12u:346": " buddhiṃ mayi niveśayārpaya /",
    "GE07bhg4c12u:347": " evaṃ kurvāṇas tvaṃ mayy eva mama kṛṣṇasya sannidhāv eva nivatsyasi,",
    "GE07bhg4c12u:348": " na tu sa-niṣṭhavat sargādikam anubhavann aiśvarya-pradhānaṃ māṃ prāpsyasīty arthaḥ //8//",
    "GE07bhg4c12u:349": " BhG 12.9",
    "GE07bhg4c12u:350": " atha cittaṃ samādhātuṃ na śaknoṣi mayi sthiram /",
    "GE07bhg4c12u:351": " abhyāsa-yogena tato mām icchāptuṃ dhanaṃjaya //9//",
    "GE07bhg4c12u:352": " śrīdharaḥ - atrāśaktaṃ prati sugamopāyam āha atheti /",
    "GE07bhg4c12u:353": " sthiraṃ yathā bhavaty evaṃ mayi cittaṃ dhārayituṃ yadi śakto na bhavasi tarhi vikṣiptaṃ",
    "GE07bhg4c12u:354": " cittaṃ punaḥ punaḥ pratyāhṛtya mad-anusmaraṇa-lakṣaṇo yo 'bhyāsa-yogas tena māṃ prāptum iccha /",
    "GE07bhg4c12u:355": " prayatnaṃ kuru //9//",
    "GE07bhg4c12u:356": " madhusūdanaḥ - idānīṃ saguṇa-brahma-dhyānāśaktānām aśakti-tāratāmyena prathamaṃ pratimādau",
    "GE07bhg4c12u:357": " bāhye bhagavad-dhyānābhyāsas tad-aśaktau bhāgavata-dharmānuṣṭhānaṃ tad-aśaktau sarva-karma-phala-tyāga",
    "GE07bhg4c12u:358": " iti trīṇi sādhanāni tribhiḥ ślokair vidhatte atheti /",
    "GE07bhg4c12u:359": " atha pakṣāntare sthiraṃ yathā syāt tathā cittaṃ samādhātuṃ sthāpayituṃ mayi na śaknoṣi",
    "GE07bhg4c12u:360": " cet tata ekasmin pratimādāv ālambane sarvataḥ samāhṛtya cetasaḥ punaḥ punaḥ sthāpanam",
    "GE07bhg4c12u:361": " abhyāsas tat-pūrvako yogaḥ samādhis tenābhyāsa-yogena mām āptum iccha yatasva /",
    "GE07bhg4c12u:362": " he dhanañjaya /",
    "GE07bhg4c12u:363": " bahūn śatrūn jitvā dhanam āhṛtavān asi rājasūyādy-artham ekaṃ manaḥ-śatruṃ jitvā tatva-jñāna-dhanam āhariṣyasīti na tavāścaryam iti sambodhanārthaḥ",
    "GE07bhg4c12u:364": " viśvanāthaḥ --- sākṣāt smaraṇāsamarthaṃ prati tat-prāpty-upāyam āha atheti /",
    "GE07bhg4c12u:365": " abhyāsa-yogenānyatrānyatra gatam api manaḥ punaḥ pratyāhṛtya mad-rūpa eva sthāpanam abhyāsaḥ /",
    "GE07bhg4c12u:366": " sa eva yogas tena /",
    "GE07bhg4c12u:367": " prākṛtatvād iti kutsita-rūpa-rasādiṣu calantyā manonadyās teṣu calanaṃ nirudhya atisubhadreṣu madīya-rūpa-rasādiṣu tac-calanaṃ śanaiḥ śanaiḥ sampādayety arthaḥ /",
    "GE07bhg4c12u:368": " he dhanañjayeti bahūn śatrūn jitvā dhanam āhṛtavatā tvayā mano 'pi jitvā dhyāna-dhanaṃ grahītuṃ śakyam eveti bhāvaḥ //9//",
    "GE07bhg4c12u:369": " baladevaḥ - nanu gaṅgeva yeṣāṃ mano-vṛtti-rodhavatī teṣāṃ tvat-prāptis tvarayā syān mama tu tādṛśī na tad-vṛttis tataḥ kathaṃ seti cet tatrāha atheti /",
    "GE07bhg4c12u:370": " sthiraṃ yathā syāt tathā mayi cittaṃ samyag anāyāsenādhātum arpayituṃ na śaknoṣi cet tato 'bhyāsa-yogena mām āptum iccha yatasva /",
    "GE07bhg4c12u:371": " tato 'nyatra gatasya manasaḥ pratyāhṛtya śanaiḥ śanair mayi sthāpanam abhyāsas tena manasi mat-pravaṇe sati mat-prāptiḥ sulabhā syād iti bhāvaḥ",
    "GE07bhg4c12u:372": " BhG 12.10",
    "GE07bhg4c12u:373": " abhyāse 'py asamartho 'si mat-karma-paramo bhava /",
    "GE07bhg4c12u:374": " mad-artham api karmāṇi kurvan siddhim avāpsyasi //10//",
    "GE07bhg4c12u:375": " śrīdharaḥ - yadi punar naivaṃ tatrāha abhyāsa iti /",
    "GE07bhg4c12u:376": " yadi punar abhyāse 'py aśakto 'si tarhi mat-prīty-arthāni yāni karmāṇi ekādaśy-upavāsa-vrata-caryā-pūjā-nāma-saṅkīrtanādīni tad-anuṣṭhānam eva paramaṃ yasya tādṛśo bhava /",
    "GE07bhg4c12u:377": " evaṃ-bhūtāni karmāṇy api mad-arthaṃ kurvan mokṣaṃ prāpsyasi //10//",
    "GE07bhg4c12u:378": " madhusūdanaḥ - mat-prīṇanārthaṃ karma mat-karma śravaṇa-kīrtanādi-bhāgavata-dharmas tat-paramas tad-eka-niṣṭho bhava /",
    "GE07bhg4c12u:379": " abhyāsāsamarthye mad-arthaṃ bhāgavata-dharma-saṃjñakāni karmāṇy api kurvan siddhiṃ brahma-bhāva-lakṣaṇāṃ sattva-śuddhi-jñānotpatti-dvāreṇāvāpsyasi",
    "GE07bhg4c12u:380": " viśvanāthaḥ --- abhyāse 'pīti yathā pitta-dūṣitā rasanā matsyaṇḍikāṃ necchati /",
    "GE07bhg4c12u:381": " tathaivāvidyā-dūṣitaṃ manas tad-rūpādikaṃ madhuram api na gṛhṇātīty atas tena durgraheṇa mahā-prabalena manasā saha yoddhuṃ mayā naiva śakyata iti manyase ced iti bhāvaḥ /",
    "GE07bhg4c12u:382": " mat-karmāṇi paramāṇi yasya saḥ /",
    "GE07bhg4c12u:383": " karmāṇi madīya-śravaṇa-kīrtana-vandanārcana-man-mandira-mārjanābhyukṣaṇa-puṣpāharaṇādi-paricaraṇādi",
    "GE07bhg4c12u:384": " kurvan vināpi mat-smaraṇaṃ siddhiṃ premavat-pārṣadatva-lakṣaṇāṃ prāpsyatīti //10 //",
    "GE07bhg4c12u:385": " baladevaḥ - nanu vāyor iva manaso 'ticāpalyāt tasya pratyāhāre mama na śaktir iti cet tatrāha abhyāse 'pīti /",
    "GE07bhg4c12u:386": " ukta-lakṣaṇe 'bhyāse 'pi cet tvam asamarthas tarhi mat-karmāṇi paramāṇi pumartha-bhūtāni yasya tādṛśo bhava /",
    "GE07bhg4c12u:387": " tāni ca man-niketa-nirmāṇa-mat-puṣpa-bāṭī-secanādīni pūrvam uktāni /",
    "GE07bhg4c12u:388": " evaṃ sukarāṇi mad-arthāni karmāṇi kurvāṇas tvaṃ tatra tarāti-manojña-man-mūrty-uddeśa-mahimnā",
    "GE07bhg4c12u:389": " tādṛśe mayi nirata-manāḥ saṃsiddhiṃ mat-sāmīpya-lakṣaṇām avāpsyasīty atisugamo 'yam upāyaḥ //10 //",
    "GE07bhg4c12u:390": " BhG 12.11",
    "GE07bhg4c12u:391": " athaitad apy aśakto 'si kartuṃ mad-yogam āśritaḥ /",
    "GE07bhg4c12u:392": " sarva-karma-phala-tyāgaṃ tataḥ kuru yatātmavān //11//",
    "GE07bhg4c12u:393": " śrīdharaḥ - atyantaṃ bhagavad-dharma-pariniṣṭhāyām aśaktasya pakṣāntaram āha atheti /",
    "GE07bhg4c12u:394": " yady etad api kartuṃ na śaknoṣi tarhi mad-ayogaṃ mad-eka-śaraṇatvam āśritaḥ san sarveṣāṃ",
    "GE07bhg4c12u:395": " dṛṣṭādṛṣṭārthānām āvaśyakānāṃ cāgnihotrādi-karmaṇāṃ phalāni niyata-cittaṃ bhūs tvā parityaja /",
    "GE07bhg4c12u:396": " etad uktaṃ bhavati mayā tāvad īśvarājñayā yathā-śakti karmāṇi kartavyāni /",
    "GE07bhg4c12u:397": " phalaṃ tāvad dṛṣṭam adṛṣṭaṃ vā parameśvarādhīnam ity evaṃ mayi bhāram āropya phalāsaktiṃ parityajya vartamāno mat-prasādena kṛtārtho bhaviṣyasīti",
    "GE07bhg4c12u:398": " madhusūdanaḥ - atha bahir-viṣayākṛṣṭa-cetastvād etan-mat-karma-paratvam api kartuṃ na śaknoṣi,",
    "GE07bhg4c12u:399": " tato mad-yogaṃ mad-eka-śaraṇatvam āśrito mayi sarva-karma-samarpaṇaṃ mad-yogas taṃ",
    "GE07bhg4c12u:400": " vāśritaḥ san yatātmavān yataḥ saṃyata-sarvendriya ātmavān vivekī ca san sarva-karma-phala-tyāgaṃ",
    "GE07bhg4c12u:401": " kuru phalābhisandhiṃ tyajety arthaḥ //11 //",
    "GE07bhg4c12u:402": " viśvanāthaḥ --- etad api kartum aśaktaś cet tarhi mad-yogam āśrito mayi sarva-karma-samarpaṇam /",
    "GE07bhg4c12u:403": " mad-yogas tam āśritaḥ san sarva-karma-phala-tyāgaṃ prathama-ṣaṭkoktaṃ kuru /",
    "GE07bhg4c12u:404": " ayam arthaḥ -- prathama-ṣaṭke bhagavad-arpita-niṣkāma-karma-yoga eva mokṣopāya uktaḥ /",
    "GE07bhg4c12u:405": " dvitīya-ṣaṭke 'smin bhakti-yoga eva bhagavat-prāpty-upāya uktaḥ /",
    "GE07bhg4c12u:406": " sa ca bhakti-yogo dvividhaḥ - bhagavan-niṣṭho 'ntaḥ-karaṇa-vyāpāro,",
    "GE07bhg4c12u:407": " bahiṣkaraṇa-vyāpāraś ca /",
    "GE07bhg4c12u:408": " tatra prathamas trividhaḥ - smaraṇātmako,",
    "GE07bhg4c12u:409": " mananātmakaś cākhaṇḍa-smaraṇāsāmarthye tad-anurāgināṃ tad-abhyāsa-rūpaṃ ceti trika evāyaṃ manda-dhiyāṃ durgamaḥ /",
    "GE07bhg4c12u:410": " sudhiyāṃ niraparādhānāṃ tu sugama eva /",
    "GE07bhg4c12u:411": " dvitīyaḥ śravaṇa-kīrtanātmakaṃ tu sarveṣāṃ sugama evopāyaḥ /",
    "GE07bhg4c12u:412": " evam ubhayopāya-vanto 'dhikāriṇaḥ sarvataḥ prakṛṣṭā dvitīya-ṣaṭke",
    "GE07bhg4c12u:413": " 'sminn uktāḥ /",
    "GE07bhg4c12u:414": " etat-kṛtya-samarthā indriyāṇāṃ bhagavan-niṣṭhīkṛtāv aśraddhālavaś ca bhagavad-arpita-niṣkāma-karmiṇaḥ prathama-ṣaṭkotādhikāriṇo 'smān nikṛṣṭā eveti //11//",
    "GE07bhg4c12u:415": " baladevaḥ - atha mahākulīnatva-loka-mukhyatvādinā pratibandhena bādhitas tvam anyo",
    "GE07bhg4c12u:416": " vai tan-man-niketa-vimārjanādi-mat-prītikara-mati-sukaram api karma cet kartum aśakto",
    "GE07bhg4c12u:417": " 'si tato mad-yogaṃ mac-charaṇatām āśritaḥ san sarveṣām anuṣṭhīyamānānāṃ karmaṇāṃ",
    "GE07bhg4c12u:418": " phala-tyāgaṃ kuru yatātmavān vijita-manā bhūtvā,",
    "GE07bhg4c12u:419": " tathā ca phalābhisandhi-śūnyair agnihotra-darśa-paurṇamāsy-ādibhir mad-ārādhana-rūpaiḥ",
    "GE07bhg4c12u:420": " karmabhir viṣa-tantuvad-antar-abhyuditena jñānena sva-parātmanoḥ śeṣa-śeṣi-bhāve",
    "GE07bhg4c12u:421": " 'bhyudite sva-śeṣiṇi sarvottamatvena vidite śanaiḥ śanaiḥ parāpi bhaktiḥ syād iti /",
    "GE07bhg4c12u:422": " evam eva vakṣyati yataḥ pravṛttir bhūtānāṃ ity ādinā mad-bhaktiṃ labhate parām ity anena //11//",
    "GE07bhg4c12u:423": " BhG 12.12",
    "GE07bhg4c12u:424": " śreyo hi jñānam abhyāsāj jñānād dhyānaṃ viśiṣyate /",
    "GE07bhg4c12u:425": " dhyānāt karma-phala-tyāgas tyāgāc chāntir anantaram //12//",
    "GE07bhg4c12u:426": " śrīdharaḥ - tam imaṃ phala-tyāgaṃ stauti śreya iti /",
    "GE07bhg4c12u:427": " samyag-jñāna-rahitād abhyāsāt yukti-sahitopadeśa-pūrvakaṃ jñānaṃ śreṣṭham /",
    "GE07bhg4c12u:428": " tasmād api tat-pūrvaṃ dhyānaṃ viśiṣṭam /",
    "GE07bhg4c12u:429": " tatas tu taṃ paśyati niṣkalaṃ dhyāyamāna iti śruteḥ /",
    "GE07bhg4c12u:430": " tasmād apy ukta-lakṣaṇaḥ karma-phala-tyāgaḥ śreṣṭhaḥ /",
    "GE07bhg4c12u:431": " tasmād evaṃbhūtāt karma-phala-tyāgāt karmasu tat-phaleṣu cāsakti-nivṛttyā mat-prasādena ca samanantaram eva saṃsāra-śāntir bhavati //12//",
    "GE07bhg4c12u:432": " madhusūdanaḥ - idānīm atraiva sādhana-vidhāna-prayavasānād imaṃ sarva-phala-tyāgaṃ stauti śreya iti /",
    "GE07bhg4c12u:433": " śreyaḥ praśasyataraṃ hi eva jñānaṃ śabda-yuktibhyām ātma-niścayo 'bhyāsā jñānārtha-śravaṇābhyāsāt /",
    "GE07bhg4c12u:434": " jñānāc chravaṇa-manana-pariniṣpannād api dhyānaṃ nididhyāsana-saṃjñaṃ viśiṣyate 'tiśayitaṃ bhavati sākṣātkārāvyavahita-hetutvāt /",
    "GE07bhg4c12u:435": " tad evaṃ sarva-sādhana-śreṣṭhaṃ dhyānaṃ tato 'py atiśayitatvenājña-kṛtaḥ karma-phala-tyāgaḥ stūyate /",
    "GE07bhg4c12u:436": " dhyānāt karma-phala-tyāgo viśiṣyata ity anuṣajyate /",
    "GE07bhg4c12u:437": " tyāgān niyata-cittena puṃsā kṛtāt sarva-karma-phala-tyāgāc chāntir upaśamaḥ sa-hetukasya saṃsārasyānantaram apy avadhānena na tu kālāntaram apekṣate / atra -",
    "GE07bhg4c12u:438": " yadā sarve pramucyante kāmā ye 'sya hṛdi sthitāḥ /",
    "GE07bhg4c12u:439": " atha martyo 'mṛto bhavaty atra brahma samaśnute //",
    "GE07bhg4c12u:440": " ity ādi śrutiṣu prajahāti yadā kāmān sarvān ity ādi-sthita-prajña-lakṣaṇeṣu ca sarva-kāma-tyāgasyāmṛtatva-sādhanatvam avagatam /",
    "GE07bhg4c12u:441": " karma-phalāni ca kāmās tat-tyāgo 'pi kāma-tyāgatva-sāmānyāt sarva-kāma-tyāga-phalena stūyate /",
    "GE07bhg4c12u:442": " yathāgastyena brāhmaṇena samudraḥ pīta iti,",
    "GE07bhg4c12u:443": " yathā vā jāmadagnyena brāhmaṇena niḥkṣatrā pṛthivī kṛteti bāhmaṇatva-sāmānyād idānīntanā api brāhmaṇā aparimeya-parākramatvena stūyante tadvat",
    "GE07bhg4c12u:444": " viśvanāthaḥ --- athoktānāṃ smaraṇa-mananābhyāsānāṃ yathā-pūrvaṃ śraiṣṭhyaṃ spaṣṭīkṛyāha śreyo hīti /",
    "GE07bhg4c12u:445": " abhyāsāj jñānaṃ mayi buddhiṃ niveśayety uktaṃ man-mananaṃ śreyaḥ śreṣṭham /",
    "GE07bhg4c12u:446": " abhyāse saty āyāsata eva dhyānaṃ syāt /",
    "GE07bhg4c12u:447": " manane sati tv anāyāsata eva dhyānam iti viśeṣāt tasmāt jñānād api dhyānaṃ viśiṣyate śreṣṭham ity arthaḥ /",
    "GE07bhg4c12u:448": " kuta ity ata āha - dhyānāt karma-phalānāṃ svargādi-sukhānāṃ niṣkāma-karma-phalasya mokṣasya ca tyāgas tat-spṛhā-rāhityaṃ syāt /",
    "GE07bhg4c12u:449": " svataḥ prāptasyāpi tasyopekṣā /",
    "GE07bhg4c12u:450": " niścala-dhyānāt pūrvaṃ tu bhaktānām ajāta-ratīnāṃ mokṣa-tyāgecchaiva bhavet /",
    "GE07bhg4c12u:451": " niścala-dhyānavatāṃ tu mokṣopekṣā /",
    "GE07bhg4c12u:452": " saiva mokṣa-laghutā-kāriṇī /",
    "GE07bhg4c12u:453": " yad uktaṃ bhakti-rasāmṛta-sindhau - kleśa-ghnī śubhadā [BRS 1.1.7] ity atra ṣaḍbhiḥ",
    "GE07bhg4c12u:454": " padair etan-māhātmyaṃ kīrtitam iti / yad uktaṃ -",
    "GE07bhg4c12u:455": " na pārameṣṭhyaṃ na mahendra-dhiṣṇyaṃ",
    "GE07bhg4c12u:456": " na sārvabhaumaṃ na rasādhipatyam /",
    "GE07bhg4c12u:457": " na yoga-siddhīr apunar-bhavaṃ vā",
    "GE07bhg4c12u:458": " mayy arpitātmecchati mad vinānyat // [BhP 11.14.14] iti /",
    "GE07bhg4c12u:459": " mayy arpitātmā mad-dhyāna-niṣṭhaḥ /",
    "GE07bhg4c12u:460": " tyāgād vaitṛṣṇyād anantaram eva śāntir mad-rūpa-guṇādikaṃ vinā sarva-viṣayeṣv evendriyāṇām uparatiḥ /",
    "GE07bhg4c12u:461": " atra pūrvārdhe śreyaḥ iti viśiṣyate iti pada-dvayenānvayād uttarārdhe tu anantaram ity anenaivānvayād eṣaiva vyākhyā samyag upapadyate nānyety avadheyam //12//",
    "GE07bhg4c12u:462": " baladevaḥ - sukaratvād apramādatvāj jñāna-garbhatvāc cānibhisaṃhitaṃ phalaṃ karma-yogaṃ stauti śreyo hīti /",
    "GE07bhg4c12u:463": " abhyāsān mat-smṛti-sātatya-rūpād aniṣpannāj jñānaṃ svātma-sākṣātkṛti-rūpaṃ śreyaḥ praśastataram /",
    "GE07bhg4c12u:464": " paramātmopalabdhi-dvāratvāt jñānāc ca tasmād aniṣpannāt sādhana-bhūtaṃ dhyānaṃ svātma-cintana-lakṣaṇaṃ viśiṣyate sva-hitatve śreyo bhavati /",
    "GE07bhg4c12u:465": " dhyānāc ca tasmād aniṣpannāt karma-phala-tyāgād anantaraṃ śāntis tyakta-phalād anuṣṭhitā karmaṇo 'nantaraṃ manaḥ-śuddhir ity arthaḥ /",
    "GE07bhg4c12u:466": " tathā ca śuddhe manasi dhyānaṃ niṣpadyate /",
    "GE07bhg4c12u:467": " niṣpanne dhyāne sva-sākṣātkṛti-rūpaṃ jñānaṃ /",
    "GE07bhg4c12u:468": " jñāne niṣpanne tat-phala-bhūtaṃ paramātma-jñānam /",
    "GE07bhg4c12u:469": " tena parā bhaktis tayiśvarya-pradhānasya mama prāptir iti durgamo 'yam upāya iti bhāvaḥ /",
    "GE07bhg4c12u:470": " na cāyam arjunaṃ praty upadeśas",
    "GE07bhg4c12u:471": " tasyaikāntitvāt /",
    "GE07bhg4c12u:472": " san-niṣṭhā niṣkāma-karma-ratā hari-dhyāyinaś ca svātmānam anubhūya tato 'bhyuditayā",
    "GE07bhg4c12u:473": " hari-viṣayakatyā pāramaiśvarya-guṇayā parayā bhaktyā hariṃ premāspadam anubhavanto",
    "GE07bhg4c12u:474": " vimucyanta iti gītā-śāstrārtha-paddhatiḥ /",
    "GE07bhg4c12u:475": " kintv ekāntitvāsaktaṃ pratīti-bodhyam //12//",
    "GE07bhg4c12u:476": " BhG 12.13-14",
    "GE07bhg4c12u:477": " adveṣṭā sarva-bhūtānāṃ maitraḥ karuṇa eva ca /",
    "GE07bhg4c12u:478": " nirmamo nirahaṃkāraḥ sama-duḥkha-sukhaḥ kṣamī //13//",
    "GE07bhg4c12u:479": " saṃtuṣṭaḥ satataṃ yogī yatātmā dṛḍha-niścayaḥ /",
    "GE07bhg4c12u:480": " mayy arpita-mano-buddhir yo mad-bhaktaḥ sa me priyaḥ //14//",
    "GE07bhg4c12u:481": " śrīdharaḥ - evaṃ-bhūtasya bhaktasya kṣipram eva parameśvara-prasāda-hetūn dharmān āha adveṣṭety aṣṭabhiḥ /",
    "GE07bhg4c12u:482": " sarva-bhūtānāṃ yathāyatham adveṣṭā maitraḥ karuṇaś ca /",
    "GE07bhg4c12u:483": " uttameṣu dveṣa-śūnyaḥ /",
    "GE07bhg4c12u:484": " sameṣu mitratayā vartata iti maitraḥ /",
    "GE07bhg4c12u:485": " hīneṣu kṛpālur ity arthaḥ /",
    "GE07bhg4c12u:486": " nirmamo nirahaṃkāraś ca kṛpālutvād eva anyaiḥ saha same duḥkha-sukhe yasya saḥ /",
    "GE07bhg4c12u:487": " kṣamī kṣamāśīlaḥ //13//",
    "GE07bhg4c12u:488": " saṃtuṣṭa iti /",
    "GE07bhg4c12u:489": " satataṃ lābhe 'lābhe ca saṃtuṣṭaḥ suprasanna-cittaḥ /",
    "GE07bhg4c12u:490": " yogī apramattaḥ yatātmā saṃyata-svabhāvaḥ /",
    "GE07bhg4c12u:491": " dṛḍho mad-viṣayo yasya /",
    "GE07bhg4c12u:492": " mayy arpite mano-buddhī yena /",
    "GE07bhg4c12u:493": " evaṃbhūto yo mad-bhaktaḥ sa me priyaḥ //14//",
    "GE07bhg4c12u:494": " madhusūdanaḥ - tad evaṃ mandam adhikāriṇaṃ pratyatiduṣkaratvenākṣaropāsana-nindayā",
    "GE07bhg4c12u:495": " sukaraṃ saguṇopāsanaṃ vidhāyāśakti-tāratamyānuvādenānyāny api sādhanāni vidadhau",
    "GE07bhg4c12u:496": " bhagavān vāsudevaḥ kathaṃ nu nāma sarva-pratibandha-rahitaḥ sann uttamādhikāritayā",
    "GE07bhg4c12u:497": " phala-bhūtāyām akṣara-vidyāyām avatared ity abhiprāyeṇa sādhana-vidhānasya phalārthatvāt / tad uktam -",
    "GE07bhg4c12u:498": " nirviśeṣaṃ paraṃ brahma sākṣātkartum anīśvarāḥ /",
    "GE07bhg4c12u:499": " ye mandās te 'nukampyante saviśeṣa-nirūpaṇaiḥ //",
    "GE07bhg4c12u:500": " vaśīkṛte manasy eṣāṃ saguṇa-brahma-śīlanāt /",
    "GE07bhg4c12u:501": " tad evāvirbhavet sākṣād apetopādhi-kalpanam // iti /",
    "GE07bhg4c12u:502": " bhagavatā patañjalinā coktaṃ samādhi-siddhir īśvara-praṇidhānāt iti /",
    "GE07bhg4c12u:503": " tataḥ pratyak-cetanādhigamo 'py antarāyābhāvaś ca iti ca /",
    "GE07bhg4c12u:504": " tata itīśvara-praṇidhānād ity arthaḥ /",
    "GE07bhg4c12u:505": " tad evam akṣaropāsana-nindā saguṇopāsana-stutaye na tu heyatayā,",
    "GE07bhg4c12u:506": " udita-homa-vidhāvanudita-homa-nindāvat /",
    "GE07bhg4c12u:507": " na hi nindā nindyaṃ nindituṃ pravartate 'pi tu vidheyaṃ stotum iti nyāyāt /",
    "GE07bhg4c12u:508": " tasmād akṣaropāsakā eva paramārthato yoga-vittamāḥ /",
    "GE07bhg4c12u:509": " priyo hi jñānino 'tyartham ahaṃ sa ca mama priyaḥ /",
    "GE07bhg4c12u:510": " udārāḥ sarva evaite jñānī tv ātmaiva me matam // [Gītā 7.17-18]",
    "GE07bhg4c12u:511": " ity ādinā punaḥ punaḥ praśastatamatayoktās teṣām eva jñānaṃ dharma-jātaṃ cānusaraṇīyam",
    "GE07bhg4c12u:512": " adhikāram āsādya tvayety arjunaṃ bubodhayiṣuḥ parama-hitaiṣī bhagavān abheda-darśinaḥ",
    "GE07bhg4c12u:513": " kṛta-kṛtyānakṣaropāsakān prastauti adveṣṭeti saptabhiḥ /",
    "GE07bhg4c12u:514": " sarvāṇi bhūtāny ātmatvena paśyann ātmano duḥkha-hetāv api pratikūla-buddhy-abhāvān na dveṣṭā sarva-bhūtānāṃ kintu maitrī snigdhatā tadvān /",
    "GE07bhg4c12u:515": " yataḥ karuṇaḥ karuṇā duḥkhiteṣu dayā tadvān sarva-bhūtābhaya-dātā paramahaṃsa-parivrājaka ity arthaḥ /",
    "GE07bhg4c12u:516": " nirmamo dehe 'pi mameti pratyaya-rahitaḥ /",
    "GE07bhg4c12u:517": " nirahaṅkāro vṛtta-svādhyāyādi-kṛtāhaṅkārān niṣkrāntaḥ /",
    "GE07bhg4c12u:518": " dveṣa-rāgayor apravartakatvena same duḥkha-sukhe yasya saḥ /",
    "GE07bhg4c12u:519": " ataeva kṣamī ākrośana-tāḍanādināpi na vikriyām āpadyate //13//",
    "GE07bhg4c12u:520": " tasyaiva viśeṣaṇāntarāṇi santuṣṭa iti /",
    "GE07bhg4c12u:521": " satataṃ śarīra-sthiti-kāraṇasya lābhe 'lābhe ca saṃtuṣṭaḥ utpannālaṃ-pratyayaḥ /",
    "GE07bhg4c12u:522": " tathā guṇaval-lābhe viparyaye ca /",
    "GE07bhg4c12u:523": " satatam iti sarvatra sambadhyate /",
    "GE07bhg4c12u:524": " yogī samāhita-cittaḥ /",
    "GE07bhg4c12u:525": " yatātmā saṃyata-śarīrendriyādi-saṃghātaḥ /",
    "GE07bhg4c12u:526": " dṛḍhaḥ kutārkikair abhibhavitum aśakyatayā sthiro niścayo 'ham asmy akaartra-bhloktṛ-saccidānandādvitīyaṃ brahmety adhyavasāyo yasya sa dṛḍha-niścayaḥ sthita-prajña ity arthaḥ /",
    "GE07bhg4c12u:527": " mayi bhagavati vāsudeve śuddhe brahmaṇi arpita-mano-buddhiḥ samarpitāntaḥ-karaṇaḥ /",
    "GE07bhg4c12u:528": " īdṛśo yo mad-bhaktaḥ śuddhākṣara-brahmavit sa me priyaḥ,",
    "GE07bhg4c12u:529": " mad-ātmatvāt //14//",
    "GE07bhg4c12u:530": " viśvanāthaḥ --- etādṛśyāḥ śāntyā bhaktaḥ kīdṛśo bhavatīty apekṣāyāṃ bahuvidha-bhaktānāṃ svabhāva-bhedān āha adveṣṭety aṣṭabhiḥ /",
    "GE07bhg4c12u:531": " adveṣṭā dviṣatsv api dveṣaṃ na karoti pratyuta mitro mitratayā vartate /",
    "GE07bhg4c12u:532": " karuṇa eṣām asad-gatir mā bhavatv iti buddhyā teṣu kṛpāluḥ /",
    "GE07bhg4c12u:533": " nanu kīdṛśena vivekena dviṣatsv api maitrī-kāruṇye syātām /",
    "GE07bhg4c12u:534": " tatra vivekaṃ vinaivety āha nirmamo nirahaṃkāra iti putra-kalatrādiṣu mamatvābhāvād dehe cāhaṅkārābhāvāt tasya mad-bhaktasya kvāpi dveṣa eva naiva phalati /",
    "GE07bhg4c12u:535": " kutaḥ punar dveṣa-janita-duḥkha-śānty-arthaṃ tena vivekaḥ svīkartavya iti bhāvaḥ /",
    "GE07bhg4c12u:536": " nanu tad apy anya-kṛta-pāduka-muṣṭi-prahārādibhir deha-vyathādīnaṃ duḥkhaṃ kiṃcid bhavaty eva ?",
    "GE07bhg4c12u:537": " tatrāha sama-duḥkha-sukham /",
    "GE07bhg4c12u:538": " yad uktaṃ bhagavatā candrārdha-śekhareṇa -",
    "GE07bhg4c12u:539": " nārāyaṇa-parāḥ sarve na kutaścana bibhyati /",
    "GE07bhg4c12u:540": " svargāpavarga-narakeṣv api tulyārtha-darśinaḥ // [BhP 6.17.28] iti /",
    "GE07bhg4c12u:541": " sukha-duḥkhayoḥ sāmyaṃ sama-darśitvam /",
    "GE07bhg4c12u:542": " tac ca mama prārabdha-phalam idam avśya-bhogyam iti bhāvanā-mayam /",
    "GE07bhg4c12u:543": " sāmye 'pi sahiṣṇuvaiva duḥkhaṃ sahyata ity āha kṣamī kṣamavān /",
    "GE07bhg4c12u:544": " kṣam sahane dhātuḥ /",
    "GE07bhg4c12u:545": " nanv etādṛśasya bhaktasya jīvikā kathaṃ sidhyet ?",
    "GE07bhg4c12u:546": " tatrāha santuṣṭaḥ /",
    "GE07bhg4c12u:547": " yadṛcchopasthite kiṃcid yatnopasthite vā bhakṣya-vastuni santuṣṭaḥ /",
    "GE07bhg4c12u:548": " nanu sama-duḥkha-sukham ity uktam /",
    "GE07bhg4c12u:549": " tat kathaṃ svabhakṣam ālakṣya santuṣṭa iti tatrāha satataṃ yogī bhakti-yoga-yukto bhakti-siddhārtham iti bhāvaḥ / yad uktaṃ-",
    "GE07bhg4c12u:550": " āhārārthaṃ yatataiva yuktaṃ tat-prāṇa-dhāraṇam /",
    "GE07bhg4c12u:551": " tattvaṃ vimṛśyate tena tad vijñāya paraṃ vrajet // iti /",
    "GE07bhg4c12u:552": " kiṃ ca deivād aprāpta-bhaikṣyo 'pi yatātmā saṃyata-cittaḥ kṣobha-rahita ity arthaḥ /",
    "GE07bhg4c12u:553": " daivāc citta-kṣobhe saty api tad-upaśamārtham aṣṭāṅga-yogābhyāsādikaṃ naiva karotīty āha dṛḍha-niścayo 'nanya-bhaktir eva me kartavyeti niścayas tasya na śithilībhavatīty arthaḥ /",
    "GE07bhg4c12u:554": " sarvatra hetuḥ mayy arpita-mano-buddhir mat-smaraṇa-manana-parāyaṇa ity arthaḥ /",
    "GE07bhg4c12u:555": " īdṛśo bhaktas tu me priyo mām atiprīṇayatīty arthaḥ //13-14//",
    "GE07bhg4c12u:556": " baladevaḥ - evam ekānti-bhaktān pariniṣṭhitādīn anekānti-bhaktān saniṣṭhāṃś ca tat-tat-sādhana-bhedair upavarṇya teṣāṃ sarvoparañjakān guṇān vidadhāti adveṣṭeti saptabhiḥ /",
    "GE07bhg4c12u:557": " sarva-bhūtānām adveṣṭā dveṣaṃ kurvatsv api teṣu mat-prārabhdānuguṇa-pareśa-preritāny amūni mahyaṃ dviṣantīti dveṣa-śūnyaḥ /",
    "GE07bhg4c12u:558": " pareśādhiṣṭhānāny amūnīti teṣu maitraḥ snigdhaḥ /",
    "GE07bhg4c12u:559": " kenacin nimittena khinneṣu mābhūd eṣāṃ kheda iti karuṇaḥ /",
    "GE07bhg4c12u:560": " dehādiṣu nirmamaḥ prakṛter amī vikārā na mameti teṣu mamatā-śūnyaḥ /",
    "GE07bhg4c12u:561": " nirahaṅkāras teṣv ātmābhimāna-rahitaḥ /",
    "GE07bhg4c12u:562": " sama-duḥkha-sukhaḥ sukhe sati harṣeṇa duḥkhe sati udvegena cāvyākulaḥ /",
    "GE07bhg4c12u:563": " yataḥ kṣamī tat-tat-sahiṣṇuḥ /",
    "GE07bhg4c12u:564": " satataṃ santuṣṭo lābhe 'lābhe ca prasanna-cittaḥ /",
    "GE07bhg4c12u:565": " yato yogī gurūpadiṣṭopāya-niṣṭhaḥ",
    "GE07bhg4c12u:566": " / yatātmā vijitendriya-vargaḥ /",
    "GE07bhg4c12u:567": " dṛḍha-niścayo dṛḍhaḥ kutarkair abhibhavitum aśakyatayā sthiro niścayo hareḥ kiṅkaro 'smīti adhyavasāyo yasya saḥ /",
    "GE07bhg4c12u:568": " ato mayy arpita-mano-buddhiḥ /",
    "GE07bhg4c12u:569": " evaṃ-bhūto yo mad-bhaktaḥ sa me priyaḥ prīti-kartā //13-14//",
    "GE07bhg4c12u:570": " BhG 12.15",
    "GE07bhg4c12u:571": " yasmān nodvijate loko lokān nodvijate ca yaḥ /",
    "GE07bhg4c12u:572": " harṣāmarṣa-bhayodvegair mukto yaḥ sa ca me priyaḥ //15//",
    "GE07bhg4c12u:573": " śrīdharaḥ - kiṃ ca yasmād iti /",
    "GE07bhg4c12u:574": " yasmāt sakāśāl loko jano nodvijate bhaya-śaṅkayā saṃkṣobhaṃ na prāpnoti /",
    "GE07bhg4c12u:575": " yaś ca lokān nodvijate /",
    "GE07bhg4c12u:576": " yaś ca svābhāvikair harṣādibhir yuktaḥ /",
    "GE07bhg4c12u:577": " tatra harṣaḥ svasyeṣṭa-lābha utsāhaḥ /",
    "GE07bhg4c12u:578": " amarṣaḥ parasya lābhe 'sahanam /",
    "GE07bhg4c12u:579": " bhayaṃ trāsaḥ /",
    "GE07bhg4c12u:580": " udvego bhayādi-nimittaś citta-kṣobhaḥ /",
    "GE07bhg4c12u:581": " etair vimukto yo mad-bhaktaḥ sa ca me priyaḥ //15//",
    "GE07bhg4c12u:582": " madhusūdanaḥ - punas tasyaiva viśeṣaṇāni yasmād iti /",
    "GE07bhg4c12u:583": " yasmāt sarva-bhūtābhaya-dāyinaḥ saṃnyāsino hetor nodvijate na santapyate loko yaḥ kaścid api janaḥ /",
    "GE07bhg4c12u:584": " tathā lokān niraparādhodvejanaika-vratāt khala-janān nodvijate ca yaḥ /",
    "GE07bhg4c12u:585": " advaita-darśitvāt parama-kāruṇikatvena kṣamā-śīlatvāc ca /",
    "GE07bhg4c12u:586": " kiṃ ca harṣaḥ svasya priya-lābhe romāñcāśru-pātādi-hetur ānandābhivyañjakaś citta-vṛtti-viśeṣaḥ /",
    "GE07bhg4c12u:587": " amarṣaḥ parotkarṣāsahana-rūpaś citta-vṛtti-viśeṣaḥ /",
    "GE07bhg4c12u:588": " bhayaṃ vyāghrādi-darśanādhīnaś citta-vṛtti-viśeṣas trāsaḥ /",
    "GE07bhg4c12u:589": " udvega ekākī kathaṃ vijane sarva-parigraha-śūnyo jīviṣyāmīty evaṃvidho vyākulatā-rūpaś citta-vṛtti-viśeṣas tair harṣāmarṣa-bhayodvegair mukto yaḥ /",
    "GE07bhg4c12u:590": " advaita-darśitayā tad-ayogyatvena tair eva svayaṃ parityakto na tu teṣāṃ tyāgāya svayaṃ vyāpṛta iti yāvat",
    "GE07bhg4c12u:591": " / tena mad-bhakta ity anukṛṣyate /",
    "GE07bhg4c12u:592": " īdṛśo mad-bhakto yaḥ sa me priya iti pūrvavat //15//",
    "GE07bhg4c12u:593": " viśvanāthaḥ --- kiṃ ca yasyāsti bhaktir bhagavaty akiṃcanā sarvair guṇais tatra samāsate",
    "GE07bhg4c12u:594": " surāḥ [BhP 5.18.12] ity-ādy-ukter mat-prīti-janakā anye 'pi guṇā mad-bhaktyā muhur",
    "GE07bhg4c12u:595": " abhyastayā svata evotpadyante,",
    "GE07bhg4c12u:596": " tān api tvaṃ śṛṇv ity āha /",
    "GE07bhg4c12u:597": " yasmād iti pañcabhiḥ /",
    "GE07bhg4c12u:598": " harṣādibhIḥ prākṛtair harṣāmarṣa-bhayodvegair mukta ity ādinoktān api kāṃścid guṇān durlabhatva-jñāpanārthaṃ punar āha yo na hṛṣyatīti //15//",
    "GE07bhg4c12u:599": " baladevaḥ - yasmāl lokaḥ ko 'pi jano nodvijate bhaya-śaṅkayā kṣobhaṃ na labhate /",
    "GE07bhg4c12u:600": " yaḥ kāruṇikatvāj janodvejakaṃ karma na karoti /",
    "GE07bhg4c12u:601": " lokāc ca yo nodvijate sarvāvirodhitva-viniścayād yad-udvejakaṃ karma loko na karoti /",
    "GE07bhg4c12u:602": " yaś ca harṣādibhiḥ kartṛbhir mukto,",
    "GE07bhg4c12u:603": " na tu teṣāṃ mocane svayaṃ vyāpārī /",
    "GE07bhg4c12u:604": " atigambhīrātma-rati-nimagnatvāt tat-sparśenāpi rahita ity arthaḥ /",
    "GE07bhg4c12u:605": " tatra sva-bhogyāgamotsāho harṣaḥ,",
    "GE07bhg4c12u:606": " para-bhogyāgamāsahanam amarṣaḥ /",
    "GE07bhg4c12u:607": " duṣṭa-sattva-darśanādhīno vitrāsaḥ bhayam /",
    "GE07bhg4c12u:608": " kathaṃ nirudyamasya mama jīvanam iti vikṣobhas tūdvegaḥ /",
    "GE07bhg4c12u:609": " etāś catasraś citta-vṛttayaḥ //15//",
    "GE07bhg4c12u:610": " BhG 12.16",
    "GE07bhg4c12u:611": " anapekṣaḥ śucir dakṣa udāsīno gata-vyathaḥ /",
    "GE07bhg4c12u:612": " sarvārambha-parityāgī yo mad-bhaktaḥ sa me priyaḥ //16//",
    "GE07bhg4c12u:613": " śrīdharaḥ - kiṃ ca anapekṣa iti /",
    "GE07bhg4c12u:614": " anapekṣo yadṛcchayopasthite 'py arthe nispṛhaḥ /",
    "GE07bhg4c12u:615": " śucir bāhyābhyantara-śauca-sampannaḥ /",
    "GE07bhg4c12u:616": " dakṣo 'nalasaḥ /",
    "GE07bhg4c12u:617": " udāsīnaḥ pakṣapāta-rahitaḥ /",
    "GE07bhg4c12u:618": " gata-vyatha ādhi-śūnyaḥ /",
    "GE07bhg4c12u:619": " sarvān dṛṣṭādṛṣṭārthān ārambhānudyamān parityaktuṃ śīlaṃ yasya saḥ /",
    "GE07bhg4c12u:620": " evaṃ-bhūtaḥ san yo mad-bhaktaḥ sa me priyaḥ //16//",
    "GE07bhg4c12u:621": " madhusūdanaḥ - kiṃ ca anapekṣa iti /",
    "GE07bhg4c12u:622": " nirapekṣaḥ sarveṣu bhogopakaraṇeṣu yadṛcchopanīteṣv api niḥspṛhaḥ /",
    "GE07bhg4c12u:623": " śuci-bāhyābhyantara-śauca-sampannaḥ /",
    "GE07bhg4c12u:624": " dakṣa upasthiteṣu jñātavyeṣu kartavyeṣu ca sadya eva jñātuṃ kartuṃ ca samarthaḥ /",
    "GE07bhg4c12u:625": " udāsīno na kasyacin mitrādeḥ pakṣaṃ bhajate yaḥ /",
    "GE07bhg4c12u:626": " gata-vyathaḥ parais tāḍyamānasyāpi gatā notpannā vyathā pīḍā yasya saḥ /",
    "GE07bhg4c12u:627": " utpannāyām api vyathāyām apakarṛṣv anapakartṛtvaṃ kṣamitvam /",
    "GE07bhg4c12u:628": " vyathā-kāraṇeṣu satsv apy anutpanna-vyathatvaṃ gata-gata-vyathatvam iti bhedaḥ /",
    "GE07bhg4c12u:629": " aihikāmuṣmika-phalāni sarvāṇi karmāṇi sarvārambhās tān parityaktuṃ śīlaṃ yasya sa sarvārambha-parityāgī sannyāsī yo mad-bhaktaḥ sa me priyaḥ",
    "GE07bhg4c12u:630": " viśvanāthaḥ --- anapekṣo vyavahārika-kāryāpekṣā-rahita udāsīno vyavahārika-lokeṣv anāsaktaḥ /",
    "GE07bhg4c12u:631": " sarvān vyavahārikān dṛṣṭādṛṣṭārthāṃs tathā pāramārthikān api kāṃścit śāstrādhyāpanādīn ārambhān udyamān parihartuṃ śīlaṃ yasya saḥ //16//",
    "GE07bhg4c12u:632": " baladevaḥ - anapekṣaḥ svayam āgate 'pi bhogye nispṛhaḥ /",
    "GE07bhg4c12u:633": " śucir bāhyābhyantara-pāvitryavān /",
    "GE07bhg4c12u:634": " dakṣaḥ sva-śāstrārtha-vimarśa-samarthaḥ /",
    "GE07bhg4c12u:635": " udāsīnaṃu para-pakṣāgrāhī /",
    "GE07bhg4c12u:636": " gata-vyatho 'pakṛto 'py ādhi-śūnyaḥ /",
    "GE07bhg4c12u:637": " sarvārambha-parityāgī sva-bhakti-pratīpākhilodyama-rahitaḥ //16//",
    "GE07bhg4c12u:638": " BhG 12.17",
    "GE07bhg4c12u:639": " yo na hṛṣyati na dveṣṭi na śocati na kāṅkṣati /",
    "GE07bhg4c12u:640": " śubhāśubha-parityāgī bhaktimān yaḥ sa me priyaḥ //17//",
    "GE07bhg4c12u:641": " śrīdharaḥ - kiṃ ca ya iti /",
    "GE07bhg4c12u:642": " priyaṃ prāpya yo na hṛṣyati /",
    "GE07bhg4c12u:643": " apriyaṃ prāpya yo na dveṣṭi /",
    "GE07bhg4c12u:644": " iṣṭārtha-nāśe sati yo na śocati /",
    "GE07bhg4c12u:645": " aprāptam arthaṃ yo na kāṅkṣati /",
    "GE07bhg4c12u:646": " śubhāśubhe puṇya-pāpe parityaktuṃ śīlaṃ yasya saḥ /",
    "GE07bhg4c12u:647": " evaṃ-bhūto bhūtvā yo mad-bhaktimān sa me priyaḥ //17//",
    "GE07bhg4c12u:648": " madhusūdanaḥ - kiṃ ca ya iti /",
    "GE07bhg4c12u:649": " sama-duḥkha-sukha ity etad vivṛṇoti /",
    "GE07bhg4c12u:650": " yo na hṛṣyatīṣṭa-prāptau,",
    "GE07bhg4c12u:651": " na dveṣṭi aniṣṭa-prāptau na śocati prāpteṣṭa-viyoge /",
    "GE07bhg4c12u:652": " na kāṅkṣati aprāpteṣṭa-yoge /",
    "GE07bhg4c12u:653": " sarvārambha-parityāgīty etad vivṛṇoti śubhāśubhe sukha-sādhana-duḥkha-sādhane karmaṇī parityaktuṃ śīlam asyeti śubhāśubha-parityāgī bhaktimān yaḥ sa me priyaḥ //17//",
    "GE07bhg4c12u:654": " viśvanāthaḥ --- Nothing.",
    "GE07bhg4c12u:655": " baladevaḥ - yaḥ priyaṃ putra-śiṣyādi prāpya na hṛṣyati /",
    "GE07bhg4c12u:656": " apriyaṃ tat prāpya tatra na dveṣṭi /",
    "GE07bhg4c12u:657": " priye tasmin vinaṣṭe na śocati /",
    "GE07bhg4c12u:658": " aprāptam tan nākāṅkṣati /",
    "GE07bhg4c12u:659": " śubhaṃ puṇyam aśubhaṃ pāpaṃ tad-ubhayaṃ pratibandhakatva-sāmyāt parityaktuṃ śīlaṃ yasya saḥ //17//",
    "GE07bhg4c12u:660": " BhG 12.18-19",
    "GE07bhg4c12u:661": " samaḥ śatrau ca mitre ca tathā mānāpamānayoḥ /",
    "GE07bhg4c12u:662": " śītoṣṇa-sukha-duḥkheṣu samaḥ saṅga-vivarjitaḥ //18//",
    "GE07bhg4c12u:663": " tulya-nindā-stutir maunī saṃtuṣṭo yena kenacit /",
    "GE07bhg4c12u:664": " aniketaḥ sthira-matir bhaktimān me priyo naraḥ //19//",
    "GE07bhg4c12u:665": " śrīdharaḥ - kiṃ ca sama iti /",
    "GE07bhg4c12u:666": " śatrau ca mitre ca sama eka-rūpaḥ /",
    "GE07bhg4c12u:667": " mānāpamānayor api tathā sama eva /",
    "GE07bhg4c12u:668": " harṣa-viṣāda-śūnya ity arthaḥ /",
    "GE07bhg4c12u:669": " śītoṣṇayoḥ sukha-duḥkhayoś ca samaḥ /",
    "GE07bhg4c12u:670": " saṅga-vivarjitaḥ kvacid apy anāsaktaḥ //18//",
    "GE07bhg4c12u:671": " kiṃ ca tulya-nindā-stutir iti /",
    "GE07bhg4c12u:672": " tulyā nindā-stutiś ca yasya saḥ /",
    "GE07bhg4c12u:673": " maunī saṃyata-vāk /",
    "GE07bhg4c12u:674": " yena kenacit yathā-labdhena saṃtuṣṭaḥ /",
    "GE07bhg4c12u:675": " aniketo niyatāvāsa-śūnyaḥ /",
    "GE07bhg4c12u:676": " sthira-matir vyavasthita-cittaḥ /",
    "GE07bhg4c12u:677": " evaṃ-bhūto bhaktimān yaḥ sa naro mama priyaḥ //19//",
    "GE07bhg4c12u:678": " madhusūdanaḥ - kiṃ ca sama iti /",
    "GE07bhg4c12u:679": " pūrvasyaiva prapañcaḥ /",
    "GE07bhg4c12u:680": " saṅga-vivarjitaś cetanācetana-sarva-viṣaya-śobhanādhyāsa-rahitaḥ /",
    "GE07bhg4c12u:681": " sarvadā harṣa-viṣāda-śūnya ity arthaḥ / spaṣṭam //18//",
    "GE07bhg4c12u:682": " kiṃ ca tulya-nindā-stutir iti /",
    "GE07bhg4c12u:683": " nindā doṣa-kathanam /",
    "GE07bhg4c12u:684": " stutir guṇa-kathanam /",
    "GE07bhg4c12u:685": " te duḥkha-sukhājanakatayā tulye yasya sa tathā /",
    "GE07bhg4c12u:686": " maunī saṃyata-vāk /",
    "GE07bhg4c12u:687": " nanu śarīra-yātrā-nirvāhāya vāg-vyāpāro 'pekṣita eva nety āha saṃtuṣṭo nivṛtta-spṛhaḥ /",
    "GE07bhg4c12u:688": " kiṃ ca -- aniketo niyata-nivāsa-rahitaḥ /",
    "GE07bhg4c12u:689": " sthirā paramārtha-vastu-viṣayā matir yasya sa sthira-matiḥ /",
    "GE07bhg4c12u:690": " īdṛśo yo bhaktimān sa me priyo naraḥ /",
    "GE07bhg4c12u:691": " atra punaḥ punar bhakter upādānaṃ bhaktir evāpavargasya puṣkalaṃ kāraṇam iti draḍhayitum //19//",
    "GE07bhg4c12u:692": " viśvanāthaḥ --- aniketaḥ prākṛta-svāspadāsakti-śūnyaḥ //18-19//",
    "GE07bhg4c12u:693": " baladevaḥ - samaḥ śatrau ceti sphuṭārthaḥ /",
    "GE07bhg4c12u:694": " saṅga-varjitaḥ kusaṅga-śūnyaḥ /",
    "GE07bhg4c12u:695": " tulyeti nindayā duḥkhaṃ stutyā sukhaṃ ca yo na vindati /",
    "GE07bhg4c12u:696": " maunī yata-vāk sveṣṭa-manana-śīlo vā /",
    "GE07bhg4c12u:697": " yena kenacid adṛṣṭākṛṣṭena rukṣeṇa snigdhena vānnādinā santuṣṭaḥ /",
    "GE07bhg4c12u:698": " aniketo niyata-nivāsa-rahito niketa-moha-śūnyo vā /",
    "GE07bhg4c12u:699": " sthira-matir niścita-jñānaḥ /",
    "GE07bhg4c12u:700": " eṣv adveṣṭety ādiṣu saptasu yeṣu guṇānāṃ punar apy abhidhānaṃ tat teṣām atidaurlabhya-jñāpanārtham ity adoṣaḥ /",
    "GE07bhg4c12u:701": " san-niṣṭhādīnāṃ tri-vidhānāṃ bhaktānāṃ sambhūya sthitā ete 'dveṣṭṛtvādayo dharmā yathā-sambhava-tāratamyenaiva sudhībhiḥ saṅgamanīyāḥ //18-19//",
    "GE07bhg4c12u:702": " BhG 12.20",
    "GE07bhg4c12u:703": " ye tu dharmyāmṛtam idaṃ yathoktaṃ paryupāsate /",
    "GE07bhg4c12u:704": " śraddadhānā mat-paramā bhaktās te 'tīva me priyāḥ //20//",
    "GE07bhg4c12u:705": " śrīdharaḥ : uktaṃ dharma-jātaṃ sapahalam upasaṃharati ye tv iti /",
    "GE07bhg4c12u:706": " yathoktam ukta-prakāram /",
    "GE07bhg4c12u:707": " dharma evāmṛtam /",
    "GE07bhg4c12u:708": " amṛtatva-sādhanatvāt /",
    "GE07bhg4c12u:709": " dharmyāmṛtam iti kecit paṭhanti /",
    "GE07bhg4c12u:710": " ye tad upāsate 'nutiṣṭhanti śraddhāṃ kurvantaḥ /",
    "GE07bhg4c12u:711": " mat-parāś ca santaḥ /",
    "GE07bhg4c12u:712": " mad-bhaktās te 'tīva me priyā iti //20//",
    "GE07bhg4c12u:713": " duḥkham avyakta-vartmaiva tad-bahu-vighnam ato budhaḥ /",
    "GE07bhg4c12u:714": " sukhaṃ kṛṣṇa-padāmbhojaṃ bhakti-sat-pathavān bhajet //",
    "GE07bhg4c12u:715": " iti śrī-śrīdhara-svāmi-kṛtāyāṃ bhagavad-gītā-ṭīkāyāṃ subodhinyāṃ",
    "GE07bhg4c12u:716": " bhakti-yogo nāma dvādaśo 'dhyāyaḥ // //12//",
    "GE07bhg4c12u:717": " madhusūdanaḥ :",
    "GE07bhg4c12u:718": " adveṣṭety ādinākṣaropāsakādīnāṃ jīvanmuktānāṃ saṃnyāsināṃ lakṣaṇa-bhūtaṃ svabhāva-siddhaṃ dharma-jāta-muktam /",
    "GE07bhg4c12u:719": " yathoktaṃ vārtike -",
    "GE07bhg4c12u:720": " utpannātmāvabodhasya hy adveṣṭṛtvādayo guṇāḥ /",
    "GE07bhg4c12u:721": " ayatnato bhavanty eva na tu sādhana-rūpiṇaḥ // iti /",
    "GE07bhg4c12u:722": " etad eva ca purā sthita-prajña-lakṣaṇa-rūpeṇābhihitam /",
    "GE07bhg4c12u:723": " tad idaṃ dharma-jātaṃ prayatnena sampādyamānaṃ mumukṣor mokṣa-sādhanaṃ bhavatīti pratipādayann upasaṃharati ye tv iti /",
    "GE07bhg4c12u:724": " ye tu saṃnyāsino mumukṣavo dharmāmṛtaṃ dharma-rūpam amṛta-sādhanatvād amṛtavad āsvādyatvād",
    "GE07bhg4c12u:725": " vedaṃ yathoktam adveṣṭā sarva-bhūtānām ity ādinā pratipāditaṃ paryupāsate 'nutiṣṭhanti",
    "GE07bhg4c12u:726": " prayatnena śraddadhānāḥ santo mat-paramā ahaṃ bhagavān akṣarātmā vāsudeva eva paramaḥ",
    "GE07bhg4c12u:727": " prāptavyo niratiśayā gatir yeṣāṃ te mat-paramā bhaktā māṃ nirupādhikaṃ brahma bhajamānās",
    "GE07bhg4c12u:728": " te 'tīva me priyāḥ /",
    "GE07bhg4c12u:729": " priyo hi jñānino 'tyartham ahaṃ sa ca mama priyaḥ iti pūrva-sūcitasyāyam upasaṃhāraḥ /",
    "GE07bhg4c12u:730": " yasmād dharmāmṛtam idaṃ śraddhayānutiṣṭhan bhagavato viṣṇoḥ parameśvarasyātīva priyo",
    "GE07bhg4c12u:731": " bhavati tasmād idaṃ jñānavataḥ svabhāva-siddhatayā lakṣaṇam api mumukṣuṇātma-tattva-jijñāsunātma-jñānopāyatvena",
    "GE07bhg4c12u:732": " yatnād anuṣṭheyaṃ viṣṇoḥ paramaṃ padaṃ jigamiṣuṇeti vākyārthaḥ /",
    "GE07bhg4c12u:733": " tad evaṃ sopādhika-brahmābhidhyāna-paripākān nirupādhikaṃ brahmānusandadhānasyādveṣṭṛtvādi-dharma-viśiṣṭasya",
    "GE07bhg4c12u:734": " mukhyasyādhikāriṇaḥ śravaṇa-manana-nididhyāsanāny āvartayato vedānta-vākyārtha-tattva-sākṣātkāra-sambhavāt",
    "GE07bhg4c12u:735": " tato mukty-upapater mukti-hetu-vedānta-mahāvākyārthānvaya-yogyas tat-padārtho 'nusandheya",
    "GE07bhg4c12u:736": " iti madhyamena ṣaṭkena siddham //20 //",
    "GE07bhg4c12u:737": " iti śrīmat-paramahaṃsa-parivrājakācārya-śrī-viśveśvara-sarasvatī-pāda-",
    "GE07bhg4c12u:738": " śiṣya-śrī-madhusūdana-sarasvatī-viracitāyāṃ śrīmad-bhagavad-gītā-gūḍhārtha-dīpikāyām bhakti-yogo nāma dvādaśo 'dhyāyaḥ // //12//",
    "GE07bhg4c12u:739": " viśvanāthaḥ :",
    "GE07bhg4c12u:740": " uktavān bahuvidha-svabhakta-niṣṭhān dharmān upasaṃharan kārtsnyenaital-lipsūnāṃ tac-chravaṇa-vicāraṇādi-phalam āha ye tv iti /",
    "GE07bhg4c12u:741": " ete bhakty-uttha-śānty-uttha-dharmā na prākṛtā guṇāḥ bhaktyā tuṣyati kṛṣṇo na guṇaiḥ ity ukta-koṭitaḥ /",
    "GE07bhg4c12u:742": " tu bhinnopakrame ukta-lakṣaṇā bhaktā ekaika-susvabhāva-niṣṭhāḥ /",
    "GE07bhg4c12u:743": " ete tu tat-tat-sarva-sal-lakṣaṇepsavaḥ sādhakā api tebhyaḥ siddhebhyo 'pi śreṣṭhāḥ /",
    "GE07bhg4c12u:744": " ataevāteti padam //20//",
    "GE07bhg4c12u:745": " sarva-śreṣṭhā sukha-mayī sarva-sādhya-susādhikā /",
    "GE07bhg4c12u:746": " bhaktir evādbhuta-guṇety adhyāyārtho nirūpitaḥ //",
    "GE07bhg4c12u:747": " nimba-drākṣe iva jñāna-bhaktī yadyapi darśite /",
    "GE07bhg4c12u:748": " ādīyete tad apy ete tat-tad-āsvāda-lobhibhiḥ //",
    "GE07bhg4c12u:749": " iti sārārtha-varṣiṇyāṃ harṣiṇyāṃ bhakta-cetasām /",
    "GE07bhg4c12u:750": " gītāsu dvādaśo 'dhyāyaḥ saṅgataḥ saṅgataḥ satām //12//",
    "GE07bhg4c12u:751": " baladevaḥ : ukta-bhakti-yogam upasaṃharan tasmin niṣṭhā-phalam āha ye tv iti /",
    "GE07bhg4c12u:752": " ye bhaktā yathoktaṃ mayy āveśya mano ye mām ity ādibhir yathā-gatam idaṃ dharmāmṛtaṃ paryupāsate /",
    "GE07bhg4c12u:753": " prāpyaṃ mām iva prāpakaṃ tat samāśrayanti /",
    "GE07bhg4c12u:754": " śraddadhānā bhakti-śraddhā-lavo mat-paramā man-niratās te mamātīva priyā bhavanti //20//",
    "GE07bhg4c12u:755": " vaśaḥ svaika-juṣāṃ kṛṣṇaḥ sva-bhakty-eka-juṣāṃ tu saḥ /",
    "GE07bhg4c12u:756": " prītyaivātivaśaḥ śrīmān iti dvādaśa-nirṇayaḥ //",
    "GE07bhg4c12u:757": " iti śrīmad-bhagavad-gītopaniṣad-bhāṣye ekādaśo 'dhyāyaḥ"
}