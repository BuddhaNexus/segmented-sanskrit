{
    "GV05svetugpu:0": " auṃ / saha nāv avatu /",
    "GV05svetugpu:1": " saha nau bhunaktu /",
    "GV05svetugpu:2": " saha vīryaṃ karavāvahai /",
    "GV05svetugpu:3": " tejasvi nāv adhītam astu /",
    "GV05svetugpu:4": " mā vidviṣāvahai /",
    "GV05svetugpu:5": " auṃ śāntiḥ śāntiḥ śāntiḥ",
    "GV05svetugpu:6": " prathamo 'dhyāyaḥ",
    "GV05svetugpu:7": " hariḥ oṃ brahma-vādino vadanti",
    "GV05svetugpu:8": " kiṃ kāraṇaṃ brahma kutaḥ sma jātā jīvāma kena kva ca saṃpratiṣṭhāḥ /",
    "GV05svetugpu:9": " adhiṣṭhitāḥ kena sukhetareṣu vartāmahe brahma-vido vyavasthām // SvetUp_1.1 //",
    "GV05svetugpu:10": " kālaḥ svabhāvo niyatir yadṛcchā bhūtāni yoniḥ puruṣa iti cintyā /",
    "GV05svetugpu:11": " saṃyoga eṣāṃ na tv ātma-bhāvād ātmāpy anīśaḥ sukha-duḥkha-hetoḥ // SvetUp_1.2 //",
    "GV05svetugpu:12": " te dhyāna-yogānugatā apaśyan devātma-śaktiṃ sva-guṇair nigūḍhām /",
    "GV05svetugpu:13": " yaḥ kāraṇāni nikhilāni tāni kālātma-yuktāny adhitiṣṭhaty ekaḥ // SvetUp_1.3 //",
    "GV05svetugpu:14": " tam eka-nemiṃ tri-vṛtaṃ ṣoḍaśāntaṃ śatārdhāraṃ viṃśati-pratyarābhiḥ /",
    "GV05svetugpu:15": " aṣṭakaiḥ ṣaḍbhir viśva-rūpaika-pāśaṃ tri-mārga-bhedaṃ dvi-nimittaika-moham // SvetUp_1.4 //",
    "GV05svetugpu:16": " pañca-sroto 'mbuṃ pañca-yony-ugra-vakrāṃ pañca-prāṇormiṃ pañca-buddhy-ādi-mūlām /",
    "GV05svetugpu:17": " pañcāvartāṃ pañca-duḥkhaugha-vegāṃ pañcāśad-bhedāṃ pañca-parvām adhīmaḥ // SvetUp_1.5 //",
    "GV05svetugpu:18": " sarvājīve sarva-saṃsthe bṛhante asmin haṃso bhrāmyate brahma-cakre /",
    "GV05svetugpu:19": " pṛthag ātmānaṃ preritāraṃ ca matvā juṣṭas tatas tenāmṛtatvam eti // SvetUp_1.6 //",
    "GV05svetugpu:20": " udgītam etat paramaṃ tu brahma tasmiṃs trayaṃ supratiṣṭhākṣaraṃ ca /",
    "GV05svetugpu:21": " atrāntaraṃ brahma-vido viditvā līnā brahmaṇi tat-parā yoni-muktāḥ // SvetUp_1.7 //",
    "GV05svetugpu:22": " saṃyuktam etat kṣaram akṣaraṃ ca vyaktāvyaktaṃ bharate viśvam īśaḥ /",
    "GV05svetugpu:23": " anīśaś cātmā badhyate bhoktṛ-bhāvāj jñātvā devaṃ mucyate sarva-pāśaiḥ // SvetUp_1.8 //",
    "GV05svetugpu:24": " jñājñau dvāv ajāv īśanīśāv ajā hy ekā bhoktṛ-bhogyārtha-yuktā /",
    "GV05svetugpu:25": " anantaś cātmā viśva-rūpo hy akartā trayaṃ yadā vindate brahmam etat // SvetUp_1.9 //",
    "GV05svetugpu:26": " kṣaraṃ pradhānam amṛtākṣaraṃ haraḥ kṣarātmānāv īśate deva ekaḥ /",
    "GV05svetugpu:27": " tasyābhidhyānād yojanāt tattva-bhāvād bhūyaś cānte viśva-māyā-nivṛttiḥ // SvetUp_1.10 //",
    "GV05svetugpu:28": " jñātvā devaṃ sarva-pāśāpahāniḥ kṣīṇaiḥ kleśair janma-mṛtyu-prahāṇiḥ /",
    "GV05svetugpu:29": " tasyābhidhyānāt tṛtīyaṃ deha-bhede viśvaiśvaryaṃ kevala āpta-kāmaḥ // SvetUp_1.11 //",
    "GV05svetugpu:30": " etaj jñeyaṃ nityam evātma-saṃsthaṃ nātaḥ paraṃ veditavyaṃ hi kiñcit /",
    "GV05svetugpu:31": " bhoktā bhogyaṃ preritāraṃ ca matvā sarvaṃ proktaṃ trividhaṃ brahmam etat // SvetUp_1.12 //",
    "GV05svetugpu:32": " vahner yathā yoni-gatasya mūrtir na dṛśyate naiva ca liṅga-nāśaḥ /",
    "GV05svetugpu:33": " sa bhūya evendhana-yoni-gṛhyas tad vobhayaṃ vai praṇavena dehe // SvetUp_1.13 //",
    "GV05svetugpu:34": " sva-deham araṇiṃ kṛtvā praṇavaṃ cottarāraṇim /",
    "GV05svetugpu:35": " dhyāna-nirmathanābhyāsād devaṃ paśyan nigūḍhavat // SvetUp_1.14 //",
    "GV05svetugpu:36": " tileṣu tailaṃ dadhanīva sarpir āpaḥ srotaḥsv araṇīṣu cāgniḥ /",
    "GV05svetugpu:37": " evam ātmātmani gṛhyate 'sau satyenainaṃ tapasā yo 'nupaśyati // SvetUp_1.15 //",
    "GV05svetugpu:38": " sarva-vyāpinam ātmānaṃ kṣīre sarpir ivārpitam /",
    "GV05svetugpu:39": " ātma-vidyā-tapo-mūlaṃ tad brahmopaniṣat param // SvetUp_1.16 //",
    "GV05svetugpu:40": " tad brahmopaniṣat param",
    "GV05svetugpu:41": " iti prathamo 'dhyāyaḥ",
    "GV05svetugpu:42": " dvitīyo 'dhyāyaḥ",
    "GV05svetugpu:43": " yuñjānaḥ prathamaṃ manas- tattvāya savitā dhiyaḥ /",
    "GV05svetugpu:44": " agner jyotir nicāyya pṛthivyā adhyābharat [*1] // SvetUp_2.1 //",
    "GV05svetugpu:45": " [*1] This mantra is also found in Yajurveda 11.1.",
    "GV05svetugpu:46": " yuktena manasā vayaṃ devasya savituḥ save /",
    "GV05svetugpu:47": " suvargeyāya śaktyā [*2] ... // SvetUp_2.2 //",
    "GV05svetugpu:48": " [*2] This mantra is also found in Yajurveda 11.2.",
    "GV05svetugpu:49": " yuktvāya manasā devān suvaryato dhiyā divam /",
    "GV05svetugpu:50": " bṛhaj jyotiḥ kariṣyataḥ savitā prasuvāti tān [*3] // SvetUp_2.3 //",
    "GV05svetugpu:51": " [*3] This mantra is also found in Yajurveda 11.3",
    "GV05svetugpu:52": " yuñjate mana uta yuñjate dhiyo viprā viprasya bṛhato vipaścitaḥ /",
    "GV05svetugpu:53": " vi hotrā dadhe vayunāvid eka inmahī devasya savituḥ pariṣṭutiḥ [*4] // SvetUp_2.4 //",
    "GV05svetugpu:54": " [*4] This mantra is also found in Yajurveda 11.4, 5.14, and Rigveda 5.81.1.",
    "GV05svetugpu:55": " yuje vāṃ brahma pūrvyaṃ namobhir viśloka etu pathy eva sūreḥ /",
    "GV05svetugpu:56": " śṛṇvantu viśve amṛtasya putrā ā ye dhāmāni divyāni tasthuḥ [*5] // SvetUp_2.5 //",
    "GV05svetugpu:57": " [*5] This mantra is also found in Yajurveda 11.5 and Rigveda 10.13.1.",
    "GV05svetugpu:58": " agnir yatrābhimathyate vāyur yatrādhirudhyate /",
    "GV05svetugpu:59": " somo yatrātiricyate tatra sañjāyate manaḥ // SvetUp_2.6 //",
    "GV05svetugpu:60": " savitrā prasavena juṣeta brahma pūrvyam /",
    "GV05svetugpu:61": " yatra yoniṃ kṛṇavase na hi te pūrvam akṣipat // SvetUp_2.7 //",
    "GV05svetugpu:62": " trir unnataṃ sthāpya samaṃ śarīraṃ hṛdīndriyāṇi manasā sanniveśya /",
    "GV05svetugpu:63": " brahmoḍupena pratareta vidvān srotāṃsi sarvāṇi bhayāvahāni // SvetUp_2.8 //",
    "GV05svetugpu:64": " prāṇān prapīḍyeha saṃyukta-ceṣṭaḥ kṣīṇe prāṇe nāsikayocchvasīta /",
    "GV05svetugpu:65": " duṣṭāśva-yuktam iva vāham enaṃ vidvān mano dhārayetāpramattaḥ // SvetUp_2.9 //",
    "GV05svetugpu:66": " same śucau śarkarā-vahni-bālukā- vivarjite śabda-jalāśrayādibhiḥ /",
    "GV05svetugpu:67": " mano 'nukūle na tu cakṣu-pīḍane guhā-nivātāśrayaṇe prayojayet // SvetUp_2.10 //",
    "GV05svetugpu:68": " nīhāra-dhūmārkānilānalānāṃ khadyota-vidyut-sphaṭika-śaśīnām /",
    "GV05svetugpu:69": " etāni rūpāṇi puraḥ-sarāṇi brahmaṇy abhivyakti-karāṇi yoge // SvetUp_2.11 //",
    "GV05svetugpu:70": " pṛthivy-ap-tejo 'nila-khe samutthite pañcātmake yoga-guṇe pravṛtte /",
    "GV05svetugpu:71": " na tasya rogo na jarā na mṛtyuḥ prāptasya yogāgni-mayaṃ śarīram // SvetUp_2.12 //",
    "GV05svetugpu:72": " laghutvam ārogyam alolupatvaṃ varṇa-prasādaṃ svara-sauṣṭhavaṃ ca /",
    "GV05svetugpu:73": " gandhaḥ śubho mūtra-purīṣam alpaṃ yoga-pravṛttiṃ prathamāṃ vadanti // SvetUp_2.13 //",
    "GV05svetugpu:74": " yathaiva bimbaṃ mṛdayopaliptaṃ tejo-mayaṃ bhrājate tat sudhāntam /",
    "GV05svetugpu:75": " tad vātma-tattvaṃ prasamīkṣya dehī ekaḥ kṛtārtho bhavate vīta-śokaḥ // SvetUp_2.14 //",
    "GV05svetugpu:76": " yad ātma-tattvena tu brahma-tattvaṃ dīpopameneha yuktaḥ prapaśyet /",
    "GV05svetugpu:77": " ajaṃ dhruvaṃ sarva-tattvair viśuddhaṃ jñātvā devaṃ mucyate sarva-pāśaiḥ // SvetUp_2.15 //",
    "GV05svetugpu:78": " eṣa ha devaḥ pradiśo 'nu sarvāḥ pūrvo ha jātaḥ sa u garbhe antaḥ /",
    "GV05svetugpu:79": " sa eva jātaḥ sa janiṣyamāṇaḥ pratyaṅ janāṃs tiṣṭhati sarvato-mukhaḥ // SvetUp_2.16 //",
    "GV05svetugpu:80": " yo devo agnau yo 'psu yo viśvaṃ bhuvanam āviveśa /",
    "GV05svetugpu:81": " ya oṣadhīṣu yo vanaspatiṣu tasmai devāya namo namaḥ // SvetUp_2.17 //",
    "GV05svetugpu:82": " iti dvitīyo 'dhyāyaḥ",
    "GV05svetugpu:83": " tṛtīyo 'dhyāyaḥ",
    "GV05svetugpu:84": " ya eko jālavān īśata īśanībhiḥ sarvāṃl lokān īśata īśanībhiḥ /",
    "GV05svetugpu:85": " ya evaika udbhave sambhave ca ya etad vidur amṛtās te bhavanti // SvetUp_3.1 //",
    "GV05svetugpu:86": " eko hi rudro na dvitīyāya tasthur ya imāṃl lokān īśata īśanībhiḥ /",
    "GV05svetugpu:87": " pratyaṅ janāṃs tiṣṭhati sañcukocānta-kāle saṃsṛjya viśvā bhuvanāni gopāḥ // SvetUp_3.2 //",
    "GV05svetugpu:88": " viśvataś cakṣur uta viśvato-mukho viśvato-bāhur uta viśvatas-pāt /",
    "GV05svetugpu:89": " saṃ[*6] bāhubhyāṃ dhamati sampatatrair dyāv-ābhūmī janayan deva ekaḥ [*7] // SvetUp_3.3 //",
    "GV05svetugpu:90": " [*6] taṃ",
    "GV05svetugpu:91": " [*7] This mantra is also found in Yajurveda 17.19 and Rigveda 10.82.3.",
    "GV05svetugpu:92": " yo devānāṃ prabhavaś codbhavaś ca viśvādhipo rudro maharṣiḥ /",
    "GV05svetugpu:93": " hiraṇyagarbhaṃ janayāmāsa pūrvaṃ sa no buddhyā śubhayā saṃyunaktu // SvetUp_3.4 //",
    "GV05svetugpu:94": " yā te rudra śivā tanūr aghorāpāpa-kāśinī /",
    "GV05svetugpu:95": " tayā nas tanuvā śantamayā giriśantābhicākaśīhi [*8] // SvetUp_3.5 //",
    "GV05svetugpu:96": " [*8] Yajurveda 16.2.",
    "GV05svetugpu:97": " yābhiṣuṃ giriśanta haste bibharṣy astave /",
    "GV05svetugpu:98": " śivāṃ giritra tāṃ kuru mā hiṃsīḥ puruṣaṃ jagat [*9] // SvetUp_3.6 //",
    "GV05svetugpu:99": " [*9] Yajurveda 16.3.",
    "GV05svetugpu:100": " tataḥ paraṃ brahma paraṃ bṛhantaṃ yathānikāyaṃ sarva-bhūteṣu gūḍham /",
    "GV05svetugpu:101": " viśvasyaikaṃ pariveṣṭitāram īśaṃ taṃ jñātvāmṛtā bhavanti // SvetUp_3.7 //",
    "GV05svetugpu:102": " vedāham etaṃ puruṣaṃ mahāntam āditya-varṇaṃ tamasaḥ parastāt /",
    "GV05svetugpu:103": " tam eva viditvātimṛtyum eti nānyaḥ panthā vidyate 'yanāya [*10] // SvetUp_3.8 //",
    "GV05svetugpu:104": " [*10] Yajurveda 31.8.",
    "GV05svetugpu:105": " yasmāt paraṃ nāparam asti kiṃcid yasmān nāṇīyo na jyāyo 'sti kaścit /",
    "GV05svetugpu:106": " vṛkṣa iva stabdho divi tiṣṭhaty ekas tenedaṃ pūrṇaṃ puruṣeṇa sarvam // SvetUp_3.9 //",
    "GV05svetugpu:107": " tato yad uttarataraṃ tad arūpam anāmayam /",
    "GV05svetugpu:108": " ya etad vidur amṛtāste bhavanti athetare duḥkham evāpi yanti // SvetUp_3.10 //",
    "GV05svetugpu:109": " sarvānana-śiro-grīvaḥ sarva-bhūta-guhāśayaḥ /",
    "GV05svetugpu:110": " sarva-vyāpī sa bhagavāṃs tasmāt sarva-gataḥ śivaḥ // SvetUp_3.11 //",
    "GV05svetugpu:111": " mahān prabhur vai puruṣaḥ sattvasyaiṣa pravartakaḥ /",
    "GV05svetugpu:112": " sunirmalām imāṃ prāptim īśāno jyotir avyayaḥ // SvetUp_3.12 //",
    "GV05svetugpu:113": " aṅguṣṭha-mātraḥ puruṣo 'ntarātmā sadā janānāṃ hṛdaye sanniviṣṭaḥ /",
    "GV05svetugpu:114": " hṛdā manīṣo[*11] manasābhikḷpto ya etad vidur amṛtās te bhavanti // SvetUp_3.13 //",
    "GV05svetugpu:115": " [*11] manvīśo",
    "GV05svetugpu:116": " sahasra-śīrṣā puruṣaḥ sahasrākṣaḥ sahasra-pāt /",
    "GV05svetugpu:117": " sa bhūmiṃ viśvato vṛtvā- [a]tyatiṣṭhad daśāṅgulam // SvetUp_3.14 //",
    "GV05svetugpu:118": " puruṣa evedaṃ sarvaṃ yad bhūtaṃ yac ca bhavyam /",
    "GV05svetugpu:119": " utāmṛtatvasyeśāno yad annenātirohati [*12] // SvetUp_3.15 //",
    "GV05svetugpu:120": " [*12] Yajurveda 31.1-2, Rigveda 10.90.1-2. Atharva-veda 19.6.1,4.",
    "GV05svetugpu:121": " sarvataḥ pāṇi-pādaṃ tat sarvato 'kṣi-śiro-mukham /",
    "GV05svetugpu:122": " sarvataḥ śrutimal loke sarvam āvṛtya tiṣṭhati // SvetUp_3.16 //",
    "GV05svetugpu:123": " sarvendriya-guṇābhāsaṃ sarvendriya-vivarjitam /",
    "GV05svetugpu:124": " sarvasya prabhum īśānaṃ sarvasya śaraṇaṃ bṛhat[*13] // SvetUp_3.17 //",
    "GV05svetugpu:125": " [*13] suhṛt",
    "GV05svetugpu:126": " nava-dvāre pure dehī haṃso lelāyate bahiḥ /",
    "GV05svetugpu:127": " vaśī sarvasya lokasya sthāvarasya carasya ca // SvetUp_3.18 //",
    "GV05svetugpu:128": " apāṇi-pādo javano grahītā paśyaty acakṣuḥ sa śṛṇoty akarṇaḥ /",
    "GV05svetugpu:129": " sa vetti vedyaṃ na ca tasyāsti vettā tam āhur agryaṃ puruṣaṃ mahāntam // SvetUp_3.19 //",
    "GV05svetugpu:130": " aṇor aṇīyān mahato mahīyān ātmā guhāyāṃ nihito 'sya jantoḥ /",
    "GV05svetugpu:131": " tam akratuḥ paśyati vīta-śoko dhātuḥ prasādān mahimānam īśam [*14] // SvetUp_3.20 //",
    "GV05svetugpu:132": " [*14] See KaṭhaU 1.2.20.",
    "GV05svetugpu:133": " vedāham etam ajaraṃ purāṇaṃ sarvātmānaṃ sarva-gataṃ vibhutvāt /",
    "GV05svetugpu:134": " janma-nirodhaṃ pravadanti yasya brahma-vādino hi pravadanti nityam // SvetUp_3.21 //",
    "GV05svetugpu:135": " iti tṛtīyo 'dhyāyaḥ",
    "GV05svetugpu:136": " caturtho 'dhyāyaḥ",
    "GV05svetugpu:137": " ya eko 'varṇo bahudhā śakti-yogād varaṇān anekān nihitārtho dadhāti /",
    "GV05svetugpu:138": " vi caiti cānte viśvam ādau sa devaḥ sa no buddhyā śubhayā saṃyunaktu // SvetUp_4.1 //",
    "GV05svetugpu:139": " tad evāgnis tad ādityas tad vāyus tad u candramāḥ /",
    "GV05svetugpu:140": " tad eva śukraṃ tad brahma tad āpas tat prajāpatiḥ [*15] // SvetUp_4.2 //",
    "GV05svetugpu:141": " [*15] Yajurveda 32.1.",
    "GV05svetugpu:142": " tvaṃ strī pumān asi tvaṃ kumāra uta vā kumārī /",
    "GV05svetugpu:143": " tvaṃ jīrṇo daṇḍena vañcasi tvaṃ jāto bhavasi viśvato-mukhaḥ [*16] // SvetUp_4.3 //",
    "GV05svetugpu:144": " [*16] Atharva-veda 10.8.27.",
    "GV05svetugpu:145": " nīlaḥ pataṅgo harito lohitākṣas taḍid-garbha ṛtavaḥ samudrāḥ /",
    "GV05svetugpu:146": " anādimat tvaṃ vibhutvena vartase yato jātāni bhuvanāni viśvā // SvetUp_4.4 //",
    "GV05svetugpu:147": " ajām ekāṃ lohita-śukla-kṛṣṇāṃ bahvīḥ prajāḥ sṛjamānāṃ sa-rūpāḥ /",
    "GV05svetugpu:148": " ajo hy eko juṣamāṇo 'nuśete jahāty enāṃ bhukta-bhogām ajo 'nyaḥ // SvetUp_4.5 //",
    "GV05svetugpu:149": " dvā suparṇā sayujā sakhāyā samānaṃ vṛkṣaṃ pariṣasvajāte /",
    "GV05svetugpu:150": " tayor anyaḥ pippalaṃ svādv atty anaśnann anyo abhicākaśīti [*17] // SvetUp_4.6 //",
    "GV05svetugpu:151": " [*17] Atharva-veda 9.14.20, Rigveda 1.164.20.",
    "GV05svetugpu:152": " samāne vṛkṣe puruṣo nimagno 'nīśayā śocati muhyamānaḥ /",
    "GV05svetugpu:153": " juṣṭaṃ yadā paśyaty anyam īśam asya mahimānam iti vīta-śokaḥ // SvetUp_4.7 //",
    "GV05svetugpu:154": " ṛco akṣare parame vyoman yasmin devā adhi viśve niṣeduḥ /",
    "GV05svetugpu:155": " yas taṃ na veda kim ṛcā kariṣyati ya it tad vidus ta ime samāsate [*18] // SvetUp_4.8 //",
    "GV05svetugpu:156": " [*18] Atharva-veda 9.15.18, Rigveda 1.164.39.",
    "GV05svetugpu:157": " chandāṃsi yajñāḥ kratavo vratāni bhūtaṃ bhavyaṃ yac ca vedā vadanti /",
    "GV05svetugpu:158": " asmān māyī sṛjate viśvam etat tasmiṃś cānyo māyayā sanniruddhaḥ // SvetUp_4.9 //",
    "GV05svetugpu:159": " māyāṃ tu prakṛtiṃ vidyān māyinaṃ ca maheśvaram /",
    "GV05svetugpu:160": " tasyāvayava-bhūtais tu vyāptaṃ sarvam idaṃ jagat // SvetUp_4.10 //",
    "GV05svetugpu:161": " yo yoniṃ yonim adhitiṣṭhaty eko yasminn idam saṃ ca vicaiti sarvam /",
    "GV05svetugpu:162": " tam īśānaṃ varadaṃ devam īḍyaṃ nicāyyemāṃ śāntim atyantam eti // SvetUp_4.11 //",
    "GV05svetugpu:163": " yo devānāṃ prabhavaś codbhavaś ca viśvādhipo rudro maharṣiḥ /",
    "GV05svetugpu:164": " hiraṇyagarbhaṃ paśyata jāyamānaṃ sa no buddhyā śubhayā saṃyunaktu // SvetUp_4.12 //",
    "GV05svetugpu:165": " yo devānām adhipo yasmin lokā adhiśritāḥ /",
    "GV05svetugpu:166": " ya īśe asya dvipadaś catuṣpadaḥ kasmai devāya haviṣā vidhema // SvetUp_4.13 //",
    "GV05svetugpu:167": " sūkṣmātisūkṣmaṃ kalilasya madhye viśvasya sraṣṭāram aneka-rūpam /",
    "GV05svetugpu:168": " viśvasyaikaṃ pariveṣṭitāraṃ jñātvā śivaṃ śāntim atyantam eti [*19] // SvetUp_4.14 //",
    "GV05svetugpu:169": " [*19] See below 5.13.",
    "GV05svetugpu:170": " sa eva kāle bhuvanasya goptā viśvādhipaḥ sarva-bhūteṣu gūḍhaḥ /",
    "GV05svetugpu:171": " yasmin yuktā brahmarṣayo devatāś ca tam evaṃ jñātvā mṛtyu-pāśāṃś chinatti // SvetUp_4.15 //",
    "GV05svetugpu:172": " ghṛtāt paraṃ maṇḍam ivātisūkṣmaṃ jñātvā śivaṃ sarva-bhūteṣu gūḍham /",
    "GV05svetugpu:173": " viśvasyaikaṃ pariveṣṭitāraṃ jñātvā devaṃ mucyate sarva-pāśaiḥ // SvetUp_4.16 //",
    "GV05svetugpu:174": " eṣa devo viśva-karmā mahātmā sadā janānāṃ hṛdaye saṃniviṣṭaḥ /",
    "GV05svetugpu:175": " hṛdā manīṣā manasābhikḷpto ya etad vidur amṛtās te bhavanti // SvetUp_4.17 //",
    "GV05svetugpu:176": " yadātamas tan na divā na rātrir na san na cāsac chiva eva kevalaḥ /",
    "GV05svetugpu:177": " tad akṣaraṃ tat savitur vareṇyaṃ prajñā ca tasmāt prasṛtā purāṇī // SvetUp_4.18 //",
    "GV05svetugpu:178": " nainam ūrdhvaṃ na tiryañcaṃ na madhye na parijagrabhat /",
    "GV05svetugpu:179": " na tasya pratimā asti yasya nāma mahad yaśaḥ // SvetUp_4.19 //",
    "GV05svetugpu:180": " na saṃdṛśe tiṣṭhati rūpam asya na cakṣuṣā paśyati kaścanainam /",
    "GV05svetugpu:181": " hṛdā hṛdi-sthaṃ manasā ya enam evaṃ vidur amṛtāste bhavanti // SvetUp_4.20 //",
    "GV05svetugpu:182": " ajāta ity evaṃ kaścid bhīruḥ prapadyate /",
    "GV05svetugpu:183": " rudra yat te dakṣiṇaṃ mukhaṃ tena māṃ pāhi nityam // SvetUp_4.21 //",
    "GV05svetugpu:184": " mā nas toke tanaye mā na āyuṣi mā no goṣu mā na aśveṣu rīriṣaḥ /",
    "GV05svetugpu:185": " vīrān mā no rudra bhāmito vadhīr haviṣmantaḥ sadāmit tvā havāmahe [*20] // SvetUp_4.22 //",
    "GV05svetugpu:186": " [*20] Yajurveda 16.16, Rigveda 10.114.8.",
    "GV05svetugpu:187": " iti caturtho 'dhyāyaḥ",
    "GV05svetugpu:188": " pañcamo 'dhyāyaḥ",
    "GV05svetugpu:189": " dve akṣare brahma-pare tv anante vidyāvidye nihite yatra gūḍhe /",
    "GV05svetugpu:190": " kṣaraṃ tv avidyā hy amṛtaṃ tu vidyā vidyāvidye īśate yas tu so 'nyaḥ // SvetUp_5.1 //",
    "GV05svetugpu:191": " yo yoniṃ yonim adhitiṣṭhaty eko viśvāni rūpāṇi yonīś ca sarvāḥ /",
    "GV05svetugpu:192": " ṛṣiṃ prasūtaṃ kapilaṃ yas tam agre jñānair bibharti jāyamānaṃ ca paśyet // SvetUp_5.2 //",
    "GV05svetugpu:193": " ekaika-jālaṃ bahudhā vikurvann asmin kṣetre saṃharaty eṣa devaḥ /",
    "GV05svetugpu:194": " bhūyaḥ sṛṣṭvā patayas tatheśaḥ sarvādhipatyaṃ kurute mahātmā // SvetUp_5.3 //",
    "GV05svetugpu:195": " sarvā diśa ūrdhvam adhaś ca tiryak prakāśayan bhrājate yad v anaḍvān /",
    "GV05svetugpu:196": " evaṃ sa devo bhagavān vareṇyo yoni-svabhāvān adhitiṣṭhaty ekaḥ // SvetUp_5.4 //",
    "GV05svetugpu:197": " yac ca svabhāvaṃ pacati viśva-yoniḥ pācyāṃś ca sarvān pariṇāmayed yaḥ /",
    "GV05svetugpu:198": " sarvam etad viśvam adhitiṣṭhaty eko guṇāṃś ca sarvān viniyojayed yaḥ // SvetUp_5.5 //",
    "GV05svetugpu:199": " tad veda-guhyopaniṣatsu gūḍhaṃ tad brahmā vedate brahma-yonim /",
    "GV05svetugpu:200": " ye pūrvaṃ devā ṛṣayaś ca tad vidus te tan-mayā amṛtā vai babhūvuḥ // SvetUp_5.6 //",
    "GV05svetugpu:201": " guṇānvayo yaḥ phala-karma-kartā kṛtasya tasyaiva sa copabhoktā /",
    "GV05svetugpu:202": " sa viśva-rūpas triguṇas trivartmā prāṇādhipaḥ sañcarati sva-karmabhiḥ // SvetUp_5.7 //",
    "GV05svetugpu:203": " aṅguṣṭha-mātro ravi-tulya-rūpaḥ saṅkalpāhaṅkāra-samanvito yaḥ /",
    "GV05svetugpu:204": " buddher guṇenātma-guṇena caiva ārāgra-mātro 'py aparo 'pi dṛṣṭaḥ // SvetUp_5.8 //",
    "GV05svetugpu:205": " bālāgra-śata-bhāgasya śatadhā kalpitasya ca /",
    "GV05svetugpu:206": " bhāgo jīvaḥ sa vijñeyaḥ sa cānantyāya kalpate // SvetUp_5.9 //",
    "GV05svetugpu:207": " naiva strī na pumān eṣa na caivāyaṃ napuṃsakaḥ /",
    "GV05svetugpu:208": " yad yac charīram ādatte tena tena sa yujyate // SvetUp_5.10 //",
    "GV05svetugpu:209": " saṅkalpana-sparśana-dṛṣṭi-mohair grāsāmbu-vṛṣṭyātma-vivṛddhi-janma /",
    "GV05svetugpu:210": " karmānugāny anukrameṇa dehī sthāneṣu rūpāṇy abhisamprapadyate // SvetUp_5.11 //",
    "GV05svetugpu:211": " sthūlāni sūkṣmāṇi bahūni caiva rūpāṇi dehī sva-guṇair vṛṇoti /",
    "GV05svetugpu:212": " kriyā-guṇair ātma-guṇaiś ca teṣāṃ saṃyoga-hetur aparo 'pi dṛṣṭaḥ // SvetUp_5.12 //",
    "GV05svetugpu:213": " anādy-anantaṃ kalilasya madhye viśvasya sraṣṭāram aneka-rūpam /",
    "GV05svetugpu:214": " viśvasyaikaṃ pariveṣṭitāraṃ jñātvā devaṃ mucyate sarva-pāśaiḥ // SvetUp_5.13 //",
    "GV05svetugpu:215": " bhāva-grāhyam anīḍākhyaṃ bhāvābhāva-karaṃ śivam /",
    "GV05svetugpu:216": " kalā-sarga-karaṃ devaṃ ye vidus te jahus tanum // SvetUp_5.14 //",
    "GV05svetugpu:217": " iti pañcamo 'dhyāyaḥ",
    "GV05svetugpu:218": " ṣaṣṭho 'dhyāyaḥ",
    "GV05svetugpu:219": " svabhāvam eke kavayo vadanti kālaṃ tathānye parimuhyamānāḥ /",
    "GV05svetugpu:220": " devasyaiṣa mahimā tu loke yenedaṃ bhrāmyate brahma-cakram // SvetUp_6.1 //",
    "GV05svetugpu:221": " yenāvṛtaṃ nityam idaṃ hi sarvaṃ jñaḥ kāla-kālo guṇī sarva-vid yaḥ /",
    "GV05svetugpu:222": " teneśitaṃ karma vivartate ha pṛthivy-ap-tejo 'nila-khāni cintyam // SvetUp_6.2 //",
    "GV05svetugpu:223": " tat karma kṛtvā vinivartya bhūyas tattvasya tattvena sametya yogam /",
    "GV05svetugpu:224": " ekena dvābhyāṃ tribhir aṣṭabhir vā kālena caivātma-guṇaiś ca sūkṣmaiḥ // SvetUp_6.3 //",
    "GV05svetugpu:225": " ārabhya karmāṇi guṇānvitāni bhāvāṃś ca sarvān viniyojayed yaḥ /",
    "GV05svetugpu:226": " teṣām abhāve kṛta-karma-nāśaḥ karma-kṣaye yāti sa tattvato 'nyaḥ // SvetUp_6.4 //",
    "GV05svetugpu:227": " ādiḥ sa saṃyoga-nimitta-hetuḥ paras trikālād akalo 'pi dṛṣṭaḥ /",
    "GV05svetugpu:228": " taṃ viśva-rūpaṃ bhava-bhūtam īḍyaṃ devaṃ sva-citta-stham upāsya pūrvam // SvetUp_6.5 //",
    "GV05svetugpu:229": " sa vṛkṣa-kālākṛtibhiḥ paro 'nyo yasmāt prapañcaḥ parivartate 'yam /",
    "GV05svetugpu:230": " dharmāvahaṃ pāpa-nudaṃ bhageśaṃ jñātvātma-stham amṛtaṃ viśva-dhāma // SvetUp_6.6 //",
    "GV05svetugpu:231": " tam īśvarāṇāṃ paramaṃ maheśvaraṃ taṃ devatānāṃ paramaṃ ca daivatam /",
    "GV05svetugpu:232": " patiṃ patīnāṃ paramaṃ parastād vidāma devaṃ bhuvaneśam īḍyam // SvetUp_6.7 //",
    "GV05svetugpu:233": " na tasya kāryaṃ karaṇaṃ ca vidyate na tat-samaś cābhyadhikaś ca dṛśyate /",
    "GV05svetugpu:234": " parāsya śaktir vividhaiva śrūyate svābhāvikī jñāna-bala-kriyā ca // SvetUp_6.8 //",
    "GV05svetugpu:235": " na tasya kaścit patir asti loke na ceśitā naiva ca tasya liṅgam /",
    "GV05svetugpu:236": " sa kāraṇaṃ karaṇādhipādhipo na cāsya kaścij janitā na cādhipaḥ // SvetUp_6.9 //",
    "GV05svetugpu:237": " yas tantu-nābha iva tantubhiḥ pradhānajaiḥ svabhāvataḥ /",
    "GV05svetugpu:238": " deva ekaḥ svam āvṛṇoti sa no dadhātu brahmāpyayam // SvetUp_6.10 //",
    "GV05svetugpu:239": " eko devaḥ sarva-bhūteṣu gūḍhaḥ sarva-vyāpī sarva-bhūtāntarātmā /",
    "GV05svetugpu:240": " karmādhyakṣaḥ sarva-bhūtādhivāsaḥ sākṣī cetā kevalo nirguṇaś ca // SvetUp_6.11 //",
    "GV05svetugpu:241": " eko vaśī niṣkriyāṇāṃ bahūnām ekaṃ bījaṃ bahudhā yaḥ karoti /",
    "GV05svetugpu:242": " tam ātma-sthaṃ ye 'nupaśyanti dhīrās teṣāṃ sukhaṃ śāśvataṃ netareṣām // SvetUp_6.12 //",
    "GV05svetugpu:243": " nityo nityānāṃ cetanaś cetanānām eko bahūnāṃ yo vidadhāti kāmān /",
    "GV05svetugpu:244": " tat kāraṇaṃ sāṅkhya-yogādhigamyaṃ jñātvā devaṃ mucyate sarva-pāśaiḥ // SvetUp_6.13 //",
    "GV05svetugpu:245": " na tatra sūryo bhāti na candra-tārakaṃ nemā vidyuto bhānti kuto 'yam agniḥ /",
    "GV05svetugpu:246": " tam eva bhāntam anubhāti sarvaṃ tasya bhāsā sarvam idaṃ vibhāti // SvetUp_6.14 //",
    "GV05svetugpu:247": " eko haṃso bhuvanasyāsya madhye sa evāgniḥ salile saṃniviṣṭaḥ /",
    "GV05svetugpu:248": " tam eva viditvātimṛtyum eti nānyaḥ panthā vidyate 'yanāya // SvetUp_6.15 //",
    "GV05svetugpu:249": " sa viśva-kṛd viśva-vid ātma-yonir jñaḥ kāla-kālo guṇī sarva-vid yaḥ /",
    "GV05svetugpu:250": " pradhāna-kṣetra-jña-patir guṇeśaḥ saṃsāra-mokṣa-sthiti-bandha-hetuḥ // SvetUp_6.16 //",
    "GV05svetugpu:251": " sa tan-mayo hy amṛta īśa-saṃstho jñaḥ sarvago bhuvanasyāsya goptā /",
    "GV05svetugpu:252": " ya īśe 'sya jagato nityam eva nānyo hetur vidyata īśanāya // SvetUp_6.17 //",
    "GV05svetugpu:253": " yo brahmāṇaṃ vidadhāti pūrvaṃ yo vai vedāṃś ca prahiṇoti tasmai /",
    "GV05svetugpu:254": " taṃ ha devaṃ ātma-buddhi-prakāśaṃ mumukṣur vai śaraṇam ahaṃ prapadye // SvetUp_6.18 //",
    "GV05svetugpu:255": " niṣkalaṃ niṣkriyaṃ śāntaṃ niravadyaṃ nirañjanam /",
    "GV05svetugpu:256": " amṛtasya paraṃ setuṃ dagdhendanam ivānalam // SvetUp_6.19 //",
    "GV05svetugpu:257": " yadā carmavad ākāśaṃ veṣṭayiṣyanti mānavāḥ /",
    "GV05svetugpu:258": " tadā devam avijñāya duḥkhasyānto bhaviṣyati // SvetUp_6.20 //",
    "GV05svetugpu:259": " tapaḥ-prabhāvād deva-prasādāc ca brahma ha śvetāśvataro 'tha vidvān /",
    "GV05svetugpu:260": " atyāśramibhyaḥ paramaṃ pavitraṃ provāca samyag-ṛṣi-saṅgha-juṣṭam // SvetUp_6.21 //",
    "GV05svetugpu:261": " vedānte paramaṃ guhyaṃ purā-kalpe pracoditam /",
    "GV05svetugpu:262": " nāpraśāntāya dātavyaṃ nāputrāyāśiṣyāya vā punaḥ // SvetUp_6.22 //",
    "GV05svetugpu:263": " yasya deve parā bhaktiḥ yathā deve tathā gurau /",
    "GV05svetugpu:264": " tasyaite kathitā hy arthāḥ prakāśante mahātmanaḥ // SvetUp_6.23 //",
    "GV05svetugpu:265": " oṃ saha nāv avatu saha nau bhunaktu saha vīryaṃ karavāvahai",
    "GV05svetugpu:266": " tejasvi nāvadhītam astu mā vidviṣāvahai",
    "GV05svetugpu:267": " oṃ śāntiḥ śāntiḥ śāntiḥ",
    "GV05svetugpu:268": " iti ṣaṣṭho 'dhyāyaḥ",
    "GV05svetugpu:269": " // iti śvetāśvataropaniṣat sampūrṇā //"
}