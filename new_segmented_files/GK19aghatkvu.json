{
    "GK19aghatkvu:0": " ghaṭakarparakāvyam",
    "GK19aghatkvu:1": " śrīmanmahāmāheśvarācāryaśrīmadabhinavaguptapādaracitavivṛtyupetam",
    "GK19aghatkvu:2": " apūrvaḥ ko 'yaṃ te varada śirasaḥ śekharavidhir nanu jñātaṃ pluṣṭaṃ smaradhanur idaṃ mūrdhani dhṛtam /",
    "GK19aghatkvu:3": " yadālokāl loke viṣamaviśikhaḥ sphūrjatitarām iti prokte devyā galitaniyamaḥ śambur avatāt //",
    "GK19aghatkvu:4": " idaṃ proṣitapramadayā hetubhūtayā proṣitapramadām uddiśya kathyate kulakam /",
    "GK19aghatkvu:5": " tatra kiñcit kavinibaddhapramdāvaktṛkam,",
    "GK19aghatkvu:6": " kiñcitkavinibaddhatatsakhībhāṣitam,",
    "GK19aghatkvu:7": " kiñcit kavinibaddhadūtībhāṣitam,",
    "GK19aghatkvu:8": " anyat kaviprakaṭitapratidūtīvacanam,",
    "GK19aghatkvu:9": " itarat svatantrakavikathitam iti bahuprakāraṃ darśayiṣyāmaḥ /",
    "GK19aghatkvu:10": " na tu saiva ekā kathanakartrī /",
    "GK19aghatkvu:11": " proṣitaḥ pramado vallabho harṣaś ca yasyāḥ /",
    "GK19aghatkvu:12": " athaca proṣitā vallabhena viyuktā,",
    "GK19aghatkvu:13": " prakṛṣṭena yauvanaśṛṅgārajanitena madena ca yuktā /",
    "GK19aghatkvu:14": " anyadeśatayā viyuktatvam eva proṣitatvena lakṣyate",
    "GK19aghatkvu:15": " chādite dinakarasya bhāvane khāj jale patati śokabhāvane /",
    "GK19aghatkvu:16": " manmathe ca hṛdi hantum udyate proṣitapramadayedam udyate // Ghk_1 //",
    "GK19aghatkvu:17": " dinaṃ karotīti dinakaras tasya bhāvane raśmipuñje chādite tiraskṛte sati tāsāṃ tamaḥpratipakṣatayā",
    "GK19aghatkvu:18": " suprasiddhānām api sa sūryo yatra ācchādyate tatra kathaṃ harṣāloko 'pi mānaso 'stu,",
    "GK19aghatkvu:19": " athaca virahiṇīnāṃ rajanisamayajanitaraṇaraṇakakaluṣitahṛdayāṇāṃ kadācit dinam api vividhavinodālokavitaraṇena bandhutāṃ yāyāt /",
    "GK19aghatkvu:20": " adya tu yatprasādāt tādṛśadinam upajāyate tasya api kaścid ātmīyaḥ sahajaḥ svabhāvaḥ,",
    "GK19aghatkvu:21": " so 'pi ācchadita iti sātiśayaṃ bhāgyahīnatvaṃ dyotitam /",
    "GK19aghatkvu:22": " tathā jale ca ākāśāt patati /",
    "GK19aghatkvu:23": " kīdṛśī /",
    "GK19aghatkvu:24": " śokaṃ bhāvayati /",
    "GK19aghatkvu:25": " jalaṃ hi nikaṭavartinā pārthivarajasā ātmānaṃ bhāvayati ekatayā yojayatīti śrutam idam,",
    "GK19aghatkvu:26": " adya tu apūrvaṃ vartate śokena virahiṇīr bhāvayati śokamayya eva sampādyante tāḥ /",
    "GK19aghatkvu:27": " na hi tāsāṃ prāvṛṭsamayamadhye priyāgamanaśaṅkāmātram api astīti tātkālaṃ nairāśyam eva khāt patatīty anena amuṣya duṣprasahasya apratīkāratayā sātiśayo 'nutāpaḥ sūcyate /",
    "GK19aghatkvu:28": " tathā manmatho hṛdayapraharaṇaṃ prati sasaṃrambhaḥ /",
    "GK19aghatkvu:29": " athaca bāhyo yaḥ kaścit hantā tasmād upāyaiḥ palāyyate 'pi,",
    "GK19aghatkvu:30": " ayaṃ punar hṛdayāvasthita eva antarhananaṃ prati sasaṃrambhaḥ /",
    "GK19aghatkvu:31": " caśabda ekakālatāsūcakaḥ /",
    "GK19aghatkvu:32": " yathā kaścit durjano nirjane nirāloke durdina eva saśokaṃ janam ata eva nirudhyamānam ekākinaṃ prāpyaiva labdhacchidraḥ praharati,",
    "GK19aghatkvu:33": " tathāiva amuṣmin kāla īdṛśam iva kāminījanaṃ madanas tāḍayatīty arthaḥ // GhkV_1 //",
    "GK19aghatkvu:34": " sarvakālam ativāhya toyadā āgatāḥ stha dayito gato yadā /",
    "GK19aghatkvu:35": " nirdayena paradeśasevinā māriṣyatha hi tena māṃ vinā // Ghk_2 //",
    "GK19aghatkvu:36": " iyaṃ nāyikāyā eva uktiḥ /",
    "GK19aghatkvu:37": " he toyadāḥ /",
    "GK19aghatkvu:38": " macchokabhāvakajalavitaraṇodyatā yatra vayaṃ priyaviyuktā na abhūma,",
    "GK19aghatkvu:39": " tādṛśaṃ kālam ativāhya yatra kvacit yāpayitvā yadā adya dayito gatas tadā yūyam āgatāḥ /",
    "GK19aghatkvu:40": " tathā sarvaṃ kālaṃ diṣṭam athaca kṛtāntarūpaṃ yeṣāṃ te tathā matibāhyā amanojñamanasaḥpīḍakatvāt te ca toyadāś ceti vigrahaḥ /",
    "GK19aghatkvu:41": " ataś ca māṃ māriṣyatha,",
    "GK19aghatkvu:42": " kākvā uktiḥ /",
    "GK19aghatkvu:43": " evaṃ nāma puṇyabhāginī bhūyāsaṃ,",
    "GK19aghatkvu:44": " yena dayitajanavirahitā bhīṣaṇabhavadīyacaritāvalokanaparikhinnahṛdayā jīvitatyāgena api sukham āsīnā /",
    "GK19aghatkvu:45": " athaca dayitena vinā yā jīvati sā avaśyavadhārhaiva /",
    "GK19aghatkvu:46": " yaś ca dirdayaḥ san paradeśaṃ sevate,",
    "GK19aghatkvu:47": " sa cet dayitāyā hṛdayaṃ praviṣṭaḥ,",
    "GK19aghatkvu:48": " tatkaratalopanatam eva maraṇam /",
    "GK19aghatkvu:49": " na hi asau jaladharasamaye kim api kāryaṃ kartum samartha iti avaśyam eka eva kvacana ciram āste iti /",
    "GK19aghatkvu:50": " tasmād asmāsu upari prema tāvad āstām;",
    "GK19aghatkvu:51": " dayām api yadi akariṣyat,",
    "GK19aghatkvu:52": " tad avaśyam ihaiva āgamiṣyad ity etāvatī kaṣṭaparampareti anena viśvāsaparipāṭījanitadauḥsthityasūcakena dhvanyate // GhkV_2 //",
    "GK19aghatkvu:53": " priyatamaṃ prati nijāvasthāṃ jijñāpayiṣur bhīṣaṇajaladavijṛmbhām asahiṣṇur yuktyā kathaṃcid vacanāt yadi amī deśāntaraṃ vrajeyus tat sarvaṃ sampatsyate /",
    "GK19aghatkvu:54": " priyatamo 'pi ca taddeśaprāptajaladharadhvānākarṇanena kadācit madīyām avasthāṃ svayaṃ vā anubhaved api ity abhiprāyeṇa nāyikā idam āha",
    "GK19aghatkvu:55": " brūta taṃ pathikapāṃsulaṃ ghanā yūyam eva pathiśīghralaṅgan /",
    "GK19aghatkvu:56": " anyadeśaratir adya mucyatāṃ sāthavā tava vadhūḥ kim ucyatām // Ghk_3 //",
    "GK19aghatkvu:57": " he ghanāḥ / meghāḥ,",
    "GK19aghatkvu:58": " athaca atinibiḍāḥ,",
    "GK19aghatkvu:59": " ata eva hananaśīlāḥ,",
    "GK19aghatkvu:60": " tam pathikānām madhye pāṃsulaṃ nirmaryādaṃ nirdayaṃ brūta /",
    "GK19aghatkvu:61": " etad eva tasya abhijñānaṃ yat pathikeṣu madhye sa eva nirdaya ity arthaḥ /",
    "GK19aghatkvu:62": " yato yūyam eva pathaḥ śīghraṃ laṅgayathety anena katham itaḥ kṣipram eva vrajeyur iti protsāhanā dhvanyate /",
    "GK19aghatkvu:63": " brūteti ca adhyeṣaṇā iyam,",
    "GK19aghatkvu:64": " laṅganaṃ ca ciravrajitasya api jhagiti āsādanam /",
    "GK19aghatkvu:65": " priyatamo hi cirakālaṃ proṣitaḥ,",
    "GK19aghatkvu:66": " sa katham yo mārgaṃ laṅghayitum na śakyas tena adya itaś calitena labhyeteti bhāvaḥ /",
    "GK19aghatkvu:67": " kiṃ brūta /",
    "GK19aghatkvu:68": " anyasmin deśe yā iyaṃ ratir vinā api kāryam āsaktiḥ,",
    "GK19aghatkvu:69": " athaca vallabhāntareṇa saha premavisrambho na hi anyathā ambudharakālo 'tivāhya iti,",
    "GK19aghatkvu:70": " sā ratir mucyatām /",
    "GK19aghatkvu:71": " avaśyaṃ hi tayā ratyā bhavān grathita eveti upālambhagarbhā uktiḥ /",
    "GK19aghatkvu:72": " adyeti /",
    "GK19aghatkvu:73": " adyaivety arthaḥ /",
    "GK19aghatkvu:74": " atha kathaṃ prema savisrambhaṃ śithilayituṃ śaktas tarhi sā tava vadhūr na punaḥ priyatamā,",
    "GK19aghatkvu:75": " api tu śāstrasamayapatnī /",
    "GK19aghatkvu:76": " kiṃ kathyatām,",
    "GK19aghatkvu:77": " na vayam apriyam āvedayāmaḥ,",
    "GK19aghatkvu:78": " niścitaṃ tu prāṇān naiva dhārayet /",
    "GK19aghatkvu:79": " athavā sāthavā tava vadhūr ity etāvat sandeśavacanam abhidhāya kim ahaṃ kathaṃ vā bhaveyam iti kim alīkavikatthaneneti avaśyam eva na jīvāmīty arthaḥ // GhkV_3 //",
    "GK19aghatkvu:80": " haṃsapaṅktir api nātha samprati prasthitā viyati mānasaṃ prati /",
    "GK19aghatkvu:81": " cātakaś ca tṛṣito 'mbu yācate duḥkhitā pathika sā priyā ca te // Ghk_4 //",
    "GK19aghatkvu:82": " yadi punar adya mārge gamanam āgamanaṃ ca na yujyate iti śaṅkyate,",
    "GK19aghatkvu:83": " tad evaṃ brūteti nāyikā āha -- he pathika /",
    "GK19aghatkvu:84": " na hi bhavān nityaṃ yathā gacchati,",
    "GK19aghatkvu:85": " ato yadā taddeśagato 'bhūt tadā sā priyā śrūyate sma /",
    "GK19aghatkvu:86": " ataḥ cātakas tṛṣākrānto jalaṃ yācate,",
    "GK19aghatkvu:87": " sā ca tava yāñcāṃ karoti /",
    "GK19aghatkvu:88": " anena cātakayāñcāṃ prati jalasya kārakatā /",
    "GK19aghatkvu:89": " tvaṃ tu tadīyayāñcāṃ prati na kārakaḥ /",
    "GK19aghatkvu:90": " sa hi yāñcāṃ prati kārako bhavati yaḥ kadācit āśāpūraṇaṃ karoti /",
    "GK19aghatkvu:91": " tvaṃ tu sarvakālam evaṃvidhapratikūlācaraṇacuñcur eva /",
    "GK19aghatkvu:92": " tathāpi tu yācyase /",
    "GK19aghatkvu:93": " ata eva āha na prabhuḥ paryanuyogārhaḥ /",
    "GK19aghatkvu:94": " haṃsānāṃ sambandhinī paṅktir atibahavo 'pi haṃsā adya ākāśamārge mānasaṃ prati pracalitāḥ /",
    "GK19aghatkvu:95": " eko 'pi hi yatra gacchati,",
    "GK19aghatkvu:96": " tatra avaśyam aparasya api aniruddhena pathā bhāvyaṃ /",
    "GK19aghatkvu:97": " kiṃ punar bahavaḥ /",
    "GK19aghatkvu:98": " yataś ca jaladharamuktajalapaṭale te viyato bhuvi sañcaranti tasya yad ekāyatanam ākāśaṃ tad eva haṃsānāṃ mārgatvena vartate /",
    "GK19aghatkvu:99": " bhūmau mārge ko bhayasambhavaḥ /",
    "GK19aghatkvu:100": " yatra ca atidūraṃ mānasaṃ gantuṃ nirbuddhīnām api haṃsānām udyamaḥ,",
    "GK19aghatkvu:101": " tatra parimitadeśanivṛttimātra eva na kim iti sā priyā bhavato yācate // GhkV_4 //",
    "GK19aghatkvu:102": " nīlaśaṣpam abhibhāti komalaṃ vāri vindati ca cātako 'malam /",
    "GK19aghatkvu:103": " ambudaiḥ śikhigaṇo vinādyate kā ratiḥ priya mayā vinādya te // Ghk_5 //",
    "GK19aghatkvu:104": " nīlaṃ śaṣpākhyaṃ tṛṇaṃ sarvato bhāti,",
    "GK19aghatkvu:105": " cātako nirmalaṃ jalaṃ vindati jalaṃ labhate,",
    "GK19aghatkvu:106": " mayūrakulaṃ ca meghaiḥ kekāyuktaṃ kriyate ity etair vākyair pratyuta iha āgacchatas tava kim api pathi manoharatvam iti dhvanyate /",
    "GK19aghatkvu:107": " nīlaṃ ca śaṣpam avalokayatas tatsukumāratarasparśānubhavasukhitacaraṇayugalasya gagananipatitāmalajaladalitaklamasya",
    "GK19aghatkvu:108": " muditamayūraracitakekākaraṇanirbharavikasvarakarṇadvayasya avaśyaṃ sarvam eva sukham /",
    "GK19aghatkvu:109": " adya tu tūṣṇīṃ sthitasya mayā vinā kā ratiḥ,",
    "GK19aghatkvu:110": " na kācid iti svātmasaubhāgyasaṃbhāvanāgarbhā iyam uktiḥ /",
    "GK19aghatkvu:111": " athaca mama īdṛśī avasthā yato vartate,",
    "GK19aghatkvu:112": " tato māṃ prati śaṣpaṃ nīlaṃ malinasvabhāvam api komalaṃ karuṇārdram iva bhāti /",
    "GK19aghatkvu:113": " cātakaś ca yo nāmnaiva priyagaganajalaḥ prasiddhaḥ,",
    "GK19aghatkvu:114": " so 'pi jalam iha labhate,",
    "GK19aghatkvu:115": " na tathā pibatīti pratīyamānā utprekṣā /",
    "GK19aghatkvu:116": " ambudaiś ca virahihṛdayasphoṭanapaṭutaragarjitair api mamopari karuṇāvaśāt nijasuhṛtkulam ākrandavat sampādyate /",
    "GK19aghatkvu:117": " kā punar mayā vinā mama abhāve kā aratiḥ kaḥ khedaḥ, na kaścit /",
    "GK19aghatkvu:118": " tathā mama abhāve bhavataḥ kā iyaṃ ratiḥ ko 'yam anubandhaḥ,",
    "GK19aghatkvu:119": " sā mriyatām iti /",
    "GK19aghatkvu:120": " athaca prāṅ mayā vinā tava ratir na kadācid abhūt,",
    "GK19aghatkvu:121": " adya tu kathaṃ sā ratiḥ /",
    "GK19aghatkvu:122": " adyety anena prāg atyantapremarasamānasatām kapaṭena kila prakaṭitavān asīti dhvanyate /",
    "GK19aghatkvu:123": " ata eva sotprāsaṃ priyeti āmantraṇam iti upālambhagarbhā bhaṇitiḥ // GhkV_5 //",
    "GK19aghatkvu:124": " meghaśabdamuditāḥ kalāpinaḥ proṣitāhṛdayaśokalāpinaḥ /",
    "GK19aghatkvu:125": " toyadāgamakṛśā ca sādya te durdhareṇa madanena sādyate // Ghk_6 //",
    "GK19aghatkvu:126": " amī ye bhavatā puraḥ paridṛśyante kalāpinas te meghānāṃ secanapradhānānāṃ sambandhinā śabdena muditāḥ kekāpriyatvāt,",
    "GK19aghatkvu:127": " tathā ca proṣitānāṃ kāntānāṃ sambandhini hṛdaye śokaṃ lāpayanti samyak śleṣayanti avaśyaṃ,",
    "GK19aghatkvu:128": " tathā proṣitānāṃ hṛdaye śokaṃ lapanti teṣu hi kūjatsu avaśyaṃ virahiṇyaḥ śokavatya iti niścīyate,",
    "GK19aghatkvu:129": " tathā proṣitāhṛdayaṃ śokena lāpayanti dravīkurvate /",
    "GK19aghatkvu:130": " sā ca te priyā adya ca tava durdhareṇa kāmena pūrvaṃ hi kāmabhayabhītāyās tvam eva śaraṇam abhūḥ,",
    "GK19aghatkvu:131": " adya tu iha sthitasya tava madano durdhara iti durnivāraḥ /",
    "GK19aghatkvu:132": " sambandhamātre ṣaṣṭhī,",
    "GK19aghatkvu:133": " na tu kartari “khalartha” (2.3.69)",
    "GK19aghatkvu:134": " iti pratiṣedhāt /",
    "GK19aghatkvu:135": " tathā tavaiva sannihitasya sā toyadāgame kṛśā abhūt /",
    "GK19aghatkvu:136": " āgamiṣyati jaladharasamayaḥ pravatsyati ca priyatamaḥ iti raṇaraṇakavatī bhavatsannidhāne kṛśā babhūva /",
    "GK19aghatkvu:137": " adya tatra madhye bhūyān kālo gata iti asyā adya hitena bhavitavyam iti kavinibaddhadūtīvacanam idam /",
    "GK19aghatkvu:138": " na hi meghānāṃ svayam eva “meghaśabdamuditāḥ” iti “toyadāgama-” iti ca svātantryeṇa kathayitum ucitam /",
    "GK19aghatkvu:139": " “ambudaiḥ śikhigaṇo vinādyate” ity atre tu prāktanaśloke meghamukhasañcāritākṣarā nāyikā eva kavinā vaktṛtvena upanibaddhā,",
    "GK19aghatkvu:140": " iha tu naivam // GhkV_6 //",
    "GK19aghatkvu:141": " kiṃ kṣamāpi tava nāsti kāntayā pāṇḍugaṇḍapatitālakāntayā /",
    "GK19aghatkvu:142": " śokasāgarajale ca pātitāṃ tvadguṇasmaraṇam eva pāti tām // Ghk_7 //",
    "GK19aghatkvu:143": " sakhyā eva dūtītvena preṣitāyā iyaṃ bhaṇitiḥ /",
    "GK19aghatkvu:144": " āstāṃ tāvat premānubandhaḥ /",
    "GK19aghatkvu:145": " tādṛśī api yā kāntā lāvaṇyadyasādhāraṇabhūtā,",
    "GK19aghatkvu:146": " sā yadi īdṛśavat jāyate,",
    "GK19aghatkvu:147": " tat kiṃ tayā hetubhūtayā kṣamā api nāsti /",
    "GK19aghatkvu:148": " pānḍuracchāyayoḥ kapolayoḥ patitā alakāntā yasyāḥ tadīyakapolatalapāṇḍimānaṃ malinasvabhāvā alakā api prekṣituṃ na pārayantīty arthaḥ /",
    "GK19aghatkvu:149": " athaca kānteti āmantraṇam api /",
    "GK19aghatkvu:150": " tvaṃ yadi tasyā vallabhas tayā īdṛśyā janamātrakṛpābhājanabhūtayā api yā sāmānyajanasya kṛpā bhavati,",
    "GK19aghatkvu:151": " sāpi na asti tava ātmani iyatāpi puruṣaguṇaṃ bahumānaṃ vahato 'pi /",
    "GK19aghatkvu:152": " tathāpi sā śokārṇavapānīye meghasamayavāriṇā pātitā bhavadīyaguṇasmaraṇena eva rakṣyate /",
    "GK19aghatkvu:153": " athaca tvattas tava sakāśāt patitā śoke,",
    "GK19aghatkvu:154": " bhavadviprayuktā ca jātā,",
    "GK19aghatkvu:155": " śokajaladhau ca nimagnā sampannety arthaḥ /",
    "GK19aghatkvu:156": " cakārād etad dhvanyate,",
    "GK19aghatkvu:157": " vastutas tu tvadguṇānām eva sātiśayasambhogādīnāṃ smaraṇena eva śoke patitā /",
    "GK19aghatkvu:158": " adya tu tathā kṛpāpātratāṃ prāptā,",
    "GK19aghatkvu:159": " yad uta tena niṣkaruṇena pātitā api tvadguṇasmaraṇena eva rakṣyate /",
    "GK19aghatkvu:160": " mama kila sa priyatamo 'pagato nirbahumāno māṃ prati ca dṛḍhatarapremapavitritāntaḥkaraṇo",
    "GK19aghatkvu:161": " nūnaṃ mām eva tadavasthāṃ yathā pūrvaṃ trātavaṃs tathā trāsyate iti tvadguṇānāṃ smarantī sā jīvatīti yāvat /",
    "GK19aghatkvu:162": " tathā yo 'yaṃ sāgare patitaḥ,",
    "GK19aghatkvu:163": " so 'pi avaśyaṃ guṇasmaraṇavṛttyā eva rakṣyate dṛḍhaguṇaviracitarajjvavalambanena jātucid uttareyam apīty arthaḥ // GhkV_7 //",
    "GK19aghatkvu:164": " kusumitakuṭajeṣu kānaneṣu priyarahiteṣu samutsukānaneṣu /",
    "GK19aghatkvu:165": " dravati ca kaluṣaṃ jalaṃ nadīnāṃ kim iti ca māṃ samavekṣase na dīnām // Ghk_8 //",
    "GK19aghatkvu:166": " iyaṃ vilāpāvasthāṃ yātāyāḥ svayam eva nāyikāyā uktiḥ /",
    "GK19aghatkvu:167": " puṣpitāni kuṭajāni yeṣu vaneṣu yāḥ samutsukā utkaṇṭhitā mādṛśyas tāsāṃ yāni ānanāni",
    "GK19aghatkvu:168": " priyatamaviyuktāni teṣu tadviṣaye nadīnām api kaluṣaṃ jalaṃ galati asmādṛśīnāṃ virahiṇīnām",
    "GK19aghatkvu:169": " ānanāni avalokya jaḍabhāvānām api kaluṣaṃ jalaṃ galati,",
    "GK19aghatkvu:170": " asmādṛśīnāṃ virahiṇīsaritāṃ śokāvilaṃ jalaṃ galatīty arthaḥ /",
    "GK19aghatkvu:171": " tvaṃ māṃ dīnāṃ kim iti samavekṣase 'pi na /",
    "GK19aghatkvu:172": " cakārāv apiśabdārthau bhinnakramau,",
    "GK19aghatkvu:173": " eka nadīnām ity asya anantaram,",
    "GK19aghatkvu:174": " aparas tu samavekṣaseśabdasya // GhkV_8 //",
    "GK19aghatkvu:175": " mārgeṣu meghasalilena vināśiteṣu kāmo dhanuḥ spṛśati tena vinā śiteṣu /",
    "GK19aghatkvu:176": " gambhīramegharasitavyathitā kadāhaṃ jahyāṃ sakhi priyaviyogajaśokadāhaṃ // Ghk_9 //",
    "GK19aghatkvu:177": " visṛṣṭāyām api dūtyāṃ tadvacanākarṇanād api na āgata iti śokākulamanasi nāyikāyāṃ yadā,",
    "GK19aghatkvu:178": " kadācit sakhī tatsamāśvāsanāya ittham abhihitavatī -- mārgāṇāṃ duḥsañcaratvād asau na prāptaḥ,",
    "GK19aghatkvu:179": " tadā punar api nāyikāyāḥ sakhiṃ prati iyam uktiḥ -- sakhi /",
    "GK19aghatkvu:180": " paśya , mārgā meghasalilena nāśitās tathāparo 'yaṃ doṣaḥ -- apratyayeṣu mārgeṣu śitā iṣavo yatra tādṛk dhanuḥ spṛśati,",
    "GK19aghatkvu:181": " śitaṃ śiraṃ sandhāya ākarṇākṛṣṭaṃ moktum icchatīty arthaḥ /",
    "GK19aghatkvu:182": " tena vinā tadviyuktāyāḥ /",
    "GK19aghatkvu:183": " athaca yadi ahaṃ tam abhisareyam,",
    "GK19aghatkvu:184": " tat mārgā durjñānāḥ,",
    "GK19aghatkvu:185": " tathāvidheṣu api teṣu duḥsahaṃ smaraśarabhayaṃ smaraś ca tadvarjaṃ śarān sandhatte mām eva tāḍayati,",
    "GK19aghatkvu:186": " anyathā kadācit tasyaiva gamanam iha sambhāvyate /",
    "GK19aghatkvu:187": " atha ihasthā eva jaladasamayam ativāhayāmi,",
    "GK19aghatkvu:188": " tat gambhīreṇa ghangarjitena jātatrāsā tiṣṭhāmi /",
    "GK19aghatkvu:189": " ato he sakhi /",
    "GK19aghatkvu:190": " kadā ahaṃ priyaviyogajam śokadāhaṃ jahyām /",
    "GK19aghatkvu:191": " ahaṃ ca meghaśabdavyathitā,",
    "GK19aghatkvu:192": " madanaś ca niśitaśarapātanodyata iti avaśyaṃ mama jīvitāntena bhāvyaṃ /",
    "GK19aghatkvu:193": " tac ca kadā bhavet,",
    "GK19aghatkvu:194": " yatra ahaṃ sakalaśokanirmuktā sampadyeyeti /",
    "GK19aghatkvu:195": " kecit sakhīpriyeti paṭhantaḥ sahṛdayāḥ katham adya api sakhī dūtītvena visṛṣṭā sā",
    "GK19aghatkvu:196": " api na āgatā tat nūnaṃ tatsambhogarasalālasayā tayā bhāvyam iti sambhāvayantyāṃ nāyikāyāṃ",
    "GK19aghatkvu:197": " kayācit vayasyayā mārgadaurātmye tadāgamanavighnakāriṇi upanyaste svayaṃ nāyikāyā",
    "GK19aghatkvu:198": " idaṃ sūktam iti abhyūcuḥ /",
    "GK19aghatkvu:199": " mārgas tāvat naṣṭāḥ tena ca vinā madanaḥ praharatīti tannikaṭāt calituṃ na yujyate 'syāḥ /",
    "GK19aghatkvu:200": " athaca tatsambhogarasavṛttismaraṇenaiva madanakadarthanārhā ato 'haṃ sakhyā /",
    "GK19aghatkvu:201": " priyeṇa ca saha viyogaḥ,",
    "GK19aghatkvu:202": " tathā tasyāḥ sakhyāḥ /",
    "GK19aghatkvu:203": " idānīṃ yaḥ priyas tena saha viyogaḥ,",
    "GK19aghatkvu:204": " tajjaṃ śokadāhaṃ kadā jīvitāntena api jahyām // GhkV_9 //",
    "GK19aghatkvu:205": " susugandhitayā vane 'jitānāṃ svanadambhodharavātavījitānām /",
    "GK19aghatkvu:206": " madanasya kṛte niketanānāṃ pratibhānty adya vanāni ketanānām // Ghk_10 //",
    "GK19aghatkvu:207": " yadā vinodārthaṃ sakhyā udyānopavanaṃ nītā,",
    "GK19aghatkvu:208": " tadā taddarśanadviguṇataropacitavilāpāvasthāyā nāyikāyā idaṃ sūktam /",
    "GK19aghatkvu:209": " ketananāmnāṃ tarūṇāṃ vanāni adya virājante /",
    "GK19aghatkvu:210": " kīdṛśānām /",
    "GK19aghatkvu:211": " suṣṭhu saurabheṇa vanamadhye kenacid ajitānāṃ,",
    "GK19aghatkvu:212": " tathā garjatāṃ meghānāṃ pavanena vījitānāṃ prabodhitānām /",
    "GK19aghatkvu:213": " ata eva kāmasya kṛte niketanānāṃ saṅketadhāmnām /",
    "GK19aghatkvu:214": " ayam abhiprāyaḥ -- ketanavanāni madananiveśanasthānānīti atisukumārāṇi,",
    "GK19aghatkvu:215": " jaladhararasitatadvimuktaśīkarāsārasahitaś ca pavanas teṣām eva prabodhanahetutayā sukumāratām āpta iti kim atra jaladasamaye mārgavaiṣamyam,",
    "GK19aghatkvu:216": " tat nūnam eva ketanavānāvalokanaprabodhitamadanasthānasukhasaṃskāraḥ priyatama āgamiṣyatīti sambhāvayantyā nāyikāyā bhaṇitiḥ pratibhātīti /",
    "GK19aghatkvu:217": " apare tu vanaśabdapaunaruktyam amṛṣyamāṇā madanasya avane rakṣaṇe kṛte ajitānāṃ ketanānāṃ vanāni śobhante iti āhuḥ /",
    "GK19aghatkvu:218": " athavā saurabheṇa ye vane ekānte yatra aparaḥ paritrātā na sambhāvyate tatra jitā",
    "GK19aghatkvu:219": " apahṛtadhairyavṛttayaḥ kṛtā vimohitāḥ kecana virahijanāḥ teṣāṃ daivavaśāt jaladharaśiśirapavanaprabodhitānām",
    "GK19aghatkvu:220": " api punar api etāni ketanavanāni kāmasya kṛte karaṇāya pratibhānti /",
    "GK19aghatkvu:221": " madanātaṅkakaraṇād ṛte na eteṣāṃ kim api prayojanam iti yāvat /",
    "GK19aghatkvu:222": " svanaśabdena karuṇāvaśāt śabdāyamānatā dhvanyate /",
    "GK19aghatkvu:223": " yadā svananto garjanto 'mbhodharā yatra saṃjātakṛpāḥ saṃvṛttāḥ,",
    "GK19aghatkvu:224": " tatra amīṣāṃ ketanavanānāṃ kā iyaṃ niṣkaruṇatā // GhkV_10 //",
    "GK19aghatkvu:225": " tat sādhu yat tvāṃ sutaruṃ sasarja prajāpatiḥ kāmanivāsa sarja /",
    "GK19aghatkvu:226": " tvaṃ mañjarībhiḥ pravaro vanānāṃ netrotsavaś cāsi sayauvanānām // Ghk_11 //",
    "GK19aghatkvu:227": " iyam anantaravad eva uktiḥ /",
    "GK19aghatkvu:228": " he sarjanāmadheya /",
    "GK19aghatkvu:229": " prajāpatir yat tvām sasarja śobhanaṃ taruṃ,",
    "GK19aghatkvu:230": " tat sādhu,",
    "GK19aghatkvu:231": " yatas tvaṃ kāmasya nivāsaḥ /",
    "GK19aghatkvu:232": " kākur iyaṃ evaṃ dhvanati -- prajānāṃ kila patyā avaśyaṃ prajāhitakāriṇā bhavitavyam,",
    "GK19aghatkvu:233": " evaṃvidhahṛdayadāhavitaraṇaniḥśeṣitanikhilajantoḥ kāmasya nivāsabhūtaṃ bhavantaṃ nirmimāṇena prajāpatinā suṣṭhu prajāpatitvam uddarśitaṃ,",
    "GK19aghatkvu:234": " tvayi dṛṣṭamātra eva mama kāpi vyathā vijṛmbhate ity arthaḥ /",
    "GK19aghatkvu:235": " atha evaṃ api jānatī kim iti mām avalokitavaty asīti yadi,",
    "GK19aghatkvu:236": " tat kila mañjarībhir bhavān sakalavanamadhye śreṣṭho bahvībhiḥ kantābhis tu parivṛta iti śṛṅgāriṇi bhavati bahumāna ity arthaḥ,",
    "GK19aghatkvu:237": " tathāpi sayauvanānāṃ yuvatīnāṃ tu netrotsavaḥ /",
    "GK19aghatkvu:238": " yadā kila ahaṃ yuvatiḥ priyasaṃyuktā tvām avalokitavatī,",
    "GK19aghatkvu:239": " tadā lokottaranayanānandavatī abhūvam,",
    "GK19aghatkvu:240": " adya tvam evaṃvidhabahutaravallabhāparivṛto bhūtvā kathaṃ māṃ priyaviyuktāṃ trātavyāṃ darśanamātreṇa api madanaparavaśāṃ karoṣīti vākyārthaḥ",
    "GK19aghatkvu:241": " navakadamba śiro 'vanatāsmi te vasati vo madanaḥ kusumasmite /",
    "GK19aghatkvu:242": " kuṭaja kiṃ kusumair avahasyate praṇipatāmi ca duṣprahasya te // Ghk_12 //",
    "GK19aghatkvu:243": " yadā sarjataror apakrāntā nāyikā jhagiti kadambam avalokayati,",
    "GK19aghatkvu:244": " tadā prāktanamadanabhayabhītimatī jhagiti āha -- he navakadamba /",
    "GK19aghatkvu:245": " idānīm eva avalokitānubhūtatvadīyapratāpā ahaṃ tubhyaṃ śirasā avanatā asmi /",
    "GK19aghatkvu:246": " evaṃ yāvat bhaṇati,",
    "GK19aghatkvu:247": " tāvat tadīyakusumavilokanajanitaraṇaraṇakā āha -- yuṣmākaṃ puṣpavikāse kāmo vasati,",
    "GK19aghatkvu:248": " mayā jñātaṃ sarjasyaiva idaṃ vaiṣamyaṃ yāvatā tvam api evam eva,",
    "GK19aghatkvu:249": " sarveṣām ekayogakṣamateti sarvathā mama hātāśāyā nayanaviṣayatākṣamaṃ na kiñcit samastīti va iti bahuvacanena dhvanyate /",
    "GK19aghatkvu:250": " itthamākārayatnī eva nāyikā yadā kusumitaṃ jhagiti kuṭajam avalokayati,",
    "GK19aghatkvu:251": " tadā manyate nūnaṃ mām ayaṃ sarvato hi hatabhāgadheyām apahasatīti tata āha -- he kuṭaja /",
    "GK19aghatkvu:252": " kim iti avāṅmukhaṃ kṛtvā hasyate /",
    "GK19aghatkvu:253": " kusumito 'pi pradeśo 'vaśyaṃ dharābhimukhaḥ,",
    "GK19aghatkvu:254": " yaś ca sannihita eva param apahasati,",
    "GK19aghatkvu:255": " so 'pi avāṅmukha eva /",
    "GK19aghatkvu:256": " ataś ca tvayi upacīyamāne bahutaravyathā /",
    "GK19aghatkvu:257": " te duḥsahasya praṇāma eva śobhana iti kākuḥ /",
    "GK19aghatkvu:258": " ata eva īpsitatamatvābhāvaḥ sambandhaṣaṣṭhyā vyajyate /",
    "GK19aghatkvu:259": " kiṃkusumair iti kutsitaiḥ parātaṅkavitaraṇacaturaiḥ puṣpair avahasyate iti sotprāsaṃ kākvā dhvanito 'rthaḥ // GhkV_12 //",
    "GK19aghatkvu:260": " taruvara vinatāsmi te sadāhaṃ hṛdayaṃ me prakaroṣi kiṃ sadāham /",
    "GK19aghatkvu:261": " tava puṣpanirīkṣitāpadehaṃ visṛjeyaṃ sahasaiva nīpa deham // Ghk_13 //",
    "GK19aghatkvu:262": " he nīpābhidhāna taruśrṣṭha /",
    "GK19aghatkvu:263": " tava sarvakālam ahaṃ praṇatā,",
    "GK19aghatkvu:264": " tat kim adya mama hṛdayaṃ dāhayuktaṃ prakarṣeṇa karoṣi /",
    "GK19aghatkvu:265": " anye 'pi taravo na evaṃ māṃ dahanti yathā tvaṃ sarvakālam abhiṣṭuto 'pi,",
    "GK19aghatkvu:266": " sarvathā ayaṃ bhāgadheyaviparyayaḥ /",
    "GK19aghatkvu:267": " athaca tava sadā ahaṃ praṇatā yena īdṛśaḥ upakāras tvat sambhāvyate,",
    "GK19aghatkvu:268": " tvadīyapuṣpair nirīkṣitā dehaṃ visṛjeyam /",
    "GK19aghatkvu:269": " kīdṛśam /",
    "GK19aghatkvu:270": " apade 'kāṇḍa eva īhā dūtīvisarjanatatpratipālanamudhāvinodanaprabhṛtayo yasya tam /",
    "GK19aghatkvu:271": " ahaṃ tāvat tādṛgupakāribhavadīyakusumāvalokane 'pi asamarthā,",
    "GK19aghatkvu:272": " tāni tu yadi mahāpuruṣatayā evaṃvidhām avasthāṃ prāptāṃ mām avalokeyuḥ,",
    "GK19aghatkvu:273": " tat ciravāñchitajīvitatyāgamanorathena api jhagiti yujyeya /",
    "GK19aghatkvu:274": " atas tava sadā natā asmi /",
    "GK19aghatkvu:275": " na ca evaṃ sambhāvanīyam -- ahito hṛdayadāhakāri kathaṃ praṇamyate iti yataḥ kiṃ tvaṃ hṛdayaṃ sadāhaṃ karoṣi,",
    "GK19aghatkvu:276": " kākvā na evam ity arthaḥ /",
    "GK19aghatkvu:277": " nijena eva virahahutavahena mama dahyate hṛdayaṃ,",
    "GK19aghatkvu:278": " tad idānīṃ dāhakena api dagdhasya kiṃ dahyate iti sambandhaḥ /",
    "GK19aghatkvu:279": " yadi tu ahaṃśabdapaunaruktyaṃ sahṛdayāḥ kṣamante tadā evaṃ vyākhyā -- āpade viṣamavipadvahanārtham eva kevalaṃ yo mama dehas taṃ tyajeyam iti",
    "GK19aghatkvu:280": " tathā nīpa taruvara tava natā asmi /",
    "GK19aghatkvu:281": " evam uktvā duḥsahatayā dvitīyavākyam āha -- dāhayuktaṃ mama hṛdayaṃ prakaroṣi,",
    "GK19aghatkvu:282": " punar api vilāpavaśāt,",
    "GK19aghatkvu:283": " vicinitya brūte -- kiṃ yathā adya,",
    "GK19aghatkvu:284": " tathā sarvakālaṃ tvatpuṣpekṣitā aham akāṇḍa eva dehaṃ tyajeyaṃ,",
    "GK19aghatkvu:285": " kākvā naivety arthaḥ // GhkV_13 //",
    "GK19aghatkvu:286": " kusumair upaśobhitāṃ sitair ghanamuktāmbulavaprahāsitaiḥ /",
    "GK19aghatkvu:287": " madhunaḥ samavekṣya kālatāṃ bhramaraś cumbati yūthikālatām // Ghk_14 //",
    "GK19aghatkvu:288": " ayaṃ bhramaraḥ bhramaṇaśīlaḥ yūthikaṃ cumbati,",
    "GK19aghatkvu:289": " madīyapriyatamas tu pathika ekatra eva kvacit sthito mama nāma api na avekṣate iti /",
    "GK19aghatkvu:290": " tāṃ kīdṛśīṃ yūthikāṃ /",
    "GK19aghatkvu:291": " sitair baddhair na tāvat vikasitaiḥ,",
    "GK19aghatkvu:292": " tato 'nantaraṃ tu ghanair muktās tyaktā ye 'mbulavās taiḥ karaṇabhūtaiḥ prahāsitaiḥ kusumair upalakṣitām /",
    "GK19aghatkvu:293": " athaca ghanā muktāphalasadṛśā ye jalakaṇāḥ tatkṛtāni yāni prahāsitāni prahāsitatvotpāditāni nijacchāyāsphuraṇāni yaiḥ pītāni api santi śuklāni jātāni kusumāni /",
    "GK19aghatkvu:294": " kiṃ kṛtvā madhuno makarandasya kālatām atyantaparipākarasotpannāṃ vilokya /",
    "GK19aghatkvu:295": " athaca yo nāyakaś cirāt kāntām upabhuṅkte,",
    "GK19aghatkvu:296": " so 'pi madhunaḥ pānagoṣṭhyāḥ kālatām avasaraprāptim avalokya paricumbati /",
    "GK19aghatkvu:297": " kāla iti matvarthīyākārānto 'pi,",
    "GK19aghatkvu:298": " tathā sā api kāntā dhammillapuṣpair ghanair muktāphalair virahasmaraṇānandādikotpannaiś",
    "GK19aghatkvu:299": " ca ambulavair bāṣpair harṣacāṭvādijaiḥ prahasitaiḥ sitair baddhair vyāmiśrarūpatayā",
    "GK19aghatkvu:300": " sthitaiḥ parasparasaṃśliṣṭair upalakṣitā bhavati kilakiñcitaceṣṭālaṅkārayoginī bhavati",
    "GK19aghatkvu:301": " viśeṣataḥ pānagoṣṭhyavasare / yad uktaṃ",
    "GK19aghatkvu:302": " “śuṣkaṃ muhuḥ praruditaṃ kṣaṇam aśrupātaḥ",
    "GK19aghatkvu:303": " krodho muhur hasitam āśu ...“",
    "GK19aghatkvu:304": " ityādi / ata īdṛśī kadā ahaṃ priyeṇa paricumbyamānā bhuyāsam ity arthaḥ // GhkV_14 //",
    "GK19aghatkvu:305": " nicitaṃ kham upetya nīradaiḥ priyahīnahṛdayāvanīradaiḥ /",
    "GK19aghatkvu:306": " salilair vihataṃ rajaḥ kṣitau ravicandrāv api nopalakṣitau // Ghk_15 //",
    "GK19aghatkvu:307": " idaṃ nāyikavisṛṣṭāyāḥ pratidūtyā vacanam /",
    "GK19aghatkvu:308": " mā tvam adhṛtiṃ kārṣīḥ,",
    "GK19aghatkvu:309": " mārgavaiṣamyād eva asāv iyantaṃ kālaṃ na āgataḥ /",
    "GK19aghatkvu:310": " tathāhi nīradair meghair upetya sarvatodikkaṃ saṅghaṭya khaṃ gaganaṃ nicitam /",
    "GK19aghatkvu:311": " kīdṛśaiḥ priyaiḥ priyābhiś ca ye vihīnā viyuktās teṣāṃ hṛdayāvanīṃ manobhūmīṃ radanti vilikhanti /",
    "GK19aghatkvu:312": " evaṃ tāvat sarvatodikkaṃ duṣprekṣaṃ kṣitau bhūmau rajaḥ salilair vihatam /",
    "GK19aghatkvu:313": " āstāṃ tāvad anyat salilena abhibhūyate rajomātram api na avaśiṣṭam ity arthaḥ // GhkV_15 //",
    "GK19aghatkvu:314": " haṃsā nadanmeghabhayād dravanti niśāmukhāny adya na candravanti /",
    "GK19aghatkvu:315": " navāmbumattāḥ śikhino nadanti meghāgame kundasamānadanti // Ghk_16 //",
    "GK19aghatkvu:316": " he kundakusumasadṛśadaśane /",
    "GK19aghatkvu:317": " parivarjitatāmbūlādisambhoge /",
    "GK19aghatkvu:318": " pratidūtyāś caiva nāyikāṃ prati uktiḥ -- evaṃ nāma meghāḥ śabdāyante yat haṃsā api palāyante,",
    "GK19aghatkvu:319": " rātrāv api na sañcaraṇaṃ yujyate yataś candrayuktāni tanmukhāni na bhavanti,",
    "GK19aghatkvu:320": " ete ca śikhino mayūrā udgatapraharṣavaśāt śabdāyante /",
    "GK19aghatkvu:321": " etena tat pratyuktaṃ yat tu nāyikayā pūrvam uktaṃ",
    "GK19aghatkvu:322": " “haṃsapaṅktir api nātha samprati“",
    "GK19aghatkvu:323": " ityādinā mārgasaukumāryaṃ,",
    "GK19aghatkvu:324": " tad eva hi pratyuta raṇaraṇakapradīpakaṃ mārgasaṅkaṭatāṃ karotīty arthaḥ // GhkV_16 //",
    "GK19aghatkvu:325": " meghāvṛttaṃ niśi na bhāti nabho vitāraṃ nidrābhyupaiti ca hariṃ śubhasevitāram /",
    "GK19aghatkvu:326": " sendrayudhaś ca jalado 'dya rasann ibhānāṃ saṃrambham āvahati bhūdharasannibhānām // Ghk_17 //",
    "GK19aghatkvu:327": " rātrisamaye 'pi gamanāgamane na yujyete,",
    "GK19aghatkvu:328": " yato rātrisamaye vitāraṇ vigatatārāpaṭalaṃ nabho na bhāti yato meghāvṛttam /",
    "GK19aghatkvu:329": " yac ca tayā uktaṃ “pathikapāmsulo 'sau mām upekṣate” iti,",
    "GK19aghatkvu:330": " tad api na yuktaṃ;",
    "GK19aghatkvu:331": " śubhasevitāram akaluṣacaritam api bhagavantaṃ hariṃ nidrā abhyupaiti aśaknuvatī virahaṃ soḍhum nāyakam abhisarati pratyutety arthaḥ /",
    "GK19aghatkvu:332": " indrāyudhayuktajalado rasan śabdāyamāna ibhānāṃ kariṇāṃ parvatasadṛśānāṃ saṃrambhaṃ saṃrabdhatām āvahati samantāt darśayati /",
    "GK19aghatkvu:333": " yaḥ kila atisukumāratayā suprasiddho jaladaḥ,",
    "GK19aghatkvu:334": " so 'pi anyānullaṅghanīyena śakrāyudhena vajreṇa sātiśayabhīṣaṇaḥ sādinā hatānāṃ kariṇāṃ sādṛśyam udvahatīty arthaḥ /",
    "GK19aghatkvu:335": " athavā meghaḥ śabdāyamāna ibhānāṃ kariṇāṃ parvatasadṛśānāṃ saṃrambhaṃ janayati pratigarjanaśaṅkayeti te 'pi kṣubhitāḥ sampannā iti sarvathā susaṅkaṭāḥ panthānaḥ // GhkV_17 //",
    "GK19aghatkvu:336": " sataḍijjaladārpitaṃ nageṣu nadadambhodharabhītapannageṣu /",
    "GK19aghatkvu:337": " paridhīraravaṃ jalaṃ darīṣu prapaty adbhutarūpasundarīṣu // Ghk_18 //",
    "GK19aghatkvu:338": " pratidūtyā eva iyam uktir nāyikā yadā evam āha nanu aham eva tatra yāsyāmīti,",
    "GK19aghatkvu:339": " tadā tāṃ prati /",
    "GK19aghatkvu:340": " darīṣu guhāsu api antaḥsthitā yā adbhutarūpasundaryās tāsu api upari jalaṃ patatīti vyadhikaraṇasaptamyau /",
    "GK19aghatkvu:341": " kīdṛk jalam /",
    "GK19aghatkvu:342": " saha vidyudbhir jalam dadati ye,",
    "GK19aghatkvu:343": " tair meghair arpitaṃ,",
    "GK19aghatkvu:344": " na te jalamātraṃ dadati,",
    "GK19aghatkvu:345": " yāvat vidyuto 'pi atibhīṣaṇā arpayantīti /",
    "GK19aghatkvu:346": " kva /",
    "GK19aghatkvu:347": " nageṣu giriṣu garjanmeghatrastasarpeṣu /",
    "GK19aghatkvu:348": " aparasya ye trāsadāyinas te 'pi yato jaladhararasitāt trasyanti,",
    "GK19aghatkvu:349": " tatra kā vārtā bhavādṛśīnāṃ mālatīkusumasukumāramanasām iti tātparyārthaḥ /",
    "GK19aghatkvu:350": " anyac ca kiṃbhūtaṃ jalaṃ /",
    "GK19aghatkvu:351": " darīṣu antaḥ paritaḥ samantāt dhīro gambhīro ravo yasya,",
    "GK19aghatkvu:352": " kandarāsu antaḥ pratiśabdena dviguṇībhūta ity arthaḥ /",
    "GK19aghatkvu:353": " tena eṣā api āśā na asti -- toyadajalapaṭalaṃ gaganāt nipatat kvacana guhāmukhe 'tivāhya punar api gamiṣyāma iti // GhkV_18 //",
    "GK19aghatkvu:354": " kṣipraṃ prasādayati samprati ko 'pi tāni kāntāmukhāni rativigrahakopitāni /",
    "GK19aghatkvu:355": " utkaṇṭhayanti pathikāṇ jaladāḥ svanantaḥ śoko vivardhati ca tadvinatāsv anantaḥ // Ghk_19 //",
    "GK19aghatkvu:356": " evam etābhir uktibhiḥ priyatamāgamanaṃ durghaṭam iti avagate āsthābandho nāyikāyā",
    "GK19aghatkvu:357": " vijāghaṭītīty abhiprayeṇa sā eva punar āśvāsasampādanāya asya mādhyasthye viśeṣānuddeśāt",
    "GK19aghatkvu:358": " tadīyahṛdayaśokaśikhiśamanaśaktām uktim abhidhatte -- ko 'pi anirvaṇanīyapuṇyasambhārabṛṃhitaḥ",
    "GK19aghatkvu:359": " samprati jaladasamaye tāni kāntāmukhāni niratiśayasaundaryavanti rativigraheṇa praṇayakupitena",
    "GK19aghatkvu:360": " sañjātaroṣāṇi tathā yāni tadīyaviyogajanitapāṇḍimnā adya āsādhāraṇadharmasundarāṇi",
    "GK19aghatkvu:361": " kṣipram anāyāsena eva prasādayati tvām avaśyaṃ prasādayatīti yāvat /",
    "GK19aghatkvu:362": " nanu na adyāpi asāv āgatas tat katham etat /",
    "GK19aghatkvu:363": " āha śabdāyamānā hi jaladharāḥ pathikān raṇaraṇakavataḥ kurvanti niścitaṃ dinād dinam upacīyamānajaladharadhvānākarṇanena parivardhitotkaṇṭhaḥ priyatamas tāvad āgacchatīti yāvat /",
    "GK19aghatkvu:364": " nanu priyatamāḥ kathaṃ śīghraṃ prasīdeyuḥ /",
    "GK19aghatkvu:365": " āha tadvanitāsu pathikadayitāsu tathā śoko vivardhati vivṛddhavad ācarati yathā anantaḥ sampadyate /",
    "GK19aghatkvu:366": " cakāreṇa evaṃ dhvanyate tad eva rasitaṃ tāsāṃ śokavivṛddhau kāraṇam iti // GhkV_19 //",
    "GK19aghatkvu:367": " atra kecid iti paṭhanti",
    "GK19aghatkvu:368": " tāsām ṛtuḥ saphala eva hi yā dineṣu sendrāyudhāmbudharagarjitadurdineṣu /",
    "GK19aghatkvu:369": " ratyutsavaṃ priyatamaiḥ saha mānayanti meghāgamaṃ priyasakhi śvasamānayanti // Ghk_20 //",
    "GK19aghatkvu:370": " ayaṃ śloko 'tratya iva na lakṣyate,",
    "GK19aghatkvu:371": " pustakeṣu kena kāraṇena gata iti na vidmaḥ /",
    "GK19aghatkvu:372": " tathāhi pūrvaślokaucityaṃ tāvad arthena na bhajate /",
    "GK19aghatkvu:373": " tāsām eva saphala ṛtur varṣākhyo yāti yā sendrāyudhair ambudair durdineṣu priyatamaiḥ saha ratyutsavaṃ mānayanti /",
    "GK19aghatkvu:374": " anyathā kila he priyasakhi /",
    "GK19aghatkvu:375": " meghāgamaṃ śvasamāḥ sārameyaprāyā api nayanti -- iti vyākhyāyāṃ prāktane nave (?)",
    "GK19aghatkvu:376": " yamakam eva durlabham /",
    "GK19aghatkvu:377": " dinadurdinaśabdābhyām arthapaunaruktyam api durdharam /",
    "GK19aghatkvu:378": " yān astaṃ gacchann ino mārtaṇḍo yeṣu dineṣu -- ity api vyākhyāne tāsām iti apekṣito yadartho durupapādaḥ /",
    "GK19aghatkvu:379": " tāsām iti tu anapekṣitayadarthe padavyaṅgye dhvanau vyākhyāyamāne uttaravākyaṃ khaṇḍaṃ gacchet caramārdhe cānyatheti (?)",
    "GK19aghatkvu:380": " madhye śāstranyāyopacitaḥ kāvyāmṛtakāluṣaikakāraṇam adhyāhāraḥ kalpyaḥ śvasamā meghāgamaṃ nayantīti param anaucityam /",
    "GK19aghatkvu:381": " na ca evaṃvidhena anaucityena kulakaparisamāptiḥ kriyamāṇā sahṛdayacetaḥsu romanthād ṛte kiñcit vidadhyāt /",
    "GK19aghatkvu:382": " śvasatīti śvasas tadvad ācaratīti kvip tato 'pi tācchīlyādivivakṣāyāṃ cānaś /",
    "GK19aghatkvu:383": " tataḥ priyasakhiśabdena sambandhaḥ prāg eva vā /",
    "GK19aghatkvu:384": " tathāpi na kiñcid arthasya pauṣkalyam,",
    "GK19aghatkvu:385": " kaṣṭakalpanāyasaṃ sat /",
    "GK19aghatkvu:386": " kva /",
    "GK19aghatkvu:387": " priyasakhiṣv iti saptamyā samāsa iti bahuvacanānte 'pi na kaścit kṛtaḥ sambandhaḥ /",
    "GK19aghatkvu:388": " anyathāpāṭhakaraṇam api kleśamātraphalam eva /",
    "GK19aghatkvu:389": " kiñca atra kartā mahākaviḥ kālidāsa iti anuśrutam asmābhiḥ /",
    "GK19aghatkvu:390": " na ca asya kāvye tṛṇamātram api kalaṅkapātram utprekṣitavanto manorathe';",
    "GK19aghatkvu:391": " pi supte 'pi sahṛdayāḥ /",
    "GK19aghatkvu:392": " tasmāt prāktana eva parisamāptiślokaḥ /",
    "GK19aghatkvu:393": " sa ca sakhyā pratidūtībhūtayā nāyikāyā āsthābandhadārḍhyotpādanāya yujyate /",
    "GK19aghatkvu:394": " utpannasamāśvāsā hi hṛdayaṃ sthāpayantī vipralambhayituṃ śakyā syāt",
    "GK19aghatkvu:395": " “āsthābandhaḥ kusumasadṛśaṃ prāyaśo hy aṅganānāṃ /",
    "GK19aghatkvu:396": " sadyaḥpāti praṇayi hṛdayaṃ viprayoge ruṇaddhi // (Meghadūta 10) //“",
    "GK19aghatkvu:397": " iti dṛṣṭyā / tena asya parisamāptidhurodvahasya api durandharatvam avikalam eveti /",
    "GK19aghatkvu:398": " tad idaṃ yuktam ayuktaṃ veti svayam eva vidāṃ kuruta sahṛdayāḥ // GhkV_20 //",
    "GK19aghatkvu:399": " bhāvānuraktalalanāsurataiḥ śapeyam ālabhya cāmbu tṛṣitaḥ karakośapeyam /",
    "GK19aghatkvu:400": " jīyeya yena kavinā yamakaiḥ pareṇa tasmai vaheyam udakaṃ ghaṭakarpareṇa // Ghk_21 //",
    "GK19aghatkvu:401": " kavinā auddhatyaprakaṭanāya sahṛdayajanamānasarañjanāya pratijñā iyam upanibadhyate /",
    "GK19aghatkvu:402": " sañjātapipāsaḥ karakośena hastasampuṭena peyaṃ pānārhaṃ tāvad avasaraprāptam api",
    "GK19aghatkvu:403": " jalam atyantābhilāṣautsukyapātram adrohayogyam api pratyuta ālabhya drugdhvā sahajapremapraṇayinīsambhogarasaiś ca śapeyam /",
    "GK19aghatkvu:404": " atra śarīrasparśanākhyasya upālambhasya na atīva spaṣṭateti “śapa upalāmbhane” (Vā-911)",
    "GK19aghatkvu:405": " iti ātmanepadābhāvaḥ /",
    "GK19aghatkvu:406": " yena pareṇa kavinā yamakair jīyeya,",
    "GK19aghatkvu:407": " tasmai ghaṭakarpareṇa jalaṃ vaheyam /",
    "GK19aghatkvu:408": " karparaśabdena sātiśayakleśasamudvahatvam ātmani ucyate /",
    "GK19aghatkvu:409": " atra ca yamakānāṃ vipralambhaśṛṅgārarasātiśayavighnabhūtānām api mayā tathā apṛthagyatnanirvartyatayā nibandhaḥ kṛtaḥ,",
    "GK19aghatkvu:410": " yena pratyuta rasaparipoṣakaviśiṣṭavyākhyābhidhāyipadaparamparālābho yamakaiḥ sampannaḥ / tad uktaṃ",
    "GK19aghatkvu:411": " “rasākṣiptatayā yasya bandhaḥ śakyakriyo bhavet /",
    "GK19aghatkvu:412": " apṛthagyatnanirvartyaḥ so 'laṅkāro dhvanau mataḥ // (Dhv- 2.16) //“",
    "GK19aghatkvu:413": " iti / etayā ca pratijñayā etat parihṛtaṃ",
    "GK19aghatkvu:414": " “dhvanyātmabhūte śṛṅgāre yamakādinibandhanam /",
    "GK19aghatkvu:415": " śaktāv api pramāditvaṃ vipralambhe viśeṣataḥ // (Dhv- 2.15) //“",
    "GK19aghatkvu:416": " iti / na hi iyaṃ rājājñā,",
    "GK19aghatkvu:417": " api tu rasabandhavighnakāritvapramādaḥ parihāryaḥ /",
    "GK19aghatkvu:418": " atra ca pratyuta ātmaparipoṣakatvam eva uktena prakāreṇa yamakānām iti /",
    "GK19aghatkvu:419": " kavīnāṃ śaktir eva balīyasī,",
    "GK19aghatkvu:420": " sā eva lokottarā vyutpattir iti abhidhīyate;",
    "GK19aghatkvu:421": " na tu anyā kaviśakter vyutpattir nāma kācit /",
    "GK19aghatkvu:422": " yad uktaṃ mayā eva raurave vicāre",
    "GK19aghatkvu:423": " “na vai doṣā doṣā na ca khalu guṇā eva ca guṇā",
    "GK19aghatkvu:424": " nibandhuḥ svātantryaṃ sapadi guṇadoṣān vibhajate /",
    "GK19aghatkvu:425": " iyaṃ sā vaidagdhī prakṛtimadhurā tasya sukaver",
    "GK19aghatkvu:426": " yad atrotpādād apy atisubhagabhāvaḥ pariṇataḥ //“",
    "GK19aghatkvu:427": " iti śivam // GhkV_21 //",
    "GK19aghatkvu:428": " pramāṇapadamīmāṃsāgaganaṃ vai virājate /",
    "GK19aghatkvu:429": " samuccalati yatspṛṣṭaḥ sāhityāmṛtasāgaraḥ // 1 //",
    "GK19aghatkvu:430": " kavīndor indurājasya te maccittavikāsakāḥ /",
    "GK19aghatkvu:431": " bodhāṃśavo vigāhantaṃ bhūrbhuvaḥsvastrayīm api // 2 //",
    "GK19aghatkvu:432": " tatparāmarśadhavalamanaḥkokanado manāk /",
    "GK19aghatkvu:433": " kāvye 'bhinavaguptākhyo vivṛtiṃ samarīracat // 3 //",
    "GK19aghatkvu:434": " // iti śrīmadabhinavaguptapādaracitavivṛtyupetaṃ ghaṭakarparakāvyaṃ samāptam //"
}