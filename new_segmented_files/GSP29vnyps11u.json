{
    "GSP29vnyps11u:0": " nyā. pa. pra. 1 patyuḥ saṃyamināṃ praṇamya caraṇau tatpādakoṭīrayoḥ saṃbandhena samidhyamānavibhavān dhanyāṃstathānyān gurūn /",
    "GSP29vnyps11u:1": " śuddhaṃ saṃśritabādarāyaṇatanornārāyaṇasyoktibhaḥ śrīmān veṅkaṭanāyakaḥ sthitipadaṃ nirmāti nīteḥ śubham //",
    "GSP29vnyps11u:2": " vidyāsthāneṣu dharmyeṣu gaṇyate nyāyavistaraḥ /",
    "GSP29vnyps11u:3": " sa ca viplāvitastaistaistato 'tra pariśodhyate //",
    "GSP29vnyps11u:4": " nyā. pa. pra. 2 //",
    "GSP29vnyps11u:5": " gautamasūtrabahiṣkārapakṣaḥ //",
    "GSP29vnyps11u:6": " yadyapi kathañcidākṣapādaṃ satpakṣe nikṣeptu śakyam;",
    "GSP29vnyps11u:7": " na ca kaṇabhakṣapakṣanikṣepavat kleśaḥ;",
    "GSP29vnyps11u:8": " nāpi tatkartā gautamastāmaseṣu paripaṭhyate;",
    "GSP29vnyps11u:9": " nāpi ca vipralambhakatvakhyātiḥ;",
    "GSP29vnyps11u:10": " tathāpi brahmasūtrakārādibahiṣkṛtatvānnātīva vayamādriyāmahe /",
    "GSP29vnyps11u:11": " na khalvārṣatvādibhistadādaraḥ,",
    "GSP29vnyps11u:12": " atiprasaṅgāt /",
    "GSP29vnyps11u:13": " prājñānāṃ prathamenaiva guruṇā hi svayaṃ purā /",
    "GSP29vnyps11u:14": " lokāyatamataṃ proktaṃ lokaviplavakāraṇam //",
    "GSP29vnyps11u:15": " athavā pitāmaha evātra pramāṇam,",
    "GSP29vnyps11u:16": " ya indravirocanāyoścārvākamatamupadiṣṭavān /",
    "GSP29vnyps11u:17": " tathā gautamo 'pi saṃbhāvyate /",
    "GSP29vnyps11u:18": " athāpi",
    "GSP29vnyps11u:19": " “kāṇādaśākyapāṣaṇḍaistrayīdharmo vilopitaḥ /",
    "GSP29vnyps11u:20": " tridaṇḍadhāriṇā pūrvaṃ viṣṇunā rakṣitā trayī” //",
    "GSP29vnyps11u:21": " iti smṛteḥ,",
    "GSP29vnyps11u:22": " “bahavaḥ puruṣā rājan sāṃkhyayogavicāriṇaḥ /",
    "GSP29vnyps11u:23": " naita icchanti puruṣamekaṃ kurukulodbhava //",
    "GSP29vnyps11u:24": " samāsena tu tadvyāsaḥ puruṣaikātmyamuktavān ”/",
    "GSP29vnyps11u:25": " iti mahābhāratokteśca yuktaṃ tattadbahiṣkāraḥ /",
    "GSP29vnyps11u:26": " iha tu na tatheti cenna,",
    "GSP29vnyps11u:27": " tulyanyāyatayā vacanasyopalakṣaṇārthatvāt /",
    "GSP29vnyps11u:28": " na khalu tadvā tādṛgveti kaścidviśeṣaḥ /",
    "GSP29vnyps11u:29": " yadyapi kāśakuśāvalambanyāyena pakṣāntarādādhikyamasya pakṣasya,",
    "GSP29vnyps11u:30": " athāpi na tadvedāntasaṃnidhau;",
    "GSP29vnyps11u:31": " na khalumaśakādbaliṣṭho 'pi mātaṅgaḥ kaṇṭhīravamuparuṇaddhi //",
    "GSP29vnyps11u:32": " “yadakṣapādaḥ pravaro munīnāṃ śamāya śāstraṃ jagato jagāda /",
    "GSP29vnyps11u:33": " kutārkikājñānanivṛttihetuḥ kāriṣyate tasya mayā nibandhaḥ” //",
    "GSP29vnyps11u:34": " iti vākyamakṣapādapakṣapātenoktamityanāstheyam //",
    "GSP29vnyps11u:35": " uktaṃ ca pūrvācāryaiḥ---",
    "GSP29vnyps11u:36": " “kāṇādamākṣapādaṃ vā kāpilaṃ tantrameva vā /",
    "GSP29vnyps11u:37": " tantrāṇyetāni sarvāṇi na tantrāṇyātmanirṇarya” //",
    "GSP29vnyps11u:38": " iti //",
    "GSP29vnyps11u:39": " ata eva hi “etena śiṣṭāparigrahā api vyākhyātāḥ” iti sūtre bhāṣitam---“etena---vedāparigṛhītasāṃkhyapakṣakṣapaṇena,",
    "GSP29vnyps11u:40": " śiṣṭāśca vedāparigṛhītāḥ kaṇabhakṣākṣapādakṣapaṇakabhipakṣāḥ kṣapitā veditavyāḥ” iti /",
    "GSP29vnyps11u:41": " na ca sūtranibaddhaṃ sarvaṃ vidyāsthānamiti niyamo dṛṣṭaḥ;",
    "GSP29vnyps11u:42": " na caika evaikasya vidyāsthānasya sūtrakṛdityapi vā ṛṣirityeva vā rājājñā,",
    "GSP29vnyps11u:43": " anyairapi ca tatkaraṇadarśanāt //",
    "GSP29vnyps11u:44": " pramāṇaśabdasya bhāve karaṇe ca vyutpattiḥ /",
    "GSP29vnyps11u:45": " 1 evaṃ ca pramaiva pramāṇamityeke /",
    "GSP29vnyps11u:46": " 2 pramākaraṇamevetyapare /",
    "GSP29vnyps11u:47": " 3 tayoranyataradityanye /",
    "GSP29vnyps11u:48": " 4 yathāvasthitavyavahārānuguṇaṃ jñānaṃ pramāṇam /",
    "GSP29vnyps11u:49": " 5 yadajñānāt saṃsāro yajjñānāt tannivṛttistat prameyaṃ mumukṣubhiḥ prakarṣeṇa meyatvāt /",
    "GSP29vnyps11u:50": " 6 taddvividhaṃ dravyādravyabhedāt /",
    "GSP29vnyps11u:51": " 7 sāmānyato vā pramāviṣayaḥ prameyam /",
    "GSP29vnyps11u:52": " 8 āgantukadharmāśrayo dravayam /",
    "GSP29vnyps11u:53": " 9 atathābhūtamadravyam /",
    "GSP29vnyps11u:54": " 10 dravyaṃ dvedhā jaḍamajaḍamiti /",
    "GSP29vnyps11u:55": " 11 jaḍaṃ ca dvedhā prakṛtiḥ kāla iti /",
    "GSP29vnyps11u:56": " 12 ajaḍaṃ ca tathā pratyak parāgiti /",
    "GSP29vnyps11u:57": " 13 pratyagapi dvividhaṃ jīvar iśvara iti /",
    "GSP29vnyps11u:58": " 14 parāgapi tathā dharmabhūtajñānaṃ nityavibhūtiśceti /",
    "GSP29vnyps11u:59": " 15 athavā dravyaṃ dvividhamātmānātmabhedāt /",
    "GSP29vnyps11u:60": " 16 tredhā vā bhoktṛbhogyaniyantṛśrutyanusārāt /",
    "GSP29vnyps11u:61": " 17 ṣoḍhā vā triguṇakālajīveśvaraśuddhasattvamatibhedāt /",
    "GSP29vnyps11u:62": " 18 asvayaṃprakāṃśaṃ jaḍam /",
    "GSP29vnyps11u:63": " 19 svayaṃprakāśamajaḍam /",
    "GSP29vnyps11u:64": " 20 miśrasattvāśrayaḥ prakṛtiḥ /",
    "GSP29vnyps11u:65": " 21 kālaḥ kṣaṇalavādivyavahārahetuḥ /",
    "GSP29vnyps11u:66": " 22 svasmai bhāsamānaṃ pratyak /",
    "GSP29vnyps11u:67": " 23 parasmai bhāsamānaṃ parāk /",
    "GSP29vnyps11u:68": " 24 paratantracetano jīvaḥ /",
    "GSP29vnyps11u:69": " 25 svatantrar iśvaraḥ /",
    "GSP29vnyps11u:70": " 26 arthaprakāśo buddhiḥ /",
    "GSP29vnyps11u:71": " 27 prakṛtivyatiriktatve sati sattvāśrayo nityavibhūtiḥ /",
    "GSP29vnyps11u:72": " 28 adravyamanekadhā sattvaśabdādivaicitryāt /",
    "GSP29vnyps11u:73": " 29 ekaṃ vetaraviśiṣṭaṃ prādhānyataḥ prameyaṃ paraṃ brahma /",
    "GSP29vnyps11u:74": " 30 itareṣāṃ svaniṣṭhabrahmaikaniṣṭhatvāt /",
    "GSP29vnyps11u:75": " 31 tasyaiva ca tathātvena mumukṣubhiḥ prakarṣeṇa meyatvaśruteḥ /",
    "GSP29vnyps11u:76": " 32 avyavasthitavyavahārakāraṇaṃ jñānaṃ saṃśayaḥ /",
    "GSP29vnyps11u:77": " 33 ayathāvyavahārakāraṇaṃ jñānaṃ viparyayaḥ /",
    "GSP29vnyps11u:78": " 34 saṃskāramātrajaṃ jñānaṃ smṛtiḥ /",
    "GSP29vnyps11u:79": " 35 tadvyatiriktaṃ jñānamanubhavaḥ /",
    "GSP29vnyps11u:80": " 36 puruṣapravṛttyuddeśyaṃ prayojanam /",
    "GSP29vnyps11u:81": " 37 vyāptyadhigamasthānaṃ dṛṣṭāntaḥ /",
    "GSP29vnyps11u:82": " 38 prāmāṇikatvābhimataiḥ parigṛhītor'thaḥ siddhāntaḥ /",
    "GSP29vnyps11u:83": " 39 parārthapramāṇaprayogavākyāvāntaravākyānyavayavāḥ /",
    "GSP29vnyps11u:84": " 40 vyāpyāṅgīkāreṇa vyāpakāniṣṭaprasañjanaṃ tarkaḥ /",
    "GSP29vnyps11u:85": " 41 tarkānugṛhītapramāṇapūrvakatattvāvadhāraṇaṃ nirṇayaḥ /",
    "GSP29vnyps11u:86": " 42 vītarāgakathā vādaḥ /",
    "GSP29vnyps11u:87": " 43 pakṣadvayasādhanavatī vijigīṣukathā jalpaḥ /",
    "GSP29vnyps11u:88": " 44 pratipakṣasthāpanahīnā tu sā vitaṇḍā /",
    "GSP29vnyps11u:89": " 45 hetvaṅgaikadeśavikalā hetvābhāsāḥ /",
    "GSP29vnyps11u:90": " 46 avivakṣitaśabdārthāropeṇa dūṣaṇaṃ chalam /",
    "GSP29vnyps11u:91": " 47 svavyāpidūṣaṇaṃ jātiḥ /",
    "GSP29vnyps11u:92": " 48 kathakāśaktiliṅgaṃ nigrahasthānam /",
    "GSP29vnyps11u:93": " 49 ityetādṛśāni vākyāni kiṃ na sūtrāṇi syuḥ ?",
    "GSP29vnyps11u:94": " tadiha saṃkṣiptaṃ lakṣaṇādivākyaṃ sūtram;",
    "GSP29vnyps11u:95": " tadudāharaṇādivākyaṃ tu bhāṣyādikamiti vibhāvya saṃtoṣṭavyam /",
    "GSP29vnyps11u:96": " na ca pūrvaprābalyavyavasthā,",
    "GSP29vnyps11u:97": " tatpūrvasaṃbhavāt vārtikasya cānavatāraprasaṅgāt vyākaraṇādiṣvanyathākaraṇasvīkārācca /",
    "GSP29vnyps11u:98": " na ca jaimineḥ pramāṇalakṣaṇādiṣvaudāsīnyamātreṇa gautamokteṣu kāśyapokteṣu vā niḥśeṣānumatisiddhiriti mantavyam,",
    "GSP29vnyps11u:99": " anyaparatayā lokaprasiddhopajīvanāt,",
    "GSP29vnyps11u:100": " parakalpitataṭākopajīvanavat /",
    "GSP29vnyps11u:101": " karmakāṇḍavṛttikārādayo 'pi hi losiddhāṃ pramāṇādivyavasthāṃ yathāyathamanyathā saṃjagṛhuḥ /",
    "GSP29vnyps11u:102": " ato yāvadiha yuktiyuktaṃ tāvadupajīvyate;",
    "GSP29vnyps11u:103": " na khalu taṭākasthaḥpaṅko 'pyapaṅkilabuddhibhistatadavagāhibhirupajīvyate /",
    "GSP29vnyps11u:104": " ataḥ siṃhavanaguptinyāyena yathāvasthitanyāyānugṛhītaṃ vedaṃ vedānumataṃ ca nyāyamanusarāmaḥ,",
    "GSP29vnyps11u:105": " na punarnyāyamātram //",
    "GSP29vnyps11u:106": " yattu “jñātasaṃbandhasya” ityādigranthamupādāyānantaramuktaṃ śrīviṣṇucitteḥ---- “vyāptidhīgarbhānubhavo 'numānamityarthaḥ /",
    "GSP29vnyps11u:107": " nyāyaśāstre tu tadviśeṣanirṇayaḥ” iti,",
    "GSP29vnyps11u:108": " tadapi tannirūpaṇādhikṛtavidyāsthānakhyāpanaparam /",
    "GSP29vnyps11u:109": " pramāṇādisūtramupādāya vyācakṣāṇaistatpakṣaniṣṭhairapi pūrvaiḥ kvacit sūtrāṇi nirākṛtāni /",
    "GSP29vnyps11u:110": " tannyāyasya nāsmāsu sarpamāraḥ,",
    "GSP29vnyps11u:111": " nāpi daṇḍanivāraṇam /",
    "GSP29vnyps11u:112": " tataśca, yathālokaṃ yathāvedaṃ laukike vaidike 'pi ca /",
    "GSP29vnyps11u:113": " yo vaktā sa parigrāhyaḥ prāktano 'dyatano 'pi vā //",
    "GSP29vnyps11u:114": " vivakṣitārthāvaiśadyaṃ vyākulatvamapūrṇatā ullokatetyamī doṣā guṇakoṭau jaḍaiḥ kṛtāḥ //",
    "GSP29vnyps11u:115": " bhagavannārthamunibhirnyāyatattvasamāhvayā /",
    "GSP29vnyps11u:116": " avadhīryākṣapādādi nyabandhi nyāyapaddhatiḥ //",
    "GSP29vnyps11u:117": " tadarvāgbhistathācāyairyatheṣṭaṃ matamāsthitaiḥ /",
    "GSP29vnyps11u:118": " praṇinye bahudhā taistaiḥ pramāṇādivicāraṇā /",
    "GSP29vnyps11u:119": " tadayaṃ bhāṣyasvaḥsasiddho bahiṣkārapakṣaḥ //",
    "GSP29vnyps11u:120": " nyā. pa. pra. 3 //",
    "GSP29vnyps11u:121": " gautamasūtrasvīkārapakṣaḥ //",
    "GSP29vnyps11u:122": " aṅgīkārakāṅkṣiṇāmakṣapādīyamapyasmaduktaikāntatayā sthāsyati;",
    "GSP29vnyps11u:123": " tathaiva sthāpayiṣyāmaḥ /",
    "GSP29vnyps11u:124": " ato vayamapi mahatāmayuktārthatātparyakalpanena nāparādhyema,",
    "GSP29vnyps11u:125": " nyūnādhikaviruddhavyapadeśādīnāmalakṣaṇalakṣaṇoktīnāṃ cādhyāhārānyaparyāmyāṃ tadbhakterapi nirvāhāt /",
    "GSP29vnyps11u:126": " tathāsmin yatra sphuṭaḥ śrutismṛtiśārīrakavirodhaḥ,",
    "GSP29vnyps11u:127": " sa uddeśato niruhyate //",
    "GSP29vnyps11u:128": " yattāvatsūtritaṃ prathamādhyāye --- “ghrāṇarasanacakṣustvakchrotrāṇīndriyāṇi bhūtebhyaḥ” iti;",
    "GSP29vnyps11u:129": " atra jñānendriyapañkopādānaṃ nendriyāntarapratikṣepārtham,",
    "GSP29vnyps11u:130": " manasaḥ pṛthakprameyatayā uddeśāt anantarameva ca “yugapajjñānānutpattirmanaso liṅgam” iti lakṣaṇakaraṇāt abhyupagamasiddhāntanyāyena ca tadindriyatvaparīkṣaṇāt",
    "GSP29vnyps11u:131": " ataścoktena samānayogakṣemayuktipramāṇakaḥ karmendriyavarga upalakṣaṇīyaḥ,",
    "GSP29vnyps11u:132": " “pravṛttirvāgbuddhiśarīrārambhaḥ” iti sūtre vācaḥ kaṇṭhokteḥ pāṇyādicatuṣṭayasya śārīravyāpārakaraṇatayā sūcanāditi //",
    "GSP29vnyps11u:133": " śarīrake tu “saptagaterviśeṣitatvācca” iti pūrvapakṣamupakṣipyāsādhayacca hastādīnāmapīndriyatvaṃ bhagavān bādarāyaṇaḥ--- “hastādayastu sthite 'to naivam” iti /",
    "GSP29vnyps11u:134": " “bhūtebhyaḥ” iti ca nopādānābhiprāyam,",
    "GSP29vnyps11u:135": " ahaṅkāropāttānāmāpyāyakabhūtavivakṣayāpi tadupapatteḥ /",
    "GSP29vnyps11u:136": " tathā ca vedārthasaṃgrahe---“evamāhaṅkārikāṇāmindriyāṇāṃ bhūtaiścāpyāyanaṃ mahābhārata ucyate” iti /",
    "GSP29vnyps11u:137": " samādhānam ṛṣyantaravākyasyāpi samānanyāyasya nirvāhārtham /",
    "GSP29vnyps11u:138": " parasparaviruddhapramāṇavākyeṣu tātparyaviśeṣaparikalpanayā parihāra eva hi paṇḍitakṛtyam /",
    "GSP29vnyps11u:139": " anityamanovādibhirapi hi “annamayaṃ hi somya manaḥ“--- iti śrutirāpyāyanaparatayaiva yojyā /",
    "GSP29vnyps11u:140": " tulyamidamanyatrāpīti //",
    "GSP29vnyps11u:141": " yattu---“bādhanālakṣaṇaṃ duḥkham” “tadatyantavimokṣo 'pavargaḥ” iti,",
    "GSP29vnyps11u:142": " tatra duḥkhātyantanivṛtterapavargatvaṃ sarvāṅgīkṛtam /",
    "GSP29vnyps11u:143": " na ca tatrānandaḥ śrautaḥ kaṇṭhoktyāḥ pratiṣidhyate /",
    "GSP29vnyps11u:144": " tadabhiprāye cānanyathāsiddhaṃ kimapi na liṅgaṃ paśyāmaḥ /",
    "GSP29vnyps11u:145": " ata eva hi bhūṣaṇamate nityasukhasaṃvedanasaṃbandhasiddhirapavarge sādhitā /",
    "GSP29vnyps11u:146": " etena “tasmātsarvaduḥkhavimākṣo 'pavargaḥ” iti caturthādhyāyavākyamapi nirvyūḍham,",
    "GSP29vnyps11u:147": " tatrāpyānandaniṣedhābhāvāt //",
    "GSP29vnyps11u:148": " yacca śārīrakadvitīyādhyāyaviruddhamiha dvitīyādhyāye avayavisamarthanamivābhāti,",
    "GSP29vnyps11u:149": " tadapi tadekārthaṃ yojayituṃ śakyam /",
    "GSP29vnyps11u:150": " tathā hi---“na caikadeśopalabdhiravayavisadbhāvāt /",
    "GSP29vnyps11u:151": " sādhyatvādavayavini saṃdehaḥ /",
    "GSP29vnyps11u:152": " sarvāgrahaṇamavayavyasiddheḥ /",
    "GSP29vnyps11u:153": " dhāraṇākarṣaṇopapatteśca /",
    "GSP29vnyps11u:154": " senāvanavadgrahaṇamiti cennātīndriyatvādaṇūnām /",
    "GSP29vnyps11u:155": " ” ityetāni hi tatsūtrāṇi;",
    "GSP29vnyps11u:156": " na tāni virudhyante,",
    "GSP29vnyps11u:157": " senāvanādivyāvṛttāvayavyārambhakatayā tadasamavāyikāraṇatvābhimatāvasthāviśeṣāpannaḥ",
    "GSP29vnyps11u:158": " saṃghātaviśeṣa evāvayaviśabdena nirdiṃśyata ityavirodhāt tāvataiva upalambhavyavahāraviśeṣādeścaritārthatvāt /",
    "GSP29vnyps11u:159": " atīndriyāṇuvacanamapi pradīpāvayavānāmivaindriyikāṇāmevāvasthāviśeṣeṇātīndriyatvābhyupagamādaviruddham /",
    "GSP29vnyps11u:160": " avyaktameva hi triguṇadravyamavasthāviśeṣādravyaktaṃ bhavatītyāgamikāḥ /",
    "GSP29vnyps11u:161": " pratyekamupalambhāyogyānāmapi saṃhativiśeṣarūpāvasthābhedādaindriyikatvatattāratamyādikaṃ himānīcūrṇapuñjādiṣvanārabdhāvayaviṣu lokasiddham",
    "GSP29vnyps11u:162": " upamānākhyapramāṇāntarasamarthanaṃ tu nyāyaikadeśibhirevopamānasyānumānāntarbhāvapratikṣepamātraparatayā nirvyūḍham //",
    "GSP29vnyps11u:163": " yacca---“pūraṇapradāhapāṭanānupalabdheśca saṃbandhābhāvaḥ” iti śabdārthasaṃbandhābhāvamupakṣipya pariharatā “śabdārthavyavasthānādapratiṣedhḥ”",
    "GSP29vnyps11u:164": " “na sāmayikatvācchabdādarthe pratyayasya” ityādinā sāmayikatvamuktam;",
    "GSP29vnyps11u:165": " tadapi saṃpratipannasāmayikatvadvārā anumānādivilakṣaṇasaṃbandhaviśeṣakhyāpanārthamiti yojyam,",
    "GSP29vnyps11u:166": " anādinidhanāvicchinnasaṃpradāyavedavartināṃ padānāṃ manvādivacanaviruddhasāṃketikatvopapādanakḷptyasaṃbhavāt /",
    "GSP29vnyps11u:167": " yacca “mantrāyurvedaprāmāṇyavacca tatprāmāṇyamāptaprāmāṇyāt” iti,",
    "GSP29vnyps11u:168": " etadapyanādinidhanasyaiva vedasya pratikalpamīśvareṇāptatamena yathāpūrvaṃ pravartanamabhisaṃdhāyeti sugamam //",
    "GSP29vnyps11u:169": " varṇānityatvavarṇanaṃ tu na śrutyādiviruddham;",
    "GSP29vnyps11u:170": " pratyutānukūlameva /",
    "GSP29vnyps11u:171": " śārīrakadevatādhikaraṇe varṇānityatvamabhyupagamyaiva hi “ata eka ca nityatvam” “samānanāmarūpatvāccāvṛttāvapyavirodho darśanāt smṛteśca” iti vedanityatvaṃ sādhitam //",
    "GSP29vnyps11u:172": " yattu jaiminīye śabdādhikaraṇe varṇanityatvasamarthanaṃ vyācakhyuḥ;",
    "GSP29vnyps11u:173": " sa tu vyākhyātṝṇāmevāparādhaḥ,",
    "GSP29vnyps11u:174": " asāṃketikavācakākāranityatvaparatvenānyaparatvāttasyādhikaraṇasya //",
    "GSP29vnyps11u:175": " yacca dvitīyādhyāyānte “vyaktyākṛtijātayastu padārthaḥ“ityuktam,",
    "GSP29vnyps11u:176": " tatrāpi na vaiśeṣikābhyupagatajātisvīkāre liṅgaṃ paśyāmaḥ;",
    "GSP29vnyps11u:177": " nahyatra dravyaguṇādipadārthaparisaṃkhyānaṃ kriyate,",
    "GSP29vnyps11u:178": " “te vibhaktyantāḥ padam” iti pratipāditapadavācyapradarśanaparatvāt /",
    "GSP29vnyps11u:179": " anantaraṃ catisṛṇāmeva lakṣaṇamāha---“vyaktirguṇaviśeṣāśrayo mūrtiḥ““ākṛtirjātiliṅgākhyā” “samānaprasavātmikā jātiḥ” iti /",
    "GSP29vnyps11u:180": " iha tu vastusvarūpanirūpitasvarūpaviśeṣakadharmasvarūpanirūpakadharmaviṣayatayā yathāsaṃbhavaṃ yojyam /",
    "GSP29vnyps11u:181": " ato na dvitīyādhyāye 'pi vedāntavirodhaḥ /",
    "GSP29vnyps11u:182": " tṛtīye “darśanasparśanābhyāmekārthagrahaṇāt” ityādikaṃ bāhyāntarindriyādinirūpaṇādikaṃ cātyantopayuktam /",
    "GSP29vnyps11u:183": " na ca manonityatvādikaṃ tatra sūtritam;",
    "GSP29vnyps11u:184": " yena tadutpattyādiśrutikopaḥ //",
    "GSP29vnyps11u:185": " yaccātroktam---“gandhakledapākavyūhāvakāśadānebhyaḥ pāñcabhautikaṃ śrutiprāmāṇyācca” iti,",
    "GSP29vnyps11u:186": " etadeva yathāśrutaṃ siddhāntatayā svīkāryam /",
    "GSP29vnyps11u:187": " yadapi “gandharasarūpasparśaśabdānāṃ sparśaparyantāḥ pṛthivyāḥ” “aptejovāyūnāṃ pūrvapūrvamapohyākāśasyottaraḥ” iti guṇavyavasthāpanam,",
    "GSP29vnyps11u:188": " tatra tu tathaivābhyupagame 'pi na vastvantaravirodhaḥ /",
    "GSP29vnyps11u:189": " tathāpyākāśādiṣu śabdāderekadvitricatuṣpañcakrameṇa purāṇeṣu pāṭhāt,",
    "GSP29vnyps11u:190": " ākāśānupraveśādanyatra śabda iti nirvāhe vārūvādyanupraveśāduttarottareṣu sparśādiriti nirvoḍhuṃ śakyatvāt,",
    "GSP29vnyps11u:191": " upalambhānvayavyatirekābhyāṃ vyavasthāpanasyāpi samatvāt,",
    "GSP29vnyps11u:192": " gandhādisūtraṃ pṛthivyāste santyevetyayogavyavacchedena nirvāhyam /",
    "GSP29vnyps11u:193": " “ākāśasyottaraḥ” ityatra tu tasya sa evetyanyayogavyavacchedena /",
    "GSP29vnyps11u:194": " kati kati caivaṃ sūtrāṇi kliṣṭāni parairapi niruhyante //",
    "GSP29vnyps11u:195": " yacca---“svaguṇānnopalabhanta indriyāṇi kasmāditicet” “saguṇānamindriyabhāvāt” ityatra “na śabdaguṇopalabdheḥ” ityuktam;",
    "GSP29vnyps11u:196": " tatrāpi śrotrendriyasya ākāśāpyāyitātvādāpyāyakaguṇasya tadguṇatāṃ paṭanailyapānīyasaurabhādivat prakalpoktamuttaram /",
    "GSP29vnyps11u:197": " athavā yathāgamamāhaṅkārikatvamindriyāṇāmajānataścodye bhūtāpyāyitendriyapakṣe sthitvaivedamuttaraṃ gūḍhābhiprāyeṇa dadīya iti /",
    "GSP29vnyps11u:198": " etaduktaṃ bhavati---bhavatā kimindriyaguṇopalambhābhāva ucyate,",
    "GSP29vnyps11u:199": " kiṃ vā tadāpyāyakaguṇopalambhābhāvaḥ ?",
    "GSP29vnyps11u:200": " pūrvatrāṅgīkāra evottaram,",
    "GSP29vnyps11u:201": " śabdādīnāmanindriyaguṇatvāt /",
    "GSP29vnyps11u:202": " uttaratra vyabhicāra iti /",
    "GSP29vnyps11u:203": " ato na vedāntavirodhaprasaṅgaḥ //",
    "GSP29vnyps11u:204": " caturthe 'dhyāye--pravṛttirāgadveṣādinirūpaṇam,",
    "GSP29vnyps11u:205": " ātmanityatvādinā pretyabhāvādipratipādanam,",
    "GSP29vnyps11u:206": " animittabhāvotpattisarvānityatvasarvanityatvādinirūpaṇaṃ cātyantānuguṇam /",
    "GSP29vnyps11u:207": " avayaviprasaṅgaśca prāguktanyāyena netavyaḥ /",
    "GSP29vnyps11u:208": " pañcamastu jātinigrahasthānamātropakṣīṇo na kvacittattva upakaroti /",
    "GSP29vnyps11u:209": " vyavahārāṅgavimarśasaundaryāsaundaryādikaṃ tu vāstavalakṣyalakṣaṇayuktyādiparāmarśavaijñānikairarthasthitimātrānusārādanādaraṇīyam /",
    "GSP29vnyps11u:210": " yat punararvāgbhirakṣacaraṇapañcādhyāyyāṃ kuśakāśāvalambena kaṇacaraṇakathāṃ niveśya naigamikyaḥ padavyo nirudhyante,",
    "GSP29vnyps11u:211": " tatra tu nūnaṃ sa eva gautamaḥ svayamantaḥ prahasati //",
    "GSP29vnyps11u:212": " iti svīkārapakṣaḥ //",
    "GSP29vnyps11u:213": " yadvā nātīva ca bahiṣkāro nātīva ca parigrahaḥ /",
    "GSP29vnyps11u:214": " sāṃkhyādivadihāpi syāt samādhistauṣataṃṇḍulaḥ //",
    "GSP29vnyps11u:215": " upajīvyabahutvena vidyāsthānaniveśanam /",
    "GSP29vnyps11u:216": " viruddhāṃśaikaviṣayā sūtrādiṣu bahiṣkriyā //",
    "GSP29vnyps11u:217": " nyā. pa. pra. 4 //",
    "GSP29vnyps11u:218": " adhikārivivecanam //",
    "GSP29vnyps11u:219": " niyatādhikāraścāyaṃ nyāyavistaraḥ /",
    "GSP29vnyps11u:220": " adhikārācca niyataḥ syādayaṃ nyāyavistaraḥ /",
    "GSP29vnyps11u:221": " apratyavāyo māhātmyāddayāluḥ śāstramabravīt //",
    "GSP29vnyps11u:222": " sarvādhikāramityetadasamīkṣitabhāṣitam /",
    "GSP29vnyps11u:223": " kathamāgamavṛttāntamanadhītāgamā viduḥ //",
    "GSP29vnyps11u:224": " niṣiddhe prerayaṃstānvā kathaṃ kāruṇiko bhavet /",
    "GSP29vnyps11u:225": " na ca śakyā naraśiraḥpāvitryādyanumākṣatiḥ //",
    "GSP29vnyps11u:226": " vihāyāgamamakṣādyairdvidhā tatrāpi viplavaḥ /",
    "GSP29vnyps11u:227": " śrutyāṃ hyanadhikāritvāttadanyatrāvyavasthiteḥ //",
    "GSP29vnyps11u:228": " dharmakṣobhāmumābhaṅge kathaṃ śūdrādayaḥ kṣamāḥ /",
    "GSP29vnyps11u:229": " atha traivarṇikairukte tvanyo viśvasitītyapi //",
    "GSP29vnyps11u:230": " svayaṃ nyāyavicāre 'sya phalatyanadhikāritām /",
    "GSP29vnyps11u:231": " pratyakṣānumayoryatra nityaṃ vedānapekhatā //",
    "GSP29vnyps11u:232": " tatrāpaśūdrabhāṣyoktā śūdrāderapyadhikriyā /",
    "GSP29vnyps11u:233": " caturdaśāpi sthānāni bhagavān dharmavidyayoḥ //",
    "GSP29vnyps11u:234": " na spraṣṭavyāni śūdrairityabravīdāśvamedhike /",
    "GSP29vnyps11u:235": " “aṅgāni vedāścatvāro mīmāṃsā nyāyavistaraḥ /",
    "GSP29vnyps11u:236": " purāṇaṃ dharmaśāstraṃ ca vidyā hyetāścaturdaśa //",
    "GSP29vnyps11u:237": " yānyuktāni mayā samyagvidyāsthānāni bhārata /",
    "GSP29vnyps11u:238": " utpannāni pavitrāṇi pāvanārthaṃ tathaiva ca //",
    "GSP29vnyps11u:239": " tasmāttāni na śūdrasya spraṣṭavyāni kathañcana /",
    "GSP29vnyps11u:240": " ” iti //",
    "GSP29vnyps11u:241": " tasmādetāni traivarṇikairadhyetavyāni /",
    "GSP29vnyps11u:242": " tatra brāhmaṇena vidyāprāptaye dharmānuṣṭhānāya cādhigantavyāni /",
    "GSP29vnyps11u:243": " kṣatriyavaiśyābhyāṃ dharmānuṣṭhānāyaiva /",
    "GSP29vnyps11u:244": " tathā śaṅkhena vidyāsthānānyanukramyoktam--- “etāni brāhmaṇo 'dhikurute /",
    "GSP29vnyps11u:245": " sa ca vṛttiṃ darśayatītareṣām” iti /",
    "GSP29vnyps11u:246": " evameva dharmaśāstrasaṃgrāhakaiḥ samarthitam /",
    "GSP29vnyps11u:247": " tataśca yeṣāṃ karmabrahmamīmāṃsāvaseyatattvahitarūpaprameyacintādhikāraḥ,",
    "GSP29vnyps11u:248": " teṣāmeva tātparyaparyavasāyitayā dharmavidyāsthānābhimatanyāyaṃvistarāndhikārapa iti siddham //",
    "GSP29vnyps11u:249": " nyā. pa. pra. 5 //",
    "GSP29vnyps11u:250": " prayojananirūpaṇam //",
    "GSP29vnyps11u:251": " pratyakṣādipramāṇena śuddhiḥ padatadarthayoḥ /",
    "GSP29vnyps11u:252": " mānameyādiniyatirnirdeṣokteśca mānatā //",
    "GSP29vnyps11u:253": " grāvaplavanavākyādāvānyaparyaṃ virodhataḥ /",
    "GSP29vnyps11u:254": " citrāpaśuphalatvādāvabādhadvārasaṃgrahaḥ //",
    "GSP29vnyps11u:255": " anuvādavidhānādicintā prāptyādipūrvikā /",
    "GSP29vnyps11u:256": " pratyakṣādiṣvasiddheṣu na kalpeta kathañcana //",
    "GSP29vnyps11u:257": " evamādyupayogena munibhirnyāyavistaraḥ /",
    "GSP29vnyps11u:258": " vedānugrahaṇāddharmavidyāsthānatayoditaḥ //",
    "GSP29vnyps11u:259": " āgamākhyapramāṇe tu saṃśuddhe nyāyavistarāt /",
    "GSP29vnyps11u:260": " tadviśeṣasya mīmāṃsā sādhayeddharmamānatām //",
    "GSP29vnyps11u:261": " prameyasyāpi saṃśuddhirantato brahmacintanāt /",
    "GSP29vnyps11u:262": " iha tasya niveśastu tādarthyādiprasiddhaye //",
    "GSP29vnyps11u:263": " pramāṇamevāsya śāstrasya prādhānyato viṣayaḥ /",
    "GSP29vnyps11u:264": " tatra prekṣāvadadhicikīrṣāsiddhyartham---prameyatattvajñānaṃ hānopādānadvārā niḥśreyasahetuḥ,",
    "GSP29vnyps11u:265": " tacca saparikarāt pramāṇāt---iti paramparayā prayojanajñāpanāya pradarśanamātramihābhimatam /",
    "GSP29vnyps11u:266": " ataḥ pradhānaviṣayatayā,",
    "GSP29vnyps11u:267": " prameyādisādhakatayā ca pramāṇaṃ prameyādapi pūrvamucyate /",
    "GSP29vnyps11u:268": " tatra vyavacchedyatvāṅgatvādimukhena saṃśayādayo 'pi caturdaśa yathāyathaṃ nirūpyante /",
    "GSP29vnyps11u:269": " na ca ṣoḍaśatve nirbandhaḥ,",
    "GSP29vnyps11u:270": " atathātvaviparyayatvādyupādhyantarādhīnasaṃgrahavibhajanābhyāṃ nyūnādhikoddeśasyāpi śakyatvāt upayogānupayogāviśeṣācca /",
    "GSP29vnyps11u:271": " etāvadevagautamasyāpi hṛdayamiti //",
    "GSP29vnyps11u:272": " nyā. pa. pra. 6 //",
    "GSP29vnyps11u:273": " pramāṇāpramāṇavyavasthāpanam //",
    "GSP29vnyps11u:274": " asti tāvadidaṃ pramāṇamidamapramāṇamiti prasiddho laukikaparīkṣakavyavahāraghaṇṭāpathaḥ /",
    "GSP29vnyps11u:275": " tadanādare tu nirāśrayatayā parīkṣaṇasyāpyanudayaḥ //",
    "GSP29vnyps11u:276": " vyavahāro hi jagato bhavatyālambane kvacit /",
    "GSP29vnyps11u:277": " na tatsāmānyato nāsti kathantā tu parīkṣyate //",
    "GSP29vnyps11u:278": " sāmānyaniścitārthena viśeṣe tu bubhutsite /",
    "GSP29vnyps11u:279": " parīkṣā hyucitā sveṣṭapramāṇotpādanātmikā //",
    "GSP29vnyps11u:280": " na sarvasyāpramāṇatvaṃ svapakṣasya svataḥ kṣateḥ /",
    "GSP29vnyps11u:281": " na sarvasya pramāṇatvaṃ svapakṣasyānyataḥ kṣateḥ //",
    "GSP29vnyps11u:282": " siddhyasiddhyo svapakṣasya siddhā lokavyavasthitiḥ /",
    "GSP29vnyps11u:283": " tatsiddhyasiddhyostvatpakṣo na kathañcana sidhyati //",
    "GSP29vnyps11u:284": " pramāṇena pramāṇasya bādhaḥ svavyāhaterhataḥ /",
    "GSP29vnyps11u:285": " apramāṇena tadbādhe sādhanaṃ ca tato na kim //",
    "GSP29vnyps11u:286": " apramāṇāt pramāṇādvā mānasiddhirna cenna tat /",
    "GSP29vnyps11u:287": " yataḥ pramāṇatastasya siddhiḥ svapararakṣiṇī //",
    "GSP29vnyps11u:288": " bādhābādhavyavasthāpi mānataḥ syādravyavasthitāt /",
    "GSP29vnyps11u:289": " anyathā tvavyavasthāyā na vyavasthetyavasthiteḥ //",
    "GSP29vnyps11u:290": " sarvatrānirṇaye na staḥ saṃśayotpattinirṇayau /",
    "GSP29vnyps11u:291": " yathā tatkoṭitatsiddhistathānyatrāpi yujyate //",
    "GSP29vnyps11u:292": " dharmisādhāraṇākārakoṭīnāṃ pūrvaniścaye /",
    "GSP29vnyps11u:293": " asāvayamayaṃ veti hyāvirbhavati saṃśayaḥ //",
    "GSP29vnyps11u:294": " sarvatra saṃśayastāvanna sarvasyāpi dṛśyate /",
    "GSP29vnyps11u:295": " sarvaṃ saṃdigdhamiti te nipuṇasyāsti niścayaḥ //",
    "GSP29vnyps11u:296": " saṃśayaśca na saṃdigdhaḥ saṃdigdhādvaitavādinaḥ /",
    "GSP29vnyps11u:297": " dūraṃ gatvāpi durvāraḥ saṃśaye nirṇayastava //",
    "GSP29vnyps11u:298": " mānāmānavibhāge 'taḥ sāmānyena vyavasthite /",
    "GSP29vnyps11u:299": " kvācitkasaṃśayocchittyai lakṣaṇaṃ saṃpracakṣate //",
    "GSP29vnyps11u:300": " tatra vyutpattivivakṣābhedāt pramitiṃ tatkaraṇaṃ ca yathecchaṃ pramāṇamāhurityavocāma,",
    "GSP29vnyps11u:301": " āśrayaprāmāṇyasyānādeśikatvāt /",
    "GSP29vnyps11u:302": " “āptaprāmāṇyāt“---āptoktatvahetoḥ prāmāṇyādityarthaḥ /",
    "GSP29vnyps11u:303": " na hi vaktṛprāmāṇyaṃ vākyaprāmāṇya upayujyate laukikavākyeṣu;",
    "GSP29vnyps11u:304": " kintu kāraṇadoṣābhāvaḥ /",
    "GSP29vnyps11u:305": " dvidhāpi pramitireva śodhyā //",
    "GSP29vnyps11u:306": " nyā. pa. pra. 7 //",
    "GSP29vnyps11u:307": " pramālakṣaṇaparīkṣaṇam //",
    "GSP29vnyps11u:308": " tatrāsmadīyā eva kecidanyathākhyātimicchantaḥ smṛteḥ prāmāṇyamanicchantaḥ samyaganubhavaḥ prameti lakṣayanti;",
    "GSP29vnyps11u:309": " ubhayamicchantaḥ,",
    "GSP29vnyps11u:310": " yathārthajñānaṃ prameti;",
    "GSP29vnyps11u:311": " ubhayamanicchantaḥ,",
    "GSP29vnyps11u:312": " anubhūtiḥ prameti /",
    "GSP29vnyps11u:313": " evaṃprāyāṇi ca vādyantaroktāni lakṣaṇāni //",
    "GSP29vnyps11u:314": " vayaṃ tu brūmaḥ--- yathāvasthitavyavahārānuguṇaṃ jñānaṃ prameti /",
    "GSP29vnyps11u:315": " yathārthakhyātimakhyātimanyathākhyātimeva vā /",
    "GSP29vnyps11u:316": " icchadbhirna vimantavyamidaṃ lokānusārataḥ //",
    "GSP29vnyps11u:317": " smṛtimātrāṃpramāṇatvaṃ na yuktamiti vakṣyate /",
    "GSP29vnyps11u:318": " abādhitasmṛterloke pramāṇatvaparigrahāt //",
    "GSP29vnyps11u:319": " buddhāgamādityāge ca na hetuḥ smṛtimūlatā //",
    "GSP29vnyps11u:320": " viśuddhasmṛtimūle 'pi mānavādau prasaṅgataḥ //",
    "GSP29vnyps11u:321": " bhrāntiṃ pramāto bhindanto na cāhuḥ smṛtimānatām /",
    "GSP29vnyps11u:322": " smṛtitvameva hi vyaktamaprāmāṇyaṃ bhavanmate //",
    "GSP29vnyps11u:323": " pītaśaṅkhabhramādau ca na hyetadupapadyate /",
    "GSP29vnyps11u:324": " cakṣuṣaiva hi śaṅkhādeḥ pītimādeśca tatra dhīḥ //",
    "GSP29vnyps11u:325": " tataśca pratipattau vā vyavahārodaye 'pi vā /",
    "GSP29vnyps11u:326": " tathābhāvānyathātvābhyāṃ pramābhrāntitavyavasthitiḥ //",
    "GSP29vnyps11u:327": " viparyayādervyāvṛttirevameva hi sidhyati /",
    "GSP29vnyps11u:328": " yatkiñcidanyathātvaṃ hi vaiparītyamitīṣyate //",
    "GSP29vnyps11u:329": " ātmakhyātyādivādeṣvapyanyathātvamavāritam /",
    "GSP29vnyps11u:330": " bhramapravṛttibādhāderanyathā na hi saṃbhavaḥ //",
    "GSP29vnyps11u:331": " evaṃ satyanyathādhīstatsāmagrī vāpi lāghavāt /",
    "GSP29vnyps11u:332": " ayathāvyavahārasya heturityavaśiṣyate //",
    "GSP29vnyps11u:333": " sarvairapyanyathākhyātirdustyajatvāllaghīyasī /",
    "GSP29vnyps11u:334": " tadvādināpyavarjyatvāt tato 'pyakhyātilāghavam //",
    "GSP29vnyps11u:335": " svārasyamanyathākhyātāvakhyātau lāghavaṃ sthitam /",
    "GSP29vnyps11u:336": " iti darśayituṃ bhāṣye dvitayaṃ tadanujjhitam /",
    "GSP29vnyps11u:337": " yannāthamunimiśrādyairyathārthakhyātisādhanam /",
    "GSP29vnyps11u:338": " tallokabuddhyanārohādvaibhavaṃ kecidūcire //",
    "GSP29vnyps11u:339": " mānādrūpyādisattve 'pi tayoranyataraddhruvam /",
    "GSP29vnyps11u:340": " kāryākṣamatvāgrahaṇāt tatkṣamatvagraheṇa vā //",
    "GSP29vnyps11u:341": " khyātyantarāṇāṃ doṣāstu tattatsiddhāntaśīlane /",
    "GSP29vnyps11u:342": " svayamevonmiṣantyeva saṃgrahāt kiñciducyate //",
    "GSP29vnyps11u:343": " tatrātmakhyātau tāvat--- anyadvijñānamastīti dhīranyaviṣayā na vā /",
    "GSP29vnyps11u:344": " ādyer'thasyāpi tadvaddhīranyatraikaiva dhīrbhavet //",
    "GSP29vnyps11u:345": " saṃtānāntaravijñānaṃ svasaṃtāne kṣaṇāntaram /",
    "GSP29vnyps11u:346": " yā dhīḥ sādhayate sā hi svato bāhyaṃ vigāhate //",
    "GSP29vnyps11u:347": " sahopalambhaniyamaḥ saṃvido grāhyalakṣma ca /",
    "GSP29vnyps11u:348": " bodhe 'pyartha ivetyevaṃ jñānārthaikyaṃ na tadbhavet //",
    "GSP29vnyps11u:349": " doṣādihetujālasya mithyāve 'pi yatheṣyate /",
    "GSP29vnyps11u:350": " adhiṣṭhānasya mithyāve 'pyanivāryastathā bhramaḥ //",
    "GSP29vnyps11u:351": " tato mādhyamikasyaiva pakṣastatrāvaśiṣyate /",
    "GSP29vnyps11u:352": " na ca tatrāpi nistāraḥ sarvathānupapattitaḥ //",
    "GSP29vnyps11u:353": " asattvaṃ laukikaṃ brūṣe lokottaramathāpi vā /",
    "GSP29vnyps11u:354": " na niṣedho nirupadhiḥ pūrvatrānyanna dhīpadam //",
    "GSP29vnyps11u:355": " catuṣkoṭivimuktaṃ ca tattvaṃ prāmāṇikaṃ na vā /",
    "GSP29vnyps11u:356": " pūrvatra tāvatī sattā na cet taddhīrasanmatiḥ //",
    "GSP29vnyps11u:357": " anyeṣāṃ ca niradhiṣṭhānakhyātau --- atrāsadeva bhavatāmatreti khyāyate na vā /",
    "GSP29vnyps11u:358": " ādye siddhamadhiṣṭhānaṃ dvitīye khyātyapahnavaḥ //",
    "GSP29vnyps11u:359": " kiṃ ca svanetraniṣṭhyūtaṃ timiraṃ timirārditaiḥ /",
    "GSP29vnyps11u:360": " keśastabakasādṛśyāt tathā bhātyevamīdṛśāḥ //",
    "GSP29vnyps11u:361": " yadyapyavidyamānor'tho vidyamānatayā sphuret /",
    "GSP29vnyps11u:362": " tathāpyasāvadhiṣṭhānaṃ svadeśādau mito hi saḥ //",
    "GSP29vnyps11u:363": " idantvena pratīter'the tadāropaṃ pare viduḥ /",
    "GSP29vnyps11u:364": " tasminnidantvāropaste phalatastulyatā dvayoḥ //",
    "GSP29vnyps11u:365": " anirvacanīyakhyātau --- anirvācyatayā vastu nirucyeta na vā tvayā /",
    "GSP29vnyps11u:366": " ādye virodho vividho dvitīye 'smanmatasthitiḥ //",
    "GSP29vnyps11u:367": " sadasadvyatireko 'pi viruddho yadi gṛhyate /",
    "GSP29vnyps11u:368": " sadasadrūpatā kiṃ nu pratītā tu na gṛhyate //",
    "GSP29vnyps11u:369": " anuṣṇāśītavat tucchādbrahmaṇaścātirekitā /",
    "GSP29vnyps11u:370": " sādhyeta khyātibādhāderyadi siddhaṃ tadatra naḥ //",
    "GSP29vnyps11u:371": " na ca viśvasya bādho 'pi svarasādupajāyate /",
    "GSP29vnyps11u:372": " apratiṣṭhitayuktyā tu bādho brahmāpi saṃspṛśet //",
    "GSP29vnyps11u:373": " nāśāt saditaratvaṃ ca nāśakāle yadīṣyate /",
    "GSP29vnyps11u:374": " svakāle yadi bādhaḥ syānnāśasyāpyanirūpaṇam //",
    "GSP29vnyps11u:375": " nityatvena śrutānāṃ ca keṣāṃ cinna hi nāśitā /",
    "GSP29vnyps11u:376": " bhāgāsiddhastato heturna caikyaṃ nāśabādhayoḥ //",
    "GSP29vnyps11u:377": " nirviṣayakhyātau --- viṣayālīkabhāvādau khyātyantaraparigrahaḥ /",
    "GSP29vnyps11u:378": " anullekhastu rūpyādidhīrityuktyā nibarhitaḥ //",
    "GSP29vnyps11u:379": " nyā. pa. pra. 8 //",
    "GSP29vnyps11u:380": " nigamanam //",
    "GSP29vnyps11u:381": " tataścātrānyathādhīrvā taddhetumatireva vā /",
    "GSP29vnyps11u:382": " bhrāntirvastuvirūpasya vyavahārasya kāraṇam //",
    "GSP29vnyps11u:383": " iti śrīkavitārkikasiṃhasya sarvatantrasvatantrasya śrīmadveṅkaṭanāthasya vedāntācāryasya kṛtiṣu nyāyapariśuddhau pratyakṣādhyāye prathamamāhnikam"
}