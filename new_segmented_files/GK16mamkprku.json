{
    "GK16mamkprku:0": " oṃ namaḥ śivāya",
    "GK16mamkprku:1": " kāvyaprakāśakārikāvalī",
    "GK16mamkprku:2": " niyatikṛtaniyamarahitāṃ hlādaikamayīmananyaparatantrām /",
    "GK16mamkprku:3": " navarasarucitāṃ nirmitimādadhatī bhāratī kaverjayati // MKpr-K_1 //",
    "GK16mamkprku:4": " kāvyaṃ yaśase 'rthakṛte vyavahāravide śivetarakṣataye /",
    "GK16mamkprku:5": " sadyaḥ paranirvṛtaye kāntāsaṃmitatayopadeśayuje // MKpr-K_2 //",
    "GK16mamkprku:6": " śaktirnipuṇatā lokaśāstrakāvyādyavekṣaṇāt /",
    "GK16mamkprku:7": " kāvyajñaśikṣayābhyāsa iti hetustadudbhave // MKpr-K_3 //",
    "GK16mamkprku:8": " tadadoṣau śabdārthau saguṇāvanalaṅkṛtī punaḥ kvāpi /",
    "GK16mamkprku:9": " idamuttamamatiśayini vyaṅgye vācyāddhvanirbudhaiḥ kathitaḥ // MKpr-K_4 //",
    "GK16mamkprku:10": " atādṛśi guṇībhūtavyaṅgyaṃ vyaṅgye tu madhyamam /",
    "GK16mamkprku:11": " śabdacitraṃ vācyacitramavyaṅgyaṃ tvavaraṃ smṛtam // MKpr-K_5 //",
    "GK16mamkprku:12": " syādvācako lākṣaṇikaḥ śabdo 'tra vyañjakastridhā /",
    "GK16mamkprku:13": " vācyādayastadarthāḥ syustātparyārtho 'pi keṣucit // MKpr-K_6 //",
    "GK16mamkprku:14": " sarveṣāṃ prāyaśo 'rthānāṃ vyañjakatvamapīṣyate /",
    "GK16mamkprku:15": " sākṣātsaṃketitaṃ yo 'rthamabhidhatte sa v=acakaḥ // MKpr-K_7 //",
    "GK16mamkprku:16": " saṅketitaścaturbhedo jātyādirjātireva vā /",
    "GK16mamkprku:17": " sa mukhyo 'rthastatra mukhyo vyāpāro 'syābhidhocyate // MKpr-K_8 //",
    "GK16mamkprku:18": " mukhyārthabādhe tadyoge rūḍhito 'tha prayojanāt /",
    "GK16mamkprku:19": " anyo 'rtho lakṣyate yatsā lakṣaṇāropitā kriyā // MKpr-K_9 //",
    "GK16mamkprku:20": " svāsiddhaye parākṣepaḥ parārthaṃ svasamarpaṇam /",
    "GK16mamkprku:21": " upādānaṃ lakṣaṇaṃ cetyuktā śuddhaiva sā dvidhā // MKpr-K_10 //",
    "GK16mamkprku:22": " sāropānyā tu yatroktau viṣyī viṣayastathā /",
    "GK16mamkprku:23": " viṣyayyantaḥkṛtenyasmin sā syātsādhyavasānikā // MKpr-K_11 //",
    "GK16mamkprku:24": " bhedāvimau ca sādṛśyātsambandhāntaratastathā /",
    "GK16mamkprku:25": " gauṇau śuddhau ca vijñeyau lakṣaṇā tena ṣaḍvidhā // MKpr-K_12 //",
    "GK16mamkprku:26": " vyaṅgyena rahitā rūḍhau sahitā tu prayojane /",
    "GK16mamkprku:27": " tacca gūḍhamagūḍhaṃ vā tadeṣā kathitā tridhā // MKpr-K_13 //",
    "GK16mamkprku:28": " tadbhūlakṣiṇikastatra vyāpāro vyañjanātmakaḥ /",
    "GK16mamkprku:29": " yasya pratītimādhātuṃ lakṣaṇā samupāsyate // MKpr-K_14 //",
    "GK16mamkprku:30": " phale śabdaikagamye 'tra vyañjanānnāparā kriyā /",
    "GK16mamkprku:31": " nābhidhā samayābhāvāddhetvabhāvānna lakṣaṇā // MKpr-K_15 //",
    "GK16mamkprku:32": " lakṣyaṃ na mukhyaṃ nāpyatra bādho yogaḥ phalena no /",
    "GK16mamkprku:33": " na prayojanametasmin na ca śabdaḥ skhaladgatiḥ // MKpr-K_16 //",
    "GK16mamkprku:34": " evamapyanavasthā syād yā mūlakṣayakāriṇī /",
    "GK16mamkprku:35": " prayojanena sahitaṃ lakṣaṇīyaṃ na yujyate // MKpr-K_17 //",
    "GK16mamkprku:36": " jñānasya viṣyo hyanyaḥ phalamanyadudāhṛtam /",
    "GK16mamkprku:37": " viśiṣṭe lakṣaṇā naivaṃ viśeṣāḥ syustu lakṣite // MKpr-K_18 //",
    "GK16mamkprku:38": " anekārthasya śabdasya vācakatve niyantrite /",
    "GK16mamkprku:39": " saṃyogādyairavācyārthadhīkṛdvyāpṛtirañjanam // MKpr-K_19 //",
    "GK16mamkprku:40": " tadyukto vyañjakaḥ śabdo yatso 'rthāntarayuk tathā /",
    "GK16mamkprku:41": " artho 'pi vyañjakastatra sahakāritayā mataḥ // MKpr-K_20 //",
    "GK16mamkprku:42": " arthāḥ proktāḥ purā teṣāmarhtavyañjakatocyate /",
    "GK16mamkprku:43": " vaktṛboddhavyakākūnāṃ vākyavācyānyasannidheḥ // MKpr-K_21 //",
    "GK16mamkprku:44": " prastāvadeśakālādervaiśiṣṭyāt pratibhājuṣām /",
    "GK16mamkprku:45": " yo 'rthasyānyārthadhīheturvyāpāro vyaktireva sā // MKpr-K_22 //",
    "GK16mamkprku:46": " śabdapramāṇavedyor'rtho vyanaktyarthāntaraṃ yataḥ /",
    "GK16mamkprku:47": " arthasya vyñjakatve tacchabdasya sahakāritā // MKpr-K_23 //",
    "GK16mamkprku:48": " avivakṣitavācyo tastatra vācyaṃ bhaveddhvanau /",
    "GK16mamkprku:49": " arthāntare saṅkrimitamatyantaṃ vā tiraskṛtam // MKpr-K_24 //",
    "GK16mamkprku:50": " vivakṣitaṃ cānyaparaṃ vācyaṃ yatrāparastu saḥ /",
    "GK16mamkprku:51": " po 'pyalakṣyakramavyañgyo lakṣyavyaṅgyakramaḥ paraḥ // MKpr-K_25 //",
    "GK16mamkprku:52": " rasabhāvatadābhāvabhāvaśāntyādirakramaḥ /",
    "GK16mamkprku:53": " bhinno rasādyalaṅkārādalaṅkāryatayā sthitaḥ // MKpr-K_26 //",
    "GK16mamkprku:54": " kāraṇānyatha kāryāṇi sahakārīṇi yāni ca /",
    "GK16mamkprku:55": " ratyādeḥ sthāyino loke tāni cennāṭyakāvyayoḥ // MKpr-K_27 //",
    "GK16mamkprku:56": " vibhāvā abubhāvāstat kathyante vyabhicāriṇaḥ /",
    "GK16mamkprku:57": " vyaktaḥ sa tairvibhāvādyaiḥ sthāyī bhāvo rasaḥ smṛtaḥ // MKpr-K_28 //",
    "GK16mamkprku:58": " sṛṅgārahāsyakaruṇaraudravīrabhayānakāḥ /",
    "GK16mamkprku:59": " bībhatsādbhutasaṃjñau cetyaṣṭau nāṭye rasāḥ smṛtāḥ // MKpr-K_29 //",
    "GK16mamkprku:60": " ratirhāsaśca śokaśca krodhotsāhau bhayaṃ tathā /",
    "GK16mamkprku:61": " jugupsā vismayaśceti sthāyibhāvāḥ prakīrtitāḥ // MKpr-K_30 //",
    "GK16mamkprku:62": " nirvedaglāniśaṅkākhyāstathāsūyā madaśramāḥ /",
    "GK16mamkprku:63": " ālasyaṃ caiva dainyaṃ ca cintā mohaḥ smṛtirdhṛtiḥ // MKpr-K_31 //",
    "GK16mamkprku:64": " vrīḍā capalatā harṣa āvego jaḍatā tathā /",
    "GK16mamkprku:65": " garvo viṣāda autsukyaṃ nidrāpasmāra eva ca // MKpr-K_32 //",
    "GK16mamkprku:66": " suptaṃ prabodhomarṣaścāpyavahitthamathogratā /",
    "GK16mamkprku:67": " matirvyādhistathonmādastathā maraṇameva ca // MKpr-K_33 //",
    "GK16mamkprku:68": " trāsaścaiva vitarkaśca vijñeyā vyabhicāriṇaḥ /",
    "GK16mamkprku:69": " triṃstriśadamī bhāvāḥ samākhyātāstu nāmataḥ // MKpr-K_34 //",
    "GK16mamkprku:70": " nirvedasthāyibhāvo 'sti śānto 'pi navamo rasaḥ /",
    "GK16mamkprku:71": " ratirdevādiviṣayā vyabhicārī tathāñjitaḥ // MKpr-K_35 //",
    "GK16mamkprku:72": " bhāvaḥ proktastadābhāsā anaucityapravarttitāḥ /",
    "GK16mamkprku:73": " bhāvasya śāntirudayaḥ sandhiḥ śabalatā tathā // MKpr-K_36 //",
    "GK16mamkprku:74": " mukhye rase 'pi teṅgitvaṃ prāpnuvanti kadācana /",
    "GK16mamkprku:75": " anusvānābhasaṃlakṣyakramavyaṅgyasthitistu yaḥ // MKpr-K_37 //",
    "GK16mamkprku:76": " śabdārthobhayaśaktyutthastridhā sa kathito dhvaniḥ /",
    "GK16mamkprku:77": " alaṅkāro 'tha vastveva śabdādyatrāvabhāsate // MKpr-K_38 //",
    "GK16mamkprku:78": " pradhānatvena sa jñeyaḥ śabdaśaktyudbhavo dvidhā /",
    "GK16mamkprku:79": " arthaśaktyudbhavo 'pyartho vyañjakaḥ saṃbhavī svataḥ // MKpr-K_39 //",
    "GK16mamkprku:80": " prauḍhoktimātrātsiddho vā kavestenombhitasya vā /",
    "GK16mamkprku:81": " vastu vālaṅkṛtirvety ṣaḍbhedo 'sau vyanakti yat // MKpr-K_40 //",
    "GK16mamkprku:82": " vastvalaṅkāramathavā tenāyaṃ dvādaśātmakaḥ /",
    "GK16mamkprku:83": " śabdārthobhayabhūreko bhedā aṣṭādaśāsya tat // MKpr-K_41 //",
    "GK16mamkprku:84": " rasādīnāmanantatvādbheda eko hi gaṇyate /",
    "GK16mamkprku:85": " vākye dvyutthaḥ pade 'pyanye prabandhe 'pyarthaśaktibhūḥ // MKpr-K_42 //",
    "GK16mamkprku:86": " padaikadeśaracanāvarṇeṣvapi rasādayaḥ /",
    "GK16mamkprku:87": " bhedāstadekapañcāśatteṣāṃ cānyonyayojane // MKpr-K_43 //",
    "GK16mamkprku:88": " saṃkareṇa trirūpeṇa saṃsṛṣṭyā caikarūpayā /",
    "GK16mamkprku:89": " vedakhābdhiviyaccandrāḥ śareṣuyugakhendavaḥ // MKpr-K_44 //",
    "GK16mamkprku:90": " agūḍhamaparasyāṅgaṃ vācyasiddhyaṅgamsphuṭam /",
    "GK16mamkprku:91": " sandigdhatulyaprādhānye kākvākṣiptamasundaram // MKpr-K_45 //",
    "GK16mamkprku:92": " vyaṅgyamevaṃ guṇībhūtavyaṅgyasyāṣṭau bhidāḥ smṛtāḥ /",
    "GK16mamkprku:93": " eṣāṃ bhedā yathāyogaṃ veditavyāśca pūrvavat // MKpr-K_46 //",
    "GK16mamkprku:94": " sālaṅkārairdhvanestaiśca yogaḥ sasṛṣṭisaṅkaraiḥ /",
    "GK16mamkprku:95": " anyonyayogādevaṃ syādbhedasaṃkhyātibhūyasī // MKpr-K_47 //",
    "GK16mamkprku:96": " śabdārthacitraṃ yatpūrvaṃ kāvyadvayamudāhṛtam /",
    "GK16mamkprku:97": " guṇaprādhānyatastatra sthitiścitrārthaśabdayoḥ // MKpr-K_48 //",
    "GK16mamkprku:98": " mukhyārthahatirdoṣo rasaśca mukhyastadāśrayādvācyaḥ /",
    "GK16mamkprku:99": " ubhayopayoginaḥ syuḥ śabdādyāstena teṣvapi saḥ // MKpr-K_49 //",
    "GK16mamkprku:100": " duṣṭaṃ padaṃ śrutikaṭu cyutasaṃskṛtyaprayuktamasamartham /",
    "GK16mamkprku:101": " nihatārthamanucitārthaṃ nirarthakamavācakaṃ tridhāślīlam // MKpr-K_50 //",
    "GK16mamkprku:102": " sandigdhamaprat=itaṃ grāmyaṃ neyārthamatha bhavet kliṣṭam /",
    "GK16mamkprku:103": " avimṛṣṭavidheyāṃśaṃ viruddhamatikṛtsamāsagatameva // MKpr-K_51 //",
    "GK16mamkprku:104": " apāsya cyutasaṃskāramasamarthaṃ nirarthakam /",
    "GK16mamkprku:105": " vākye 'pi doṣāḥ santyete padasyāṃśe 'pi kecana // MKpr-K_52 //",
    "GK16mamkprku:106": " pratikūlavarṇamupahataluptavisargaṃ visandhi hatavṛttam /",
    "GK16mamkprku:107": " nyūnādhikakathitapadaṃ patatprakarṣaṃ samāptapunarāttam // MKpr-K_53 //",
    "GK16mamkprku:108": " ardhāntaraikavācakamabhavanmatayogamanabhihitavācyam /",
    "GK16mamkprku:109": " apadasthapadasamāsaṃ saṃkīrṇaṃ garbhitaṃ prasiddhihatam // MKpr-K_54 //",
    "GK16mamkprku:110": " bhagnaprakramamakramamamataparārthaṃ ca vākyameva tathā /",
    "GK16mamkprku:111": " arthopuṣṭaḥ kaṣṭo vyāhatapunarektaduṣkramagrāmyāḥ // MKpr-K_55 //",
    "GK16mamkprku:112": " saṃdigdho nirhetuḥ prasiddhividyāviruddhaśca /",
    "GK16mamkprku:113": " anavīkṛtaḥ saniyamāniyamaviśeṣā viśeṣaparivṛttāḥ // MKpr-K_56 //",
    "GK16mamkprku:114": " sākāṅkṣopadayuktaḥ sahacarabhinnaḥ prakāśitaviruddhaḥ /",
    "GK16mamkprku:115": " vidhyanuvādāyuktatyaktapunaḥsvīkṛtoślīlaḥ // MKpr-K_57 //",
    "GK16mamkprku:116": " karṇāvataṃsādipade karṇādidhvaninirmitiḥ /",
    "GK16mamkprku:117": " saṃnidhānādibodhārthaṃ sthiteṣvetatsamarthanam // MKpr-K_58 //",
    "GK16mamkprku:118": " khyāte 'rthe nirhetoraduṣṭatānukraṇe tu sarveṣām /",
    "GK16mamkprku:119": " vaktrādyaucityavaśāddoṣo 'pi guṇaḥ kvacitkvacinnobhau // MKpr-K_59 //",
    "GK16mamkprku:120": " vyabhicārirasasthāyibhāvānāṃ śabdavācyatā /",
    "GK16mamkprku:121": " kaṣṭakalpanayā vyaktiranubhāvavibhāvayoḥ // MKpr-K_60 //",
    "GK16mamkprku:122": " pratikūlavibhāvādigraho dīptiḥ punaḥ punaḥ /",
    "GK16mamkprku:123": " akāṇḍe prathanacchedāvaṅgasyāpyativistṛtiḥ // MKpr-K_61 //",
    "GK16mamkprku:124": " aṅginonanusaṃdhānaṃ prakṛtīnāṃ viparyayaḥ /",
    "GK16mamkprku:125": " anaṅgasyābhidhānaṃ ca rase doṣāḥ syurīdṛśāḥ // MKpr-K_62 //",
    "GK16mamkprku:126": " na doṣaḥ svapadenoktāvapi saṃcāriṇaḥ kvacid /",
    "GK16mamkprku:127": " saṃcāryāderviruddhasya bādhyasyoktirguṇāvahā // MKpr-K_63 //",
    "GK16mamkprku:128": " āśrayaikye viruddho yaḥ sa kāryo bhinnasaṃśrayaḥ /",
    "GK16mamkprku:129": " rasāntareṇāntarito nairantaryeṇa yo rasaḥ // MKpr-K_64 //",
    "GK16mamkprku:130": " smaryamāṇo viruddho 'pi sāmyenātha vivakṣitaḥ /",
    "GK16mamkprku:131": " aṅginyaṅgatvamāptau yau tau na duṣṭau parasparam // MKpr-K_65 //",
    "GK16mamkprku:132": " ye rasasyāṅgino dharmāḥ śauryādaya ivātmanaḥ /",
    "GK16mamkprku:133": " utkarṣahetavaste syuracalasthitayo guṇāḥ // MKpr-K_66 //",
    "GK16mamkprku:134": " upakurvanti taṃ santaṃ yeṅgadvāreṇa jātucit /",
    "GK16mamkprku:135": " hārādivadalaṅkārāstenaprāsopamādayaḥ // MKpr-K_67 //",
    "GK16mamkprku:136": " mādhuryaujaḥprasādākhyāstrayaste na punardaśa /",
    "GK16mamkprku:137": " āhlādakatvaṃ mādhuryaṃ śṛṅgāre drutikāraṇam // MKpr-K_68 //",
    "GK16mamkprku:138": " karuṇe vipralambhe tacchānte cātiśayānvitam /",
    "GK16mamkprku:139": " dīptyātmavistṛterheturojo vīrarasasthiti // MKpr-K_69 //",
    "GK16mamkprku:140": " bībhatsaraudrarasayostasyādhikyaṃ krameṇa ca /",
    "GK16mamkprku:141": " śuṣkendhanāgnivat svacchajalavatsahasaiva yaḥ // MKpr-K_70 //",
    "GK16mamkprku:142": " vyāpnotyanyat prasādo 'sau sarvatra vihitasthitiḥ /",
    "GK16mamkprku:143": " guṇavṛttyā punasteṣāṃ vṛttiḥ śabdārthayormatā // MKpr-K_71 //",
    "GK16mamkprku:144": " kecidantarbhavabtyeṣu doṣatyāgātpare śritāḥ /",
    "GK16mamkprku:145": " anye bhajanti doṣatvaṃ kutracinna tato daśa // MKpr-K_72 //",
    "GK16mamkprku:146": " tena nārthaguṇā vācyāḥ proktāḥ śabdaguṇāśca ye /",
    "GK16mamkprku:147": " varṇāḥ samāso racanā teṣāṃ vyañjakatāmitāḥ // MKpr-K_73 //",
    "GK16mamkprku:148": " murdhni vargāntyagāḥ sparśā aṭavargā raṇau laghū /",
    "GK16mamkprku:149": " āvṛttirmadhyavṛttirvā mādhurye ghaṭanā tathā // MKpr-K_74 //",
    "GK16mamkprku:150": " yoga ādyatṛtīyāmyāmantyayo reṇa tulyayoḥ /",
    "GK16mamkprku:151": " ṭādiḥ śaṣau vṛttidairghyaṃ gumpha uddhṛta ojasi // MKpr-K_75 //",
    "GK16mamkprku:152": " śrutimātreṇa śabdāttu yenārthapratyayo bhavet /",
    "GK16mamkprku:153": " sādhāraṇaḥ samagrāṇāṃ sa prasādo guṇo mataḥ // MKpr-K_76 //",
    "GK16mamkprku:154": " vaktṛvācyaprabandhānāmaucityena kvacitkvacit /",
    "GK16mamkprku:155": " racanāvṛttivarṇānāmanyathātvamapīṣyate // MKpr-K_77 //",
    "GK16mamkprku:156": " yaduktamanyathā vākyamanyathānyena yojyate /",
    "GK16mamkprku:157": " śleṣeṇa kākvā vā jñeyā sā vaktroktistathā dvidhā // MKpr-K_78 //",
    "GK16mamkprku:158": " varṇasāmyamanuprāsaś chekavṛttigato dvidhā /",
    "GK16mamkprku:159": " so 'nekasya sakṛtpūrva ekasyāpyasakṛtparaḥ // MKpr-K_79 //",
    "GK16mamkprku:160": " mādhuryavyñjakairvarṇairupanāgarikocyate /",
    "GK16mamkprku:161": " ojaḥprakāśakaistaistu paruṣā komalā paraiḥ // MKpr-K_80 //",
    "GK16mamkprku:162": " keṣāñcidetā vaidarbhīpramukhā rītayo matāḥ /",
    "GK16mamkprku:163": " śābdastu lāṭānuprāso bhede tātparyamātrataḥ // MKpr-K_81 //",
    "GK16mamkprku:164": " padānāṃ saḥ padasyāpi vṛttāvanyatra tatra vā /",
    "GK16mamkprku:165": " nāmnaḥ sa vṛttyavṛttyośca tadevaṃ pañcadhā mataḥ // MKpr-K_82 //",
    "GK16mamkprku:166": " arthe satyarthabhinnānāṃ varṇānāṃ sā punaḥ śrutiḥ /",
    "GK16mamkprku:167": " yamakaṃ pādatadbhāgavṛtti tadyātyanekatām // MKpr-K_83 //",
    "GK16mamkprku:168": " vācyabhedena bhinnā tad yugapadbhāṣaṇaspṛśaḥ /",
    "GK16mamkprku:169": " śliṣyanti śabdāḥ śleṣosāvakṣarādibhiraṣṭadhā // MKpr-K_84 //",
    "GK16mamkprku:170": " bhedābhāvātprakṛtyāderbhedo 'pi navamo bhavet /",
    "GK16mamkprku:171": " taccitraṃ yatra varṇānāṃ khaḍgādyākṛtihetutā // MKpr-K_85 //",
    "GK16mamkprku:172": " punarektavadābhāso vibhinnākāraśabdagā /",
    "GK16mamkprku:173": " ekārthateva śabdasya tathā śabdārthayorayam // MKpr-K_86 //",
    "GK16mamkprku:174": " sādharmyamupamā bhede pūrṇā luptā ca sāgrimā /",
    "GK16mamkprku:175": " śrautyārthī ca bhavedvākye samāse taddhite tathā // MKpr-K_87 //",
    "GK16mamkprku:176": " tadvad dharmasya lope syānna śrautī taddhite punaḥ /",
    "GK16mamkprku:177": " upamānānupādāne vākyagātha samāsagā // MKpr-K_88 //",
    "GK16mamkprku:178": " vāderlope samāse sā karmādhārakyaci kyaṅi /",
    "GK16mamkprku:179": " karmakartrorṇamulyetaddvilope kvipsamāsagā // MKpr-K_89 //",
    "GK16mamkprku:180": " dharmopamānayorlope vṛttau vākye ca dṛśyate /",
    "GK16mamkprku:181": " kyaci vādyupameyāse trilope ca samāsagā // MKpr-K_90 //",
    "GK16mamkprku:182": " upamānopameyatve ekasyaivaikavākyage /",
    "GK16mamkprku:183": " ananvayo viparyāsa upameyopamā tayoḥ // MKpr-K_91 //",
    "GK16mamkprku:184": " saṃbhāvanamathotprekṣā prakṛtasya samena yat /",
    "GK16mamkprku:185": " sasaṃdehastu bhedoktau tadanuktau ca saṃśayaḥ // MKpr-K_92 //",
    "GK16mamkprku:186": " tadrūpakamabhedo ya upamānopameyayoḥ /",
    "GK16mamkprku:187": " samastavastuciṣyaṃ śrautā āropitā yadā // MKpr-K_93 //",
    "GK16mamkprku:188": " śrautā ārthaśca te yasminnekadeśaśavivarti tat /",
    "GK16mamkprku:189": " sāṅgametan niraṅgaṃ tu śuddhaṃ mālā tu pūrvavat // MKpr-K_94 //",
    "GK16mamkprku:190": " niyatāropaṇopāyaḥ syādāropaḥ parasya yaḥ /",
    "GK16mamkprku:191": " tatparaṃparitaṃ śliṣṭe vācake bhedabhāji vā // MKpr-K_95 //",
    "GK16mamkprku:192": " prakṛtaṃ yanniṣidhyānyat sādhyate sā tvapahnutiḥ /",
    "GK16mamkprku:193": " śleṣaḥ sa vākya ekasmin yatrānekārthatā bhavet // MKpr-K_96 //",
    "GK16mamkprku:194": " paroktirbhedakaiḥ śliṣṭaiḥ samāsoktirnidarśanā /",
    "GK16mamkprku:195": " abhavanvastusaṃbandha upamāparikalpakaḥ // MKpr-K_97 //",
    "GK16mamkprku:196": " svasvahetvanvayasyoktiḥ kriyayaiva ca sāparā /",
    "GK16mamkprku:197": " aprastutapraśaṃsā yā sā saiva prastutāśrayā // MKpr-K_98 //",
    "GK16mamkprku:198": " kārye nimitte sāmānye viśeṣe prastute sati /",
    "GK16mamkprku:199": " tadanyasya vacastulye tulyasyeti ca pañcadhā // MKpr-K_99 //",
    "GK16mamkprku:200": " nigīryādhyavasānaṃ tu prakṛtasya pareṇa yat /",
    "GK16mamkprku:201": " prastutasya yadanyatvaṃ yadyarthoktau ca kalpanam // MKpr-K_100 //",
    "GK16mamkprku:202": " kāryakāraṇayoryaśca paurvāparyaviparyayaḥ /",
    "GK16mamkprku:203": " vijñeyātiśayoktiḥ sā prativastūpamā tu sā // MKpr-K_101 //",
    "GK16mamkprku:204": " sāmānyasya dvirekasya yatra vākyadvaye sthitiḥ /",
    "GK16mamkprku:205": " dṛṣṭāntaḥ punareteṣāṃ sarveṣāṃ pratibimbanam // MKpr-K_102 //",
    "GK16mamkprku:206": " sakṛdvṛttistu dharmasya prakṛtāprakṛtātmanām /",
    "GK16mamkprku:207": " saiva kriyāsu bahvīṣu kārakasyeti dīpakam // MKpr-K_103 //",
    "GK16mamkprku:208": " mālādīpakamādyaṃ cetyathottaraguṇāvaham /",
    "GK16mamkprku:209": " niyatānāṃ sakṛddharmaḥ sā punastulyayogitā // MKpr-K_104 //",
    "GK16mamkprku:210": " upamānādyadanyasya vyatirekaḥ sa eva saḥ /",
    "GK16mamkprku:211": " hetvorkutāvanuktīnāṃ traye sāmye nivedite // MKpr-K_105 //",
    "GK16mamkprku:212": " śabdārthābhyāmathākṣipte śliṣṭe tadvattriraṣṭa tat /",
    "GK16mamkprku:213": " niṣedho vaktumiṣṭasya yo viśeṣābhidhitsayā // MKpr-K_106 //",
    "GK16mamkprku:214": " vakṣyamāṇoktaviṣayaḥ sa ākṣepo dvidhā mataḥ /",
    "GK16mamkprku:215": " kriyāyāḥ pratiṣedhe 'pi phalavyaktirvibhāvanā // MKpr-K_107 //",
    "GK16mamkprku:216": " viśeṣoktirakhaṇḍeṣu kāraṇeṣu phalāvacaḥ /",
    "GK16mamkprku:217": " yathāsaṃkhyaṃ krameṇaiva kramikāṇāṃ samanvayaḥ // MKpr-K_108 //",
    "GK16mamkprku:218": " sāmānyaṃ vā viśeṣo vā tadanyena samarthyate /",
    "GK16mamkprku:219": " yattu so 'rthāntaranyāsaḥ sādharmyeṇetareṇa vā // MKpr-K_109 //",
    "GK16mamkprku:220": " virodhaḥ sovirodhe 'pi viruddhatvena yadvacaḥ /",
    "GK16mamkprku:221": " jātiścaturbhijātyādyairviruddhā syādguṇaistribhiḥ // MKpr-K_110 //",
    "GK16mamkprku:222": " kriyā dvābhyāmapi dravyaṃ dravyeṇaiveti te daśa /",
    "GK16mamkprku:223": " svabhāvoktistu ḍimbhādeḥ svakriyārūpavarṇanam // MKpr-K_111 //",
    "GK16mamkprku:224": " vyājastutirmukhe nindā stutirvā rūḍhiranyathā /",
    "GK16mamkprku:225": " sā sahoktiḥ sahārthasya balādekaṃ dvivācakam // MKpr-K_112 //",
    "GK16mamkprku:226": " vinoktiḥ sā binānyena yatrānyaḥ sanna netaraḥ /",
    "GK16mamkprku:227": " parivṛttirvinimayo yo 'rthānāṃ syātsamāsamaiḥ // MKpr-K_113 //",
    "GK16mamkprku:228": " pratyakṣā iva yadbhāvāḥ kriyante bhūtabhāvinaḥ /",
    "GK16mamkprku:229": " tadbhāvikaṃ kāvyaliṅgaṃ hetorvākyapadārthatā // MKpr-K_114 //",
    "GK16mamkprku:230": " paryāyoktaṃ vinā vācyavācakatvena yadvacaḥ /",
    "GK16mamkprku:231": " udāttaṃ vastunaḥ saṃpat mahatāṃ copalakṣaṇam // MKpr-K_115 //",
    "GK16mamkprku:232": " tatsiddhihetāvekasmin yatrānyattatkaraṃ bhavet /",
    "GK16mamkprku:233": " samuccayo 'sau sa tvanyo yugapad yā guṇakriyāḥ // MKpr-K_116 //",
    "GK16mamkprku:234": " ekaṃ krameṇānekasmin paryāyo 'nyastato 'nyathā /",
    "GK16mamkprku:235": " anumānaṃ taduktaṃ yat sādhyasādhanayorvacaḥ // MKpr-K_117 //",
    "GK16mamkprku:236": " viśeṣaṇairyatsākūtairuktiḥ parikarastu saḥ /",
    "GK16mamkprku:237": " vyājoktiśchadmanodbhinnavasturūpanigūhanam // MKpr-K_118 //",
    "GK16mamkprku:238": " kiñcit pṛṣṭamapṛṣṭaṃ vā kathitaṃ yat prakalpate /",
    "GK16mamkprku:239": " tādṛganyavyapohāya parisaṃkhyā tu sā smṛtā // MKpr-K_119 //",
    "GK16mamkprku:240": " yathottaraṃ cet pūrvasya pūrvasyārthasya hetutā /",
    "GK16mamkprku:241": " tadā kāraṇamālā syāt kriyayā tu parasparam // MKpr-K_120 //",
    "GK16mamkprku:242": " vastunorjanane 'nyonyamuttaraśrutimātrataḥ /",
    "GK16mamkprku:243": " praśnasyonnayanaṃ yatra kriyate tatra vā sati // MKpr-K_121 //",
    "GK16mamkprku:244": " asakṛd yadasaṃbhāvyamuttaraṃ syāt taduttaram /",
    "GK16mamkprku:245": " kuto 'pi lakṣitaḥ sūkṣmo 'pyartho 'nyasmai prakāśyate // MKpr-K_122 //",
    "GK16mamkprku:246": " dharmeṇa kenacid yatra tat sūkṣmaṃ paricakṣate /",
    "GK16mamkprku:247": " uttarottaramutkarṣo bhavetsāraḥ parāvadhiḥ // MKpr-K_123 //",
    "GK16mamkprku:248": " bhinnadeśatayātyantaṃ kāryakāraṇabhūtayoḥ /",
    "GK16mamkprku:249": " yugapaddharmayoryatra khyātiḥ sā syādasaṃgatiḥ // MKpr-K_124 //",
    "GK16mamkprku:250": " samādhiḥ sukaraṃ kāryaṃ kāraṇāntarayogataḥ /",
    "GK16mamkprku:251": " samaṃ yogyatayā yogo yadi saṃbhāvitaḥ kvacit // MKpr-K_125 //",
    "GK16mamkprku:252": " kvacidyadativaidharmyānna śleṣo ghaṭanāmiyāt /",
    "GK16mamkprku:253": " kartuḥ kriyāphalāvāptirnaivānarthaśca yadbhavet // MKpr-K_126 //",
    "GK16mamkprku:254": " guṇakriyābhyāṃ kāryasya kāraṇasya guṇakriye /",
    "GK16mamkprku:255": " krameṇa ca viruddhe yat sa eṣa viṣamo mataḥ // MKpr-K_127 //",
    "GK16mamkprku:256": " mahatoryanmahīyāṃsāvāśritāśrayayoḥ kramāt /",
    "GK16mamkprku:257": " āśrayāśrayiṇau syātāṃ tanutve 'pyadhikaṃ tu tat // MKpr-K_128 //",
    "GK16mamkprku:258": " pratipakṣamaśaktena pratikartuṃ tiraskriyā /",
    "GK16mamkprku:259": " yā tadīyasya tatstutyai pratyanīkaṃ taducyate // MKpr-K_129 //",
    "GK16mamkprku:260": " samena lakṣmaṇā vastu vastunā yannigūhyate /",
    "GK16mamkprku:261": " nijenāgantunā vāpi tanmīlitamiti smṛtam // MKpr-K_130 //",
    "GK16mamkprku:262": " sthāpyatepohyate vāpi yathāpūrvaṃ paraṃ param /",
    "GK16mamkprku:263": " viśeṣaṇatayā yatra vastu saikāvalī dvidhā // MKpr-K_131 //",
    "GK16mamkprku:264": " yathānubhavamarthasya dṛṣṭe tatsadṛśe smṛtiḥ /",
    "GK16mamkprku:265": " smaraṇaṃ bhrāntimānanyasaṃvittattulyadarśane // MKpr-K_132 //",
    "GK16mamkprku:266": " ākṣepa upamānasya pratīpamupameyatā /",
    "GK16mamkprku:267": " tasyaiva yadi vā kalpyā tiraskāranibandhanam // MKpr-K_133 //",
    "GK16mamkprku:268": " prastutasya yadanyena guṇasāmyavivakṣayā /",
    "GK16mamkprku:269": " aikātmyaṃ badhyate yogāttatsāmānyamiti smṛtam // MKpr-K_134 //",
    "GK16mamkprku:270": " vinā prasiddhamādhāramādheyasya vyavasthitiḥ /",
    "GK16mamkprku:271": " ekātmā yagapaddṛttirekasyānekagocarā // MKpr-K_135 //",
    "GK16mamkprku:272": " anyat prakurvataḥ kāryamaśakyasyānyavastunaḥ /",
    "GK16mamkprku:273": " tathaiva karaṇaṃ ceti viśeṣastrividhaḥ smṛtaḥ // MKpr-K_136 //",
    "GK16mamkprku:274": " svamutsṛjya guṇaṃ yogādatyujjvalaguṇasya yat /",
    "GK16mamkprku:275": " vastu tadguṇatāmeti bhaṇyate sa tu tadguṇaḥ // MKpr-K_137 //",
    "GK16mamkprku:276": " tadrūpānanuhāraścedasya tat syādatadguṇaḥ /",
    "GK16mamkprku:277": " yadyathā sādhitaṃ kenāpyapareṇa tadanyathā // MKpr-K_138 //",
    "GK16mamkprku:278": " tathaiva yadvidhīyeta sa vyāghāta iti smṛtiḥ /",
    "GK16mamkprku:279": " seṣṭā saṃsṛṣṭireteṣāṃ bhedena yadiha sthitiḥ // MKpr-K_139 //",
    "GK16mamkprku:280": " aviśrāntijuṣāmātmanyaṅgāṅgitvaṃ tu saṃkaraḥ /",
    "GK16mamkprku:281": " ekasya ca grahe nyāyadoṣābhāvādaniścayaḥ // MKpr-K_140 //",
    "GK16mamkprku:282": " sphuṭamekatra viṣaye śabdārthālaṅkṛtidvayam /",
    "GK16mamkprku:283": " vyavasthitaṃ ca tenāsau trirūpaḥ parikīrtitaḥ // MKpr-K_141 //",
    "GK16mamkprku:284": " eṣāṃ doṣā yathāyogaṃ saṃbhavanto 'pi kecana /",
    "GK16mamkprku:285": " ukteṣvantarbhavantīti na pṛthak pratipāditāḥ // MKpr-K_142 //",
    "GK16mamkprku:286": " iti kāvyaprakāśīyakārikāvalī samāptā"
}