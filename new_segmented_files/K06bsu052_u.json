{
    "K06bsu052_u:0": " (Vaidya 340)",
    "K06bsu052_u:1": " Mañjuśrīparivartāparaparyāyā Saptaśatikā prajñāpāramitā /",
    "K06bsu052_u:2": " om namo bhagavatyai āryaprajñāpāramitāyai /",
    "K06bsu052_u:3": " evaṃ mayā śrutam /",
    "K06bsu052_u:4": " ekasmin samaye bhagavān śrāvastyāṃ viharati sma jetavane 'nāthapiṇḍadasyārāme mahatā bhikṣusaṃghena sārdhaṃ paripūrṇena arhadbhikṣusahasreṇa,",
    "K06bsu052_u:5": " bodhisattvānāṃ ca mahāsattvānāṃ mahāsaṃnāhasaṃnaddhānāṃ paripūrṇairdaśabhirbodhisattvaśatasahasraiḥ sārdhaṃ sarvairavinivartanīyairanuttarāyāḥ samyaksaṃbodheḥ /",
    "K06bsu052_u:6": " tadyathā - mañjuśriyā ca kumārabhūtena,",
    "K06bsu052_u:7": " maitreyeṇa ca,",
    "K06bsu052_u:8": " asaṅgapratibhānena ca,",
    "K06bsu052_u:9": " anikṣiptadhureṇa ca,",
    "K06bsu052_u:10": " evaṃpramukhairdaśabhirbodhisattvaśatasahasraiḥ //",
    "K06bsu052_u:11": " atha khalu mañjuśrīḥ kumārabhūto 'ruṇodgatakālasamaye svakādvihārānniṣkramya yena tathāgatavihārastenopasaṃkrāmat /",
    "K06bsu052_u:12": " upasaṃkramya vihārasya bahirdvāre sthito 'bhūttathāgatasya darśanāya vandanāya paryupāsanāya /",
    "K06bsu052_u:13": " athāyuṣmānapi śāradvatīputraḥ svakādvihārānniṣkramya yena tathāgatavihārastenopasaṃkrāmadbhagavato darśanāya vandanāya paryupāsanāya /",
    "K06bsu052_u:14": " athāyuṣmānapi pūrṇo maitrāyaṇīputraḥ,",
    "K06bsu052_u:15": " āyuṣmānapi mahāmaudgalyāyanaḥ,",
    "K06bsu052_u:16": " āyuṣmānapi mahākāśyapaḥ,",
    "K06bsu052_u:17": " āyuṣmānapi mahākātyāyanaḥ,",
    "K06bsu052_u:18": " āyuṣmānapi mahākauṣṭhilaḥ,",
    "K06bsu052_u:19": " anye ca mahāśrāvakāḥ svakasvakebhyo vihārebhyo niṣkramya yena bhagavato vihārastenopasaṃkrāntāḥ,",
    "K06bsu052_u:20": " upasaṃkramya ekānte tasthuḥ //",
    "K06bsu052_u:21": " atha khalu bhagavānabhikrāntābhikrāntaṃ mahāśrāvakasaṃnipātaṃ viditvā svakādvihārānniṣkramya bahirdvārasyaikānte prajñapta evāsane nyaṣīdat",
    "K06bsu052_u:22": " niṣadya ca bhagavān jānanneva āyuṣmantaṃ śāradvatīputramāmantrayate sma - kutastvaṃ śāradvatīputra kalyamevāgatya tathāgatavihāradvāre sthitaḥ?",
    "K06bsu052_u:23": " evamukte āyuṣmān śāradvatīputro bhagavantametadavocat - sarvaprathamataraṃ bhagavan mañjuśrīḥ kumārabhūtastathāgatavihāradvāre sthitaḥ,",
    "K06bsu052_u:24": " paścādvayaṃ bhagavantaṃ draṣṭukāmāḥ //",
    "K06bsu052_u:25": " atha khalu bhagavān jānanneva mañjuśriyaṃ kumārabhūtamāmantrayate sma - satyaṃ kila",
    "K06bsu052_u:26": " tvaṃ mañjuśrīḥ sarvaprathamataraṃ tathāgatavihāradvāre sthitastathāgatasya darśanāya",
    "K06bsu052_u:27": " vandanāya paryupāsanāya ca?",
    "K06bsu052_u:28": " evamukte mañjuśrīḥ kumārabhūto bhagavantametadavocat - evametat bhagavan,",
    "K06bsu052_u:29": " evametat sugata,",
    "K06bsu052_u:30": " prathamataramasmyāgataḥ svakādvihārānniṣkramya yena tathāgatavihārastenopasaṃkrāntaḥ,",
    "K06bsu052_u:31": " upasaṃkramya ekānte sthito bhagavato darśanāya vandanāya paryupāsanāya /",
    "K06bsu052_u:32": " tatkasya hetoḥ?",
    "K06bsu052_u:33": " tathā hi bhagavan atṛpto 'haṃ tathāgatasya darśanena vandanena paryupāsanena ca /",
    "K06bsu052_u:34": " yadapyahaṃ bhagavan tathāgatamupasaṃkramāmi darśanāya vandanāya paryupāsanāya,",
    "K06bsu052_u:35": " tatsarvasattvānāmarthāya /",
    "K06bsu052_u:36": " sacedbhagavan (SaptaŚ, Vaidya 341)",
    "K06bsu052_u:37": " tathāgato draṣṭavyo vanditavyaḥ paryupāsitavyaḥ,",
    "K06bsu052_u:38": " evaṃ draṣṭavyaḥ,",
    "K06bsu052_u:39": " evaṃ vanditavyaḥ,",
    "K06bsu052_u:40": " evaṃ paryupāsitavyaḥ,",
    "K06bsu052_u:41": " yathāhaṃ paśyāmi yathāhaṃ vande yathāhaṃ paryupāse /",
    "K06bsu052_u:42": " evaṃ tathāgato dṛṣṭo bhavati vanditaḥ paryupāsitaśca /",
    "K06bsu052_u:43": " ahaṃ ca bhagavan sarvasattvānāṃ kṛtaśastathāgataṃ paśyāmi /",
    "K06bsu052_u:44": " bhagavānāha - kathaṃ mañjuśrīstathāgato draṣṭavyo yāvat paryupāsitavyaḥ?",
    "K06bsu052_u:45": " mañjuśrīrāha - tathatākāreṇa tathāgataṃ paśyāmi avikalpākāreṇa anupalambhayogena,",
    "K06bsu052_u:46": " evamanutpādākāreṇa tathāgataṃ paśyāmi,",
    "K06bsu052_u:47": " yāvad abhāvākāreṇa tathāgataṃ paśyāmi /",
    "K06bsu052_u:48": " na ca tathatā samudāgacchati,",
    "K06bsu052_u:49": " evaṃ tathāgataṃ paśyāmi /",
    "K06bsu052_u:50": " na tathatā bhavati na vibhavati,",
    "K06bsu052_u:51": " evaṃ tathāgataṃ paśyāmi /",
    "K06bsu052_u:52": " na tathatā deśasthā na pradeśasthā,",
    "K06bsu052_u:53": " evaṃ tathāgataṃ paśyāmi /",
    "K06bsu052_u:54": " na tathatā atītā na anāgatā na pratyutpannā,",
    "K06bsu052_u:55": " evaṃ tathāgataṃ paśyāmi /",
    "K06bsu052_u:56": " na tathatā dvayaprabhāvitā nādvayaprabhāvitā,",
    "K06bsu052_u:57": " evaṃ tathāgataṃ paśyāmi /",
    "K06bsu052_u:58": " na tathatā saṃkliśyate na vyavadāyate,",
    "K06bsu052_u:59": " evaṃ tathāgataṃ paśyāmi /",
    "K06bsu052_u:60": " na tathatā utpadyate na nirudhyate,",
    "K06bsu052_u:61": " evaṃ tathāgataṃ paśyāmi /",
    "K06bsu052_u:62": " evaṃ tathāgato dṛṣṭo bhavati vanditaḥ paryupāsitaśca /",
    "K06bsu052_u:63": " evamukte bhagavān mañjuśriyaṃ kumārabhūtametadavocat - evaṃ paśyaṃstvaṃ mañjuśrīḥ kiṃ paśyasi?",
    "K06bsu052_u:64": " mañjuśrīrāha - evaṃ paśyannahaṃ bhagavan na kiṃcitpaśyāmi /",
    "K06bsu052_u:65": " evamahaṃ paśyan na kasyaciddharmasyotpādaṃ paśyāmi na nirodhaṃ paśyāmi //",
    "K06bsu052_u:66": " athāyuṣmān śāradvatīputro mañjuśriyaṃ kumārabhūtametadavocat - duṣkarakārakastvaṃ mañjuśrīḥ,",
    "K06bsu052_u:67": " yastvaṃ tathāgatamevaṃ paśyasi evaṃ paryupāsse,",
    "K06bsu052_u:68": " yasya ca te sarvasattvānāmantike mahāmaitrī pratyupasthitā /",
    "K06bsu052_u:69": " na ca te kācitsattvopalabdhiḥ sattvābhiniveśo vā /",
    "K06bsu052_u:70": " sarvasattvaparinirvāṇāya cāsi pratipannaḥ /",
    "K06bsu052_u:71": " na ca te kaścitsattvābhiniveśaḥ pravartate /",
    "K06bsu052_u:72": " sarvasattvānāṃ ca te kṛtaśaḥ saṃnāhaḥ saṃnaddhaḥ /",
    "K06bsu052_u:73": " sa cānupalambhayogena yāvadabhāvayogena /",
    "K06bsu052_u:74": " evamukte mañjuśrīḥ kumārabhūtaḥ āyuṣmantaṃ śāradvatīputrametadavocat - evametad bhadanta śāradvatīputra yathā kathayasi /",
    "K06bsu052_u:75": " sarvasattvaparinirvāṇāya saṃnāhaścaiṣa saṃnaddhaḥ /",
    "K06bsu052_u:76": " na ca me kācit sattvopalabdhirvā sattvābhiniveśo vā /",
    "K06bsu052_u:77": " nāyaṃ bhadanta śāradvatīputra saṃnāha evaṃ saṃnaddhaḥ - kathamahaṃ sattvadhātorūnatvaṃ vā kuryāṃ pūrṇatvaṃ vā?",
    "K06bsu052_u:78": " sacedbhadanta śāradvatīputra parikalpamupādāya ekaikasmin buddhakṣetre gaṅgānadīvālukopamā buddhā bhagavanto bhaveyuḥ,",
    "K06bsu052_u:79": " ekaikaśca tathāgato gaṅgānadīvālukopamān kalpāṃstiṣṭhet sarātriṃdivaṃ ca dharmaṃ deśayamānaḥ,",
    "K06bsu052_u:80": " ekaikayā dharmadeśanayā yāvanto gaṅgānadīvālukāsamairbuddhairbhagavadbhiḥ sattvā vinītāḥ,",
    "K06bsu052_u:81": " tāvataḥ sattvānekaikastathāgataḥ ekaikayā dharmadeśanayā vinayet,",
    "K06bsu052_u:82": " evamapi kṛtvā naiva sattvadhātorūnatvaṃ vā pūrṇatvaṃ vā prajñāyate /",
    "K06bsu052_u:83": " tatkasmāddhetoḥ?",
    "K06bsu052_u:84": " sattvaviviktatvāt sattvāsattvād bhadanta śāradvatīputra sattvadhātorna conatvaṃ vā pūrṇatvaṃ vā prajñāyate //",
    "K06bsu052_u:85": " evamukte āyuṣmān śāradvatīputro mañjuśriyaṃ kumārabhūtametadavocat - yadi mañjuśrīḥ sattvaviviktatvāt sattvāsattvāt sattvadhātornaivonatvaṃ na pūrṇatvaṃ vā prajñāyate,",
    "K06bsu052_u:86": " tatkasyedānīṃ bodhimabhisaṃbudhya dharmaṃ deśayiṣyasi?",
    "K06bsu052_u:87": " evamukte mañjuśrīḥ kumārabhūta āyuṣmantaṃ śāradvatīputrametadavocat - yadā tāvadbhadanta śāradvatīputra atyantatayā sattvānupalabdhiḥ,",
    "K06bsu052_u:88": " tatko 'trābhisaṃbhotsyate? (SaptaŚ, Vaidya 342)",
    "K06bsu052_u:89": " kasya vā dharmaṃ deśayiṣyate?",
    "K06bsu052_u:90": " tatkasmāddhetoḥ?",
    "K06bsu052_u:91": " tathā hi bhadanta śāradvatīputra atyantatayā sarvadharmānupalabdhiḥ //",
    "K06bsu052_u:92": " atha khalu bhagavān mañjuśriyaṃ kumārabhūtametadavocat - yadā tāvanmañjuśrīḥ atyantatayā sarvadharmānupalabdhiḥ,",
    "K06bsu052_u:93": " tatkimidānīṃ sattvamapi prajñāpayiṣyasi? api ca /",
    "K06bsu052_u:94": " sacenmañjuśrīḥ kaścidevaṃ pṛcchet - kiyantaḥ sattvā iti,",
    "K06bsu052_u:95": " kiṃ tasya tvaṃ vadeḥ?",
    "K06bsu052_u:96": " mañjuśrīrāha - tasyāhaṃ bhagavan evaṃ pṛṣṭa evaṃ vadeyam - yāvanta eva buddhadharmā iti /",
    "K06bsu052_u:97": " saced bhagavan punarapi pṛcchet - kiyatpramāṇaḥ sattvadhāturiti,",
    "K06bsu052_u:98": " tasyāhaṃ bhagavan evaṃ pṛṣṭa evaṃ vadeyam - yatpramāṇo buddhaviṣayaḥ [iti] //",
    "K06bsu052_u:99": " bhagavānāha - sacetpunarapi te mañjuśrīḥ kaścidevaṃ pṛcchet - kiṃparyāpannaḥ sattvadhāturiti,",
    "K06bsu052_u:100": " kiṃ tasya tvaṃ vadeḥ?",
    "K06bsu052_u:101": " mañjuśrīrāha - tasyāhaṃ bhagavan evaṃ pṛṣṭa evaṃ vadeyam - yatparyāpannānutpādācintyatā [iti] //",
    "K06bsu052_u:102": " bhagavānāha - sacetpunarapi te mañjuśrīḥ kaścidevaṃ pṛcchet - kiṃpratiṣṭhitaḥ sattvadhāturiti,",
    "K06bsu052_u:103": " kiṃ tasya tvaṃ vadeḥ?",
    "K06bsu052_u:104": " mañjuśrīrāha - tasyāhaṃ bhagavan evaṃ pṛṣṭa evaṃ vadeyam - yatpratiṣṭhito 'nutpādadhātuḥ tatpratiṣṭhitaḥ sattvadhāturiti //",
    "K06bsu052_u:105": " bhagavānāha - yasmin samaye tvaṃ mañjuśrīḥ prajñāpāramitāṃ bhāvayasi,",
    "K06bsu052_u:106": " tadā kutra pratiṣṭhitāṃ prajñāpāramitāṃ bhāvayasi?",
    "K06bsu052_u:107": " mañjuśrīrāha - yasminnahaṃ bhagavan samaye prajñāpāramitāṃ bhāvayāmi,",
    "K06bsu052_u:108": " apratiṣṭhito 'haṃ tasmin samaye prajñāpāramitāṃ bhāvayāmi //",
    "K06bsu052_u:109": " bhagavānāha - apratiṣṭhitasya te mañjuśrīḥ kā prajñāpāramitābhāvanā?",
    "K06bsu052_u:110": " mañjuśrīrāha - saiva bhagavan prajñāpāramitābhāvanā yanna kvacitpratiṣṭhānam //",
    "K06bsu052_u:111": " bhagavānāha - yasmin samaye tvaṃ mañjuśrīḥ prajñāpāramitāṃ bhāvayasi,",
    "K06bsu052_u:112": " kataratte kuśalamūlaṃ tasmin samaye upacayaṃ gacchati apacayaṃ vā?",
    "K06bsu052_u:113": " mañjuśrīrāha - na me bhagavan tasmin samaye kiṃcitkuśalamūlamupacayaṃ gacchati apacayaṃ vā /",
    "K06bsu052_u:114": " nāsau prajñāpāramitāṃ bhāvayati yasya kasyaciddharmasya upacayo vā apacayo vā bhavati /",
    "K06bsu052_u:115": " na sā bhagavan prajñāpāramitābhāvanā veditavyā,",
    "K06bsu052_u:116": " yā kasyaciddharmasya upacayāya vā apacayāya vā pratyupasthitā /",
    "K06bsu052_u:117": " sā bhagavan prajñāpāramitābhāvanā yā naiva pṛthagjanadharmān jahāti,",
    "K06bsu052_u:118": " nāpi buddhadharmānupādatte /",
    "K06bsu052_u:119": " tatkasmāddhetoḥ?",
    "K06bsu052_u:120": " tathā hi bhagavan prajñāpāramitābhāvanā na kasyaciddharmasyopalambhena pratyupasthitā yaṃ dharmaṃ prajahyādupādadīta vā /",
    "K06bsu052_u:121": " sā bhagavan prajñāpāramitābhāvanā yā naiva saṃsāradoṣānupayāti na nirvāṇaguṇān /",
    "K06bsu052_u:122": " tatkasmāddhetoḥ?",
    "K06bsu052_u:123": " tathā hi bhagavan saṃsārameva tāvann samanupaśyāmi,",
    "K06bsu052_u:124": " kaḥ punarvādaḥ saṃsāradoṣān /",
    "K06bsu052_u:125": " nirvāṇameva tāvannopalabhe,",
    "K06bsu052_u:126": " kaḥ punarvādo nirvāṇaguṇān drakṣyāmi /",
    "K06bsu052_u:127": " sā bhagavan prajñāpāramitābhāvanā yanna kasyaciddharmasyādānaṃ vā grahaṇaṃ vā niḥsaraṇaṃ vā /",
    "K06bsu052_u:128": " sā bhagavan prajñāpāramitābhāvanā yā na kasyaciddharmasya hānirvā vṛddhirvopalabhyate /",
    "K06bsu052_u:129": " tatkasmāddhetoḥ?",
    "K06bsu052_u:130": " na hi bhagavan anutpādo hīyate vā vardhate vā /",
    "K06bsu052_u:131": " (SaptaŚ, Vaidya 343) yaivaṃ bhagavan bhāvanā,",
    "K06bsu052_u:132": " sā prajñāpāramitābhāvanā /",
    "K06bsu052_u:133": " sā prajñāpāramitābhāvanā yā na kaṃciddharmamutpādayati vā nirodhayati vā /",
    "K06bsu052_u:134": " sā bhagavan prajñāpāramitābhāvanā yā na kasyaciddharmasyonatvaṃ vā pūrṇatvaṃ vā karoti /",
    "K06bsu052_u:135": " yā bhagavan evaṃ bhāvanā,",
    "K06bsu052_u:136": " saiva prajñāpāramitābhāvanā /",
    "K06bsu052_u:137": " punaraparaṃ bhagavan sā prajñāpāramitabhāvanā yā naivācintyān dharmān prārthayate na prādeśikān /",
    "K06bsu052_u:138": " api tu khalu punarbhagavan tadapi na saṃvidyate yatprārthayate,",
    "K06bsu052_u:139": " yena prārthayate,",
    "K06bsu052_u:140": " yatra prārthayate /",
    "K06bsu052_u:141": " evaṃ bhāvanā bhagavan prajñāpāramitābhāvanā /",
    "K06bsu052_u:142": " evaṃ pratyupasthitā ime dharmā agrāḥ ime dharmā hīnā iti /",
    "K06bsu052_u:143": " nāpi tān dharmānupalabhate yeṣāṃ dharmāṇāmagratā vā hīnatā vā syāt /",
    "K06bsu052_u:144": " evaṃ prajñāpāramitābhāvanāyogamanuyuktaḥ kulaputraḥ sarvadharmān nopalabhate /",
    "K06bsu052_u:145": " na bhagavan prajñāpāramitābhāvanā kaṃciddharmamagraṃ vā hīnaṃ vā kalpayati /",
    "K06bsu052_u:146": " tatkasmāddhetoḥ?",
    "K06bsu052_u:147": " na hi bhagavan anutpādasya kiṃcidagraṃ vā hīnaṃ vā,",
    "K06bsu052_u:148": " nāpi tathatāyā",
    "K06bsu052_u:149": " bhūtakoṭyāḥ,",
    "K06bsu052_u:150": " yāvat sarvadharmāṇāṃ kiṃcidagraṃ vā hīnaṃ vā /",
    "K06bsu052_u:151": " evaṃ bhāvanā bhagavan prajñāpāramitābhāvanā //",
    "K06bsu052_u:152": " evamukte bhagavān mañjuśriyaṃ kumārabhūtamāmantrayate sma - na punarmañjuśrīḥ agrā buddhadharmāḥ?",
    "K06bsu052_u:153": " mañjuśrīrāha - agrāhyatvādbhagavan agrā buddhadharmāḥ /",
    "K06bsu052_u:154": " tatkiṃ punarbhagavan sarvadharmāḥ śūnyā iti tathāgatenābhisaṃbuddhāḥ?",
    "K06bsu052_u:155": " bhagavānāha - evametanmañjuśrīḥ śūnyāḥ sarvadharmāstathāgatenābhisaṃbuddhāḥ /",
    "K06bsu052_u:156": " mañjuśrīrāha - tatkiṃ punarbhagavan śūnyatāyā agratā vā hīnatā prajñāyate?",
    "K06bsu052_u:157": " bhagavānāha - sādhu sādhu mañjuśrīḥ,",
    "K06bsu052_u:158": " evametanmañjuśrīḥ yathā kathayasi /",
    "K06bsu052_u:159": " na punarmañjuśrīḥ anuttarā buddhadharmāḥ?",
    "K06bsu052_u:160": " mañjuśrīrāha - evametadbhagavan anuttarā buddhadharmāḥ /",
    "K06bsu052_u:161": " tatkasmāddhetoḥ?",
    "K06bsu052_u:162": " tathā hi bhagavan teṣvaṇurapi dharmo na saṃvidyate nopalabhyate /",
    "K06bsu052_u:163": " na te anuttarā buddhadharmāḥ /",
    "K06bsu052_u:164": " punaraparaṃ bhagavan sā prajñāpāramitābhāvanā yā na buddhadharmāṇāmārādhanāya saṃvartate na pṛgjanadharmāṇāṃ prahāṇāya saṃvartate /",
    "K06bsu052_u:165": " na buddhadharmāṇāṃ vinayitrī,",
    "K06bsu052_u:166": " na saṃdhārayitrī /",
    "K06bsu052_u:167": " evaṃ bhāvanā bhagavan prajñāpāramitābhāvanā //",
    "K06bsu052_u:168": " punaraparaṃ sā bhagavan prajñāpāramitābhāvanā draṣṭavyā yā na kaṃciddharmaṃ cintayati na vijānīte /",
    "K06bsu052_u:169": " bhagavānāha - na tvaṃ mañjuśrīḥ buddhadharmāṃścintayasi?",
    "K06bsu052_u:170": " mañjuśrīrāha - no bhagavan /",
    "K06bsu052_u:171": " cintayeyamahaṃ bhagavan buddhadharmān,",
    "K06bsu052_u:172": " sacedahaṃ buddhadharmāṇāṃ pariniṣpattiṃ paśyeyam /",
    "K06bsu052_u:173": " na bhagavan prajñāpāramitābhāvanā kasyaciddharmasya vikalpena pratyupasthitā - ime pṛthagjanadharmāḥ,",
    "K06bsu052_u:174": " ime śrāvaka dharmāḥ,",
    "K06bsu052_u:175": " ime pratyekabuddhadharmāḥ ime samyaksaṃbuddhadharmā iti /",
    "K06bsu052_u:176": " tatkasmāddhetoḥ?",
    "K06bsu052_u:177": " tameva bhagavan dharmaṃ prajñāpāramitābhāvanāyogamanuyuktaḥ kulaputro nopalabhate,",
    "K06bsu052_u:178": " yasyaitān dharmān pṛthagjanadharmān vā nirdiśet,",
    "K06bsu052_u:179": " śaikṣadharmān vā nirdiśet,",
    "K06bsu052_u:180": " aśaikṣadharmān vā nirdiśet,",
    "K06bsu052_u:181": " samyaksaṃbuddhadharmān vā nirdiśet /",
    "K06bsu052_u:182": " tānatyantatayā dharmān na samanupaśyāmi /",
    "K06bsu052_u:183": " evaṃ bhāvanā bhagavan prajñāpāramitābhāvanā /",
    "K06bsu052_u:184": " na bhagavan prajñāpāramitābhāvanāyogamanuyuktasya kulaputrasyaivaṃ bhavati - ayaṃ kāmadhātuḥ,",
    "K06bsu052_u:185": " ayaṃ rūpadhātuḥ,",
    "K06bsu052_u:186": " ayamārūpyadhātuḥ,",
    "K06bsu052_u:187": " yāvad ayaṃ nirodhadhāturiti /",
    "K06bsu052_u:188": " tatkasmāddhetoḥ?",
    "K06bsu052_u:189": " tathā hi sa bhagavan na kaściddharmaḥ,",
    "K06bsu052_u:190": " yo nirodhadharmaṃ samanupaśyati /",
    "K06bsu052_u:191": " evaṃ bhāvanā bhagavan prajñāpāramitābhāvanā veditavyā //",
    "K06bsu052_u:192": " (SaptaŚ, Vaidya 344) punaraparaṃ bhagavan eṣā sā prajñāpāramitābhāvanā yā na kasyaciddharmasyopakāraṃ vā apakāraṃ vā karoti /",
    "K06bsu052_u:193": " na hi bhagavan prajñāpāramitābhāvanā buddhadharmāṇāṃ dhātrī,",
    "K06bsu052_u:194": " na pṛthagjanadharmāṇāmācchetrī /",
    "K06bsu052_u:195": " eṣaiva sā bhagavan prajñāpāramitābhāvanā yā naiva pṛthagjanadharmāṇāṃ nirodhaḥ,",
    "K06bsu052_u:196": " na buddhadharmāṇāṃ nirodhaḥ,",
    "K06bsu052_u:197": " na buddhadharmāṇāṃ pratilambhaḥ //",
    "K06bsu052_u:198": " evamukte bhagavān mañjuśriyaṃ kumārabhūtametadavocat - sādhu sādhu mañjuśrīḥ yastvamimamevaṃrūpaṃ gambhīraṃ dharmaṃ deśayasi /",
    "K06bsu052_u:199": " sthāpitā te mañjuśrīriyaṃ mudrā bodhisattvānāṃ mahāsattvānām,",
    "K06bsu052_u:200": " ābhimānikānāṃ ca śrāvakāṇām,",
    "K06bsu052_u:201": " aupalambhikānāṃ ca bodhisattvayānikānāṃ ca yathābhūtaṃ pratibodhāya /",
    "K06bsu052_u:202": " na te mañjuśrīḥ kulaputrā vā kuladuhitaro vā ekabuddhaparyupāsitā bhaviṣyanti naikabuddhāvaropitakuśalamūlāḥ,",
    "K06bsu052_u:203": " ye imaṃ gambhīraṃ prajñāpāramitānirdeśaṃ śrutvā notrasiṣyanti na saṃtrasiṣyanti na saṃtrāsamāpatsyante /",
    "K06bsu052_u:204": " api tu khalu punarmañjuśrīḥ atikramya te buddhasahasrāvaropitakuśalamūlā bhaviṣyanti,",
    "K06bsu052_u:205": " ye imaṃ gambhīraṃ prajñāpāramitānirdeśaṃ śrutvā adhimokṣyanti,",
    "K06bsu052_u:206": " notrasiṣyanti na saṃtrasiṣyanti na saṃtrāsamāpatsyante //",
    "K06bsu052_u:207": " evamukte mañjuśrīḥ kumārabhūto bhagavantametadavocat - pratibhāti me bhagavan bhūyasyā mātrayā prajñāpāramitānirdeśaḥ /",
    "K06bsu052_u:208": " pratibhātu te mañjuśrīḥ,",
    "K06bsu052_u:209": " iti bhagavānasyāvocat /",
    "K06bsu052_u:210": " mañjuśrīrāha - eṣā sā bhagavan prajñāpāramitābhāvanā yā na kasyaciddharmasya sthitimupalabhate nāsthitim /",
    "K06bsu052_u:211": " tatkasmāddhetoḥ?",
    "K06bsu052_u:212": " asthitatvātsarvadharmāṇāṃ nopalabhate /",
    "K06bsu052_u:213": " eṣaiva sa bhagavan prajñāpāramitābhāvanā veditavyā,",
    "K06bsu052_u:214": " yā na kasyaciddharmasyādhyālambanāya pratyupasthitā /",
    "K06bsu052_u:215": " tatkasya hetoḥ?",
    "K06bsu052_u:216": " tathā hi bhagavan nirālambanāḥ sarvadharmāḥ /",
    "K06bsu052_u:217": " evaṃ bhāvanā bhagavan prajñāpāramitābhāvanā //",
    "K06bsu052_u:218": " punaraparaṃ bhagavan sā prajñāpāramitābhāvanā draṣṭavyā yatra buddhadharmā api nābhimukhībhavanti kutaḥ punaḥ pratyekabuddhadharmāḥ /",
    "K06bsu052_u:219": " nāpi śrāvakadharmā abhimukhībhavanti,",
    "K06bsu052_u:220": " kaḥ punarvādaḥ pṛthagjanadharmāṇām //",
    "K06bsu052_u:221": " punaraparaṃ bhagavan sā prajñāpāramitābhāvanā yā(yāṃ?)",
    "K06bsu052_u:222": " bhāvanāmāgamya acintyānapi buddhadharmānacintyā buddhadharmā iti na vikalpamāpadyate /",
    "K06bsu052_u:223": " seyaṃ bhagavan prajñāpāramitābhāvanā bodhisattvānāṃ mahāsattvānāṃ sarvadharmāvikalpāya draṣṭavyā //",
    "K06bsu052_u:224": " punaraparaṃ bhagavan sā prajñāpāramitābhāvanā yā(yāṃ?)",
    "K06bsu052_u:225": " bhāvanāmāgamya sarvadharmān buddhadharmān paśyati,",
    "K06bsu052_u:226": " sarvadharmānacintyadharmān paśyatyasamanupaśyanatayā /",
    "K06bsu052_u:227": " bahubuddhaśatasahasraparyupāsitāste bhagavan kulaputrāḥ kuladuhitaraśca bhaviṣyanti",
    "K06bsu052_u:228": " ye imaṃ prajñāpāramitānirdeśaṃ śrutvā adhimokṣyante nottrasiṣyanti na saṃtrasiṣyanti",
    "K06bsu052_u:229": " na saṃtrāsamāpātsyante //",
    "K06bsu052_u:230": " punaraparaṃ bhagavan sā prajñāpāramitābhāvanā yāṃ na kaściddharmaḥ saṃkliśyate vā vyavadāyate vā samanupaśyati /",
    "K06bsu052_u:231": " evaṃ bhāvanā bhagavan prajñāpāramitābhāvanā /",
    "K06bsu052_u:232": " sā caiṣā bhagavan prajñāpāramitābhāvanā yā naiva pṛthagjananānātvaṃ karoti,",
    "K06bsu052_u:233": " na śrāvakanānātvam,",
    "K06bsu052_u:234": " na pratyekabuddhanānātvam,",
    "K06bsu052_u:235": " yāvat samyaksaṃbuddhanānātvaṃ ca karoti /",
    "K06bsu052_u:236": " eṣā sā bhagavan prajñāpāramitābhāvanā //",
    "K06bsu052_u:237": " (SaptaŚ, Vaidya 345) atha khalu bhagavān mañjuśriyaṃ kumārabhūtamāmantrayate sma - kiyantastvayā mañjuśrīḥ tathāgatāḥ paryupāsitāḥ?",
    "K06bsu052_u:238": " mañjuśrīrāha - yāvanto bhagavan māyāpuruṣasya cittacaitasikā niruddhāḥ,",
    "K06bsu052_u:239": " iyanto mayā bhagavan tathāgatāḥ paryupāsitāḥ /",
    "K06bsu052_u:240": " bhagavānāha - na tvaṃ mañjuśrīḥ buddhadharmasaṃsthitaḥ?",
    "K06bsu052_u:241": " mañjuśrīrāha - kaścitpunarbhagavan sa dharma upalabhyate yo na buddhadharmasaṃsthitaḥ?",
    "K06bsu052_u:242": " bhagavānāha - kasya punarmañjuśrīḥ ete buddhadharmāḥ?",
    "K06bsu052_u:243": " mañjuśrīrāha - bhagavan tava tāvadete buddhadharmā iti nāma na saṃvidyate nopalabhyate,",
    "K06bsu052_u:244": " kutaḥ punaranyeṣāṃ bhaviṣyati?",
    "K06bsu052_u:245": " bhagavānāha - prāptā te mañjuśrīrasaṅgatā?",
    "K06bsu052_u:246": " mañjuśrīrāha - tadyadā tāvadahaṃ bhagavan na saṅgataiva,",
    "K06bsu052_u:247": " tatkiṃ bhūyo 'hamasaṅgatāmanuprāpsyāmi?",
    "K06bsu052_u:248": " bhagavānāha - tatkiṃ niṣaṇṇo 'si mañjuśrīrbodhimaṇḍe?",
    "K06bsu052_u:249": " mañjuśrīrāha - bhagavāneva tāvadbodhimaṇḍe na niṣaṇṇaḥ,",
    "K06bsu052_u:250": " kathaṃ punarahaṃ niṣatsyāmi bhūtakoṭiṃ pramāṇīkṛtya?",
    "K06bsu052_u:251": " bhagavānāha - bhūtakoṭiriti mañjuśrīḥ kasyaitadadhivacanam?",
    "K06bsu052_u:252": " mañjuśrīrāha - bhūtakoṭiriti bhagavan satkāyasyaitadadhivacanam /",
    "K06bsu052_u:253": " bhagavānāha - kiṃ saṃdhāya mañjuśrīrevaṃ vadasi?",
    "K06bsu052_u:254": " mañjuśrīrāha - asanneṣa bhagavan kāyo na satkāyaḥ /",
    "K06bsu052_u:255": " naiṣa saṃkrāmati na viṣaṃkrāmati /",
    "K06bsu052_u:256": " tenaiṣa kāyo 'satkāya //",
    "K06bsu052_u:257": " atha khalvāyuṣmān śāradvatīputro bhagavantametadavocat - niyatāste bhagavan bodhisattvā mahāsattvā bhaviṣyanti bodhaye,",
    "K06bsu052_u:258": " ye imaṃ prajñāpāramitānirdeśaṃ śrutvā adhimokṣyante notrasiṣyanti na saṃtrasiṣyanti saṃtrāsamāpatsyante //",
    "K06bsu052_u:259": " atha khalu maitreyo bodhisattvo mahāsattvo bhagavantametadavocat - āsannībhūtāste bhagavan bodhisattvā mahāsattvā bhaviṣyanti bodhaye,",
    "K06bsu052_u:260": " ye imaṃ prajñāpāramitānirdeśaṃ śrutvā adhimokṣyante,",
    "K06bsu052_u:261": " notrasiṣyanti na saṃtrasiṣyanti na saṃtrāsamāpatsyante /",
    "K06bsu052_u:262": " tatkasmāddhetoḥ?",
    "K06bsu052_u:263": " eṣaiva bhagavan paramā bodhiḥ,",
    "K06bsu052_u:264": " yaiṣāṃ dharmāṇāmanubodhanā //",
    "K06bsu052_u:265": " atha khalu mañjuśrīḥ kumārabhūto bhagavantametadavocat - buddhā eva te bhagavan bodhisattvā mahāsattvā draṣṭavyāḥ,",
    "K06bsu052_u:266": " ye imaṃ prajñāpāramitānirdeśaṃ śrutvā adhimokṣyante,",
    "K06bsu052_u:267": " notrasiṣyanti na saṃtrasiṣyanti na saṃtrāsamāpatsyante /",
    "K06bsu052_u:268": " tatkasmāddhetoḥ?",
    "K06bsu052_u:269": " buddha iti paramārthato 'nutpādasyaitadadhivacanam //",
    "K06bsu052_u:270": " atha khalu nirālambā bhaginī bhagavantametadavocat - na te bhagavan bodhisattvā mahāsattvāḥ",
    "K06bsu052_u:271": " pṛthagjanadharmān śrāvakadharmān pratyekabuddhadharmān samyaksaṃbuddhadharmānadhyāmbiṣyante,",
    "K06bsu052_u:272": " ye imaṃ prajñāpāramitānirdeśaṃ śrutvā adhimokṣyante,",
    "K06bsu052_u:273": " notrasiṣyanti na saṃtrasiṣyanti na saṃtrāsamāpatsyante /",
    "K06bsu052_u:274": " tatkasmāddhetoḥ?",
    "K06bsu052_u:275": " tathā hi bhagavan nirālambāḥ sarvadharmā asaṃvidyamānatvāt /",
    "K06bsu052_u:276": " tenaiṣāmālambanaṃ na saṃvidyate //",
    "K06bsu052_u:277": " atha khalu bhagavānāyuṣmantaṃ śāradvatīputramāmantrayate sma - evametacchāradvatīputra, evametat /",
    "K06bsu052_u:278": " niyatāste kulaputrāḥ kuladuhitaraśca bhaviṣyanti bodhaye,",
    "K06bsu052_u:279": " ye imaṃ prajñāpāramitānirdeśaṃ śrutvā adhimokṣyante,",
    "K06bsu052_u:280": " nottrasanti na saṃtrasanti na saṃtrāsamāpatsyante /",
    "K06bsu052_u:281": " avinivartanīyabhūmau tvaṃ (SaptaŚ, Vaidya 346)",
    "K06bsu052_u:282": " śāradvatīputra pratiṣṭhitāṃstān kulaputrān kuladuhitaraśca jānīṣva,",
    "K06bsu052_u:283": " ye imaṃ prajñāpāramitānirdeśaṃ śrutvā adhimokṣyante,",
    "K06bsu052_u:284": " nottrasiṣyanti na saṃtrasiṣyanti na saṃtrāsamāpatsyante,",
    "K06bsu052_u:285": " mūrdhnā ca pratigrahīṣyanti /",
    "K06bsu052_u:286": " te te śāradvatīputra paramadānapatayo bhaviṣyanti mahādānapatayo viśiṣṭadānapatayaḥ /",
    "K06bsu052_u:287": " te te śāradvatīputra śīlasaṃpannā bhaviṣyanti paramaśīlavantaḥ paramaviśiṣṭaśīlaguṇapathaprāptāḥ,",
    "K06bsu052_u:288": " ye imaṃ prajñāpāramitānirdeśaṃ śrutvā adhimokṣyante,",
    "K06bsu052_u:289": " nottrasiṣyanti na saṃtrasiṣyanti na saṃtrāsamāpatsyante /",
    "K06bsu052_u:290": " te te śāradvatīputra paramayā kṣāntyā,",
    "K06bsu052_u:291": " parameṇa vīryeṇa,",
    "K06bsu052_u:292": " paramairdhyānaiḥ,",
    "K06bsu052_u:293": " paramayā apratisamayā prajñayā samanvāgatā bhaviṣyanti /",
    "K06bsu052_u:294": " te te śāradvatīputra bodhisattvā mahāsattvā yāvat sarvakāravaropetena sarvajñajñānena samanvāgatā bhaviṣyanti,",
    "K06bsu052_u:295": " ye imaṃ prajñāpāramitānirdeśaṃ śrutvā adhimokṣyante,",
    "K06bsu052_u:296": " notrasiṣyanti na saṃtrasiṣyanti na saṃtrāsamāpatsyante //",
    "K06bsu052_u:297": " punaraparaṃ bhagavan mañjuśriyaṃ kumārabhūmetadavocat - kaṃ punastvaṃ mañjuśrīḥ arthavaśaṃ saṃpaśyan icchasyanuttarāṃ samyaksaṃbodhimabhisaṃboddhum?",
    "K06bsu052_u:298": " mañjuśrīrāha - sacedahaṃ bhagavan bodhaye saṃpratiṣṭheyam,",
    "K06bsu052_u:299": " evamahamiccheyamabhisaṃboddhum /",
    "K06bsu052_u:300": " nāhaṃ bhagavan bodhiṃ prārthayāmi /",
    "K06bsu052_u:301": " tatkasmāddhetoḥ?",
    "K06bsu052_u:302": " bodhirevaiṣa yo 'yaṃ mañjuśrīḥ kumārabhūtaḥ //",
    "K06bsu052_u:303": " evamukte bhagavān mañjuśriyaṃ kumārabhūtametadavocat - sādhu sādhu mañjuśrīḥ,",
    "K06bsu052_u:304": " yastvamimānyevaṃrūpāṇi gambhīrāṇi gambhīrāṇi sthānāni nirdiśasi /",
    "K06bsu052_u:305": " yathāpi tvaṃ pūrvajinakṛtādhikāro 'nupalambhaciracaritabrahmacaryaḥ /",
    "K06bsu052_u:306": " mañjuśrīrāha - labdha eva bhagavan dharmaḥ syāt,",
    "K06bsu052_u:307": " yadyahamanupalambhacārī syām //",
    "K06bsu052_u:308": " evamukte bhagavān mañjuśriyaṃ kumārabhūtametadavocat - paśyasi tvaṃ mañjuśrīrimāṃ mama śrāvakasaṃpadam?",
    "K06bsu052_u:309": " mañjuśrīrāha paśyāmi bhagavan /",
    "K06bsu052_u:310": " bhagavānāha - kathaṃ paśyasi?",
    "K06bsu052_u:311": " mañjuśrīrāha - tathāhaṃ bhagavan paśyāmi yathā naiva pṛthagjanāna paśyāmi,",
    "K06bsu052_u:312": " naiva śaikṣān paśyāmi,",
    "K06bsu052_u:313": " naivāśaikṣān paśyāmi /",
    "K06bsu052_u:314": " nāpi paśyāmi,",
    "K06bsu052_u:315": " nāpi naiva paśyāmi,",
    "K06bsu052_u:316": " evaṃ paśyāmi /",
    "K06bsu052_u:317": " yannaiva bahūn paśyāmi,",
    "K06bsu052_u:318": " nāpyalpakān paśyāmi /",
    "K06bsu052_u:319": " yannaiva vinītān paśyāmi,",
    "K06bsu052_u:320": " nāpyavinītān paśyāmi //",
    "K06bsu052_u:321": " atha khalvāyuṣmān śāradvatīputro mañjuśriyaṃ kumārabhūtametadavocat - yastvaṃ mañjuśrīḥ śrāvakayānikānevaṃ paśyasi,",
    "K06bsu052_u:322": " samyaksaṃbuddhayānikān punastvaṃ kathaṃ paśyasi?",
    "K06bsu052_u:323": " mañjuśrīrāha - bodhisattva iti bhadanta śāradvatīputra nāma dharmaṃ na samanupaśyāmi,",
    "K06bsu052_u:324": " bodhāya saṃprasthita iti nāma dharmaṃ na samanupaśyāmi /",
    "K06bsu052_u:325": " bodhāya caratīti nāma dharmaṃ na samanupaśyāmi /",
    "K06bsu052_u:326": " abhisaṃbudhyata iti nāma dharmaṃ na samanupaśyāmi /",
    "K06bsu052_u:327": " evaṃ bhadanta śāradvatīputra samyaksaṃbuddhayānikān paśyāmi /",
    "K06bsu052_u:328": " śāradvatīputra āha - tathāgataṃ punastvaṃ mañjuśrīḥ kathaṃ paśyasi?",
    "K06bsu052_u:329": " mañjuśrīrāha - tiṣṭhatu bhadanta śāradvatīputra mahānāgaḥ /",
    "K06bsu052_u:330": " mā mahānāgaṃ ghaṭṭaya //",
    "K06bsu052_u:331": " evamukte āyuṣmān śāradvatīputro mañjuśriyaṃ kumārabhūtametadavocat - buddha iti mañjuśrīḥ kasyaitadadhivacanam?",
    "K06bsu052_u:332": " mañjuśrīrāha - yatpunarbhadanta śāradvatīputra ucyate ātmeti,",
    "K06bsu052_u:333": " kasyaitadadhivacanam?",
    "K06bsu052_u:334": " śāradvatīputra āha - anutpādasyaitanmañjuśrīradhivacanaṃ yaduta ātmeti /",
    "K06bsu052_u:335": " mañjuśrīrāha - (SaptaŚ, Vaidya 347)",
    "K06bsu052_u:336": " evametadbhadanta śāradvatīputra yasyaitadadhivacanamātmeti,",
    "K06bsu052_u:337": " tasyaitadadhivacanaṃ buddha iti /",
    "K06bsu052_u:338": " api tu bhadanta śāradvatīputra apadādhivacanametad yadidamucyate buddha iti /",
    "K06bsu052_u:339": " na hyetadbhadanta śāradvatīputra vācābhirvijñāpayituṃ buddha iti /",
    "K06bsu052_u:340": " vāgapi bhadanta śāradvatīputra na sukarā nirūpayitum - iyaṃ vāgiti,",
    "K06bsu052_u:341": " kutaḥ punarbuddha iti /",
    "K06bsu052_u:342": " api tu bhadanta śāradvatīputra yadevaṃ vadasi - kasyaitadadhivacanaṃ buddha iti,",
    "K06bsu052_u:343": " yo na samudāgato notpanno na nirotsyate,",
    "K06bsu052_u:344": " yo na kenaciddharmeṇa samanvāgato nāpyatra kiṃcitpadamabhedam,",
    "K06bsu052_u:345": " apadasyaitadbhadanta śāradvatīputra adhivacanaṃ yaduta buddha iti /",
    "K06bsu052_u:346": " tathāgataṃ bhadanta śāradvatīputra paryeṣitukāmena ātmā paryeṣitavyaḥ /",
    "K06bsu052_u:347": " ātmeti bhadanta śāradvatīputra buddhasyaitadadhivacanam /",
    "K06bsu052_u:348": " yathā ātmā atyantatayā na saṃvidyate nopalabhyate,",
    "K06bsu052_u:349": " tathā buddho 'pyatyantatayā na saṃvidyate nopalabhyate /",
    "K06bsu052_u:350": " yathā ātmā na kenaciddharmeṇa vacanīyaḥ,",
    "K06bsu052_u:351": " tathā buddho 'pi na kenaciddharmeṇa vacanīyaḥ /",
    "K06bsu052_u:352": " yatra na kācitsaṃkhyā,",
    "K06bsu052_u:353": " sa ucyate buddha iti /",
    "K06bsu052_u:354": " na caitadbhadanta śāradvatīputra sukaramājñātumātmeti yadadhivacanam,",
    "K06bsu052_u:355": " evametadbhadanta śāradvatīputra na sukaramājñātuṃ buddha iti yadadhivacanam //",
    "K06bsu052_u:356": " atha khalvāyuṣmān śāradvatīputro bhagavantametadavocat - nāyaṃ bhagavan mañjuśrīḥ kumārabhūtastathā deśayati yathā ādikarmikā bodhisattvā ājānīyuḥ",
    "K06bsu052_u:357": " evamukte mañjuśrīḥ kumārabhūtaḥ āyuṣmantaṃ śāradvatīputrametadavocat - nāhaṃ bhadanta śāradvatīputra tathā deśayāmi yathā kṛtāvino 'pyarhanta ājñāsyanti /",
    "K06bsu052_u:358": " nāpyahaṃ tathā deśayāmi yathā kaścidvijñāsyati /",
    "K06bsu052_u:359": " tatkasmāddhetoḥ?",
    "K06bsu052_u:360": " na bodhiḥ kenacidvijñātā,",
    "K06bsu052_u:361": " nāpi saṃbuddhā,",
    "K06bsu052_u:362": " na dṛṣṭā,",
    "K06bsu052_u:363": " na śrutā,",
    "K06bsu052_u:364": " na smṛtā,",
    "K06bsu052_u:365": " notpāditā,",
    "K06bsu052_u:366": " na nirodhitā,",
    "K06bsu052_u:367": " noddiṣṭā,",
    "K06bsu052_u:368": " nopadeśitā /",
    "K06bsu052_u:369": " etāvadeva bhadanta śāradvatīputra yāvatā bodhiḥ /",
    "K06bsu052_u:370": " sā ca bodhirna bhāvo nāpyabhāvaḥ /",
    "K06bsu052_u:371": " tatkasmāddhetoḥ?",
    "K06bsu052_u:372": " na bodhyā kiṃcidabhisaṃboddhavyam,",
    "K06bsu052_u:373": " nāpi bodhirbodhimabhisaṃbudhyate //",
    "K06bsu052_u:374": " śāradvatīputra āha - na mañjuśrīrbhagavatā dharmadhāturabhisaṃbuddhaḥ?",
    "K06bsu052_u:375": " mañjuśrīrāha - na bhadanta śāradvatīputra bhagavatā dharmadhāturabhisaṃbuddhaḥ /",
    "K06bsu052_u:376": " tatkasmāddhetoḥ?",
    "K06bsu052_u:377": " tathā hi bhadanta śāradvatīputra dharmadhātureva bhagavān /",
    "K06bsu052_u:378": " sacedbhadanta śāradvatīputra bhagavatā dharmadhāturabhisaṃbuddhaḥ syāt,",
    "K06bsu052_u:379": " tadyo 'sāvanutpādadhātuḥ sa nirudhyo bhavet /",
    "K06bsu052_u:380": " api tu bhadanta śāradvatīputra sa eva dharmadhāturbodhiḥ /",
    "K06bsu052_u:381": " tatkasmāddhetoḥ?",
    "K06bsu052_u:382": " niḥsattvo hi dharmadhātuḥ /",
    "K06bsu052_u:383": " abhāvāḥ sarvadharmā iti bodheradhivacanametat,",
    "K06bsu052_u:384": " yo 'sau dharmadhāturiti saṃkhyāṃ gacchati /",
    "K06bsu052_u:385": " tatkasmāddhetoḥ?",
    "K06bsu052_u:386": " sarvadharmā hyanānātvaṃ buddhaviṣayataḥ /",
    "K06bsu052_u:387": " anānātvamiti bhadanta śāradvatīputra avijñaptikaṃ padametat /",
    "K06bsu052_u:388": " avijñaptikamiti bhadanta śāradvatīputra naitacchakyaṃ vijñāpayituṃ saṃskṛtatvena vā yāvad asaṃskṛtatvena vā /",
    "K06bsu052_u:389": " na tatra kācidvijñaptiḥ,",
    "K06bsu052_u:390": " tena tadavijñaptikam /",
    "K06bsu052_u:391": " sarvadharmā hi bhadanta śāradvatīputra avijñaptikāḥ /",
    "K06bsu052_u:392": " tatkasmāddhetoḥ?",
    "K06bsu052_u:393": " tathā hi sarvadharmāṇāṃ prādurbhāvo nāsti yasmin sthitvā vijñapyeran /",
    "K06bsu052_u:394": " ye 'pyamī ānantaryaprasṛtā acintyaprasṛtāḥ, te /",
    "K06bsu052_u:395": " ye ca acintyaprasṛtā bhūtaprasṛtāste /",
    "K06bsu052_u:396": " tatkasmāddhetoḥ?",
    "K06bsu052_u:397": " bhūtamiti bhadanta śāradvatīputra abhedapadametat /",
    "K06bsu052_u:398": " ye 'pi acintyadharmasamanvāgatāḥ, (SaptaŚ, Vaidya 348)",
    "K06bsu052_u:399": " naiva te svargagāminaḥ,",
    "K06bsu052_u:400": " na apāyagāminaḥ,",
    "K06bsu052_u:401": " na parinirvāṇagāminaḥ /",
    "K06bsu052_u:402": " tatkasmāddhetoḥ?",
    "K06bsu052_u:403": " na hi acintyaṃ gamanāgamanena pratyupasthitam,",
    "K06bsu052_u:404": " yāvat na parinirvāṇaṃ gamanāgamanena pratyupasthitam /",
    "K06bsu052_u:405": " ye 'pi bhadanta śāradvatīputra catasṛṣu mūlāpattiṣvavasthitāḥ,",
    "K06bsu052_u:406": " amūle te 'vasthitāḥ /",
    "K06bsu052_u:407": " tatkasmāddhetoḥ?",
    "K06bsu052_u:408": " na hi bhadanta śāradvatīputra anutpādasya mūlaṃ vā agraṃ vā iṣyate /",
    "K06bsu052_u:409": " amūlo bhikṣuriti apratiṣṭhitasya bhikṣoretadadhivacanam /",
    "K06bsu052_u:410": " utpannamadhikaraṇamiti adhikasamāropasyaitadadhivacanam /",
    "K06bsu052_u:411": " adhikasamārope bhadanta sāradvatīputra caran loke dakṣiṇīyo bhavati /",
    "K06bsu052_u:412": " tatkasmāddhetoḥ?",
    "K06bsu052_u:413": " tathā hi samaḥ so 'dhikasamāropaḥ /",
    "K06bsu052_u:414": " śrāddho bhadanta śāradvatīputra bhikṣurnārhati śraddhādeyaṃ paribhoktum /",
    "K06bsu052_u:415": " aśrāddho bhadanta śāradvatīputra bhikṣurarhati śraddhādeyaṃ paribhoktum /",
    "K06bsu052_u:416": " kalpito bhadanta śāradvatīputra bhikṣurnārhati śraddhādeyaṃ paribhoktum /",
    "K06bsu052_u:417": " akalpiko bhadanta śāradvatīputra bhikṣurarhati śraddhādeyaṃ paribhoktum /",
    "K06bsu052_u:418": " asamupahatanetrīko bhikṣurarhan kṣīṇāsrava ityucyate //",
    "K06bsu052_u:419": " śāradvatīputra āha - kiṃ saṃdhāya mañjuśrīrevaṃ vadasi?",
    "K06bsu052_u:420": " mañjuśrīrāha - na samatā samupahatā,",
    "K06bsu052_u:421": " yā samatā saiva sā netrī /",
    "K06bsu052_u:422": " idaṃ saṃdhāya bhadanta śāradvatīputra evaṃ vadāmi - asamupahatanetrīko bhikṣurarhan kṣīṇāsrava ityucyate /",
    "K06bsu052_u:423": " anuttīrṇabhaya(bhava?)",
    "K06bsu052_u:424": " iti bhadanta śāradvatīputra arhataḥ kṣīṇāsravasyaitadadhivacanam /",
    "K06bsu052_u:425": " śāradvatīputra āha - kiṃ saṃdhāya mañjuśrīrevaṃ vadasi?",
    "K06bsu052_u:426": " mañjuśrīrāha - aṇūnyapi tasya bhayāni na saṃvidyante /",
    "K06bsu052_u:427": " tatkimuttariṣyati?",
    "K06bsu052_u:428": " idaṃ saṃdhāya bhadanta śāradvatīputra evaṃ vadāmi - anuttīrṇabhaya iti arhataḥ kṣīṇāsravasyaitadadhivacanamiti //",
    "K06bsu052_u:429": " śāradvatīputra āha - anutpannakṣāntika iti mañjuśrīḥ kasyaitadadhivacanam?",
    "K06bsu052_u:430": " mañjuśrīrāha - yena bhadanta śāradvatīputra aṇurapi dharmo notpāditaḥ,",
    "K06bsu052_u:431": " sa ucyate 'nutpannakṣāntika iti //",
    "K06bsu052_u:432": " śāradvatīputra āha - avinīto bhikṣuriti mañjuśrīḥ kasyaitadadhivacanam?",
    "K06bsu052_u:433": " mañjuśrīrāha - avinīto bhikṣuriti bhadanta śāradvatīputra arhataḥ kṣīṇāsravasyaitadadhivacanam /",
    "K06bsu052_u:434": " tatkasmāddhetoḥ?",
    "K06bsu052_u:435": " avinayo hi vinītaḥ,",
    "K06bsu052_u:436": " na vinayo vinītaḥ /",
    "K06bsu052_u:437": " idaṃ saṃdhāya bhadanta śāradvatīputra evaṃ vadāmi - avinīto bhikṣuriti arhataḥ kṣīṇāsravasyaitadadhivacanam //",
    "K06bsu052_u:438": " śāradvatīputra āha - adhicitte caratīti mañjuśrīḥ kasyaitadadhivacanam?",
    "K06bsu052_u:439": " mañjuśrīrāha - adhicitte caratīti bhadanta śāradvatīputra pṛthagjanasyaitadadhivacanam /",
    "K06bsu052_u:440": " śāradvatīputra āha - kiṃ saṃdhāya mañjuśrīrevaṃ vadasi?",
    "K06bsu052_u:441": " mañjuśrīrāha - tathā hi bhadanta śāradvatīputra so 'dhikaroti //",
    "K06bsu052_u:442": " evamukte āyuṣmān śāradvatīputro mañjuśriyaṃ kumārabhūtametadavocat - sādhu sādhu mañjuśrīḥ,",
    "K06bsu052_u:443": " yathā arhan kṣīṇāsravastathā kathayasi /",
    "K06bsu052_u:444": " mañjuśrīrāha - evametadbhadanta śāradvatīputra yathā vadasi /",
    "K06bsu052_u:445": " kṣīṇāsravo 'smi, na cārhan /",
    "K06bsu052_u:446": " tatkasmāddhetoḥ?",
    "K06bsu052_u:447": " tathā hi bhadanta śāradvatīputra kṣīṇā me āsravāḥ ḥrāvakabhūmau vā pratyekabuddhabhūmau vā /",
    "K06bsu052_u:448": " anena bhadanta ḥāradvatīputra paryāyeṇa kṣīṇāsravo na cārhan //",
    "K06bsu052_u:449": " (SaptaŚ, Vaidya 349) atha khalu bhagavān mañjuśriyaṃ kumārabhūtametadavocat - syānmañjuśrīḥ",
    "K06bsu052_u:450": " paryāyo yadbodhisattvo mahāsattvo bodhimaṇḍe niṣaṇṇo 'bhavyo 'nuttarāṃ samyaksaṃbodhimabhisaṃboddhum?",
    "K06bsu052_u:451": " mañjuśrīrāhasyādbhagavan paryāyaḥ yabdodhisattvo mahāsattvo bodhimaṇḍe niṣaṇṇaḥ abhavyo 'nuttarāṃ samyaksaṃbodhimabhisaṃboddhum /",
    "K06bsu052_u:452": " tatkasya hetoḥ?",
    "K06bsu052_u:453": " tathā hi bodhāvaṇurapi dharmo na saṃvidyate nopalabhyate /",
    "K06bsu052_u:454": " tenocyate 'nuttarā samyaksaṃbodhiriti /",
    "K06bsu052_u:455": " sā ca bodhiranutpannā /",
    "K06bsu052_u:456": " tatra na kaściddharmaḥ saṃvidyate nopalabhyate,",
    "K06bsu052_u:457": " yo bodhimaṇḍe niṣīdet,",
    "K06bsu052_u:458": " yo vā bodhimabhisaṃbudhyet,",
    "K06bsu052_u:459": " yena vā bodhirabhisaṃbudhyeta,",
    "K06bsu052_u:460": " yo vā bodhimaṇḍāduttiṣṭhediti /",
    "K06bsu052_u:461": " anena bhagavan paryāyeṇa abhavyo bodhisattvo mahāsattvo bodhimaṇḍe niṣaṇṇo 'nuttarāṃ samyaksaṃbodhimabhisaṃboddhum //",
    "K06bsu052_u:462": " evamukte bhagavān mañjuśriyaṃ kumārabhūtametadavocat - bodhiriti mañjuśrīḥ kasyaitadadhivacanam?",
    "K06bsu052_u:463": " mañjuśrīrāha - bodhiriti bhagavan pañcānāmānantaryāṇāmetadadhivacanam /",
    "K06bsu052_u:464": " tatkasmāddhetoḥ?",
    "K06bsu052_u:465": " tathā hi bodhiprakṛtikānyeva tāni pañcānantaryāṇi abhāvatvāt /",
    "K06bsu052_u:466": " tenaiṣā bodhirānantaryaprakṛtikā,",
    "K06bsu052_u:467": " anantaryāṇāmabhisaṃbudhyanā bodhiḥ,",
    "K06bsu052_u:468": " na ca pratyakṣībhāvanā sarvadharmeṣu bodhiḥ /",
    "K06bsu052_u:469": " tatkasmāddhetoḥ?",
    "K06bsu052_u:470": " sarvadharmā hi atyantatayā apratyakṣāḥ /",
    "K06bsu052_u:471": " te na kenacidabhisaṃbuddhāḥ,",
    "K06bsu052_u:472": " na dṛṣṭāḥ,",
    "K06bsu052_u:473": " na jñātāḥ,",
    "K06bsu052_u:474": " yāvat na viditāḥ /",
    "K06bsu052_u:475": " evameṣā bodhiḥ /",
    "K06bsu052_u:476": " api tu khalu punarbhagavan abhimānikaiḥ sthāpitānyetāni abhisaṃbudhāni(ddhā? )",
    "K06bsu052_u:477": " , yāvat pratyakṣīkṛtāni //",
    "K06bsu052_u:478": " evamukte bhagavān mañjuśriyaṃ kumārabhūtametadavocat - kiṃ te mañjuśrīḥ mamāntike evaṃ bhavati - tathāgato me tathāgata iti?",
    "K06bsu052_u:479": " mañjuśrīrāha - no hīdaṃ bhagavan /",
    "K06bsu052_u:480": " tatkasmāddhetoḥ?",
    "K06bsu052_u:481": " na me bhagavan evaṃ bhavet - tathāgato me tathāgata iti /",
    "K06bsu052_u:482": " tatkasmāddhetoḥ?",
    "K06bsu052_u:483": " [tathā caiva tathatā ca] yathā ca tathātā,",
    "K06bsu052_u:484": " tathā caiṣa tathāgataḥ /",
    "K06bsu052_u:485": " tathā hi bhagavan na tathatā tathāgataṃ vijñapayati,",
    "K06bsu052_u:486": " nāpi tathāgatastathatāṃ vijñapayati /",
    "K06bsu052_u:487": " tatkasmāddhetoḥ?",
    "K06bsu052_u:488": " tathā hi bhagavan paramārthato 'bhāvā tathatā /",
    "K06bsu052_u:489": " abhāvastathāgataḥ /",
    "K06bsu052_u:490": " tasmāttarhi bhagavan na me evaṃ bhavati - tathāgato me tathāgata iti /",
    "K06bsu052_u:491": " api tu tathāgata iti bhagavan nāmadheyamātrametat /",
    "K06bsu052_u:492": " tat kataro 'sau tathāgato yatra me evaṃ bhaviṣyati - tathāgato me tathāgata iti?",
    "K06bsu052_u:493": " bhagavānāha - sa(tat?)",
    "K06bsu052_u:494": " saṃśayaste mañjuśrīstathāgate?",
    "K06bsu052_u:495": " mañjuśrīrāha - no hīdaṃ bhagavan /",
    "K06bsu052_u:496": " syādatra me bhagavan saṃśayaḥ,",
    "K06bsu052_u:497": " sacet kācittathāgatapariniṣpattiḥ syat,",
    "K06bsu052_u:498": " tathāgatotpattirvā tathāgataparinirvāṇaṃ vā //",
    "K06bsu052_u:499": " evamukte bhagavān mañjuśriyaṃ kumārabhūtametadavocat - na tava mañjuśrīrevaṃ bhavati - utpannastathāgata iti?",
    "K06bsu052_u:500": " mañjuśrīrāha - syānme bhagavan utpannastathāgata iti,",
    "K06bsu052_u:501": " saceddharmadhātorutpattiḥ syāt //",
    "K06bsu052_u:502": " bhagavānāha - nādhimucyase tvaṃ mañjuśrīḥ gaṅgānadīvālukopamā buddhā bhagavantaḥ parinirvṛtā iti?",
    "K06bsu052_u:503": " mañjuśrīrāha - kaścit punarbhagavan ekaviṣayā buddha bhagavanto yadidamacintyaviṣayāḥ? (SaptaŚ, Vaidya 350)",
    "K06bsu052_u:504": " bhagavānāha - evametanmañjuśrīḥ,",
    "K06bsu052_u:505": " ekaviṣayā buddhā bhagavanto yadidamacintyaviṣayāḥ /",
    "K06bsu052_u:506": " mañjuśrīrāha - kaścitpunarbhagavan etarhi tiṣṭhati?",
    "K06bsu052_u:507": " bhagavānāha - evametanmañjuśrīḥ /",
    "K06bsu052_u:508": " mañjuśrīrāha - tena hi bhagavan ete gaṅgānadīvālukopamā buddhā bhagavanto na parinirvṛtāḥ /",
    "K06bsu052_u:509": " tatkasmāddhetoḥ?",
    "K06bsu052_u:510": " tathā hi bhagavan ekaviṣayā buddhā bhagavanto yadidamacintyaviṣayāḥ /",
    "K06bsu052_u:511": " na ca acintyatā utpadyate nirudhyate vā /",
    "K06bsu052_u:512": " tasmādbhagavan bhagavato vā abhisaṃbuddhena (ddhasya?)",
    "K06bsu052_u:513": " ye 'pi te anāgate 'dhvani tathagatā arhantaḥ samyaksaṃbuddhā bhaviṣyanti,",
    "K06bsu052_u:514": " abhisaṃbuddhā eva te /",
    "K06bsu052_u:515": " tatkasmāddhetoḥ?",
    "K06bsu052_u:516": " na hi acintyatā atītā vā anāgatā vā pratyutpannā vā /",
    "K06bsu052_u:517": " tasmādbhagavan vibhramasteṣāṃ lokasaṃniveśaḥ /",
    "K06bsu052_u:518": " prapañcayanti te bhagavan lokasaṃniveśaṃ yeṣāmevaṃ bhavati - utpannastathāgato yāvat parinirvāsyati veti //",
    "K06bsu052_u:519": " evamukte bhagavān mañjuśriyaṃ kumārabhūtametadavocat - tena hi tvaṃ mañjuśrīḥ idaṃ tathāgatācintyam,",
    "K06bsu052_u:520": " acintyaṃ niścintyaṃ tathāgatasya vā agrata udāhārairudāhareḥ,",
    "K06bsu052_u:521": " avaivartikasya bodhisattvasya mahāsattvasya vā arhato vā kṣīṇāsravasya /",
    "K06bsu052_u:522": " tatkasmāddhetoḥ?",
    "K06bsu052_u:523": " tathā hi te śrutvā naivānujñāsyanti,",
    "K06bsu052_u:524": " naiva pratikrokṣyanti /",
    "K06bsu052_u:525": " tatkasmāddhetoḥ?",
    "K06bsu052_u:526": " tathā hi taccintyamacintyaṃ niścintyam /",
    "K06bsu052_u:527": " mañjuśrīrāha - acintyānāṃ niścintyānāṃ bhagavan sarvadharmāṇāṃ ko 'trānujñāsyati vā pratikrokṣyati vā?",
    "K06bsu052_u:528": " bhagavānāha - yathaiva mañjuśrīḥ tathāgato niścintyaḥ,",
    "K06bsu052_u:529": " tathaiva pṛthagjanā api niścintyāḥ /",
    "K06bsu052_u:530": " mañjuśrīrāha - pṛthagjanā api bhagavan tathaiva niścintyāḥ?",
    "K06bsu052_u:531": " bhagavānāha - evametanmañjuśrīḥ /",
    "K06bsu052_u:532": " tatkasmāddhetoḥ?",
    "K06bsu052_u:533": " tathā hi sarvāṇyacintyāni niścintyāni /",
    "K06bsu052_u:534": " mañjuśrīrāha - tatkasmādbhagavānevamāha - yathaiva tathāgato niścintyaḥ,",
    "K06bsu052_u:535": " evaṃ pṛthagjanā api niścintyā iti?",
    "K06bsu052_u:536": " nanu bhagavan pṛthagjanatvamapi niścintyam /",
    "K06bsu052_u:537": " tatkasmāddhetoḥ?",
    "K06bsu052_u:538": " niścintyā hi bhagavan sarvadharmāḥ /",
    "K06bsu052_u:539": " ye kecidbhagavan parinirvāṇāya prasthitāḥ,",
    "K06bsu052_u:540": " vihariṣyante te bhagavan /",
    "K06bsu052_u:541": " tatkasmāddhetoḥ?",
    "K06bsu052_u:542": " yaiva niścintyatā tadeva parinirvāṇam /",
    "K06bsu052_u:543": " tasmāttarhi bhagavan nāsti niścintyatāyāṃ nānātvam /",
    "K06bsu052_u:544": " ye 'pi bhagavan evamāhuḥ - ime pṛthagjanadharmāḥ,",
    "K06bsu052_u:545": " ime āryadharmā iti,",
    "K06bsu052_u:546": " te idaṃ vacanīyāḥ - kalyāṇamitrāṇi tāvatparyupāsadhvam,",
    "K06bsu052_u:547": " tataḥ paścājjñāsyatha - ime pṛthagjanadharmāḥ ime āryadharmā iti //",
    "K06bsu052_u:548": " evamukte bhagavān mañjuśriyaṃ kumārabhūtametadavocat - icchasi tvaṃ mañjuśrīḥ tathāgataṃ sarvasattvānāmagryam?",
    "K06bsu052_u:549": " mañjuśrīrāha - iccheyamahaṃ bhagavan tathāgataṃ sarvasattvānāmagryam,",
    "K06bsu052_u:550": " sacediha kācitsattvapariniṣpattiḥ syāt /",
    "K06bsu052_u:551": " bhagavānāha - icchasi tvaṃ mañjuśrīḥ tathāgatamacintyadharmasamanvāgatam?",
    "K06bsu052_u:552": " mañjuśrīrāha - iccheyamahaṃ bhagavan tathāgatamacintyadharmasamanvāgatam,",
    "K06bsu052_u:553": " sacetkaścidacintyadharmasamanvāgataḥ syāt //",
    "K06bsu052_u:554": " bhagavānāha - icchasi punastvaṃ mañjuśrīrevam - ime śrāvakāstathāgatena vinītā iti?",
    "K06bsu052_u:555": " mañjuśrīrāha - iccheyamahaṃ bhagavan evam - ime śrāvakāstathāgatena vinītā iti,",
    "K06bsu052_u:556": " sacet kaścidacintyadhātuvinayaṃ (SaptaŚ,",
    "K06bsu052_u:557": " Vaidya 351) gacchet /",
    "K06bsu052_u:558": " na bhagavan buddhotpādaḥ kaśyacidupakāreṇa vā apakāreṇa vā pratyupasthitaḥ /",
    "K06bsu052_u:559": " taktasmāddhetoḥ?",
    "K06bsu052_u:560": " tathā hi sthita eṣa dhātuḥ,",
    "K06bsu052_u:561": " asaṃkīrṇa eṣa dhātuḥ,",
    "K06bsu052_u:562": " yaduta acintyadhātuḥ /",
    "K06bsu052_u:563": " tasmiśca dhātau na śrāvakanānātvam,",
    "K06bsu052_u:564": " yāvat na pṛthagjananānātvamupalabhyate //",
    "K06bsu052_u:565": " bhagavānāha - na tvaṃ mañjuśrīrevamicchasi - anuttaraṃ puṇyakṣetraṃ tathāgata iti?",
    "K06bsu052_u:566": " mañjuśrīrāha - abhāvatvābhdagavan puṇyakṣetraṃ tathagataḥ,",
    "K06bsu052_u:567": " tenaitadanuttaraṃ puṇyakṣetram /",
    "K06bsu052_u:568": " yenaitatpuṇyakṣetraṃ nāpuṇyakṣetram,",
    "K06bsu052_u:569": " tenaitadanuttaraṃ puṇyakṣetram /",
    "K06bsu052_u:570": " api tu khalu punarbhagavan nātra kaściddharmaḥ samudāgacchati na kṣīyate /",
    "K06bsu052_u:571": " evaṃ tatpuṇyakṣetram /",
    "K06bsu052_u:572": " tatra ca bījaṃ prakṣiptaṃ na vivardhate na parihīyate /",
    "K06bsu052_u:573": " bhagavānāha - kiṃ saṃdhāya mañjuśrīrevaṃ vadasi - tatra kṣetre bījamavaropitaṃ na vivardhate na parihīyate iti?",
    "K06bsu052_u:574": " mañjuśrīrāha - tathā hi bhagavan acintyaṃ tatkṣetram,",
    "K06bsu052_u:575": " evaṃ tatpuṇyakṣetram //",
    "K06bsu052_u:576": " atha khalu tasyāṃ velāyāṃ buddhānubhāvena ṣaḍvikāraṃ mahāpṛthivīcālo 'bhūt,",
    "K06bsu052_u:577": " ṣoḍaśānāṃ ca bhikṣusahasrāṇāmanupādāyāsravebhyaścittāni vimuktāni,",
    "K06bsu052_u:578": " saptānāṃ bhikṣuṇīśatānāṃ trayāṇāṃ copāsakaśatānāṃ catvāriṃśataścopāsikāsahasrāṇāṃ ṣaṣṭeśca kāmāvacarāṇāṃ devakoṭīniyutaśatānāṃ virajo vigatamalaṃ dharmeṣu dharmacakṣurutpannam //",
    "K06bsu052_u:579": " atha khalvāyuṣmānānanda utthāyāsanādekāṃsacīvaraṃ prāvṛtya dakṣiṇaṃ jānumāṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat - ko bhagavan hetuḥ,",
    "K06bsu052_u:580": " kaḥ pratyayo 'sya mahataḥ pṛthivīcālasya loke prādurbhāvāya?",
    "K06bsu052_u:581": " evamukte bhagavānāyuṣmāntamānandametadavocat - ayamānanda puṇyakṣetranirdeśo nāma dharmaparyāyaḥ pūrvakairapi buddhairbhagavadbhirasminneva pṛthivīpradeśe bhāṣitaḥ /",
    "K06bsu052_u:582": " ayamānanda hetuḥ,",
    "K06bsu052_u:583": " ayaṃ pratyayo 'sya mahataḥ pṛthivīcālasya loke prādurbhāvāya //",
    "K06bsu052_u:584": " saptaśatikā prajñāpāramitā samāptā //"
}