{
    "GSP30bhairstu:0": " vyāptacarācarabhāvaviśeṣaṃ cinmayam ekam anantam anādim /",
    "GSP30bhairstu:1": " bhairavanātham anāthaśaraṇyaṃ tvanmayacittatayā hṛdi vande // 1 //",
    "GSP30bhairstu:2": " tvanmayam etad aśeṣam idānīṃ bhāti mama tvadanugrahaśaktyā /",
    "GSP30bhairstu:3": " tvaṃ ca maheśa sadaiva mamātmā svātmamayaṃ mama tena samastam // 2 //",
    "GSP30bhairstu:4": " svātmani viśvagaye tvayi nāthe tena na saṃsṛtibhītikathāsti /",
    "GSP30bhairstu:5": " satsv api durdharaduḥkhavimohatrāsavidhāyiṣu karmagaṇeṣu // 3 //",
    "GSP30bhairstu:6": " antaka māṃ prati mā dṛśam enāṃ krodhakarālatamāṃ vinidhehi /",
    "GSP30bhairstu:7": " śaṅkarasevanacintanadhīro bhīṣaṇabhairavaśaktimayo 'smi // 4 //",
    "GSP30bhairstu:8": " itthaṃ upoḍhabhavanmayasaṃviddīdhitidāritabhūritamisraḥ /",
    "GSP30bhairstu:9": " mṛtyuyamāntakakarmapiśācair nātha namo 'stu na jātu bibhemi // 5 //",
    "GSP30bhairstu:10": " proditasatyavibodhamarīciprekṣitaviśvapadārthasatattvaḥ /",
    "GSP30bhairstu:11": " bhāvaparāmṛtanirbharapūrṇe tvayy aham ātmani nirvṛtim emi // 6 //",
    "GSP30bhairstu:12": " mānasagocaram eti yadaiva kleśadaśā 'tanutāpavidhātrī [1] /",
    "GSP30bhairstu:13": " nātha tadaiva mama tvadabhedastotraparāmṛtavṛṣṭir udeti // 7 //",
    "GSP30bhairstu:14": " śaṅkara satyam idaṃ vratadānasnānatapo bhavatāpavidāri /",
    "GSP30bhairstu:15": " tāvakaśāstraparāmṛtacintā syandati cetasi nirvṛtidhārām // 8 //",
    "GSP30bhairstu:16": " nṛtyati gāyati hṛṣyati gāḍhaṃ saṃvid iyaṃ mama bhairavanātha /",
    "GSP30bhairstu:17": " tvāṃ priyam āpya sudarśanam ekaṃ durlabham anyajanaiḥ samayajñam // 9 /= /",
    "GSP30bhairstu:18": " vasurasapauṣe kṛṣṇadaśamyām abhinavaguptaḥ stavam imam akarot /",
    "GSP30bhairstu:19": " yena vibhur bhavamarusantāpaṃ śamayati janasya jhaṭiti dayāluḥ //",
    "GSP30bhairstu:20": " samāptam stavam idam abhinavākhyam padyanavakam //",
    "GSP30bhairstu:21": " [1] var. : tanutām avidhāya @------------------------------------------------------------------------",
    "GSP30bhairstu:22": " Gandharva-nagaram /",
    "GSP30bhairstu:23": " DSO Sanskrit Archive"
}