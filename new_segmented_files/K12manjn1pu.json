{
    "K12manjn1pu:0": " CONVENTIONS:",
    "K12manjn1pu:1": " “tv” for “ttv” (as in “satva” etc.)",
    "K12manjn1pu:2": " “nv” for “nnv” (as in “yanv ahaṃ” etc.)",
    "K12manjn1pu:3": " Mañjuśrījñānasatvasya Paramārthā Nāmasaṃgītiḥ",
    "K12manjn1pu:4": " namo mañjuśrīkumārabhūtāya",
    "K12manjn1pu:5": " atha vajradharaḥ śrīmān durdāntadamakaḥ paraḥ /",
    "K12manjn1pu:6": " trilokavijayī vīro guhyarāṭ kuliśeśvaraḥ // Mns_1 //",
    "K12manjn1pu:7": " vibuddhapuṇḍarīkākṣaḥ protphullakamalānanaḥ /",
    "K12manjn1pu:8": " prollālayan vajravaraṃ svakareṇa muhur muhuḥ // Mns_2 //",
    "K12manjn1pu:9": " bhṛkuṭītaraṅgapramukhair anantair vajrapāṇibhiḥ /",
    "K12manjn1pu:10": " durdāntadamakair vīrair vīrabībhatsarūpibhiḥ // Mns_3 //",
    "K12manjn1pu:11": " ullālayadbhiḥ svakaraiḥ prasphuradvajrakoṭibhiḥ /",
    "K12manjn1pu:12": " prajñopāyamahākaruṇā- jagadarthakaraiḥ paraiḥ // Mns_4 //",
    "K12manjn1pu:13": " hṛṣṭatuṣṭāśayair muditaiḥ krodhavigraharūpibhiḥ /",
    "K12manjn1pu:14": " buddhakṛtyakarair nāthaiḥ sārdhaṃ praṇatavigrahaiḥ // Mns_5 //",
    "K12manjn1pu:15": " praṇamya nāthaṃ saṃbuddhaṃ bhagavantaṃ tathāgatam /",
    "K12manjn1pu:16": " kṛtāñjalipuṭo bhūtvā idam āha sthito 'grataḥ // Mns_6 //",
    "K12manjn1pu:17": " maddhitāya mamārthāya anukampāya me vibho /",
    "K12manjn1pu:18": " māyājālābhisaṃbodher yathā lābhī bhavāmy ahaṃ // Mns_7 //",
    "K12manjn1pu:19": " ajñānapaṅkamagnānāṃ kleśavyākulacetasāṃ /",
    "K12manjn1pu:20": " hitāya sarvasatvānām anuttaraphalāptaye // Mns_8 //",
    "K12manjn1pu:21": " prakāśayatu saṃbuddho bhagavāṃ śāstā jagadguruḥ /",
    "K12manjn1pu:22": " mahāsamayatatvajña indriyāśayavit paraḥ // Mns_9 //",
    "K12manjn1pu:23": " bhagavajjñānakāyasya mahoṣṇīṣasya gīṣpateḥ /",
    "K12manjn1pu:24": " mañjuśrījñānasatvasya jñānamūrteḥ svayaṃbhuvaḥ // Mns_10 //",
    "K12manjn1pu:25": " gambhīrārthām udārārthāṃ mahārthām asamāṃ śivāṃ /",
    "K12manjn1pu:26": " ādimadhyāntakalyāṇīṃ nāmasaṃgītim uttamāṃ // Mns_11 //",
    "K12manjn1pu:27": " yātītair bhāṣitā buddhair bhāṣiṣyante hy anāgatāḥ /",
    "K12manjn1pu:28": " pratyutpannāś ca saṃbuddhā yāṃ bhāṣante punaḥ punaḥ // Mns_12 //",
    "K12manjn1pu:29": " māyājālamahātantre yā cāsmiṃ saṃpragīyate /",
    "K12manjn1pu:30": " mahāvajradharair hṛṣṭair ameyair mantradhāribhiḥ // Mns_13 //",
    "K12manjn1pu:31": " ahaṃ caināṃ dhārayiṣyāmy ā niryāṇād dṛḍhāśayaḥ /",
    "K12manjn1pu:32": " yathā bhavāmy ahaṃ nātha sarvasaṃbuddhaguhyadhṛk // Mns_14 //",
    "K12manjn1pu:33": " prakāśayiṣye satvānāṃ yathāśayaviśeṣataḥ /",
    "K12manjn1pu:34": " aśeṣakleśanāśāya aśeṣājñānahānaye // Mns_15 //",
    "K12manjn1pu:35": " evam adhyeṣya guhyendro vajrapāṇis tathāgataṃ /",
    "K12manjn1pu:36": " kṛtāñjalipuṭo bhūtvā prahvakāyasthito 'grataḥ // Mns_16 //",
    "K12manjn1pu:37": " adhyeṣaṇāgāthāḥ ṣoḍaśa",
    "K12manjn1pu:38": " atha śākyamunir bhagavāṃ saṃbuddho dvipadottamaḥ /",
    "K12manjn1pu:39": " nirṇamayyāyatāṃ sphītāṃ svajihvāṃ svamukhāc chubhāṃ // Mns_17 //",
    "K12manjn1pu:40": " smitaṃ saṃdarśya lokānām apāyatrayaśodhanaṃ /",
    "K12manjn1pu:41": " trailokyābhāsakaraṇaṃ caturmārāriśāsanaṃ // Mns_18 //",
    "K12manjn1pu:42": " trilokam āpūrayantyā brāhmyā madhurayā girā /",
    "K12manjn1pu:43": " pratyabhāṣata guhyendraṃ vajrapāṇiṃ mahābalaṃ // Mns_19 //",
    "K12manjn1pu:44": " sādhu vajradharaḥ śrīmāṃ sādhu te vajrapāṇaye /",
    "K12manjn1pu:45": " yas tvaṃ jagaddhitārthāya mahākaruṇayānvitaḥ // Mns_20 //",
    "K12manjn1pu:46": " mahārthāṃ nāmasaṃgītiṃ pavitrām aghanāśanīṃ /",
    "K12manjn1pu:47": " mañjuśrījñānakāyasya mattaḥ śrotuṃ samudyataḥ // Mns_21 //",
    "K12manjn1pu:48": " tat sādhu deśayāmy eṣa ahaṃ te guhyakādhipaḥ /",
    "K12manjn1pu:49": " śṛṇu tvam ekāgramanās tat sādhu bhagavann iti // Mns_22 //",
    "K12manjn1pu:50": " prativacanagāthāḥ ṣaṭ",
    "K12manjn1pu:51": " atha śākyamunir bhagavāṃ savakalaṃ mantrakulaṃ mahat /",
    "K12manjn1pu:52": " mantravidyādharakulaṃ vyavalokya kulatrayaṃ // Mns_23 //",
    "K12manjn1pu:53": " lokalokottarakulaṃ lokālokakulaṃ mahat /",
    "K12manjn1pu:54": " mahāmudrākulaṃ cāgryaṃ mahoṣṇīṣakulaṃ mahat // Mns_24 //",
    "K12manjn1pu:55": " ṣaṭkulāvalokanagāthe dve",
    "K12manjn1pu:56": " imāṃ ṣaḍmantrarājānaṃ saṃyuktām advayodayāṃ /",
    "K12manjn1pu:57": " anutpādadharmiṇīṃ gāthāṃ bhāṣate sma girāṃ pateḥ // Mns_25 //",
    "K12manjn1pu:58": " a ā i ī u ū e ai o au aṃ aḥ sthito hṛdi /",
    "K12manjn1pu:59": " jñānamūrtir ahaṃ buddho buddhānāṃ tryadhvavartināṃ // Mns_26 //",
    "K12manjn1pu:60": " oṃ vajratīkṣṇaduḥkhacchedaprajñājñānamūrtaye /",
    "K12manjn1pu:61": " jñānakāyavāgīśvaraarapacanāye te namaḥ // Mns_27 //",
    "K12manjn1pu:62": " māyājālābhisaṃbodhikramagāthās tisraḥ //",
    "K12manjn1pu:63": " tadyathā bhagavāṃ buddhaḥ saṃbuddho 'kārasaṃbhavaḥ /",
    "K12manjn1pu:64": " akāraḥ sarvavarṇāgryo mahārthaḥ paramākṣaraḥ // Mns_28 //",
    "K12manjn1pu:65": " mahāprāṇo hy anutpādo vāgudāhāravarjitaḥ /",
    "K12manjn1pu:66": " sarvābhilāpahetvagryaḥ sarvavāksuprabhāsvaraḥ // Mns_29 //",
    "K12manjn1pu:67": " mahāmahamahārāgaḥ sarvasatvaratiṃkaraḥ /",
    "K12manjn1pu:68": " mahāmahamahādveṣaḥ sarvakleśamahāripuḥ // Mns_30 //",
    "K12manjn1pu:69": " mahāmahamahāmoho mūḍhadhīmohasūdanaḥ /",
    "K12manjn1pu:70": " mahāmahamahākrodho mahākrodharipur mahān // Mns_31 //",
    "K12manjn1pu:71": " mahāmahamahālobhaḥ sarvalobhanisūdanaḥ /",
    "K12manjn1pu:72": " mahākāmo mahāsaukhyo mahāmodo mahāratiḥ // Mns_32 //",
    "K12manjn1pu:73": " mahārūpo mahākāyo mahāvarṇo mahāvapuḥ /",
    "K12manjn1pu:74": " mahānāma mahodāro mahāvipulamaṇḍalaḥ // Mns_33 //",
    "K12manjn1pu:75": " mahāprajñāyudhadharo mahākleśāṅkuśo 'graṇīḥ /",
    "K12manjn1pu:76": " mahāyaśā mahākīrtir mahājyotir mahādyutiḥ // Mns_34 //",
    "K12manjn1pu:77": " mahāmāyādharo vidvān mahāmāyārthasādhakaḥ /",
    "K12manjn1pu:78": " mahāmāyāratirato mahāmāyendrajālikaḥ // Mns_35 //",
    "K12manjn1pu:79": " mahādānapatiḥ śreṣṭho mahāśīladharo 'graṇīḥ /",
    "K12manjn1pu:80": " mahākṣāntidharo dhīro mahāvīryaparākramaḥ // Mns_36 //",
    "K12manjn1pu:81": " mahādhyānasamādhistho mahāprajñāśarīradhṛk /",
    "K12manjn1pu:82": " mahābalo mahopāyaḥ praṇidhijñānasāgaraḥ // Mns_37 //",
    "K12manjn1pu:83": " mahāmaitrīmayo 'meyo mahākāruṇiko 'gradhīḥ /",
    "K12manjn1pu:84": " mahāprajño mahādhīmāṃ mahopāyo mahākṛtiḥ // Mns_38 //",
    "K12manjn1pu:85": " mahāṛddhibalopeto mahāvego mahājavaḥ /",
    "K12manjn1pu:86": " maharddhiko maheśākhyo mahābalaparākramaḥ // Mns_39 //",
    "K12manjn1pu:87": " mahābhavādrisaṃbhettā mahāvajradharo ghanaḥ /",
    "K12manjn1pu:88": " mahākrūro mahāraudro mahābhayabhayaṃkaraḥ // Mns_40 //",
    "K12manjn1pu:89": " mahāvidyottamo nātho mahāmantrottamo guruḥ /",
    "K12manjn1pu:90": " mahāyānanayārūḍho mahāyānanayottamaḥ // Mns_41 //",
    "K12manjn1pu:91": " vajradhātumahāmaṇḍalagāthāś caturdaśa //",
    "K12manjn1pu:92": " mahāvairocano buddho mahāmaunī mahāmuniḥ /",
    "K12manjn1pu:93": " mahāmantranayodbhūto mahāmantranayātmakaḥ // Mns_42 //",
    "K12manjn1pu:94": " daśapāramitāprāpto daśapāramitāśrayaḥ /",
    "K12manjn1pu:95": " daśapāramitāśuddhir daśapāramitānayaḥ // Mns_43 //",
    "K12manjn1pu:96": " daśabhūmīśvaro nātho daśabhūmipratiṣṭhitaḥ /",
    "K12manjn1pu:97": " daśajñānaviśuddhātmā daśajñānaviśuddhadhṛk // Mns_44 //",
    "K12manjn1pu:98": " daśākāro daśārthārtho munīndro daśabalo vibhuḥ /",
    "K12manjn1pu:99": " aśeṣaviśvārthakaro daśākāravaśī mahān // Mns_45 //",
    "K12manjn1pu:100": " anādhir niṣprapañcātmā śuddhātmā tathatātmakaḥ /",
    "K12manjn1pu:101": " bhūtavādī yathāvādī tathākārī ananyavāk // Mns_46 //",
    "K12manjn1pu:102": " advayo 'dvayavādī ca bhūtakoṭivyavasthitaḥ /",
    "K12manjn1pu:103": " nairātmyasiṃhanirnāda kutīrthyamṛgabhīkaraḥ // Mns_47 //",
    "K12manjn1pu:104": " sarvatrago 'moghagatis tathāgatamanojavaḥ /",
    "K12manjn1pu:105": " jino jitārir vijayī cakravartī mahābalaḥ // Mns_48 //",
    "K12manjn1pu:106": " gaṇamukhyo gaṇācāryo gaṇeśo gaṇapatir vaśī /",
    "K12manjn1pu:107": " mahānubhāvo dhaureyo 'nanyaneyo mahānayaḥ // Mns_49 //",
    "K12manjn1pu:108": " vāgīśo vākpatir vāgmī vācaspatir anantagīḥ /",
    "K12manjn1pu:109": " satyavāk satyavādī ca catuḥsatyopadeśakaḥ // Mns_50 //",
    "K12manjn1pu:110": " avaivartiko hy anāgāmī khaḍgaḥ pratyekanāyakaḥ /",
    "K12manjn1pu:111": " nānāniryāṇaniryāto mahābhūtaikakāraṇaḥ // Mns_51 //",
    "K12manjn1pu:112": " arhan kṣīṇāsravo bhikṣur vītarāgo jitendriyaḥ /",
    "K12manjn1pu:113": " kṣemaprāpto 'bhayaprāptaḥ śītībhūto hy anāvilaḥ // Mns_52 //",
    "K12manjn1pu:114": " vidyācaraṇasaṃpannaḥ sugato lokavit paraḥ /",
    "K12manjn1pu:115": " nirmamo nirahaṃkāraḥ satyadvayanaye sthitaḥ // Mns_53 //",
    "K12manjn1pu:116": " saṃsārapārakoṭisthaḥ kṛtakṛtyaḥ sthale sthitaḥ /",
    "K12manjn1pu:117": " kaivalyajñānaniṣṭhyūtaḥ prajñāśastro vidāraṇaḥ // Mns_54 //",
    "K12manjn1pu:118": " saddharmo dharmarāḍ bhāsvāṃ lokālokakaraḥ paraḥ /",
    "K12manjn1pu:119": " dharmeśvaro dharmarājā śreyomārgopadeśakaḥ // Mns_55 //",
    "K12manjn1pu:120": " siddhārthaḥ siddhasaṃkalpaḥ sarvasaṃkalpavarjitaḥ /",
    "K12manjn1pu:121": " nirvikalpo 'kṣayo dhātur dharmadhātuḥ paro 'vyayaḥ // Mns_56 //",
    "K12manjn1pu:122": " puṇyavān puṇyasaṃbhāro jñānaṃ jñānākaraṃ mahat /",
    "K12manjn1pu:123": " jñānavān sadasajjñānī saṃbhāradvayasaṃbhṛtaḥ // Mns_57 //",
    "K12manjn1pu:124": " śāśvato viśvarāḍ yogī dhyānaṃ dhyeyo dhiyāṃ patiḥ /",
    "K12manjn1pu:125": " pratyātmavedyo hy acalaḥ paramādyas trikāyadhṛk // Mns_58 //",
    "K12manjn1pu:126": " pañcakāyātmako buddhaḥ pañcajñānātmako vibhuḥ /",
    "K12manjn1pu:127": " pañcabuddhātmamakuṭaḥ pañcacakṣur asaṅgadhṛk // Mns_59 //",
    "K12manjn1pu:128": " janakaḥ sarvabuddhānāṃ buddhaputraḥ paro varaḥ /",
    "K12manjn1pu:129": " prajñābhavodbhavo 'yonir dharmayonir bhavāntakṛt // Mns_60 //",
    "K12manjn1pu:130": " ghanaikasāro vajrātmā sadyojāto jagatpatiḥ /",
    "K12manjn1pu:131": " gaganodbhavaḥ svayaṃbhūḥ prajñājñānānalo mahān // Mns_61 //",
    "K12manjn1pu:132": " vairocano mahādīptir jñānajyotir virocanaḥ /",
    "K12manjn1pu:133": " jagatpradīpo jñānolko mahātejāḥ prabhāsvaraḥ // Mns_62 //",
    "K12manjn1pu:134": " vidyārājo 'gramantreśo mantrarājā mahārthakṛt /",
    "K12manjn1pu:135": " mahoṣṇīṣo 'dbhutoṣṇīṣo viśvadarśī viyatpatiḥ // Mns_63 //",
    "K12manjn1pu:136": " sarvabuddhātmabhāvāgryo jagadānandalocanaḥ /",
    "K12manjn1pu:137": " viśvarūpī vidhātā ca pūjyo mānyo mahāṛṣiḥ // Mns_64 //",
    "K12manjn1pu:138": " kulatrayadharo mantrī mahāsamayamantradhṛk /",
    "K12manjn1pu:139": " ratnatrayadharaḥ śreṣṭhas triyānottamadeśakaḥ // Mns_65 //",
    "K12manjn1pu:140": " amoghapāśo vijayī vajrapāśo mahāgrahaḥ /",
    "K12manjn1pu:141": " vajrāṅkuśo mahāpāśo vajrabhairavabhīkaraḥ // Mns_66 //",
    "K12manjn1pu:142": " suviśuddhadharmadhātujñānagāthāḥ pādonapañcaviṃśatiḥ //",
    "K12manjn1pu:143": " krodharāṭ ṣaṇmukho bhīmaḥ ṣaḍnetraḥ ṣaḍbhujo balī /",
    "K12manjn1pu:144": " daṃṣṭrākarālakaṅkālo halāhalaśatānanaḥ // Mns_67 //",
    "K12manjn1pu:145": " yamāntako vighnarāḍ vajravego bhayaṃkaraḥ /",
    "K12manjn1pu:146": " vighuṣṭavajro hṛdvajro māyāvajro mahodaraḥ // Mns_68 //",
    "K12manjn1pu:147": " kuliśeśo vajrayonir vajramaṇḍo nabhopamaḥ /",
    "K12manjn1pu:148": " acalaikajaṭāṭopo gajacarmapaṭārdradhṛk // Mns_69 //",
    "K12manjn1pu:149": " hāhākāro mahāghoro hīhīkāro bhayānakaḥ /",
    "K12manjn1pu:150": " aṭṭahāso mahāhāso vajrahāso mahāravaḥ // Mns_70 //",
    "K12manjn1pu:151": " vajrasatvo mahāsatvo vajrarājo mahāsukhaḥ /",
    "K12manjn1pu:152": " vajracaṇḍo mahāmodo vajrahūṃkārahūṃkṛtiḥ // Mns_71 //",
    "K12manjn1pu:153": " vajrabāṇāyudhadharo vajrakhaḍgo nikṛntanaḥ /",
    "K12manjn1pu:154": " viśvavajradharo vajrī ekavajrī raṇaṃjahaḥ // Mns_72 //",
    "K12manjn1pu:155": " vajrajvālākarālākṣo vajrajvālāśiroruhaḥ /",
    "K12manjn1pu:156": " vajrāveśo mahāveśaḥ śatākṣo vajralocanaḥ // Mns_73 //",
    "K12manjn1pu:157": " vajraromāṅkuratanur vajraromaikavigrahaḥ /",
    "K12manjn1pu:158": " vajrakoṭinakhārambho vajrasāraghanacchaviḥ // Mns_74 //",
    "K12manjn1pu:159": " vajramālādharaḥ śrīmāṃ vajrābharaṇabhūṣitaḥ /",
    "K12manjn1pu:160": " hāhāṭṭahāsa nirghoṣo vajraghoṣaḥ ṣaḍakṣaraḥ // Mns_75 //",
    "K12manjn1pu:161": " mañjughoṣo mahānādas trailokyaikavaro mahān /",
    "K12manjn1pu:162": " ākāśadhātuparyanto ghoṣo ghoṣavatāṃ varaḥ // Mns_76 //",
    "K12manjn1pu:163": " ādarśajñānagāthāḥ pādonasārdhadaśa //",
    "K12manjn1pu:164": " tathātābhūtanairātmyaṃ bhūtakoṭir anakṣaraḥ /",
    "K12manjn1pu:165": " śūnyatāvādivṛṣabho gambhīrodāragarjanaḥ // Mns_77 //",
    "K12manjn1pu:166": " dharmaśaṅkho mahāśabdo dharmagaṇḍī mahāraṇaḥ /",
    "K12manjn1pu:167": " apratiṣṭhitanirvāṇo daśadigdharmadundubhiḥ // Mns_78 //",
    "K12manjn1pu:168": " arūpo rūpavān agryo nānārūpo manomayaḥ /",
    "K12manjn1pu:169": " sarvarūpāvabhāsaśrīr aśeṣapratibimbadhṛk // Mns_79 //",
    "K12manjn1pu:170": " apradhṛṣyo maheśākhyas traidhātukamaheśvaraḥ /",
    "K12manjn1pu:171": " samucchritāryamārgastho dharmaketur mahodayaḥ // Mns_80 //",
    "K12manjn1pu:172": " trailokyaikakumārāṅgaḥ sthaviro vṛddhaḥ prajāpatiḥ /",
    "K12manjn1pu:173": " dvātriṃśallakṣaṇadharaḥ kāntas trailokyasundaraḥ // Mns_81 //",
    "K12manjn1pu:174": " lokajñānaguṇācāryo lokācāryo viśāradaḥ /",
    "K12manjn1pu:175": " nāthas trātā trilokāptaḥ śaraṇaṃ tāyī niruttaraḥ // Mns_82 //",
    "K12manjn1pu:176": " gaganābhogasaṃbhogaḥ sarvajñajñānasāgaraḥ /",
    "K12manjn1pu:177": " avidyāṇḍakośasaṃbhettā bhavapañjaradāraṇaḥ // Mns_83 //",
    "K12manjn1pu:178": " śamitāśeṣasaṃkleśaḥ saṃsārārṇavapāragaḥ /",
    "K12manjn1pu:179": " jñānābhiṣekamakuṭaḥ samyaksaṃbuddhabhūṣaṇaḥ // Mns_84 //",
    "K12manjn1pu:180": " triduḥkhaduḥkhaśamanas tryanto 'nantas trimuktigaḥ /",
    "K12manjn1pu:181": " sarvāvaraṇanirmukta ākāśasamatāṃgataḥ // Mns_85 //",
    "K12manjn1pu:182": " sarvakleśamalātītas tryadhvānadhvagatiṃgataḥ /",
    "K12manjn1pu:183": " sarvasatvamahānāgo guṇaśekharaśekharaḥ // Mns_86 //",
    "K12manjn1pu:184": " sarvopadhivinirmukto vyomavartmani susthitaḥ /",
    "K12manjn1pu:185": " mahācintāmaṇidharaḥ sarvaratnottamo vibhuḥ // Mns_87 //",
    "K12manjn1pu:186": " mahākalpataruḥ sphīto mahābhadraghaṭottamaḥ /",
    "K12manjn1pu:187": " sarvasatvārthakṛt kartā hitaiṣī satvavatsalaḥ // Mns_88 //",
    "K12manjn1pu:188": " śubhāśubhajñaḥ kālajñaḥ samayajñaḥ samayī vibhuḥ /",
    "K12manjn1pu:189": " satvendriyajño velajño vimuktitrayakovidaḥ // Mns_89 //",
    "K12manjn1pu:190": " guṇī guṇajño dharmajñaḥ praśasto maṅgalodayaḥ /",
    "K12manjn1pu:191": " sarvamaṅgalamāṅgalyaḥ kīrtir lakṣmīr yaśaḥ śubhaḥ // Mns_90 //",
    "K12manjn1pu:192": " mahotsavo mahāśvāso mahānando mahāratiḥ /",
    "K12manjn1pu:193": " satkāraḥ satkṛtir bhūtiḥ pramodaḥ śrīr yaśaspatiḥ // Mns_91 //",
    "K12manjn1pu:194": " vareṇyo varadaḥ śreṣṭhaḥ śaraṇyaḥ śaraṇottamaḥ /",
    "K12manjn1pu:195": " mahābhayāriḥ pravaro niḥśeṣabhayanāśanaḥ // Mns_92 //",
    "K12manjn1pu:196": " śikhī śikhaṇḍī jaṭilo jaṭī mauṇḍī kirīṭimān /",
    "K12manjn1pu:197": " pañcānanaḥ pañcaśikhaḥ pañcacīrakaśekharaḥ // Mns_93 //",
    "K12manjn1pu:198": " mahāvratadharo mauñjī brahmacārī vratottamaḥ /",
    "K12manjn1pu:199": " mahātapās taponiṣṭhaḥ snātako gautamo 'graṇīḥ // Mns_94 //",
    "K12manjn1pu:200": " brahmavid brāhmaṇo brahmā brahmanirvāṇam āptavān /",
    "K12manjn1pu:201": " muktir mokṣo vimokṣāṅgo vimuktiḥ śāntatā śivaḥ // Mns_95 //",
    "K12manjn1pu:202": " nirvāṇaṃ nirvṛtiḥ śāntiḥ śreyo niryāṇam antakaḥ /",
    "K12manjn1pu:203": " sukhaduḥkhāntakṛn niṣṭhā vairāgyam upadhikṣayaḥ // Mns_96 //",
    "K12manjn1pu:204": " ajayo 'nupamo 'vyakto nirābhāso nirañjanaḥ /",
    "K12manjn1pu:205": " niṣkalaḥ sarvago vyāpī sūkṣmo bījam anāsravaḥ // Mns_97 //",
    "K12manjn1pu:206": " arajo virajo vimalo vāntadoṣo nirāmayaḥ /",
    "K12manjn1pu:207": " suprabuddho vibuddhātmā sarvajñaḥ sarvavit paraḥ // Mns_98 //",
    "K12manjn1pu:208": " vijñānadharmatātīto jñānam advayarūpadhṛk /",
    "K12manjn1pu:209": " nirvikalpo nirābhogas tryadhvasaṃbuddhakāryakṛt // Mns_99 //",
    "K12manjn1pu:210": " anādinidhano buddha ādibuddho niranyvayaḥ /",
    "K12manjn1pu:211": " jñānaikacakṣur amalo jñānamūrtis tathāgataḥ // Mns_100 //",
    "K12manjn1pu:212": " vāgīśvaro mahāvādī vādirāḍ vādipuṃgavaḥ /",
    "K12manjn1pu:213": " vadatāṃ varo variṣṭho vādisiṃho 'parājitaḥ // Mns_101 //",
    "K12manjn1pu:214": " samantadarśī prāmodyas tejomālī sudarśanaḥ /",
    "K12manjn1pu:215": " śrīvatsaḥ suprabho dīptir bhā bhāsurakaradyutiḥ // Mns_102 //",
    "K12manjn1pu:216": " mahābhiṣagvaraḥ śreṣṭhaḥ śalyahartā niruttaraḥ /",
    "K12manjn1pu:217": " aśeṣabhaiṣajyataruḥ kleśavyādhimahāripuḥ // Mns_103 //",
    "K12manjn1pu:218": " trailokyatilakaḥ kāntaḥ śrīmāṃ nakṣatramaṇḍalaḥ /",
    "K12manjn1pu:219": " daśadigvyomaparyanto dharmadhvajamahocchrayaḥ // Mns_104 //",
    "K12manjn1pu:220": " jagacchatraikavipulo maitrīkaruṇāmaṇḍalaḥ /",
    "K12manjn1pu:221": " padmanarteśvaraḥ śrīmāṃ ratnacchatro mahāvibhuḥ // Mns_105 //",
    "K12manjn1pu:222": " sarvabuddhamahārājā sarvabuddhātmabhāvadhṛk /",
    "K12manjn1pu:223": " sarvabuddhamahāyogaḥ sarvabuddhaikaśāsanaḥ // Mns_106 //",
    "K12manjn1pu:224": " vajraratnābhiṣekaśrīḥ sarvaratnādhipeśvaraḥ /",
    "K12manjn1pu:225": " sarvalokeśvarapatiḥ sarvavajradharādhipaḥ // Mns_107 //",
    "K12manjn1pu:226": " sarvabuddhamahācittaḥ sarvabuddhamanogatiḥ /",
    "K12manjn1pu:227": " sarvabuddhamahākāyaḥ sarvabuddhasarasvatiḥ // Mns_108 //",
    "K12manjn1pu:228": " vajrasūryo mahāloko vajrendruvimalaprabhaḥ /",
    "K12manjn1pu:229": " virāgādimahārāgo viśvavarṇojjvalaprabhaḥ // Mns_109 //",
    "K12manjn1pu:230": " saṃbuddhavajraparyaṅko buddhasaṃgītidharmadhṛk /",
    "K12manjn1pu:231": " buddhapadmodbhavaḥ śrīmāṃ sarvajñajñānakośadhṛk // Mns_110 //",
    "K12manjn1pu:232": " viśvamāyādharo rājā buddhavidyādharo mahān /",
    "K12manjn1pu:233": " vajratīkṣṇo mahākhaḍgo viśuddhaḥ paramākṣaraḥ // Mns_111 //",
    "K12manjn1pu:234": " duḥkhacchedamahāyāno vajradharmamahāyudhaḥ /",
    "K12manjn1pu:235": " jinajig vajragāmbhīryo vajrabuddhir yathārthavit // Mns_112 //",
    "K12manjn1pu:236": " sarvapāramitāpūrī sarvabhūmivibhūṣaṇaḥ /",
    "K12manjn1pu:237": " viśuddhadharmanairātmyaṃ samyagjñānenduhṛtprabhaḥ // Mns_113 //",
    "K12manjn1pu:238": " māyājālamahodyogaḥ sarvatantrādhipaḥ paraḥ /",
    "K12manjn1pu:239": " aśeṣavajraparyaṅko niḥśeṣajñānakāyadhṛk // Mns_114 //",
    "K12manjn1pu:240": " samantabhadraḥ sumatiḥ kṣitigarbho jagaddhṛtiḥ /",
    "K12manjn1pu:241": " sarvabuddhamahāgarbho viśvanirmāṇacakradhṛk // Mns_115 //",
    "K12manjn1pu:242": " sarvabhāvasvabhāvāgryaḥ sarvabhāvasvabhāvadhṛk /",
    "K12manjn1pu:243": " anutpādadharmā viśvārthaḥ sarvadharmasvabhāvadhṛk // Mns_116 //",
    "K12manjn1pu:244": " ekakṣaṇamahāprājñaḥ sarvadharmāvabodhadhṛk /",
    "K12manjn1pu:245": " sarvadharmābhisamayo bhūtāntamunir agradhīḥ // Mns_117 //",
    "K12manjn1pu:246": " stimitaḥ suprasannātmā samyaksaṃbuddhabodhidhṛk /",
    "K12manjn1pu:247": " pratyakṣaḥ sarvabuddhānāṃ jñānārciḥ suprabhāsvaraḥ // Mns_118 //",
    "K12manjn1pu:248": " pratyavekṣaṇājñānagāthā dvācatvāriṃśat",
    "K12manjn1pu:249": " iṣṭārthasādhakaḥ paraḥ sarvāpāyaviśodhakaḥ /",
    "K12manjn1pu:250": " sarvasatvottamo nāthaḥ sarvasatvapramocakaḥ // Mns_119 //",
    "K12manjn1pu:251": " kleśasaṃgrāmaśūraikaḥ ajñānaripudarpahā /",
    "K12manjn1pu:252": " dhīḥ śṛṅgāradharaḥ śrīmān vīrabībhatsarūpadhṛk // Mns_120 //",
    "K12manjn1pu:253": " bāhudaṇḍaśatākṣepaḥ padanikṣepanartanaḥ /",
    "K12manjn1pu:254": " śrīmacchatabhujābhogo gaganābhoganartanaḥ // Mns_121 //",
    "K12manjn1pu:255": " ekapādatalākrānta- mahīmaṇḍatale sthitaḥ /",
    "K12manjn1pu:256": " brahmāṇḍaśikharākrānta- pādāṅguṣṭhanakhe sthitaḥ // Mns_122 //",
    "K12manjn1pu:257": " ekārtho 'dvayadharmārthaḥ paramārtho 'vinaśvaraḥ /",
    "K12manjn1pu:258": " nānāvijñaptirūpārthaś cittavijñānasantati // Mns_123 //",
    "K12manjn1pu:259": " aśeṣabhāvārtharatiḥ śūnyatāratir agradhīḥ /",
    "K12manjn1pu:260": " bhavarāgādyatītaś ca bhavatrayamahāratiḥ // Mns_124 //",
    "K12manjn1pu:261": " śuddhaśubhrābhradhavalaḥ śaraccandrāṃśusuprabhaḥ /",
    "K12manjn1pu:262": " bālārkamaṇḍalacchāyo mahārāganakhaprabhaḥ // Mns_125 //",
    "K12manjn1pu:263": " indranīlāgrasaccīro mahānīlakacāgradhṛk /",
    "K12manjn1pu:264": " mahāmaṇimayūkhaśrīr buddhanirmāṇabhūṣaṇaḥ // Mns_126 //",
    "K12manjn1pu:265": " lokadhātuśatākampī ṛddhipādamahākramaḥ /",
    "K12manjn1pu:266": " mahāsmṛtidharas tattvaś catuḥsmṛtisamādhirāṭ // Mns_127 //",
    "K12manjn1pu:267": " bodhyaṃgakusumāmodas tathāgataguṇodadhiḥ /",
    "K12manjn1pu:268": " aṣṭāṅgamārganayavit samyaksaṃbuddhamārgavit // Mns_128 //",
    "K12manjn1pu:269": " sarvasatvamahāsaṅgo niḥsaṅgo gaganopamaḥ /",
    "K12manjn1pu:270": " sarvasatvamanojātaḥ sarvasatvamanojavaḥ // Mns_129 //",
    "K12manjn1pu:271": " sarvasatvendriyārthajñaḥ sarvasatvamanoharaḥ /",
    "K12manjn1pu:272": " pañcaskandhārthatatvajñaḥ pañcaskandhaviśuddhadhṛk // Mns_130 //",
    "K12manjn1pu:273": " sarvaniryāṇakoṭisthaḥ sarvaniryāṇakovidaḥ /",
    "K12manjn1pu:274": " sarvaniryāṇamārgasthaḥ sarvaniryāṇadeśakaḥ // Mns_131 //",
    "K12manjn1pu:275": " dvādaśāṅgabhavotkhāto dvādaśākāraśuddhadhṛk /",
    "K12manjn1pu:276": " catuḥsatyanayākāro aṣṭajñānāvabodhadhṛk // Mns_132 //",
    "K12manjn1pu:277": " dvādaśākārasatyārthaḥ ṣoḍaśākāratattvavit /",
    "K12manjn1pu:278": " viṃśatyākārasaṃbodhir vibuddhaḥ sarvavit paraḥ // Mns_133 //",
    "K12manjn1pu:279": " ameyabuddhanirmāṇa- kāyakoṭivibhāvakaḥ /",
    "K12manjn1pu:280": " sarvakṣaṇābhisamayaḥ sarvacittakṣaṇārthavit // Mns_134 //",
    "K12manjn1pu:281": " nānāyānanayopāya- jagadarthavibhāvakaḥ /",
    "K12manjn1pu:282": " yānatritayaniryāta ekayānaphale sthitaḥ // Mns_135 //",
    "K12manjn1pu:283": " kleśadhātuviśuddhātmā karmadhātukṣayaṃkaraḥ /",
    "K12manjn1pu:284": " oghodadhisamuttīrṇo yogakāntāraniḥsṛtaḥ // Mns_136 //",
    "K12manjn1pu:285": " kleśopakleśasaṃkleśa- suprahīṇasavāsanaḥ /",
    "K12manjn1pu:286": " prajñopāyamahākaruṇā amoghajagadarthakṛt // Mns_137 //",
    "K12manjn1pu:287": " sarvasaṃjñāprahīṇārtho vijñānārtho nirodhadhṛk /",
    "K12manjn1pu:288": " sarvasatvamanoviṣayaḥ sarvasatvamanogatiḥ // Mns_138 //",
    "K12manjn1pu:289": " sarvasatvamano 'ntasthas taccittasamatāṃgataḥ /",
    "K12manjn1pu:290": " sarvasatvamanohlādī sarvasatvamanoratiḥ // Mns_139 //",
    "K12manjn1pu:291": " siddhānto vibhramāpetaḥ sarvabhrāntivivarjitaḥ /",
    "K12manjn1pu:292": " niḥsandigdhamatis tryarthaḥ sarvārthas triguṇātmakaḥ // Mns_140 //",
    "K12manjn1pu:293": " pañcaskandhārthas triṣkālaḥ sarvakṣaṇavibhāvakaḥ /",
    "K12manjn1pu:294": " ekakṣaṇābhisaṃbuddhaḥ sarvabuddhasvabhāvadhṛk // Mns_141 //",
    "K12manjn1pu:295": " anaṅgakāyaḥ kāyāgryaḥ kāyakoṭivibhāvakaḥ /",
    "K12manjn1pu:296": " aśeṣarūpasaṃdarśī ratnaketur mahāmaṇiḥ // Mns_142 //",
    "K12manjn1pu:297": " samatājñānagāthāś caturviṃśatiḥ",
    "K12manjn1pu:298": " sarvasaṃbuddhaboddhavyo buddhabodhir anuttaraḥ /",
    "K12manjn1pu:299": " anakṣaro mantrayonir mahāmantrakulatrayaḥ // Mns_143 //",
    "K12manjn1pu:300": " sarvamantrārthajanako mahābindur anakṣaraḥ /",
    "K12manjn1pu:301": " pañcākṣaro mahāśūnyo binduśūnyaḥ śatākṣaraḥ // Mns_144 //",
    "K12manjn1pu:302": " sarvākāro nirākāraḥ ṣoḍaśārdhārdhabindudhṛk /",
    "K12manjn1pu:303": " akalaḥ kalanātītaś caturthadhyānakoṭidhṛk // Mns_145 //",
    "K12manjn1pu:304": " sarvadhyānakalābhijñaḥ samādhikulagotravit /",
    "K12manjn1pu:305": " samādhikāyo kāyāgryaḥ sarvasaṃbhogakāyarāṭ // Mns_146 //",
    "K12manjn1pu:306": " nirmāṇakāyo kāyāgryo buddhanirmāṇavaṃśadhṛk /",
    "K12manjn1pu:307": " daśadigviśvanirmāṇo yathāvajjagadarthakṛt // Mns_147 //",
    "K12manjn1pu:308": " devātidevo devendraḥ surendro dānavādhipaḥ /",
    "K12manjn1pu:309": " amarendraḥ suraguruḥ pramathaḥ pramatheśvaraḥ // Mns_148 //",
    "K12manjn1pu:310": " uttīrṇabhavakāntāra ekaḥ śāstā jagadguruḥ /",
    "K12manjn1pu:311": " prakhyāto daśadigloka- dharmadānapatir mahān // Mns_149 //",
    "K12manjn1pu:312": " maitrīsaṃnāhasaṃnaddhaḥ karuṇāvarmavarmitaḥ /",
    "K12manjn1pu:313": " prajñākhaḍgadhanurbāṇaḥ kleśājñānaraṇaṃjahaḥ // Mns_150 //",
    "K12manjn1pu:314": " mārārir mārajid vīraś caturmārabhayāntakṛt /",
    "K12manjn1pu:315": " sarvamāracamūjetā saṃbuddho lokanāyakaḥ // Mns_151 //",
    "K12manjn1pu:316": " vandyaḥ pūjyo 'bhivādyaś ca mānanīyaś ca nityaśaḥ /",
    "K12manjn1pu:317": " arcanīyatamo mānyo namasyaḥ paramo guruḥ // Mns_152 //",
    "K12manjn1pu:318": " trailokyaikakramagatir vyomaparyantavikramaḥ /",
    "K12manjn1pu:319": " traividyaḥ śrotriyaḥ pūtaḥ ṣaḍabhijñaḥ ṣaḍanusmrtiḥ // Mns_153 //",
    "K12manjn1pu:320": " bodhisatvo mahāsatvo lokātīto maharddhikaḥ /",
    "K12manjn1pu:321": " prajñāpāramitāniṣṭhaḥ prajñātattvatvam āgataḥ // Mns_154 //",
    "K12manjn1pu:322": " ātmavit paravit sarvaḥ sarvīyo hy agrapudgalaḥ /",
    "K12manjn1pu:323": " sarvopamām atikrānto jñeyo jñānādhipaḥ paraḥ // Mns_155 //",
    "K12manjn1pu:324": " dharmadānapatiḥ śreṣṭhaś caturmudrārthadeśakaḥ /",
    "K12manjn1pu:325": " paryupāsyatamo jagatāṃ niryāṇatrayayāyinām // Mns_156 //",
    "K12manjn1pu:326": " paramārthaviśuddhaśrīś trailokyasubhago mahān /",
    "K12manjn1pu:327": " sarvasaṃpatkaraḥ śrīmān mañjuśrīḥ śrīmatāṃ varaḥ // Mns_157 //",
    "K12manjn1pu:328": " kṛtyānuṣṭhānajñānagāthāḥ pañcadaśa",
    "K12manjn1pu:329": " namas te varada vajrāgrya bhūtakoṭi namo 'stu te /",
    "K12manjn1pu:330": " namas te śūnyatāgarbha buddhabodhi namo 'stu te // Mns_158 //",
    "K12manjn1pu:331": " buddharāga namas te 'stu buddhakāma namo namaḥ /",
    "K12manjn1pu:332": " buddhaprīti namas tubhyaṃ buddhamoda namo namaḥ // Mns_159 //",
    "K12manjn1pu:333": " buddhasmita namas tubhyaṃ buddhahāsa namo namaḥ /",
    "K12manjn1pu:334": " buddhavāca namas te 'stu buddhabhāva namo namaḥ // Mns_160 //",
    "K12manjn1pu:335": " abhavodbhava namas te ḥstu namas te buddhasaṃbhava /",
    "K12manjn1pu:336": " gaganodbhava namas tubhyaṃ namas te jñānasaṃbhava // Mns_161 //",
    "K12manjn1pu:337": " māyājāla namas tubhyaṃ namas te buddhanāṭaka /",
    "K12manjn1pu:338": " namas te sarva sarvebhyo jñānakāya namo 'stu te // Mns_162 //",
    "K12manjn1pu:339": " iti pañcatathāgatajñānastutigāthāḥ pañca /",
    "K12manjn1pu:340": " iyam asau vajrapāṇe vajradhara bhagavato jñānamūrteḥ sarvatathāgatajñānakāyasya mañjuśrījñānasatvasyāveṇikapariśuddhā nāmasaṃgītiḥ /",
    "K12manjn1pu:341": " tavānuttaraprītiprasādamahaudbilyasaṃjananārthaṃ kāyavāṅmanoguhyapariśuddhyai /",
    "K12manjn1pu:342": " aparipūrṇāpariśuddhabhūmipāramitāpuṇyajñānasaṃbhāraparipūripariśuddhyai /",
    "K12manjn1pu:343": " anadhigatānuttarārthasyādhigamāya /",
    "K12manjn1pu:344": " aprāptasya prāptyai /",
    "K12manjn1pu:345": " yāvat sarvatathāgatasaddharmanetrīsaṃdhāraṇārthaṃ ca mayā deśitā saṃprakāśitā ca",
    "K12manjn1pu:346": " vivṛttā vibhajitottānīkṛtā adhiṣṭhitā ceyaṃ mayā vajrapāṇe vajradhara tava saṃtāne",
    "K12manjn1pu:347": " sarvamantradharmatādhiṣṭhāneneti //",
    "K12manjn1pu:348": " punar aparaṃ vajrapāṇe vajradhara iyaṃ nāmasaṃgītiḥ suviśuddhaparyavadātasarvajñajñānakāyavāṅmanoguhyabhūtā /",
    "K12manjn1pu:349": " sarvatathāgatānāṃ buddhabodhiḥ /",
    "K12manjn1pu:350": " samyaksaṃbuddhānām abhismayaḥ /",
    "K12manjn1pu:351": " sarvatathāgatānām anuttaraḥ /",
    "K12manjn1pu:352": " dharmadhātugatiḥ sarvasugatānāṃ /",
    "K12manjn1pu:353": " sarvamārabalaparājayo jinānāṃ /",
    "K12manjn1pu:354": " daśabalabalitā sarvadaśabalānāṃ /",
    "K12manjn1pu:355": " sarvajñatā sarvajñasya jñānānāṃ /",
    "K12manjn1pu:356": " āgamaḥ sarvabuddhadharmāṇāṃ /",
    "K12manjn1pu:357": " samudāgamaḥ sarvabuddhānāṃ /",
    "K12manjn1pu:358": " vimalasupariśuddhapuṇyajñānasaṃbhāraparipūriḥ sarvamahābodhisatvānāṃ /",
    "K12manjn1pu:359": " prasūtiḥ sarvaśrāvakapratyekabuddhānāṃ /",
    "K12manjn1pu:360": " kṣetraṃ sarvadevamanuṣyasaṃpatteḥ /",
    "K12manjn1pu:361": " pratiṣṭhā mahāyānasya /",
    "K12manjn1pu:362": " saṃbhavo bodhisatvacaryāyāḥ /",
    "K12manjn1pu:363": " niṣṭhā samyagāryamārgasya /",
    "K12manjn1pu:364": " nikaṣo vimuktīnāṃ /",
    "K12manjn1pu:365": " utpattir niryāṇamārgasya /",
    "K12manjn1pu:366": " anucchedas tathāgatavaṃśasya /",
    "K12manjn1pu:367": " pravṛddhir mahābodhisatvakulagotrasya /",
    "K12manjn1pu:368": " nigrahaḥ sarvaparapravādināṃ /",
    "K12manjn1pu:369": " vidhvaṃsanaṃ sarvatīrthikānāṃ /",
    "K12manjn1pu:370": " parājayaś caturmārabalacamūsenānāṃ /",
    "K12manjn1pu:371": " saṃgrahaḥ sarvasatvānāṃ /",
    "K12manjn1pu:372": " āryamārgaparipākaḥ sarvaniryāṇayāyināṃ /",
    "K12manjn1pu:373": " samādhiś caturbrahmavihāravihāriṇāṃ /",
    "K12manjn1pu:374": " dhyānam ekāgracittānāṃ /",
    "K12manjn1pu:375": " yogaḥ kāyavāṅmano 'bhiyuktānāṃ /",
    "K12manjn1pu:376": " visaṃyogaḥ sarvasaṃyojanānāṃ /",
    "K12manjn1pu:377": " prahāṇaṃ sarvakleśopakleśānāṃ /",
    "K12manjn1pu:378": " upaśamaḥ sarvāvaraṇānāṃ /",
    "K12manjn1pu:379": " vimuktiḥ sarvabandhanānāṃ /",
    "K12manjn1pu:380": " mokṣaḥ sarvopadhīnāṃ /",
    "K12manjn1pu:381": " śāntiḥ sarvacittopaplavānāṃ /",
    "K12manjn1pu:382": " ākaraḥ sarvasaṃpattīnāṃ /",
    "K12manjn1pu:383": " parihāṇiḥ sarvavipattīnāṃ /",
    "K12manjn1pu:384": " pithanaṃ sarvāpāyadvārāṇāṃ /",
    "K12manjn1pu:385": " satpatho vimuktipurasya /",
    "K12manjn1pu:386": " apravṛttiḥ saṃsāracakrasya /",
    "K12manjn1pu:387": " pravartanaṃ dharmacakrasya /",
    "K12manjn1pu:388": " ucchritacchatradhvajapatākās tathāgataśāsanasya /",
    "K12manjn1pu:389": " adhiṣṭhānaṃ sarvadharmadeśanāyāḥ /",
    "K12manjn1pu:390": " kṣiprasiddhir mantramukhacaryācāriṇāṃ bodhisatvānām /",
    "K12manjn1pu:391": " bhāvanādhigamaḥ prajñāpāramitābhiyuktānāṃ /",
    "K12manjn1pu:392": " śūnyatāprativedhaḥ advayaprativedhabhāvanābhiyuktānāṃ /",
    "K12manjn1pu:393": " niṣpattiḥ sarvapāramitāsaṃbhārasya /",
    "K12manjn1pu:394": " pariśuddhiḥ",
    "K12manjn1pu:395": " sarvabhūmipāramitāparipūryai /",
    "K12manjn1pu:396": " prativedhaḥ samyakcaturāryasatyānāṃ /",
    "K12manjn1pu:397": " sarvadharmaikacittaprativedhaś catuḥsmṛtyupasthānānāṃ /",
    "K12manjn1pu:398": " yāvat parisamāptiḥ sarvabuddhaguṇānām iyaṃ nāmasaṃgītiḥ //",
    "K12manjn1pu:399": " dvitīyacakrasyeyam anuśaṃsā tatpadāni dvāpañcāśat //",
    "K12manjn1pu:400": " punar aparaṃ vajrapāṇe vajradhara iyaṃ nāmasaṃgītiḥ sarvasatvānāṃ aśeṣakāyavāṅmanaḥsamudācārapāpapraśamanī /",
    "K12manjn1pu:401": " sarvasatvānāṃ sarvāpāyānāṃ viśodhanī /",
    "K12manjn1pu:402": " sarvadurgatinivāraṇī /",
    "K12manjn1pu:403": " sarvakarmāvaraṇānāṃ samucchedanī /",
    "K12manjn1pu:404": " sarvāṣṭākṣaṇasamutpādasyānutpādakarī /",
    "K12manjn1pu:405": " aṣṭamahābhayavyupaśamanakarī /",
    "K12manjn1pu:406": " sarvaduḥsvapnanirnāśanī /",
    "K12manjn1pu:407": " sarvadurnimittavyapohanakarī /",
    "K12manjn1pu:408": " sarvaduḥśakunavighnavyupaśamanakarī /",
    "K12manjn1pu:409": " sarvamārārikarmadūrīkaraṇī /",
    "K12manjn1pu:410": " sarvakuśalamūlapuṇyasyopacayakarī /",
    "K12manjn1pu:411": " sarvāyoniśomanaskārasyānutpādanakarī /",
    "K12manjn1pu:412": " sarvamadamānadarpāhaṃkāranirghātanakarī /",
    "K12manjn1pu:413": " sarvaduḥkhadaurmanasyānutpādanakarī /",
    "K12manjn1pu:414": " sarvatathāgatānāṃ hṛdayabhūtā /",
    "K12manjn1pu:415": " sarvabodhisatvānāṃ guhyabhūtā /",
    "K12manjn1pu:416": " sarvaśrāvakapratyekabuddhānāṃ rahasyabhūtā /",
    "K12manjn1pu:417": " sarvamudrāmantrabhūtā /",
    "K12manjn1pu:418": " sarvadharmānabhilāpyavādināṃ smṛtisaṃprajanyasaṃjananī /",
    "K12manjn1pu:419": " anuttaraprajñāmedhākarī /",
    "K12manjn1pu:420": " ārogyabalaiśvaryasaṃpatkarī /",
    "K12manjn1pu:421": " śrīśubhaśāntikalyāṇapravardhanakarī /",
    "K12manjn1pu:422": " yaśaḥślokakīrtistutisaṃprakāśanakarī /",
    "K12manjn1pu:423": " sarvavyādhimahābhayapraśamanakarī /",
    "K12manjn1pu:424": " pūtatarā pūtatarāṇāṃ /",
    "K12manjn1pu:425": " pavitratarā pavitratarāṇāṃ /",
    "K12manjn1pu:426": " dhanyatamā dhanyatamānāṃ /",
    "K12manjn1pu:427": " māṅgalyatamā sarvamāṅgalyatamānāṃ /",
    "K12manjn1pu:428": " śaraṇaṃ śaraṇārthināṃ /",
    "K12manjn1pu:429": " layanaṃ layanārthināṃ /",
    "K12manjn1pu:430": " trāṇaṃ trāṇārthināṃ /",
    "K12manjn1pu:431": " parāyaṇam aparāyaṇānāṃ /",
    "K12manjn1pu:432": " dvīpabhūtā dvīpārthināṃ /",
    "K12manjn1pu:433": " agatikānām anuttaragatikabhūtā /",
    "K12manjn1pu:434": " yānapātrabhūtā bhavasamudrapāragāmināṃ /",
    "K12manjn1pu:435": " mahābhaiṣajyarājabhūtā sarvavyādhinirghātanāya /",
    "K12manjn1pu:436": " prajñābhūtā heyopādeyabhāvavibhāvanāyai /",
    "K12manjn1pu:437": " jñānālokabhūtā sarvatamondhakārakudṛṣṭyapanayanāya /",
    "K12manjn1pu:438": " cintāmaṇibhūtā sarvasatvayathāśayābhiprāyaparipūraṇāya /",
    "K12manjn1pu:439": " sarvajñajñānabhūtā mañjuśrījñānakāyapratilambhāya /",
    "K12manjn1pu:440": " pariśuddhajñānadarśanabhūtā pañcacakṣuḥpratilambhāya /",
    "K12manjn1pu:441": " ṣaṭpāramitāparipūribhūtā āmiṣābhayadharmadānotsarjanatayā /",
    "K12manjn1pu:442": " daśabhūmipratilambhabhūtā",
    "K12manjn1pu:443": " puṇyajñānasaṃbhārasamādhiparipūraṇatayā /",
    "K12manjn1pu:444": " advayadharmatā dvayadharmavigatatvāt /",
    "K12manjn1pu:445": " tathatārūpatānanyadharmatādhyāropavigatatvāt /",
    "K12manjn1pu:446": " bhūtakoṭirūpatā pariśuddhatathāgatajñānakāyasvabhāvatayā /",
    "K12manjn1pu:447": " sarvākāramahāśūnyatārūpatā aśeṣakudṛṣṭigahanagatinirghātanatayā /",
    "K12manjn1pu:448": " sarvadharmānabhilāpyarūpeyaṃ nāmasaṃgītir yadutādvayadharmatārthaṃ nāmasaṃdhāraṇaprakāśanatayeti //",
    "K12manjn1pu:449": " tṛtīyacakrasyeyam anuśaṃsā tatpadāni dvāpañcāśat //",
    "K12manjn1pu:450": " punar aparaṃ vajrapāṇe vajradhara yaḥ kaścit kulaputro vā kuladuhitā vā mantramukhacaryācārī",
    "K12manjn1pu:451": " imāṃ bhagavato mañjuśrījñānasatvasya sarvatathāgatajñānakāyasya jñānamūrter advayaparamārthāṃ",
    "K12manjn1pu:452": " nāmasaṃgītiṃ nāmacūḍāmaṇiṃ sakalaparisamāptam anyūnām akhaṇḍām ebhir eva gāthāpadavyañjanaiḥ",
    "K12manjn1pu:453": " pratyaham akhaṇḍaṃ triṣkālaṃ dhārayiṣyati vācayiṣyati paryavāpsyati yoniśaś ca manasikariṣyati /",
    "K12manjn1pu:454": " parebhyaś ca vistareṇa yathāsamayaṃ yathāyogyato yāvat saṃprakāśayiṣyati pratyekaṃ cānyatamānyatamanāmārthaṃ /",
    "K12manjn1pu:455": " mañjuśrījñānakāyam ālambanīkṛtya ekāgramānaso bhāvayiṣyati /",
    "K12manjn1pu:456": " adhimuktitatvamanaskārābhyāṃ samantamukhavihāravihārī sarvadharmaprativedhikayā paramayā",
    "K12manjn1pu:457": " anāvilayā prajñānuviddhayā śraddhayā samanvāgataḥ saṃstasya tryadhvānadhvasamaṅginaḥ",
    "K12manjn1pu:458": " sarvabuddhabodhisatvāḥ samāgamya saṃgamya sarvadharmamukhāny upadarśayiṣyanti /",
    "K12manjn1pu:459": " ātmabhāvaṃ copadarśayiṣyati /",
    "K12manjn1pu:460": " durdāntadamakāś ca mahākrodharājāno mahāvajradharādayo jagatparitrāṇabhūtā nānānirmāṇarūpakāyair ojobalaṃ tejo 'pradhṛṣyatāṃ sarvamudrāmantrābhisamayamaṇḍalāny upadarśayiṣyanti /",
    "K12manjn1pu:461": " aśeṣāś ca mantravidyārājñyaḥ sarvavighnavināyakamārārimahāpratyaṅgirāmahāparājitāḥ sarātriṃdivaṃ pratikṣaṇaṃ sarveryāpatheṣu rakṣāvaraṇaguptiṃ kariṣyanti /",
    "K12manjn1pu:462": " sarvabuddhabodhisatvādhiṣṭhānaṃ kariṣyanti /",
    "K12manjn1pu:463": " sarvakāyavāṅmanobhis tasya saṃtāne samyag adhiṣṭhāsyanti /",
    "K12manjn1pu:464": " sarvabuddhabodhisatvānugraheṇa cānugrahīṣyanti /",
    "K12manjn1pu:465": " sarvadharmavaiśāradyapratibhānaṃ copasaṃhariṣyanti /",
    "K12manjn1pu:466": " sarvārhacchrāvakapratyekabuddhāryadharmapremāśayatayā ātmabhāvaṃ copadarśayiṣyanti /",
    "K12manjn1pu:467": " ye ca brahmendropendrarudranārāyaṇasanatkumāramaheśvarakārtikeyamahākālanandikeśvarayamavaruṇakuverahārītīdaśadiglokapālāś",
    "K12manjn1pu:468": " ca satatasamitaṃ sarātriṃdivaṃ gacchatas tiṣṭhataḥ śayānasya niṣaṇṇasya svapato",
    "K12manjn1pu:469": " jāgrataḥ samāhitasyāsamāhitasya ca ekākino bahujanamadhyagatasya ca yāvad",
    "K12manjn1pu:470": " grāmanagaranigamajanapadarāṣṭrarājadhānīmadhyagatasyendrakīlarathyāpratolīnagaradvāravīthīcatvaraśṛṅgāṭakanagarāntarāpaṇapaṇyaśālāmadhyagatasya",
    "K12manjn1pu:471": " yāvac chūnyāgaragirikandaranadīvanagahanopagatasya ucchiṣṭasyānucchiṣṭasya mattasy",
    "K12manjn1pu:472": " pramattasya sarvadā sarvathā sarvaprakāraṃ ca parāṃ rakṣāvaraṇaguptiṃ kariṣyanti /",
    "K12manjn1pu:473": " ratriṃdivaṃ paraṃ svastyayanaṃ kariṣyanti /",
    "K12manjn1pu:474": " ye cānye devanāgayakṣagandharvāsuragaruḍakinnaramahoragā manuṣyāmanuṣyāś ca ye cānye",
    "K12manjn1pu:475": " grahanakṣatramātṛgaṇapatayo yāś ca sapta mātaro yāś ca yakṣiṇīrākṣasīpiścācyas tāḥ",
    "K12manjn1pu:476": " sarvāḥ sahitāḥ samagrāḥ sasainyaḥ saparivārāḥ sarve te rakṣāvaraṇaguptiṃ kariṣyanti /",
    "K12manjn1pu:477": " paraṃ ca tasya kāye ojobalaṃ prakṣepsyanti /",
    "K12manjn1pu:478": " ārogyabalam āyurvṛddhiṃś copasaṃhariṣyanti //",
    "K12manjn1pu:479": " caturthacakrasyeyam anuśaṃsā tatpadāny ekonaviṃśati //",
    "K12manjn1pu:480": " punar aparaṃ vajrapāṇe vajradhara ya imāṃ nāmasaṃgītiṃ nāmacūḍāmaṇiṃ pratyaham akhaṇḍasamādānatas triḥkṛtvā kaṇṭhagatām āvartayiṣyati /",
    "K12manjn1pu:481": " pustakagatāṃ vā paṭhamānaḥ pravartayiṣyati /",
    "K12manjn1pu:482": " bhagavato mañjuśrījñānasatvasya rūpam ālambayann anuvicintayaṃs tadrūpam anudhyāyan /",
    "K12manjn1pu:483": " tam eva rūpakāyenācirād eva dharmavinayam upādāya drakṣyati /",
    "K12manjn1pu:484": " gaganatalagatāṃś ca sarvabuddhabodhisatvān nānānirmāṇarūpakāyaiḥ sahagatān drakṣyati /",
    "K12manjn1pu:485": " na tasya mahāsatvasya jātu kadācit kathamapi durgatyapāyapatanaṃ ca bhaviṣyati /",
    "K12manjn1pu:486": " nīcakulopapattir na bhaviṣyati /",
    "K12manjn1pu:487": " pratyantajanapadopapattir na bhaviṣyati /",
    "K12manjn1pu:488": " na hīnendriyo bhaviṣyati /",
    "K12manjn1pu:489": " na vikalendriyo bhaviṣyati /",
    "K12manjn1pu:490": " na mithyādṛṣṭikulopapattir bhaviṣyati /",
    "K12manjn1pu:491": " nābuddheṣu buddhakṣetreṣūpapatsyate /",
    "K12manjn1pu:492": " na buddhotpādataddeśitadharmavimukhaparokṣatā bhaviṣyati /",
    "K12manjn1pu:493": " na ca dīrghāyuṣkeṣu deveṣūpapatsyate /",
    "K12manjn1pu:494": " na ca durbhikṣarogaśastrāntarakalpeṣūpapatsyate /",
    "K12manjn1pu:495": " na ca pañcakaṣāyakāleṣūpapatsyate /",
    "K12manjn1pu:496": " na ca rājaśatrucaurabhayaṃ bhaviṣyati /",
    "K12manjn1pu:497": " na ca sarvavaikalyadāridrabhayaṃ /",
    "K12manjn1pu:498": " na cāślokābhyākhyānanindāyaśo'kīrtibhayaṃ bhaviṣyati /",
    "K12manjn1pu:499": " sujātikulagotrasaṃpannaś ca bhaviṣyati /",
    "K12manjn1pu:500": " samantaprāsādikarūpavarṇasamanvāgato bhaviṣyati /",
    "K12manjn1pu:501": " priyo manaāpasukhasaṃvāsapriyadarśanaś ca lokānāṃ bhaviṣyati /",
    "K12manjn1pu:502": " śubhasaubhāgyādeyavākyaś ca satvānāṃ bhaviṣyati /",
    "K12manjn1pu:503": " sa yatra yatropapatsyate tatra tatra jātau jātau jātismaro bhaviṣyati /",
    "K12manjn1pu:504": " mahābhogo mahāparivāro 'kṣayabhogo 'kṣayaparivāro bhaviṣyati /",
    "K12manjn1pu:505": " agraṇīḥ sarvasatvānām agraguṇasamanvāgato bhaviṣyati /",
    "K12manjn1pu:506": " prakṛtyā ca ṣaṭpāramitāguṇaiḥ samanvāgato bhaviṣyati /",
    "K12manjn1pu:507": " caturbrahmavihāravihārī ca bhaviṣyati /",
    "K12manjn1pu:508": " smṛtisaṃprajanyopāyabalapraṇidhijñānaiḥ samanvāgataś ca bhaviṣyati /",
    "K12manjn1pu:509": " sarvaśāstraviśārado vāgmī ca bhaviṣyati /",
    "K12manjn1pu:510": " spaṣṭavāgajaḍapaṭumatir bhaviṣyati /",
    "K12manjn1pu:511": " dakṣo 'nalasaḥ saṃtuṣṭo mahārtho vitṛṣṇaś ca bhaviṣyati /",
    "K12manjn1pu:512": " paramaviśvāsī ca sarvasatvānāṃ",
    "K12manjn1pu:513": " bhaviṣyati /",
    "K12manjn1pu:514": " ācāryopādhyāyagurūṇāṃ ca saṃmato bhaviṣyati /",
    "K12manjn1pu:515": " aśrutapūrvāṇi ca tasya śilpakalābhijñājñānaśāstrāṇi cārthato granthataś ca pratibhāsam āgamiṣyati /",
    "K12manjn1pu:516": " supariśuddhaśīlājīvasamudācāracārī ca bhaviṣyati /",
    "K12manjn1pu:517": " supravrajitaḥ sūpasaṃpannaś ca bhaviṣyati /",
    "K12manjn1pu:518": " apramuṣitasarvajñatāmahābodhicittaś ca bhaviṣyati /",
    "K12manjn1pu:519": " na jātu śrāvakārhatpratyekabuddhaniyāmāvakrāntigataś ca bhaviṣyati //",
    "K12manjn1pu:520": " pañcamacakrasyeyam anuśaṃsā tatpadāny ekapañcāśat //",
    "K12manjn1pu:521": " evaṃ vajrapāṇe vajradhara aprameyaguṇasamanvāgato 'sau mantramukhacaryācārī bhaviṣyati /",
    "K12manjn1pu:522": " anyaiś cāprameyair evaṃprakārair evaṃjātīyair guṇagaṇaiḥ samanvāgato bhaviṣyati /",
    "K12manjn1pu:523": " acirād eva vajrapāṇe vajradhara paramārthanāmasaṃgītisaṃdhārakapuruṣapuṃgavaḥ susaṃbhṛtapuṇyajñānasaṃbhāraḥ",
    "K12manjn1pu:524": " ksiprataraṃ buddhaguṇān samudānīyānuttarāṃ samyaksaṃbodhim abhisaṃbhotsyate /",
    "K12manjn1pu:525": " analpakalyāṇaparinirvāṇadharmaḥ sarvasatvānām anuttaradharmadeśako 'dhiṣṭhito daśadiksaddharmadundubhir dharmarāja iti /",
    "K12manjn1pu:526": " ṣaṣṭhacakrasyānuśaṃsā tatpadāny aprameyāṇi //",
    "K12manjn1pu:527": " oṃ sarvadharmābhāvasvabhāvaviśuddhavajra a ā aṃ aḥ /",
    "K12manjn1pu:528": " prakṛtipariśuddhāḥ sarvadharmā yaduta sarvatathāgatajñānakāyamañjuśrīpariśuddhitām upādāyeti a āḥ sarvatathāgatahṛdayaṃ hara hara /",
    "K12manjn1pu:529": " oṃ hūṃ hrīḥ bhagavan jñānamūrtivāgīśvara mahāvāca sarvadharmagaganāmalasupariśuddhadharmadhātujñānagarbha āḥ /",
    "K12manjn1pu:530": " mantravinyāsaḥ //",
    "K12manjn1pu:531": " atha vajradharaḥ śrīmāṃ hṛṣṭatuṣṭaḥ kṛtāñjaliḥ /",
    "K12manjn1pu:532": " praṇamya nāthaṃ saṃbuddhaṃ bhagavantaṃ tathāgataṃ // Mns_163 //",
    "K12manjn1pu:533": " anyaiś ca bahuvidhair nāthair guhyendrair vajrapāṇibhiḥ /",
    "K12manjn1pu:534": " sa sārdhaṃ krodharājānaiḥ provācoccair idaṃ vacaḥ // Mns_164 //",
    "K12manjn1pu:535": " anumodāmahe nātha sādhu sādhu subhāṣitaṃ /",
    "K12manjn1pu:536": " kṛto 'smākaṃ mahān arthaḥ samyaksaṃbodhiprāpakaḥ // Mns_165 //",
    "K12manjn1pu:537": " jagataś cāpy anāthasya vimuktiphalakāṃkṣiṇaḥ /",
    "K12manjn1pu:538": " śreyomārgo viśuddho 'yaṃ māyājālanayoditaḥ // Mns_166 //",
    "K12manjn1pu:539": " gambhīrodāravaipulyo mahārtho jagadarthakṛt /",
    "K12manjn1pu:540": " buddhānāṃ viṣayo hy eṣa samyaksaṃbuddhadeśitaḥ // Mns_167 //",
    "K12manjn1pu:541": " ity upasaṃhāragāthāḥ pañca //",
    "K12manjn1pu:542": " āryamāyājālāt ṣoḍaśasāhasrikān mahāyogatantrāntaḥpātisamādhijālapaṭalād bhagavattathāgataśākyamunibhāṣitā bhagavato mañjuśrījñānasatvasya paramārthā nāmasaṃgītiḥ parisamāptā //"
}