{
    "GK21ttrkhy2u:0": " [II,1 Hiranyas Erlebnisse]",
    "GK21ttrkhy2u:1": " asti dākṣiṇātye janapade mihilāropyaṃ nāma nagaram /",
    "GK21ttrkhy2u:2": " tasya nātidūre parivrājakāvasathaḥ /",
    "GK21ttrkhy2u:3": " tatra parivrāḍ jūṭakarṇo nāma prativasati sma /",
    "GK21ttrkhy2u:4": " sa bhikṣāvelāyāṃ tasmān nagarāt tīrthabhūta iti",
    "GK21ttrkhy2u:5": " brāhmaṇagṛhebhyas sakhaṇḍaguḍadāḍimagarbhāṇāṃ",
    "GK21ttrkhy2u:6": " snigdhadravapeśalānām annaviśeṣāṇāṃ bhikṣābhājanaṃ",
    "GK21ttrkhy2u:7": " paripūrṇaṃ kṛtvā tam āvasatham avagamya yathāvidhi vratakālaṃ",
    "GK21ttrkhy2u:8": " kṛtvā tatra śeṣam āpotake suguptaṃ kṛtvā nāgadantake sthāpayati /",
    "GK21ttrkhy2u:9": " ahaṃ saparijanas tena varte /",
    "GK21ttrkhy2u:10": " evaṃ bhakṣyamāṇe tasmin suprayatnasthāpite 'pi nirviṇṇas sthānāt",
    "GK21ttrkhy2u:11": " sthānam uccair matprati bhayāt saṅkramayati /",
    "GK21ttrkhy2u:12": " tad apy aham anāyāsena prāpnomi bhakṣayāmi ca /",
    "GK21ttrkhy2u:13": " athaivaṃ gacchati kāle kadācit tasya parivrāḍ bṛhatsphig nāma",
    "GK21ttrkhy2u:14": " prāhuṇaka āgataḥ /",
    "GK21ttrkhy2u:15": " sa jūṭakarṇas tasya svāgatādyupacāraṃ kṛtvā",
    "GK21ttrkhy2u:16": " kṛtayathocitavratakālas tasminn āpotake śeṣaṃ suguptaṃ",
    "GK21ttrkhy2u:17": " kṛtvā khaṭvāsīnaś śayanagataṃ bṛhatsphijam apṛcchat /",
    "GK21ttrkhy2u:18": " bhavān itomayā viyuktaḥ /",
    "GK21ttrkhy2u:19": " tata ārabhya keṣu deśāntareṣu tapovaneṣu vā paribhrānta iti /",
    "GK21ttrkhy2u:20": " asāv akathayat /",
    "GK21ttrkhy2u:21": " atha kadācid ahaṃ mahākārttikyāṃ mahātīrthavare puṣkare",
    "GK21ttrkhy2u:22": " snānaṃ kṛtvā mahato janasamūhadoṣād bhavatā viyuktaḥ /",
    "GK21ttrkhy2u:23": " tato 'haṃ gaṅgādvāraprayāgavārāṇasy-ādiṣv",
    "GK21ttrkhy2u:24": " anukūlapratikūlaṃ jāhnavīm anu paryaṭan /",
    "GK21ttrkhy2u:25": " kiṃ bahunā / kṛtsnaṃ",
    "GK21ttrkhy2u:26": " mahīmaṇḍalaṃ samudraparyantam avalokitavān /",
    "GK21ttrkhy2u:27": " ardhākhyāte ca tasmiñ jūṭakarṇaḥ parivrāḍ nāgadantopaśliṣṭo",
    "GK21ttrkhy2u:28": " muhurmuhur jarjaram avādayat /",
    "GK21ttrkhy2u:29": " kathyamānavighne ca kriyamāṇe kupitobṛhatsphig āha /",
    "GK21ttrkhy2u:30": " aham ādṛto bhūtvā bhavataḥ kathayāmi /",
    "GK21ttrkhy2u:31": " bhavatas tu kimartham",
    "GK21ttrkhy2u:32": " anādaraḥ /",
    "GK21ttrkhy2u:33": " tathā ca /",
    "GK21ttrkhy2u:34": " [ vimānanā duścaritānukīrtanaṃ",
    "GK21ttrkhy2u:35": " kathāprasaṅgo vacanād avismayaḥ /",
    "GK21ttrkhy2u:36": " na dṛṣṭidānaṃ kṛtapūrvanāśanaṃ",
    "GK21ttrkhy2u:37": " viraktabhāvasya narasya lakṣaṇam // 44 // ]",
    "GK21ttrkhy2u:38": " so 'bravīt /",
    "GK21ttrkhy2u:39": " bhadra / na manyuḥ karaṇīyaḥ /",
    "GK21ttrkhy2u:40": " paśya / ayaṃ me mūṣako mahato 'pakārān karoti /",
    "GK21ttrkhy2u:41": " bhikṣābhājanapradhvaṃsān na cāham enaṃ śaknomi nivārayitum /",
    "GK21ttrkhy2u:42": " so 'bravīt /",
    "GK21ttrkhy2u:43": " kim eṣa ekako 'tra mūṣakaḥ /",
    "GK21ttrkhy2u:44": " utānye 'pi mūṣakāḥ /",
    "GK21ttrkhy2u:45": " so 'bravīt /",
    "GK21ttrkhy2u:46": " kim anyair mūṣakaiḥ /",
    "GK21ttrkhy2u:47": " ayaṃ māṃ duṣṭo yogīvājasraṃ chalayati /",
    "GK21ttrkhy2u:48": " tac chrutvāsāv āha /",
    "GK21ttrkhy2u:49": " jūṭakarṇa / na mūṣakamātrasyedṛśī śaktir bhavati / kiṃ tarhi",
    "GK21ttrkhy2u:50": " kāraṇenātra bhavitavyam /",
    "GK21ttrkhy2u:51": " uktaṃ ca /",
    "GK21ttrkhy2u:52": " [ nākasmāc chāṇḍilī mātā vikrīṇāti tilais tilān /",
    "GK21ttrkhy2u:53": " luñcitāṃl luñcitair ava kāryam atra bhaviṣyati // 45 // ]",
    "GK21ttrkhy2u:54": " jūṭakarṇa āha /",
    "GK21ttrkhy2u:55": " kathaṃ caitat /",
    "GK21ttrkhy2u:56": " so 'bravīt /",
    "GK21ttrkhy2u:57": " [II,2 Enthülsten Sesam für enthülsten]",
    "GK21ttrkhy2u:58": " asti / ahaṃ kadācid abhyarṇāsu varṣāsu kasmiṃścid adhiṣṭhāne",
    "GK21ttrkhy2u:59": " sthitigrahaṇanimittaṃ kañcid brāhmaṇam āvāsaṃ prārthitavān /",
    "GK21ttrkhy2u:60": " varṣāsv atītāsu punar vihārārthaṃ praharaśeṣāyāṃ śarvaryāṃ",
    "GK21ttrkhy2u:61": " pratibuddho 'cintayam /",
    "GK21ttrkhy2u:62": " katamena digbhāgenāvagantavyam /",
    "GK21ttrkhy2u:63": " atha yugapad asāv api brāhmaṇas tasyāṃ velāyāṃ pratibuddho",
    "GK21ttrkhy2u:64": " jālakāntaritāṃ bhāryām apṛcchat /",
    "GK21ttrkhy2u:65": " brāhmaṇi / śrūyatām /",
    "GK21ttrkhy2u:66": " śvaḥ parvakālo bhavitā /",
    "GK21ttrkhy2u:67": " tatra tvayā yathāśakti brāhmaṇabhojanaṃ kartavyam iti /",
    "GK21ttrkhy2u:68": " asāv āha bahuparuṣākṣarayā girā /",
    "GK21ttrkhy2u:69": " kutas te brāhmaṇabhojanasya śaktir atyantadaridrasyeti /",
    "GK21ttrkhy2u:70": " evam ukto 'sau kūpe prakṣipta iva na vacaḥ kiñcid avocat /",
    "GK21ttrkhy2u:71": " punar api cirād abravīt /",
    "GK21ttrkhy2u:72": " brāhmaṇi /",
    "GK21ttrkhy2u:73": " [ kartavyas sañcayo nityaṃ na tu kāryo 'tisañcayaḥ /",
    "GK21ttrkhy2u:74": " atisañcayaśīlo 'yaṃ dhanuṣā jambuko hataḥ // 46 // ]",
    "GK21ttrkhy2u:75": " asāv abravīt /",
    "GK21ttrkhy2u:76": " kathaṃ caitat /",
    "GK21ttrkhy2u:77": " brāhmaṇo 'bravīt /",
    "GK21ttrkhy2u:78": " [II,3 Der allzugierige Schakal]",
    "GK21ttrkhy2u:79": " asti kasmiṃścid adhiṣṭhāne māṃsavṛttir vyādhaḥ /",
    "GK21ttrkhy2u:80": " sa pratyuṣasy utthāya kiñcid vanam anupraviśya śīghram eva mṛgaṃ",
    "GK21ttrkhy2u:81": " viddhvā kṛtamāṃsasañcayaḥ pratyāgacchan mahati tīrthāvatāre",
    "GK21ttrkhy2u:82": " avataran mahiṣaśāvatulyam uddhṛtaviṣāṇaṃ",
    "GK21ttrkhy2u:83": " kardamapiṇḍāvaliptagātraṃ sūkaram apaśyat /",
    "GK21ttrkhy2u:84": " taṃ dṛṣṭvāśubhanimittapracoditobhayam āgataḥ /",
    "GK21ttrkhy2u:85": " pratinivṛtya ca pratibaddhagatis sūkareṇa māṃsaṃ saṅkocitakaṃ",
    "GK21ttrkhy2u:86": " bhūmau prakṣipya dhanus sa śaraṃ ca kṛtvedam uvāca /",
    "GK21ttrkhy2u:87": " [ na me dhanur nāpi ca bāṇasandhanaṃ",
    "GK21ttrkhy2u:88": " kim eṣa śaṅkāṃ samupaiti sūkaraḥ /",
    "GK21ttrkhy2u:89": " prasahya paśyāmy aham asya niścayaṃ",
    "GK21ttrkhy2u:90": " yamena nūnaṃ prahitomamāntikam // 47 // ]",
    "GK21ttrkhy2u:91": " ity uktvā tasmai viṣadigdham iṣuṃ prāhiṇoj jatrusthāne viddhvā",
    "GK21ttrkhy2u:92": " parapārśvagataṃ ca kṛtavān /",
    "GK21ttrkhy2u:93": " sūkareṇāpi prahāramūrcchitenottamaṃ javam",
    "GK21ttrkhy2u:94": " āsthāyāvaskarapradeśe tathābhyāhataḥ /",
    "GK21ttrkhy2u:95": " yena gatāsus",
    "GK21ttrkhy2u:96": " tridhāgataśarīro nipatitaḥ /",
    "GK21ttrkhy2u:97": " atha tasmin mahati viṣame vṛtte mṛgalubdhakasūkaraprastare",
    "GK21ttrkhy2u:98": " kṣutkṣāmakukṣir dardurako nāma gomayur āhārārthī tam uddeśam",
    "GK21ttrkhy2u:99": " āgato 'paśyan mṛgasūkaralubdhakān /",
    "GK21ttrkhy2u:100": " tāṃś ca dṛṣṭvā paraṃ paritoṣam upāgataḥ /",
    "GK21ttrkhy2u:101": " āha ca /",
    "GK21ttrkhy2u:102": " [ nānnapānāni satatam utpadyante hi dehinām /",
    "GK21ttrkhy2u:103": " labdhvā prabhūtam annādyaṃ kramaśas tūpayojayet // 48 // ]",
    "GK21ttrkhy2u:104": " iti /",
    "GK21ttrkhy2u:105": " evam uktvā dhanuḥpratibandhaṃ bhakṣayitum ārabdhaḥ /",
    "GK21ttrkhy2u:106": " kathamapi daivāc chinne pratibandhe vakṣaḥpradeśe bhinnaḥ pañcatvam",
    "GK21ttrkhy2u:107": " upagata iti / [2,2]",
    "GK21ttrkhy2u:108": " ato 'haṃ bravīmi /",
    "GK21ttrkhy2u:109": " kartavyas sañcayo nityam iti /",
    "GK21ttrkhy2u:110": " tat / brāhmaṇi /",
    "GK21ttrkhy2u:111": " spāṣṭyāj jīvyate /",
    "GK21ttrkhy2u:112": " tac ca śrutvā brāhmaṇy- āha /",
    "GK21ttrkhy2u:113": " asti me tilastokaṃ taṇḍulastokaṃ ca /",
    "GK21ttrkhy2u:114": " sa tvaṃ pratyuṣasy utthāya samitkuśādyānayanārthaṃ vanaṃ",
    "GK21ttrkhy2u:115": " gaccha /",
    "GK21ttrkhy2u:116": " aham api sahānena śiṣyeṇa kāmandakinā brāhmaṇatrayasya",
    "GK21ttrkhy2u:117": " sādhayiṣyāmi kṛsaram iti /",
    "GK21ttrkhy2u:118": " tathā cānuṣṭhite tilaprasthaṃ kāmandakinādhiṣṭhitaṃ",
    "GK21ttrkhy2u:119": " luñcayetyāstāpitam /",
    "GK21ttrkhy2u:120": " tathā cātivyagratvāt te tilāḥ kathamapi daivāc chunā viṭvālitāḥ / tayā",
    "GK21ttrkhy2u:121": " cābhyantarasthayā dṛṣṭāḥ /",
    "GK21ttrkhy2u:122": " tato 'sāv abravīt /",
    "GK21ttrkhy2u:123": " kāmandake / na śobhanam āpatitam /",
    "GK21ttrkhy2u:124": " vighnam utpannaṃ brāhmaṇatarpaṇasya /",
    "GK21ttrkhy2u:125": " tathāpi gaccha /",
    "GK21ttrkhy2u:126": " imāṃs tilāṃl luñcitān api kṛṣṇatilaiḥ parāvartayitvā",
    "GK21ttrkhy2u:127": " śīghram āgaccha /",
    "GK21ttrkhy2u:128": " kṛṣṇakṛsaram eva kariṣyāmi /",
    "GK21ttrkhy2u:129": " tathā cānuṣṭhite yasmin veśmany ahaṃ bhikṣārtham upāgataḥ /",
    "GK21ttrkhy2u:130": " tasminn eva kāmandakir api tilavikrayārtham anupraviṣṭo 'kathayat /",
    "GK21ttrkhy2u:131": " gṛhyantām ime tilāḥ /",
    "GK21ttrkhy2u:132": " brāhmaṇyābhihitaḥ /",
    "GK21ttrkhy2u:133": " kathaṃ tilā dīyantae iti /",
    "GK21ttrkhy2u:134": " kāmandakir āha /",
    "GK21ttrkhy2u:135": " [ śuklān kṛṣṇaiḥ prayacchāmi yadīṣṭaṃ gṛhyatām iti /",
    "GK21ttrkhy2u:136": " tatheme luñcitā bhadre luñcitān eva dehi me //49 // ]",
    "GK21ttrkhy2u:137": " tathā ca vṛtte bhartāsyās samāgataḥ /",
    "GK21ttrkhy2u:138": " tenābhihitam /",
    "GK21ttrkhy2u:139": " bhadre / kim etad iti /",
    "GK21ttrkhy2u:140": " sā tam āha /",
    "GK21ttrkhy2u:141": " samārghās tilā mayā labdhāḥ /",
    "GK21ttrkhy2u:142": " śuklāḥ kṛṣṇaiḥ /",
    "GK21ttrkhy2u:143": " tato 'sau vihasyābravīt /",
    "GK21ttrkhy2u:144": " [ nākasmāc chāṇḍilī mātā vikrīṇāti tilais tilān /",
    "GK21ttrkhy2u:145": " luñcitāṃl luñcitair eva hetur atra bhaviṣyati // 50 // ]",
    "GK21ttrkhy2u:146": " iti /",
    "GK21ttrkhy2u:147": " evam ākhyāyābravīt parivrāṭ /",
    "GK21ttrkhy2u:148": " asti kiñcit khanitram iti /",
    "GK21ttrkhy2u:149": " jūṭakarṇa āha /",
    "GK21ttrkhy2u:150": " bāḍham / asti /",
    "GK21ttrkhy2u:151": " upanīte ca tasmin kakṣyāṃ baddhvā sandaṣṭauṣṭhapuṭaḥ pṛṣṭavān /",
    "GK21ttrkhy2u:152": " kataras tasya sañcaraṇamārga iti /",
    "GK21ttrkhy2u:153": " ākhyāte ca tasmin khātakarma kartum ārabdhaḥ /",
    "GK21ttrkhy2u:154": " ahaṃ cādāv eva tayor ātmagatam ālāpaṃ śrutvāharam utsṛjya",
    "GK21ttrkhy2u:155": " kautukaparo 'vasthita āsam /",
    "GK21ttrkhy2u:156": " yadā tv asau durgānveṣaṇaṃ kartum ārabdhaḥ /",
    "GK21ttrkhy2u:157": " tadā mayā jñātam /",
    "GK21ttrkhy2u:158": " upalabdham anena durātmanā madīyavivaradvāram iti /",
    "GK21ttrkhy2u:159": " mayāpi kenāpi sādhunā pūrvasthāpitaṃ suvarṇam āptam āsīt /",
    "GK21ttrkhy2u:160": " tat prādhānyāc cāhaṃ śaktimantam ātmānaṃ manye /",
    "GK21ttrkhy2u:161": " asāv api duṣṭo vivarānusārāt tad upalabhya gṛhītvā ca dhanaṃ punar",
    "GK21ttrkhy2u:162": " āvasthaṃ prāpto jūṭakarṇam abravīt /",
    "GK21ttrkhy2u:163": " idaṃ tasya tad brahmahṛdayam /",
    "GK21ttrkhy2u:164": " yasyāsau sāmarthyād aśakyam api",
    "GK21ttrkhy2u:165": " sthānam utpatati /",
    "GK21ttrkhy2u:166": " adhārdhaṃ ca vibhajya sukhāsīnau sthitau /",
    "GK21ttrkhy2u:167": " taṃ cāham ātmano 'vasādaṃ prāpyācintayam /",
    "GK21ttrkhy2u:168": " kadācid ihasthasya me pradīpam ujjvālyāsaṃśayam āsādya māṃ",
    "GK21ttrkhy2u:169": " hanyuḥ /",
    "GK21ttrkhy2u:170": " iti tasmāt sthānād anyad durgasthānaṃ kṛtavān /",
    "GK21ttrkhy2u:171": " anye ca / ye mamānucarāḥ /",
    "GK21ttrkhy2u:172": " tae āgatya mām abruvan /",
    "GK21ttrkhy2u:173": " bhadra hiraṇya /",
    "GK21ttrkhy2u:174": " tvatsamīpavartino vayam atyantakṣudhārtāḥ /",
    "GK21ttrkhy2u:175": " grāsamātram apy asmākaṃ nāsti /",
    "GK21ttrkhy2u:176": " astaṃ gate 'pi divase na kiñcid asmābhir āsāditam /",
    "GK21ttrkhy2u:177": " tad arhasy adyāpi tāvad asmān santarpayitum iti /",
    "GK21ttrkhy2u:178": " tathā nāmety uktvāham āvasathaṃ tais samaṃ gataḥ /",
    "GK21ttrkhy2u:179": " ekāntāvasthitaś ca tayor durātmanoḥ pūrvākhyāte śeṣam ālāpam",
    "GK21ttrkhy2u:180": " aśṛnavam /",
    "GK21ttrkhy2u:181": " atha jūṭakarṇas tathaivākhyāne vaṃśam cālayati sma /",
    "GK21ttrkhy2u:182": " tenābhihitaḥ /",
    "GK21ttrkhy2u:183": " kim adyāpi nirākṛte tasmin muhurmuhuś cālayasi vaṃśam /",
    "GK21ttrkhy2u:184": " sthīyatām /",
    "GK21ttrkhy2u:185": " alam iti",
    "GK21ttrkhy2u:186": " yato 'sāv āha /",
    "GK21ttrkhy2u:187": " bhadra / eṣa mamāpakārī mūṣakaḥ punaḥ punar āyāti /",
    "GK21ttrkhy2u:188": " sa vihasyābravīt /",
    "GK21ttrkhy2u:189": " mā bhaiṣīḥ /",
    "GK21ttrkhy2u:190": " na kiñcid asty etat /",
    "GK21ttrkhy2u:191": " yataḥ /",
    "GK21ttrkhy2u:192": " [ bhavaty arthena balavān arthād bhavati paṇḍitaḥ /",
    "GK21ttrkhy2u:193": " paśyemaṃ mūṣakaṃ pāpaṃ svajātisamatāṃ gatam // 51 // ]",
    "GK21ttrkhy2u:194": " api ca /",
    "GK21ttrkhy2u:195": " yad asyotpatane śaktikāraṇam /",
    "GK21ttrkhy2u:196": " tad āvayor eva hastagatam /",
    "GK21ttrkhy2u:197": " ahaṃ tu tathaiva samarthitavān /",
    "GK21ttrkhy2u:198": " satyam āhāyam /",
    "GK21ttrkhy2u:199": " na mamādyāṅkulakasyāpy utpatane śaktir astīti /",
    "GK21ttrkhy2u:200": " śṛṇomi cānucarāṇāṃ parasparālāpam /",
    "GK21ttrkhy2u:201": " āgacchata / gacchāmaḥ /",
    "GK21ttrkhy2u:202": " nāyam adya tṛṇasyāpi kubjīkaraṇe samarthaḥ /",
    "GK21ttrkhy2u:203": " evam uktvā pañcāśanmātrā gatāḥ /",
    "GK21ttrkhy2u:204": " punar api pañcaviṃśatiḥ / daśa",
    "GK21ttrkhy2u:205": " pañca ceti / athānye dvādaśāṣṭau /",
    "GK21ttrkhy2u:206": " athāvaśiṣṭau dvau /",
    "GK21ttrkhy2u:207": " tatrāpy eko 'bravīt /",
    "GK21ttrkhy2u:208": " ayam ātmano 'py udarabharaṇe na samarthaḥ /",
    "GK21ttrkhy2u:209": " kiṃ punar anyeṣām /",
    "GK21ttrkhy2u:210": " ity uktvā nirapekṣo 'sāv api prāyāt /",
    "GK21ttrkhy2u:211": " tato 'haṃ paricintyaitavad iti svam ālayaṃ gataḥ /",
    "GK21ttrkhy2u:212": " prabhātasamaye sarvae eva sapatnasakāśaṃ gatāḥ /",
    "GK21ttrkhy2u:213": " daridro 'sāv iti",
    "GK21ttrkhy2u:214": " vadantaḥ /",
    "GK21ttrkhy2u:215": " tathā pravṛttānām anucarāṇām eko 'pi na matsakāśam āgacchat /",
    "GK21ttrkhy2u:216": " paśyāmi ca / māṃ dṛṣṭvā sammukhaṃ tae eva matsapatnais saha",
    "GK21ttrkhy2u:217": " parasparaṃ kilakilāyanto hastāsphālanair mamānucarās saṅkrīḍanti",
    "GK21ttrkhy2u:218": " sma /",
    "GK21ttrkhy2u:219": " cintitaṃ ca mayā / yathā /",
    "GK21ttrkhy2u:220": " evam etat /",
    "GK21ttrkhy2u:221": " [ yasyārthās tasya mitrāṇi yasyārthās tasya bāndhavāḥ /",
    "GK21ttrkhy2u:222": " yasyārthās sa pumāṃl loke yasyārthās sa ca paṇḍitaḥ // 52 // ]",
    "GK21ttrkhy2u:223": " api ca /",
    "GK21ttrkhy2u:224": " [ arthena hi vihīnasya puruṣasyālpamedhasaḥ /",
    "GK21ttrkhy2u:225": " vicchidyante kriyās sarvā grīṣme kusaritoyathā // 53 //",
    "GK21ttrkhy2u:226": " tyajanti mitrāṇi dhanair vihīnaṃ",
    "GK21ttrkhy2u:227": " putrāś ca dārāś ca suhṛjjanāś ca /",
    "GK21ttrkhy2u:228": " tam arthavantaṃ punar āśrayante /",
    "GK21ttrkhy2u:229": " artho hi loke puruṣasya bandhuḥ // 54 //",
    "GK21ttrkhy2u:230": " daridrasya manuṣyasya prājñasya madhurasya ca /",
    "GK21ttrkhy2u:231": " kāle 'py uktaṃ vākyaṃ na kaścit pratipadyate // 55 //",
    "GK21ttrkhy2u:232": " caṇḍālaś ca daridraś ca dvāv etau sadṛśau matau /",
    "GK21ttrkhy2u:233": " caṇḍālasya na gṛhṇanti daridro na prayacchati // 56 //",
    "GK21ttrkhy2u:234": " arthena parihīṇaṃ tu naram aspṛśyatāṃ gatam /",
    "GK21ttrkhy2u:235": " tyajanti bāndhavās sarve mṛtaṃ sattvam ivāsavaḥ // 57 //",
    "GK21ttrkhy2u:236": " arthena hīnaḥ puruṣas tyajyate mitrabāndhavaiḥ /",
    "GK21ttrkhy2u:237": " tyaktalokakriyādāraḥ parāsur iva niṣprabhaḥ // 58 //",
    "GK21ttrkhy2u:238": " śūnyam aputrasya gṛhaṃ ciraśūnyaṃ yasya nāsti sanmitram /",
    "GK21ttrkhy2u:239": " mūrkhasya diśaś śūnyās sarvaṃ śūnyaṃ daridrasya // 59 //",
    "GK21ttrkhy2u:240": " [ uttiṣṭha kṣaṇam ekam udvaha sakhe dāridryabhāraṃ guruṃ",
    "GK21ttrkhy2u:241": " kliṣṭo yāvad ahaṃ ciraṃ maraṇajaṃ seve tvadīyaṃ sukham /",
    "GK21ttrkhy2u:242": " ity ukto dhanavarjitena viduṣā gatvā śmaśāne śavo",
    "GK21ttrkhy2u:243": " dāridryān maraṇaṃ varaṃ sukhakaraṃ jñātvā sa tūṣṇīṃ sthitaḥ // 60 // ]]",
    "GK21ttrkhy2u:244": " kim aparaṃ bhoḥ /",
    "GK21ttrkhy2u:245": " na kaścid anyaḥ prativacanam api dadāti /",
    "GK21ttrkhy2u:246": " [ tānīndriyāṇy avikalāni tad eva nāma",
    "GK21ttrkhy2u:247": " sā buddhir apratihatā vacanaṃ tad eva /",
    "GK21ttrkhy2u:248": " arthoṣmaṇā virahitaḥ puruṣas sa eva",
    "GK21ttrkhy2u:249": " śete hakāra iva saṅkucitākhilāṅgaḥ // 61 // ]",
    "GK21ttrkhy2u:250": " tat prāyaśo loke svarūpam īdṛśam /",
    "GK21ttrkhy2u:251": " vinipatitam āryam api janaṃ dṛṣṭvā dhany- andho mūkaś ca bhavati",
    "GK21ttrkhy2u:252": " dhanamadāvalepāt /",
    "GK21ttrkhy2u:253": " tathā ca /",
    "GK21ttrkhy2u:254": " [ vilocane cāvikale ca vīkṣate",
    "GK21ttrkhy2u:255": " sphuṭā ca vāg asti na cāpabhāṣaṇam /",
    "GK21ttrkhy2u:256": " aho nṛśaṃsair vibhavais tathā kṛtaṃ",
    "GK21ttrkhy2u:257": " yatheśvaro yācanayantratāṃ gataḥ // 62 // ]",
    "GK21ttrkhy2u:258": " tan mādṛśānāṃ kiṃ nāma tad varaṃ syāt /",
    "GK21ttrkhy2u:259": " yasya syād īdṛśaḥ",
    "GK21ttrkhy2u:260": " phalavipākaḥ /",
    "GK21ttrkhy2u:261": " yat satataṃ dehīti vakti /",
    "GK21ttrkhy2u:262": " tat sarvathā dhanahīnasya mamādhunā neha śreyaḥ /",
    "GK21ttrkhy2u:263": " uktaṃ ca /",
    "GK21ttrkhy2u:264": " [ vasen mānādhikaṃ sthānaṃ mānahīnaṃ na saṃvaset /",
    "GK21ttrkhy2u:265": " mānahīnaṃ surais sārdhaṃ vimānam api varjayet // 63 // ]",
    "GK21ttrkhy2u:266": " evam uktvāpy ahaṃ punar apy evam acintayam /",
    "GK21ttrkhy2u:267": " kimarthitāṃ kasyacit karomi /",
    "GK21ttrkhy2u:268": " tad etat kaṣṭataram /",
    "GK21ttrkhy2u:269": " yatkāraṇam /",
    "GK21ttrkhy2u:270": " [ kubjasya kīṭakhātasya dāvaniṣkuṣitatvacaḥ /",
    "GK21ttrkhy2u:271": " taror apy ūṣarasthasya varaṃ janma na cārthinaḥ // 64 //",
    "GK21ttrkhy2u:272": " kaṇṭhe gadgadatā svedo mukhe vaivarṇyavepathū /",
    "GK21ttrkhy2u:273": " mriyamāṇasya cihnāni yāni tāny eva yācataḥ // 65 // ]",
    "GK21ttrkhy2u:274": " tad arthitvam api jaghanyam /",
    "GK21ttrkhy2u:275": " [ vairāgyāharaṇaṃ dhiyo 'paharaṇaṃ mithyāvikalpāspadaṃ",
    "GK21ttrkhy2u:276": " paryāyo maraṇasya dainyavasatiś śaṅkānidhānaṃ param /",
    "GK21ttrkhy2u:277": " mūrtaṃ lāghavam āspadaṃ ca vipadāṃ tejoharaṃ māninām",
    "GK21ttrkhy2u:278": " arthitvaṃ hi manasvināṃ na narakāt paśyāmi vastvantaram // 66 // ]",
    "GK21ttrkhy2u:279": " api ca /",
    "GK21ttrkhy2u:280": " [ nirdravyo hriyam eti hrīparigataḥ prabhraśyate tejaso",
    "GK21ttrkhy2u:281": " nistejāḥ paribhūyate paribhavān nirvedam āgacchati /",
    "GK21ttrkhy2u:282": " nirviṇṇaś śucam eti śokamanaso buddhiḥ paribhraśyati",
    "GK21ttrkhy2u:283": " nirdhīkaḥ kṣayam ety aho nidhanatā sarvāpadām āspadam // 67 // ]",
    "GK21ttrkhy2u:284": " api ca /",
    "GK21ttrkhy2u:285": " [ varam ahimukhe krodhāviṣṭhe karau viniveśitau",
    "GK21ttrkhy2u:286": " viṣam api varaṃ pītvā suptaṃ yamasya niveśane /",
    "GK21ttrkhy2u:287": " girivarataṭād ātmā mukto varaṃ śatadhā gato",
    "GK21ttrkhy2u:288": " na tu khalajanāvāptair arthaiḥ priyaṃ kṛtam ātmanaḥ // 68 //",
    "GK21ttrkhy2u:289": " varaṃ vibhavahīnena prāṇais santarpitoanalaḥ",
    "GK21ttrkhy2u:290": " nopacāraparibhraṣṭaḥ kṛpaṇo 'bhyarthitojanaḥ // 69 // ]",
    "GK21ttrkhy2u:291": " athaivaṃ gate kenopāyena jīvitaṃ syāt /",
    "GK21ttrkhy2u:292": " kiṃ cauryeṇa /",
    "GK21ttrkhy2u:293": " tad api parasvādānaṃ kaṣṭataram /",
    "GK21ttrkhy2u:294": " yatkāraṇam /",
    "GK21ttrkhy2u:295": " [ varaṃ yuktaṃ maunaṃ na ca vacanam uktaṃ yad anṛtaṃ",
    "GK21ttrkhy2u:296": " varaṃ mṛtyuś ślāghyo na ca parakalatrābhigamanam /",
    "GK21ttrkhy2u:297": " varaṃ prāṇatyāgo na ca piśunavakyeṣv abhiratir",
    "GK21ttrkhy2u:298": " varaṃ bhikṣārthitvaṃ na ca paradhanāsvādam asakṛt // 70 // ]",
    "GK21ttrkhy2u:299": " tad arthitve 'pi hi puruṣasya dhruvo 'vamānaḥ /",
    "GK21ttrkhy2u:300": " katham /",
    "GK21ttrkhy2u:301": " [ ākāraparivṛttis tu buddheḥ paribhavaḥ punaḥ /",
    "GK21ttrkhy2u:302": " āśāhānir ivārthitvaṃ parāsutvam ivāparam // 71 // ]",
    "GK21ttrkhy2u:303": " atha kiṃ parapiṇḍenātmānaṃ yāpayāmi /",
    "GK21ttrkhy2u:304": " kaṣṭaṃ bhoḥ /",
    "GK21ttrkhy2u:305": " tad api dvitīyaṃ mṛtyudvāram /",
    "GK21ttrkhy2u:306": " [ rogī cirapravāsī parānnabhojī parāvasathaśāyī /",
    "GK21ttrkhy2u:307": " yaj jīvati tan maraṇaṃ so 'sya viśrāmaḥ // 72 // ]",
    "GK21ttrkhy2u:308": " api ca /",
    "GK21ttrkhy2u:309": " [ jātaḥ kule mahati mānadhanāvaliptas",
    "GK21ttrkhy2u:310": " sammānanābhyudayakāla iva praharṣī /",
    "GK21ttrkhy2u:311": " tac cheṣapiṇḍam api nāma nṛpasya bhuṅkte",
    "GK21ttrkhy2u:312": " yas sārameya iva kaṣṭataraṃ kim anyat // 73 // ]",
    "GK21ttrkhy2u:313": " [ āśāviplutacetaso 'bhilaṣitāl lābhād alābho varas",
    "GK21ttrkhy2u:314": " tasyālābhanirākṛtā hi tanutām āpadyate prārthanā /",
    "GK21ttrkhy2u:315": " iṣṭāvāptisamudbhavas tu sutarāṃ harṣaḥ pramāthī dhṛtes",
    "GK21ttrkhy2u:316": " setor bhaṅga ivāmbhasāṃ vivaśatāṃ vegena vistāryate // 74 // ]",
    "GK21ttrkhy2u:317": " api ca /",
    "GK21ttrkhy2u:318": " [ tiryakpātitacakṣuṣāṃ smayavatām ucchaiḥ kṛtaikabhruvām",
    "GK21ttrkhy2u:319": " āḍhyānām avalepatuṅgaśirasāṃ śrutvā giro dāruṇāḥ /",
    "GK21ttrkhy2u:320": " kiṃ sadyas sphuṭanaṃ prayuktam urasas sevākṛtām arthinām",
    "GK21ttrkhy2u:321": " antas tad yadi varjasāradṛḍhayā nālipyate tṛṣṇayā // 75 //",
    "GK21ttrkhy2u:322": " dīnā dīnamukhair yadi svaśiśukair ākṛṣṭacīrāmbarā",
    "GK21ttrkhy2u:323": " krośadbhiḥ kṣudhitair nirannapiṭhirā dṛśyate no gehinī /",
    "GK21ttrkhy2u:324": " yācñabhaṅgabhayena gadgadagalaproccāritārdhākṣaraṃ",
    "GK21ttrkhy2u:325": " ko dehīti vadet svadagdhajaṭharasyārthe manasvī pumān // 76 // ]",
    "GK21ttrkhy2u:326": " tan nissvateyam anekaprakāraṃ maraṇam /",
    "GK21ttrkhy2u:327": " atha cet tad eva dhanam ātmīkaromi /",
    "GK21ttrkhy2u:328": " mayā tu tayor durātmanor upadhānīkṛtā dṛṣṭapūrvās te dīnārās",
    "GK21ttrkhy2u:329": " sthagitāḥ /",
    "GK21ttrkhy2u:330": " evaṃ ca sampradhārya gato 'haṃ tam uddeśam /",
    "GK21ttrkhy2u:331": " atha tāv anyamanaskau matvā sañjighṛkṣur aham upaśliṣṭaḥ /",
    "GK21ttrkhy2u:332": " dṣṭvā ca māṃ bṛhatsphig laguḍenātāḍayat /",
    "GK21ttrkhy2u:333": " aham api mumūrṣuḥ kathamapi nivṛttaḥ /",
    "GK21ttrkhy2u:334": " punar api cirād baddhāśas samāśvasya dīnārāntikam upaśliṣṭas",
    "GK21ttrkhy2u:335": " tena nirdayenaivaṃ śirasy abhihataḥ /",
    "GK21ttrkhy2u:336": " yenādyāpi svapnagatānām api",
    "GK21ttrkhy2u:337": " tādṛśānām udvije /",
    "GK21ttrkhy2u:338": " paśya cemaṃ tatkālakṛtaṃ śirasi me vraṇam /",
    "GK21ttrkhy2u:339": " sādhu cedam ucyate /",
    "GK21ttrkhy2u:340": " [ sarvaprāṇavināśasaṃśayakarīṃ prāpyāpadaṃ dustarāṃ",
    "GK21ttrkhy2u:341": " pratyāsannabhayo na vetti vidhuraṃ svaṃ jīvitaṃ kāṅkṣati /",
    "GK21ttrkhy2u:342": " uttīrṇas tu tato dhanārtham aparāṃ bhūyo viśaty āpadaṃ",
    "GK21ttrkhy2u:343": " prāṇānāṃ ca dhanasya sādhanadhiyām anyonyahetuḥ paṇaḥ // 77 // ]",
    "GK21ttrkhy2u:344": " so 'haṃ bahu vicintyāstāṃ dhanam etan mameti nivṛttas",
    "GK21ttrkhy2u:345": " tṛṣṇātaḥ /",
    "GK21ttrkhy2u:346": " suṣṭu cedam ucyate /",
    "GK21ttrkhy2u:347": " [ jñānaṃ cakṣur nedaṃ śīlaṃ kulaputratā na kulajanma /",
    "GK21ttrkhy2u:348": " santoṣaś ca samṛddhiḥ pāṇḍityam avāryavinivṛttiḥ // 78 //",
    "GK21ttrkhy2u:349": " sarvās sampattayas tasya santuṣṭaṃ yasya mānasam /",
    "GK21ttrkhy2u:350": " upānadgūḍhapādasya sarvā carmāvṛtaiva bhūḥ // 79 //",
    "GK21ttrkhy2u:351": " na yojanaśataṃ dūraṃ vāhyamānasya tṛṣṇayā /",
    "GK21ttrkhy2u:352": " sant.uṣṭasya karaprāpte 'py arthe bhavati nādaraḥ // 80 //",
    "GK21ttrkhy2u:353": " sarpāḥ pibanti pavanaṃ na ca durbalās te",
    "GK21ttrkhy2u:354": " parṇais tṛṇair vanagajā balino bhavanti /",
    "GK21ttrkhy2u:355": " mūlaiḥ phalair munivarāḥ kṣapayanti kālaṃ",
    "GK21ttrkhy2u:356": " santoṣa eva mahatāṃ paramā vibhūtiḥ // 81 // ]",
    "GK21ttrkhy2u:357": " tat sarvathāsādhye 'rthe pariccheda eva śreyān /",
    "GK21ttrkhy2u:358": " [ dāridryasya parā mūrtir yācñā na draviṇālpatā /",
    "GK21ttrkhy2u:359": " jaradgavadhanaś śambhus tathāpi parameśvaraḥ // 82 // ]",
    "GK21ttrkhy2u:360": " tathā ca /",
    "GK21ttrkhy2u:361": " [ ko dharmo bhūtadayā kiṃ saukhyam arogatā jantoḥ /",
    "GK21ttrkhy2u:362": " kas snehas sadbhāvaḥ kiṃ pāṇḍityaṃ paricchedaḥ // 83 //",
    "GK21ttrkhy2u:363": " santi śākāny araṇyeṣu nadyaś ca vimalodakāḥ /",
    "GK21ttrkhy2u:364": " candras sāmānyadīpo 'yaṃ vibhavaiḥ kiṃ prayojanam // 84 // ]",
    "GK21ttrkhy2u:365": " iti /",
    "GK21ttrkhy2u:366": " evam avadhāryāhaṃ svabhavanam āgato 'paśyaṃ citragrīvaṃ",
    "GK21ttrkhy2u:367": " pāśabaddham /",
    "GK21ttrkhy2u:368": " iti ca taṃ mokṣayitvānena laghupatanakenāhaṃ bhavadantikaṃ",
    "GK21ttrkhy2u:369": " prāpitaḥ /",
    "GK21ttrkhy2u:370": " [II,4 Der arme Somilaka]",
    "GK21ttrkhy2u:371": " asti / kasmiṃścid adhiṣṭhāne somilako nāma kaulikaḥ prativasati sma /",
    "GK21ttrkhy2u:372": " sa yad upārjayati /",
    "GK21ttrkhy2u:373": " tat tasya divasavyayād ṛte 'dhikatāṃ nopayāti /",
    "GK21ttrkhy2u:374": " jātanivedaś cāsau deśāntaram agamat /",
    "GK21ttrkhy2u:375": " tatra mahatā kleśena varṣatrayābhyantare dīnāraśatam arjitam /",
    "GK21ttrkhy2u:376": " svadeśaṃ ca prāyāt /",
    "GK21ttrkhy2u:377": " ardhapathe sandhyāsamaye prāpte nyagrodhapādam araṇyamadhye",
    "GK21ttrkhy2u:378": " samāsāditavān /",
    "GK21ttrkhy2u:379": " acintayac ca /",
    "GK21ttrkhy2u:380": " kva sāmprataṃ gamiṣyāmi viprakṛṣṭataraṃ grāmasyeti /",
    "GK21ttrkhy2u:381": " tad asminn eva nyagrodhapādapae ārūḍho yāminīṃ yāpayāmi /",
    "GK21ttrkhy2u:382": " ity avadhārya tathā kṛtavān /",
    "GK21ttrkhy2u:383": " ardharātre ca katañcit svapnae iva paśyati sma dvau puruṣau",
    "GK21ttrkhy2u:384": " mahāpramāṇau divyākṛtī krodhasaṃraktanayanau tasyābhyāśam",
    "GK21ttrkhy2u:385": " āyātau /",
    "GK21ttrkhy2u:386": " tayor ekenābhihitam /",
    "GK21ttrkhy2u:387": " bho vaṅkālaka /",
    "GK21ttrkhy2u:388": " evaṃ bhavān /",
    "GK21ttrkhy2u:389": " bahuśas tvaṃ mayā nivāritapūrvaḥ /",
    "GK21ttrkhy2u:390": " yathāsya somilakasya",
    "GK21ttrkhy2u:391": " pānabhojanād ṛte 'paraṃ na kiñcid dātavyam /",
    "GK21ttrkhy2u:392": " asyādya dīnāraśataṃ vartate /",
    "GK21ttrkhy2u:393": " śīghram apaharasveti /",
    "GK21ttrkhy2u:394": " athāsāv āha /",
    "GK21ttrkhy2u:395": " yathājñāpayasi / deva /",
    "GK21ttrkhy2u:396": " evaṃ karomi /",
    "GK21ttrkhy2u:397": " ity ākarṇya pratibuddho 'sau yāvat /",
    "GK21ttrkhy2u:398": " dīnāraśataṃ nāpaśyat /",
    "GK21ttrkhy2u:399": " viṣaṇṇahṛdayaś cācintayat /",
    "GK21ttrkhy2u:400": " kaṣṭaṃ bhoḥ /",
    "GK21ttrkhy2u:401": " kim etat /",
    "GK21ttrkhy2u:402": " katham iha kenāpi bhūtena vañcitaḥ /",
    "GK21ttrkhy2u:403": " tat kim adhunā gṛhaṃ gatvā kariṣye /",
    "GK21ttrkhy2u:404": " itaḥ pratinivṛtya punar vittam āsādya yāvad gacchāmi /",
    "GK21ttrkhy2u:405": " evaṃ cintayan prabhātāyāṃ rātryāṃ bhūyo 'pi nagaram āsādya",
    "GK21ttrkhy2u:406": " vittopārjanāya cittam āsthāya katipayakālena pañcāśad dīnārān",
    "GK21ttrkhy2u:407": " upārjya punas svadeśagamanāya tenaiva mārgeṇa pravartitaḥ /",
    "GK21ttrkhy2u:408": " daivacoditassan nādhikaṃ labhate /",
    "GK21ttrkhy2u:409": " nānyamārgagamanaṃ vā /",
    "GK21ttrkhy2u:410": " tatraiva nīyate /",
    "GK21ttrkhy2u:411": " yāvad astaṃ gacchati bhānau tam eva nyagrodham",
    "GK21ttrkhy2u:412": " āsāditavān /",
    "GK21ttrkhy2u:413": " acintayac ca /",
    "GK21ttrkhy2u:414": " kaṣṭhaṃ bhoḥ /",
    "GK21ttrkhy2u:415": " kim idam ārabdhaṃ daivahatakena /",
    "GK21ttrkhy2u:416": " punas sa eva nyagrodharūpī rākṣasa āpatita iti /",
    "GK21ttrkhy2u:417": " evaṃ cintayan svapnāyamānaḥ paśyati sma dvāvetau puruṣau /",
    "GK21ttrkhy2u:418": " tayor eko 'bravīt /",
    "GK21ttrkhy2u:419": " bho vaṅkāla /",
    "GK21ttrkhy2u:420": " somilakasya pañcāśad dīnārā vartante /",
    "GK21ttrkhy2u:421": " tan na yuktam /",
    "GK21ttrkhy2u:422": " tato 'sāv āha /",
    "GK21ttrkhy2u:423": " hṛtān avadhārayasveti /",
    "GK21ttrkhy2u:424": " somilakas tu pratibuddho nādrākṣīd dhṛtān iti /",
    "GK21ttrkhy2u:425": " atha jātanirvedo 'bravīt /",
    "GK21ttrkhy2u:426": " kiṃ mama j-vitena prayojanam /",
    "GK21ttrkhy2u:427": " ko 'yaṃ vṛttāntaḥ /",
    "GK21ttrkhy2u:428": " kena vā kāraṇena mama kleśārjitavittam",
    "GK21ttrkhy2u:429": " apaharatīti na vijānāmi /",
    "GK21ttrkhy2u:430": " atha prāṇāṃs tyakṣyāmīti /",
    "GK21ttrkhy2u:431": " evaṃ cintayan nirāhāras tatra eva tasthau /",
    "GK21ttrkhy2u:432": " yāvat katipayair evāhobhir",
    "GK21ttrkhy2u:433": " divyākāraṃ puruṣaṃ dṛṣṭavān /",
    "GK21ttrkhy2u:434": " tenoktaḥ /",
    "GK21ttrkhy2u:435": " bhos somilaka /",
    "GK21ttrkhy2u:436": " dhanado 'smi /",
    "GK21ttrkhy2u:437": " nābhāvyaṃ kasmaicit prayacchāmi dhanam /",
    "GK21ttrkhy2u:438": " tathā ca /",
    "GK21ttrkhy2u:439": " [ yad abhāvi na tad bhāvi bhāvi yat tad ananyathā /",
    "GK21ttrkhy2u:440": " iti cintāviṣaghno 'yam agadaḥ kiṃ na pīyate // 113 //",
    "GK21ttrkhy2u:441": " śayāna ākasmikam aśnute phalaṃ",
    "GK21ttrkhy2u:442": " kṛtaprayatno 'py aparo 'vasīdati /",
    "GK21ttrkhy2u:443": " asaṃyamān nṛtyati kevalaṃ jano",
    "GK21ttrkhy2u:444": " vidhis tu yatrecchati tatra sampadaḥ // 114 //",
    "GK21ttrkhy2u:445": " naivākṛtiḥ phalati naiva guṇā na śauryaṃ",
    "GK21ttrkhy2u:446": " vidyā na caiva na ca yatnakṛto viśeṣaḥ /",
    "GK21ttrkhy2u:447": " bhāgyāni karmaphalasañcayasañcitāni",
    "GK21ttrkhy2u:448": " kāle phalanti puruṣasya yathaiva vṛkṣāḥ // 115 //",
    "GK21ttrkhy2u:449": " kruddho 'pi kaḥ kasya karoti duḥkhaṃ",
    "GK21ttrkhy2u:450": " sukhaṃ ca kaḥ kasya karoti hṛṣṭaḥ /",
    "GK21ttrkhy2u:451": " svakarmagranthigrathitohi lokaḥ",
    "GK21ttrkhy2u:452": " kartā karotīti vṛthābhimānaḥ // 116 //",
    "GK21ttrkhy2u:453": " buddhimanto mahotsāhāḥ prājñāś śūrāḥ kulodgatāḥ /",
    "GK21ttrkhy2u:454": " pāṇipādair upetāś ca pareṣāṃ bhṛtyatāṃ gatāḥ // 117 // ]",
    "GK21ttrkhy2u:455": " kim atra paridevitena / somilaka /",
    "GK21ttrkhy2u:456": " pānabhojanād ṛte tava vittopārjanaṃ na kiñcid asti /",
    "GK21ttrkhy2u:457": " [ vahanti śivikām anye santy anye śivikāṃ gatāḥ /",
    "GK21ttrkhy2u:458": " akāraṇaṃ hi vaktṛtvaṃ vyutthānaṃ kevalaṃ jarā // 118 //",
    "GK21ttrkhy2u:459": " na mantrabalavīryeṇa prajñayā pauruṣeṇa vā /",
    "GK21ttrkhy2u:460": " avaśyaṃ labhate jantur atra kā paridevanā // 119 //",
    "GK21ttrkhy2u:461": " labdhavyāny eva labhate gantavyāny eva gacchati /",
    "GK21ttrkhy2u:462": " prāptavyāny eva cāpnoti duḥkhāni ca sukhāni ca // 120 //",
    "GK21ttrkhy2u:463": " aprārthitāni duḥkhāni yathaivāyānti dehinām /",
    "GK21ttrkhy2u:464": " sukhāny api tathā manye daivam atrātiricyate // 121 //",
    "GK21ttrkhy2u:465": " tat ko viśeṣayati kena kṛto viśiṣṭaḥ",
    "GK21ttrkhy2u:466": " ko vā dhanais saha vijāyati ko daridraḥ /",
    "GK21ttrkhy2u:467": " bhāgyāni ṣaṭpada iva sthiracañcalāni",
    "GK21ttrkhy2u:468": " nityaṃ manuṣyakusumeṣu paribhramanti // 122 // ]",
    "GK21ttrkhy2u:469": " tathāpi daivapuruṣayogād arthotpattiḥ /",
    "GK21ttrkhy2u:470": " puruṣaś carati / daivaṃ",
    "GK21ttrkhy2u:471": " phalatīti /",
    "GK21ttrkhy2u:472": " atrodyogapareṇāhaṃ bhavatā dṛṣṭaḥ /",
    "GK21ttrkhy2u:473": " amoghadarśano 'smi /",
    "GK21ttrkhy2u:474": " kiṃ nu te karavai /",
    "GK21ttrkhy2u:475": " asau vijñāpitavān /",
    "GK21ttrkhy2u:476": " dhanaṃ me dehīti /",
    "GK21ttrkhy2u:477": " dhanado vihasyābravīt /",
    "GK21ttrkhy2u:478": " mūḍha / kiṃ nv anena kriyate /",
    "GK21ttrkhy2u:479": " upabhogo 'tra kāraṇam /",
    "GK21ttrkhy2u:480": " gaccha / asminn evādhiṣṭhāne dvau vaṇijakau paśya /",
    "GK21ttrkhy2u:481": " eko dhanī / aparo bhogavān /",
    "GK21ttrkhy2u:482": " tau dṛṣṭvā yādṛk tayor abhivāñchasīti /",
    "GK21ttrkhy2u:483": " tādṛg bhaviṣyasi /",
    "GK21ttrkhy2u:484": " ity uktvāntarhitaḥ /",
    "GK21ttrkhy2u:485": " somilako 'pi prabhāte tan nagaraṃ upaviśya sārthavāhaṃ",
    "GK21ttrkhy2u:486": " dhanaguptam āsasāda /",
    "GK21ttrkhy2u:487": " tatrāsau nirbhartsyamāno 'pi kathamapi gṛhe praviśyālindake",
    "GK21ttrkhy2u:488": " nipatyāvasthitaḥ /",
    "GK21ttrkhy2u:489": " so 'pi vaṇik sandhyām ativāhya niśāmukhe kiñcitmātram aśanam",
    "GK21ttrkhy2u:490": " akarot /",
    "GK21ttrkhy2u:491": " somilake 'pi kiñcitmātram aśanam adāpayat /",
    "GK21ttrkhy2u:492": " athāsau kaulikaḥ kuśān āstīrya bhūmau nipatya supto 'paśyat tāv eva",
    "GK21ttrkhy2u:493": " dvau puruṣau /",
    "GK21ttrkhy2u:494": " tayor eko 'bravīt /",
    "GK21ttrkhy2u:495": " bho vaṅkāla /",
    "GK21ttrkhy2u:496": " dhanaguptenādya kaulikasyāśanaṃ dāpayatā",
    "GK21ttrkhy2u:497": " dviguṇavyayenātmā niyojita iti /",
    "GK21ttrkhy2u:498": " sarvasya nipuṇaṃ gaṇayāmi /",
    "GK21ttrkhy2u:499": " nāsya sthāpanād ṛte dāne bhojane vā kiñcid vihitam /",
    "GK21ttrkhy2u:500": " tad ahaṃ prātas samīkaromīti /",
    "GK21ttrkhy2u:501": " evaṃ śrutvā pratibuddhaḥ /",
    "GK21ttrkhy2u:502": " dhanagupto 'pi prātar viṣūcikayā mahānatyayaṃ gataḥ /",
    "GK21ttrkhy2u:503": " svedoṣṇavāripānādinā ca parikliṣyopoṣitaḥ /",
    "GK21ttrkhy2u:504": " tatas sa kaulikaḥ prabhāte daivacoditoacintayat /",
    "GK21ttrkhy2u:505": " īdṛśena dhanena kiṃ kāraṇam /",
    "GK21ttrkhy2u:506": " prakṛtir dustyajeti /",
    "GK21ttrkhy2u:507": " tato dvitīyaṃ taṃ vyayaśīlaṃ bhogavarmāṇam uddiśya somilako",
    "GK21ttrkhy2u:508": " gataḥ /",
    "GK21ttrkhy2u:509": " tenāsau mahatā bhojanapānādinā satkṛtas somilakas tathaiva mahati",
    "GK21ttrkhy2u:510": " śayane sopacāre svāstīrṇe niśāyāṃ supto 'paśyat tāv eva",
    "GK21ttrkhy2u:511": " puruṣau /",
    "GK21ttrkhy2u:512": " tayor eko 'bravīt /",
    "GK21ttrkhy2u:513": " bhadra vaṅkāla /",
    "GK21ttrkhy2u:514": " śobhanam anuṣṭhitaṃ bhogavarmaṇā prāhuṇakaṃ",
    "GK21ttrkhy2u:515": " somilakaṃ sammānayatā /",
    "GK21ttrkhy2u:516": " tadbhūyo 'pi pravardhamānam arthaṃ vyayopabhoge 'sya dātavyam /",
    "GK21ttrkhy2u:517": " sa cāha /",
    "GK21ttrkhy2u:518": " evaṃ kriyate /",
    "GK21ttrkhy2u:519": " pratibuddhas somilako 'cintayat /",
    "GK21ttrkhy2u:520": " bhogā īdṛśo me bhavantu /",
    "GK21ttrkhy2u:521": " kiṃ dhanena nāmamātreṇa kriyataeiti /",
    "GK21ttrkhy2u:522": " tathā ca samarthitavān /",
    "GK21ttrkhy2u:523": " II.5 [Citrāṅgas Erzählung]",
    "GK21ttrkhy2u:524": " asti / ahaṃ kadācid yamunākacche śāligrāmamadhye",
    "GK21ttrkhy2u:525": " priyakamṛgyām utpannaḥ /",
    "GK21ttrkhy2u:526": " vayaṃ ṣaḍjātayaḥ /",
    "GK21ttrkhy2u:527": " tathā ca /",
    "GK21ttrkhy2u:528": " camūraḥ kadalī kandalī priyaka eṇaka ete mṛgayonayas stutāḥ pañca",
    "GK21ttrkhy2u:529": " eva /",
    "GK21ttrkhy2u:530": " mātṛdugdhaprasādena dve gatī jānanti /",
    "GK21ttrkhy2u:531": " ūrdhvā / āñjasī ceti /",
    "GK21ttrkhy2u:532": " ete na lubdhakaiḥ prāpyante /",
    "GK21ttrkhy2u:533": " priyakajātīyo 'haṃ manuṣyapriyaś cireṇākṣiṇī nimīlayāmi /",
    "GK21ttrkhy2u:534": " tathā sati me mātā yadā gatā /",
    "GK21ttrkhy2u:535": " tadāhaṃ lubdhakaiḥ potaka eva gṛhitaḥ /",
    "GK21ttrkhy2u:536": " strīkṣīreṇa vivardhitoyāvat tadgṛhe nivasāmi /",
    "GK21ttrkhy2u:537": " tāvan me mātā",
    "GK21ttrkhy2u:538": " svayūthyaiś carati /",
    "GK21ttrkhy2u:539": " tayābhihitam /",
    "GK21ttrkhy2u:540": " aho daivam /",
    "GK21ttrkhy2u:541": " aham aputravatī kva me putra iti /",
    "GK21ttrkhy2u:542": " evaṃ mayākarṇyāvadhāritam /",
    "GK21ttrkhy2u:543": " kiṃ me lubdhakaiḥ /",
    "GK21ttrkhy2u:544": " nijakṛtrimayos sahāyayor nijas sahāyo garīyān iti /",
    "GK21ttrkhy2u:545": " tato lubdhakagṛhāt svairaṃ gata āsam /",
    "GK21ttrkhy2u:546": " atha lubdhakasakāśād āgata iti bhayacakitadṛśaṃ mātaraṃ",
    "GK21ttrkhy2u:547": " prāptaḥ /",
    "GK21ttrkhy2u:548": " tayāham ānanditaḥ /",
    "GK21ttrkhy2u:549": " kim etad āścaryam iti pṛṣṭaḥ /",
    "GK21ttrkhy2u:550": " stanyakṣīreṇa vivardhitaḥ /",
    "GK21ttrkhy2u:551": " tenātimātram ahaṃ ṣaṇmāsajātaśiśus svayūthyam adhyagataḥ /",
    "GK21ttrkhy2u:552": " abhyadhikajavatvād gacchan mṛgān āgataḥ pratipālayāmi /",
    "GK21ttrkhy2u:553": " asmākaṃ dve gatī /",
    "GK21ttrkhy2u:554": " ūrdhvā / āñjasī ca /",
    "GK21ttrkhy2u:555": " tayor mātṛkapayovirahād aham āñjasīṃ vedmi / nordhvam /",
    "GK21ttrkhy2u:556": " atha kadācin mṛgāṃś caramāṇān nānupaśyāmi /",
    "GK21ttrkhy2u:557": " āvignahṛdayaś ca kva te gatā iti vilokitavān /",
    "GK21ttrkhy2u:558": " paśyāmi tān ūrdhvagatyabhijñatayā jālaṃ vilaṅghyāgrato gatān /",
    "GK21ttrkhy2u:559": " ahaṃ tv anabhijñas strīkṣīradoṣāt /",
    "GK21ttrkhy2u:560": " tathā ca /",
    "GK21ttrkhy2u:561": " kāryakāle tu samprāpte nāvajñeyaṃ trayaṃ sadā /",
    "GK21ttrkhy2u:562": " bījam auṣadham āhāro yathā lābhas tathākrayaḥ // 149 //",
    "GK21ttrkhy2u:563": " ahaṃ tena",
    "GK21ttrkhy2u:564": " kṣīrākhyenauṣadhenordhvagatyanabhijñatayāñjasyā gatyā",
    "GK21ttrkhy2u:565": " niṣpatitojālenākulīkṛtaḥ /",
    "GK21ttrkhy2u:566": " tataś ca vyādhair durātmabhir jīvagrāhaṃ gṛhītvā krīḍārthaṃ",
    "GK21ttrkhy2u:567": " rājaputrāyopanītaḥ /",
    "GK21ttrkhy2u:568": " so 'pi māṃ dṛṣṭvātīva parituṣṭo vyādhān prādeśikena",
    "GK21ttrkhy2u:569": " sammānitavān / māṃ",
    "GK21ttrkhy2u:570": " cādareṇāṅgodvartanasnānabhojanadhūpālaṅkāravāsoviṣe.",
    "GK21ttrkhy2u:571": " sair bhojanaprakāraiś cāsambhāvyais snigdhadravapeśalais",
    "GK21ttrkhy2u:572": " sakhaṇḍaguḍadāḍimacāturjātakavimiśrair anyaiś ca bhojyair",
    "GK21ttrkhy2u:573": " atarpayat /",
    "GK21ttrkhy2u:574": " athāntaḥpurikājanasya rājakumārāṇāṃ ca hastād dhastaṃ ca",
    "GK21ttrkhy2u:575": " kautukaparatayā grīvānayanakaracaraṇakarṇāvakarṣaṇaiḥ",
    "GK21ttrkhy2u:576": " parasparerṣyābhī rājāṅganābhis sammānaparamparatayā kleśito",
    "GK21ttrkhy2u:577": " aham /",
    "GK21ttrkhy2u:578": " cintitaṃ ca mayā /",
    "GK21ttrkhy2u:579": " kiṃ suvarṇena śrotrabādhākareṇa /",
    "GK21ttrkhy2u:580": " hā kaṣṭam /",
    "GK21ttrkhy2u:581": " kadā tad vanaṃ prāpsyāmīti /",
    "GK21ttrkhy2u:582": " nivṛttakautukānāṃ ca kadācid vivikte vartamāne",
    "GK21ttrkhy2u:583": " rājaputraśayanādhastān mayā prāvṛṭsamaye",
    "GK21ttrkhy2u:584": " meghaśabdaśravaṇotkaṇṭhitahṛdayena svayūthacyutena",
    "GK21ttrkhy2u:585": " svayūthyān anusmṛtyābhihitam /",
    "GK21ttrkhy2u:586": " vātavṛṣṭyavadhūtasya mṛgayūthasya dhāvataḥ /",
    "GK21ttrkhy2u:587": " pṛṣṭhato yad gamiṣyāmi kadā tan me bhaviṣyati // 150 //",
    "GK21ttrkhy2u:588": " evam uccārayato rājaputreṇa bālabhāvād abhāvitacittenaitāvac",
    "GK21ttrkhy2u:589": " chrutvā santrastena dvāsstho 'bhihitaḥ /",
    "GK21ttrkhy2u:590": " kenedam abhihitam iti /",
    "GK21ttrkhy2u:591": " santāpitahṛdayas samantād avalokayan mām apaśyat /",
    "GK21ttrkhy2u:592": " ahaṃ ca lubdhakair mānuṣīṃ vācaṃ śikṣita āsam /",
    "GK21ttrkhy2u:593": " dṛṣṭvā ca māṃ mānuṣeṇevānena mṛgenābhihitam /",
    "GK21ttrkhy2u:594": " vinaṣṭo 'smīti",
    "GK21ttrkhy2u:595": " matvā paramāvegaṃ gataḥ /",
    "GK21ttrkhy2u:596": " atha kathañcid viskhalitavāg asau bahir niścakrāma /",
    "GK21ttrkhy2u:597": " paramasattvādhiṣṭhita iva mahad asvāsthyam āpede /",
    "GK21ttrkhy2u:598": " tatas sarvābhiṣagbhūtatantrikān mahatyā arthamātrayā jvaraparītaḥ",
    "GK21ttrkhy2u:599": " prārthitavān /",
    "GK21ttrkhy2u:600": " evaṃ cābravīt /",
    "GK21ttrkhy2u:601": " yo mamaitāṃ rujam apanayati /",
    "GK21ttrkhy2u:602": " tasyāham akṛśāṃ pūjāṃ",
    "GK21ttrkhy2u:603": " kariṣyāmīti /",
    "GK21ttrkhy2u:604": " aham api tatrāsamīkṣitakāriṇā janena laguḍeṣṭakādibhir",
    "GK21ttrkhy2u:605": " druhyamāṇaḥ kenāpi sādhunāvacchannaḥ /",
    "GK21ttrkhy2u:606": " kim anena kṛtam iti /",
    "GK21ttrkhy2u:607": " atha mamāyuśśeṣatayā tenāryeṇa sarvalakṣaṇavidā vijñāpito",
    "GK21ttrkhy2u:608": " rājaputraḥ /",
    "GK21ttrkhy2u:609": " avimarśapareṇa lokenemām avasthāṃ prāpitastvam /",
    "GK21ttrkhy2u:610": " punar api tenāryeṇokto yathā /",
    "GK21ttrkhy2u:611": " priyako nāmaiṣa mṛgo mānuṣīṃ vācaṃ jānāti /",
    "GK21ttrkhy2u:612": " naiṣa mānuṣaḥ /",
    "GK21ttrkhy2u:613": " bhadra / anena prāvṛṭkālameghaśabdapratibodhitacittena",
    "GK21ttrkhy2u:614": " svayūthyānusmaraṇautsukyād abhihitam /",
    "GK21ttrkhy2u:615": " vātavṛsṭyavadhūtasyeti /",
    "GK21ttrkhy2u:616": " kim atra citram /",
    "GK21ttrkhy2u:617": " prāyeṇa pakṣiṇaḥ paśavaś ca bhayāhāramaithunamātravedino",
    "GK21ttrkhy2u:618": " bhavanti / ity adhigatam eva devena /",
    "GK21ttrkhy2u:619": " ato 'yam amānuṣaḥ /",
    "GK21ttrkhy2u:620": " tathā ca /",
    "GK21ttrkhy2u:621": " [ yādṛśais sannivasate yādṛśāṃś copasevate /",
    "GK21ttrkhy2u:622": " yādṛg icchec ca bhavituṃ tādṛg bhavati pūruṣaḥ // 151 //",
    "GK21ttrkhy2u:623": " hīyate hi naras tāta hīnais saha samāgamāt /",
    "GK21ttrkhy2u:624": " samaiś ca samatām eti viśiṣṭaiś ca viśiṣṭatām // 152 // ]",
    "GK21ttrkhy2u:625": " tat / deva / manuṣyasamparkāt priyakajātivaśāc ca mānuṣīṃ vācaṃ",
    "GK21ttrkhy2u:626": " dadātīti sammānitaḥ /",
    "GK21ttrkhy2u:627": " tathā ca /",
    "GK21ttrkhy2u:628": " [ yathodayagirer dravyaṃ sannikarṣeṇa dīpyate / // 153 // ]",
    "GK21ttrkhy2u:629": " iti /",
    "GK21ttrkhy2u:630": " tatra kim asambaddhaṃ jvarakāraṇam /",
    "GK21ttrkhy2u:631": " api ca /",
    "GK21ttrkhy2u:632": " [ mantrāṇāṃ parato nāsti bījam uccaraṇaṃ tathā /",
    "GK21ttrkhy2u:633": " asambaddhapralāpā na kāryaṃ sādhayituṃ kṣamāh // 154 // ]",
    "GK21ttrkhy2u:634": " tathā ca /",
    "GK21ttrkhy2u:635": " [ śaṅkhaḥ kadalyāṃ kadalī ca bheryāṃ",
    "GK21ttrkhy2u:636": " tasyāṃ ca bheryāṃ sumahad vimānam /",
    "GK21ttrkhy2u:637": " tacchaṅkhabherīkadalīvimānam",
    "GK21ttrkhy2u:638": " unmattaśaṅkāpratimaṃ babhūva // 155 // ]",
    "GK21ttrkhy2u:639": " tat kva śaṅkaḥ /",
    "GK21ttrkhy2u:640": " kva kadalī /",
    "GK21ttrkhy2u:641": " kva bherī /",
    "GK21ttrkhy2u:642": " kva vimānam iti /",
    "GK21ttrkhy2u:643": " tadvidham idam asambaddhatayā tvayy āgatam /",
    "GK21ttrkhy2u:644": " tac ca śrutvāpagatavikāro rājaputraḥ pūrvaprakṛtim āpannaḥ /",
    "GK21ttrkhy2u:645": " vicārya tasyāryasya prajñāvibhavaṃ tato mahatīṃ pūjāṃ kṛtvā",
    "GK21ttrkhy2u:646": " mantrisamīpavartī mantritve kṛtaḥ /",
    "GK21ttrkhy2u:647": " māṃ cāpanīyābhyajya prabhūtenāmbhasā prakṣālitaśarīraṃ",
    "GK21ttrkhy2u:648": " kṛtvārakṣipuruṣādhiṣṭhitaṃ tatraiva vane pratimuktavān /",
    "GK21ttrkhy2u:649": " tat kiṃ bahunā /",
    "GK21ttrkhy2u:650": " anubhūtabandhano 'py ahaṃ niyativaśāt punar",
    "GK21ttrkhy2u:651": " baddha iti /"
}