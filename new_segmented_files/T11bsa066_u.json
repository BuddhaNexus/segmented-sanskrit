{
    "T11bsa066_u:0": " Haribhadrasūrikṛtā Nyāyapraveśapravṛttiḥ /",
    "T11bsa066_u:1": " śrīsarvajñāya namaḥ //",
    "T11bsa066_u:2": " samyagjñānasya vaktāraṃ praṇipatya jineśvaram /",
    "T11bsa066_u:3": " nyāyapraveśakavyākhyāṃ sphuṭārthāṃ racayāmyaham //",
    "T11bsa066_u:4": " racitāmapi satprajñairvistareṇa samāsataḥ /",
    "T11bsa066_u:5": " asatprajño 'pi saṃkṣiptaruciḥ sattvānukampayā //",
    "T11bsa066_u:6": " tatra ca-",
    "T11bsa066_u:7": " sādhanaṃ dūṣaṇaṃ caiva sābhāsaṃ parasaṃvide /",
    "T11bsa066_u:8": " pratyakṣamanumānaṃ ca sābhāsaṃ tvātmasaṃvide //",
    "T11bsa066_u:9": " ityādāveva ślokaḥ /",
    "T11bsa066_u:10": " āhāsya kimādāvupanyāsa iti /",
    "T11bsa066_u:11": " ucyate /",
    "T11bsa066_u:12": " iha prekṣāpūrvakāriṇaḥ prayojanādiśūnye na kvacitpravartanta ityato 'dhikṛtaśāstrasya prayojanādipradarśanena prekṣāvatāṃ pravṛttyarthamiti",
    "T11bsa066_u:13": " śāstrārthakathanakālopasthitaparasaṃbhāvyamānānupanyāsahetunirākaraṇārthaṃ ca nyāyapraveśakākhyaṃ",
    "T11bsa066_u:14": " śāstramārabhyate ityukte saṃbhavatyevaṃvādī paraḥ- nārabdhavyamidaṃ prayojanarahitatvāt unmattakavākyavat /",
    "T11bsa066_u:15": " tathā nirabhidheyatvāt kākadantaparīkṣāvat /",
    "T11bsa066_u:16": " tathā asaṃbaddhatvāt daśa dāḍimāni ṣaḍapūpāḥ kuṇḍamajājinaṃ palalapiṇḍaṃ sara kīṭiketyādivākyavat /",
    "T11bsa066_u:17": " tadamīṣāṃ hetūnāmasiddhatodbhāvayiṣayā prayojanādipratipādanārthamādau ślokopanyāsa /",
    "T11bsa066_u:18": " ayaṃ cābhidheyaprayojane eva darśayati sākṣāt saṃbandhaṃ tu sāmarthyena /",
    "T11bsa066_u:19": " yathā caitadevaṃ tathā sukhapratipattyarthamevameva leśato vyākhyāya darśayiṣyāmaḥ //",
    "T11bsa066_u:20": " vyākhyā ca padavākyasaṃgateti / uktaṃ ca-",
    "T11bsa066_u:21": " śāsraprakaraṇādīnāṃ yathārthāvagamaḥ kutaḥ /",
    "T11bsa066_u:22": " vyākhyāṃ vihāya tattvajñaiḥ sā coktā padavākyayoḥ //",
    "T11bsa066_u:23": " tatrāpi padasamudāyātmakatvādvākyasyādau padārthagamanikā nyāyyā /",
    "T11bsa066_u:24": " sā ca padavibhāgapūrvetyataḥ padavibhāgaḥ /",
    "T11bsa066_u:25": " sādhanam dūṣaṇam ca eva sābhāsam parasaṃvide pratyakṣam anumānam ca sābhāsam tu ātmasaṃvide iti padāni //",
    "T11bsa066_u:26": " adhunā padārtha ucyate /",
    "T11bsa066_u:27": " sādhyate aneneti siddhirvā sādhayatīti vā sādhanam /",
    "T11bsa066_u:28": " tacca pakṣādivacanajātam /",
    "T11bsa066_u:29": " vakṣyati ca /",
    "T11bsa066_u:30": " pakṣādivacanāni sādhanam /",
    "T11bsa066_u:31": " viṣayaścāsya dharmaviśiṣṭo dharmī /",
    "T11bsa066_u:32": " tathā dūṣyate 'nena dūṣayatīti vā dūṣaṇam /",
    "T11bsa066_u:33": " tacca sādhanadoṣodbhāvanaṃ vacanajātameva /",
    "T11bsa066_u:34": " vakṣyati ca sādhanadoṣodbhāvanāni dūṣaṇāni /",
    "T11bsa066_u:35": " viṣayaścāsya sādhanābhāsaḥ na samyaksādhanam /",
    "T11bsa066_u:36": " tasya duṣayitumaśakyatvāt /",
    "T11bsa066_u:37": " nanu vakṣyati sādhanadoṣodbhāvanāni dūṣaṇānīti tadetatkatham / ucyate /",
    "T11bsa066_u:38": " sādhanābhāsa eva kiṃcitsāmyena sādhanopacārādadoṣaḥ ityetacca tatraiva nirloṭhayiṣyāmaḥ /",
    "T11bsa066_u:39": " caśabdaḥ samuccaye /",
    "T11bsa066_u:40": " evakāro 'vadhāraṇe /",
    "T11bsa066_u:41": " sa cānyayogavyavacchedārtha ityetaddarśayiṣyāmaḥ /",
    "T11bsa066_u:42": " tathā ābhāsanamābhāsaḥ /",
    "T11bsa066_u:43": " saha ābhāsena vartate sābhāsam /",
    "T11bsa066_u:44": " sābhāsaśabdaḥ pratyekamabhisaṃbadhyate /",
    "T11bsa066_u:45": " sādhanaṃ sābhāsaṃ dūṣaṇaṃ sābhāsam /",
    "T11bsa066_u:46": " tatra sādhanābhāsaṃ pakṣābhāsādi /",
    "T11bsa066_u:47": " vakṣyati ca /",
    "T11bsa066_u:48": " sādhayitumiṣṭo 'pi pratyakṣādiviruddhaḥ pakṣābhāsa ityādi /",
    "T11bsa066_u:49": " dūṣaṇābhāsaṃ cābhūtasādhanadoṣodbhāvanāni /",
    "T11bsa066_u:50": " vakṣyati ca abhūtasādhanadoṣodbhāvanāni dūṣaṇābhāsānīti //",
    "T11bsa066_u:51": " parasaṃvide ityatra pare prāśnikāḥ saṃvedanaṃ saṃvid avabodha ityarthaḥ /",
    "T11bsa066_u:52": " pareṣāṃ saṃvit parasaṃvit tasyai parasaṃvide parāvabodhāya /",
    "T11bsa066_u:53": " iyaṃ tādarthye caturthī /",
    "T11bsa066_u:54": " yathā yūpāya dāruḥ /",
    "T11bsa066_u:55": " iti padārthaḥ //",
    "T11bsa066_u:56": " vākyarthastvayam /",
    "T11bsa066_u:57": " sādhanadūṣaṇe eva sābhāse parasaṃvide parāvabodhāya na pratyakṣānumāne /",
    "T11bsa066_u:58": " parasaṃvitphalatvāttayoḥ /",
    "T11bsa066_u:59": " yathā pārtha eva dhanurdharaḥ pārthe dhanurdhārayati sati ko 'nyo dhanurdhārayati iti //",
    "T11bsa066_u:60": " pratyakṣam ityatra akṣamindriyaṃ tataśca pratigatamakṣaṃ pratyakṣaṃ kāryatvenendriyaṃ prati gatamityarthaḥ /",
    "T11bsa066_u:61": " idaṃ ca vakṣyati pratyakṣaṃ kalpanāpoḍham ityādi /",
    "T11bsa066_u:62": " tathā mīyate aneneti mānaṃ paricchedyata ityarthaḥ /",
    "T11bsa066_u:63": " anuśabdaḥ paścādarthe /",
    "T11bsa066_u:64": " paścānmānaṃ anumānam /",
    "T11bsa066_u:65": " pakṣadharmagrahaṇasaṃbandhasmaraṇapūrvakamityarthaḥ /",
    "T11bsa066_u:66": " vakṣyati ca trirūpālliṅgālliṅgini jñānamanumānam /",
    "T11bsa066_u:67": " caśabdaḥ pūrvavat /",
    "T11bsa066_u:68": " sābhāsam ityādi /",
    "T11bsa066_u:69": " vakṣyati ca kalpanājñānamarthāntare pratyakṣābhāsam ityādi /",
    "T11bsa066_u:70": " tathā hetvābhāsapūrvakaṃ jñānamanumānābhāsam ityādi ca /",
    "T11bsa066_u:71": " tu śabdastvevakārārthaḥ /",
    "T11bsa066_u:72": " sa cāvadhāraṇa iti darśayiṣyāmaḥ //",
    "T11bsa066_u:73": " ātmasaṃvide iti /",
    "T11bsa066_u:74": " atatītyātmā jīvaḥ /",
    "T11bsa066_u:75": " saṃvedanaṃ saṃvit /",
    "T11bsa066_u:76": " ātmanaḥ saṃvit ātmasaṃvit /",
    "T11bsa066_u:77": " tasyai ātmasaṃvide ātmāvabodhāya /",
    "T11bsa066_u:78": " ātmā ceha cittacaittasaṃtānarūpaḥ parigṛhyate na tu paraparikalpito nittyatvādidharmā /",
    "T11bsa066_u:79": " tatpratipādakapramāṇābhāvāt /",
    "T11bsa066_u:80": " iti padārthaḥ //",
    "T11bsa066_u:81": " vākyārthastvayam /",
    "T11bsa066_u:82": " pratyakṣānumāne eva sābhāse ātmasaṃvide ātmāvabodhāya na sādhanadūṣaṇe ātmasaṃvitphalatvāt tayoḥ /",
    "T11bsa066_u:83": " āha nanu sādhanamapi vastuto 'numānameva tataścānumānamityādyukte sādhanābhidhānaṃ na yujyate asminvā prāgukte anumānābhidhānamiti /",
    "T11bsa066_u:84": " naiṣa doṣaḥ /",
    "T11bsa066_u:85": " svārthaparārthabhedanābhidhānāt /",
    "T11bsa066_u:86": " tatra sādhanaṃ parārthamanumānamidaṃ punaḥ svārtham /",
    "T11bsa066_u:87": " aparastvāha /",
    "T11bsa066_u:88": " ādau sādhanadūṣaṇābhidhānamayuktaṃ pratyakṣānumānapuraḥsarattvāttatprayogasya /",
    "T11bsa066_u:89": " ucyate /",
    "T11bsa066_u:90": " satyapi tatpuraḥsaratve śāstrārambhasya parasaṃvitpradhānatvātsādhanadūṣaṇayorapi tatphalatvātpratyāsatterādāvupanyāsaḥ /",
    "T11bsa066_u:91": " parārthanibandhanaḥ svārtha iti nyāyapradarśanārthamanye //",
    "T11bsa066_u:92": " kṛtaṃ prasaṅgena /",
    "T11bsa066_u:93": " prakṛtaṃ prastumaḥ //",
    "T11bsa066_u:94": " iha ca sādhanādayo 'ṣṭau padārthāḥ abhidheyatayā uktāḥ /",
    "T11bsa066_u:95": " parasaṃvittyātmasaṃvittyoratra prayojanatvena saṃbandhaśca sāmarthyagamya eva /",
    "T11bsa066_u:96": " sa ca kāryakāraṇalakṣaṇaḥ /",
    "T11bsa066_u:97": " kāraṇaṃ vacanarūpāpannaprakaraṇameva /",
    "T11bsa066_u:98": " kāryaṃ tu prakaraṇārthaparijñānam /",
    "T11bsa066_u:99": " tathāhīdamasya kāryamiti saṃbandhalakṣaṇā ṣaṣṭhī /",
    "T11bsa066_u:100": " āha- yadyevaṃ parasaṃvittyātmasaṃvittyoḥ prakaraṇārthaparijñānena vyavahitatvādaprayojanatvamiti / na /",
    "T11bsa066_u:101": " vyavahitasyaiva vivakṣitatvāt /",
    "T11bsa066_u:102": " kimarthaṃ vyavahitameva vivakṣitamiti /",
    "T11bsa066_u:103": " ucyate /",
    "T11bsa066_u:104": " uttarottaraprayojanānāṃ prādhānyakhyāpanārtham /",
    "T11bsa066_u:105": " tathā cehānuttaraprayojanaṃ paramagatiprāptireva /",
    "T11bsa066_u:106": " tathā coktam /",
    "T11bsa066_u:107": " samyaṅnyāyaparijñānāddheyopādeyavedinaḥ /",
    "T11bsa066_u:108": " upādeyamupādāya gacchanti paramāṃ gatim //",
    "T11bsa066_u:109": " āha- yadyevamihānuttaramevedaṃ kasmānnopanyastamiti /",
    "T11bsa066_u:110": " ucyate /",
    "T11bsa066_u:111": " avyutpannaṃ vineyagaṇamadhikṛtya tatprathamatayaiva tasyāprayojakatvāt //",
    "T11bsa066_u:112": " aparastvāha /",
    "T11bsa066_u:113": " idamiha śrotaṇāṃ prayojanamuktaṃ kartustarhi kiṃ prayojanamiti vācyam /",
    "T11bsa066_u:114": " ucyate /",
    "T11bsa066_u:115": " tasyāpyanantaraparabhedabhinnamidameva /",
    "T11bsa066_u:116": " anantaraṃ tāvatsattvānugrahaḥ /",
    "T11bsa066_u:117": " paraṃparaṃ tu paramagatiprāptireva /",
    "T11bsa066_u:118": " tathā coktam /",
    "T11bsa066_u:119": " samyaṅnyāyopadeśena yaḥ sattvānāmanugraham /",
    "T11bsa066_u:120": " karoti nyāyabāhyānāṃ sa prāpnotyacirācchivam //",
    "T11bsa066_u:121": " alaṃ vistareṇa //",
    "T11bsa066_u:122": " iti śāstrasaṃgrahaḥ /",
    "T11bsa066_u:123": " itiśabdaḥ parisamāptivācakaḥ /",
    "T11bsa066_u:124": " etāvāneva /",
    "T11bsa066_u:125": " śiṣyate 'nena tattvamiti śāstramadhikṛtameva; arya(rthya)",
    "T11bsa066_u:126": " ta ityarthaḥ /",
    "T11bsa066_u:127": " śāstrasyārthaḥ śāstrārthaḥ /",
    "T11bsa066_u:128": " tasya sagrahaḥ śāstrārthasaṃgrahaḥ /",
    "T11bsa066_u:129": " saṃgrahaṇaṃ saṃgrahaḥ /",
    "T11bsa066_u:130": " etāvānevādhikṛtaśāstrārthasaṃkṣepa ityarthaḥ /",
    "T11bsa066_u:131": " śāstrato cāsyālpagranthasyāpi viśvavyāpakanyāyānuśāsanāditi vṛddhavādaḥ //",
    "T11bsa066_u:132": " tatra yathoddeśastathā nirdeśa iti kṛtvā sādhanasvarūpāvadhāraṇāyāha //",
    "T11bsa066_u:133": " tatra pakṣādivacanāni sādhanam /",
    "T11bsa066_u:134": " tatraśabdo nirdhāraṇārthaḥ /",
    "T11bsa066_u:135": " tatra teṣu sādhanādiṣu sādhanaṃ tāvannirdhāryate iti /",
    "T11bsa066_u:136": " nirdhāraṇaṃ ca jātiguṇakriyānimittamiti /",
    "T11bsa066_u:137": " atra guṇanimittaṃ sādhanatvena guṇena nirdhāryate iti /",
    "T11bsa066_u:138": " gomaṇḍalādiva gauḥ kṣīrasaṃpannatvena guṇena //",
    "T11bsa066_u:139": " pacyate iti pakṣaḥ /",
    "T11bsa066_u:140": " paca vyaktīkaraṇe /",
    "T11bsa066_u:141": " pacyate vyaktīkriyate yo 'rthaḥ sa pakṣaḥ /",
    "T11bsa066_u:142": " sādhya ityarthaḥ /",
    "T11bsa066_u:143": " sa ca dharmaviśiṣṭo dharmī /",
    "T11bsa066_u:144": " pakṣa ādiryeṣāṃ te pakṣādayaḥ /",
    "T11bsa066_u:145": " ayaṃ bahubrīhiḥ samāsaḥ /",
    "T11bsa066_u:146": " ayaṃ ca tadguṇasaṃvijñānaśca bhavati /",
    "T11bsa066_u:147": " tatra tadguṇasaṃvijñāno yathā lambakarṇa ityādi /",
    "T11bsa066_u:148": " lambau karṇau yasyāsau lambakarṇaḥ /",
    "T11bsa066_u:149": " lambakarṇatvaṃ ca tasyaiva guṇa ityarthaḥ /",
    "T11bsa066_u:150": " atadguṇasaṃvijñāno yathā parvatādikaṃ kṣetramityādi /",
    "T11bsa066_u:151": " parvata ādiryasya tatparvatādikaṃ kṣetram /",
    "T11bsa066_u:152": " na parvataḥ kṣetraguṇaḥ /",
    "T11bsa066_u:153": " kiṃ tarhi /",
    "T11bsa066_u:154": " upalakṣaṇamātramiti bhāvanā /",
    "T11bsa066_u:155": " ayamiha tadguṇasaṃvijñāno bahuvrīhirveditavyaḥ /",
    "T11bsa066_u:156": " yathā parvatādikaṃ kṣetraṃ nadyādikaṃ vanamiti /",
    "T11bsa066_u:157": " na punaryathā lambakarṇaḥ brāhmaṇādayo varṇā iti /",
    "T11bsa066_u:158": " pakṣādivacanāni sādhanamityādiśabda upalakṣaṇārthaḥ /",
    "T11bsa066_u:159": " asya cāyamarthaḥ /",
    "T11bsa066_u:160": " ādīyate 'smādityādiḥ yathā parvatādikaṃ kṣetramityādau /",
    "T11bsa066_u:161": " na punarādīyate ityādiḥ yathā brāhmaṇādayo varṇā ityadāviti /",
    "T11bsa066_u:162": " tataḥ susthitamidaṃ pakṣaḥ ādiryeṣāṃ te pakṣādayaḥ //",
    "T11bsa066_u:163": " te ca pakṣopalakṣitā hetudṛṣṭāntāḥ /",
    "T11bsa066_u:164": " teṣāṃ vacanānyuktayaḥ //",
    "T11bsa066_u:165": " kiṃ sādhanamiti /",
    "T11bsa066_u:166": " iha ca yadā sādhyate 'neneti sādhanaṃ karaṇābhidhānārthaḥ sādhanaśabdastadā pakṣopalakṣitāni hetutvādivacanāni sādhanam /",
    "T11bsa066_u:167": " yatastaiḥ karaṇabhūtairvivakṣito 'rthaḥ parasaṃtāne pratipādyate /",
    "T11bsa066_u:168": " yadā punarbhāvasādhanaḥ siddhiḥ sādhanamiti tadā pakṣādivacanajanyaṃ pratipādyagataṃ jñānameva sādhanam /",
    "T11bsa066_u:169": " tatphalatvātpakṣādivacanānām /",
    "T11bsa066_u:170": " kārye kāraṇopacārāt /",
    "T11bsa066_u:171": " yathedaṃ me śarīraṃ paurāṇāṃ karmeti /",
    "T11bsa066_u:172": " yadā tu kartṛsādhanaḥ sādhayatīti sādhanaṃ tadā pakṣādivacanānyeva kartṛtvena vivakṣyante pratipādyasaṃtāne jñānotpādakatvāt iti /",
    "T11bsa066_u:173": " tadevaṃ pakṣādivacanāni sādhanam /",
    "T11bsa066_u:174": " tadyathā vṛkṣā vanaṃ hastyādayaḥ senā /",
    "T11bsa066_u:175": " āha /",
    "T11bsa066_u:176": " ekavacananirdeśaḥ kimarthamucyate /",
    "T11bsa066_u:177": " samuditānāmeva pakṣādivacanānāṃ sādhanatvakhyāpanārtham /",
    "T11bsa066_u:178": " uktaṃ ca diṅnāgācāryeṇa sādhanamiti caikavacananirdeśaḥ samastasādhanatvakhyāpanārthaḥ /",
    "T11bsa066_u:179": " ityalaṃ vistareṇa //",
    "T11bsa066_u:180": " evaṃ tāvatsāmānyena sādhanamuktam /",
    "T11bsa066_u:181": " idaṃ ca na jñāyate kiṃ kārakamuta vyañjakam /",
    "T11bsa066_u:182": " sādhanasya dvaividhyadarśanāt /",
    "T11bsa066_u:183": " tatra kārakaṃ vījādyaṅkurādeḥ /",
    "T11bsa066_u:184": " vyañjakaṃ pradīpādi tamasi ghaṭādīnām /",
    "T11bsa066_u:185": " ato vyañjakatvapratipādanāyāha /",
    "T11bsa066_u:186": " pakṣahetudṛṣṭāntavacanairhi prāśnikānāmapratīto 'rthaḥ pratipādyate iti //",
    "T11bsa066_u:187": " asya gamanikā /",
    "T11bsa066_u:188": " pacyate iti pakṣaḥ /",
    "T11bsa066_u:189": " hinotīti hetuḥ /",
    "T11bsa066_u:190": " hi gatau /",
    "T11bsa066_u:191": " sarve gatyarthāḥ jñānārthāḥ /",
    "T11bsa066_u:192": " tathā dṛṣṭamarthamantaṃ nayatīti dṛṣṭāntaḥ /",
    "T11bsa066_u:193": " sa ca dvidhā sādharmyevaidharmyabhedāt /",
    "T11bsa066_u:194": " tataścaivaṃ samāsaḥ /",
    "T11bsa066_u:195": " dṛṣṭāntaśca dṛṣṭāntaśca dṛṣṭāntau /",
    "T11bsa066_u:196": " hetuśca dṛṣṭāntau ca hetudṛṣṭāntāḥ /",
    "T11bsa066_u:197": " pakṣasya hetudṛṣṭāntāḥ pakṣahetudṛṣṭāntāḥ /",
    "T11bsa066_u:198": " teṣāṃ vacanāni pakṣahetudṛṣṭāntavacanāni /",
    "T11bsa066_u:199": " taiḥ pakṣahetudṛṣṭāntavacanaiḥ /",
    "T11bsa066_u:200": " hiśabdo yasmādarthe /",
    "T11bsa066_u:201": " praśneniyuktāḥ prāśnikā vidvāṃsaḥ /",
    "T11bsa066_u:202": " svasamayaparasamayavedinaḥ / uktaṃ ca-",
    "T11bsa066_u:203": " svasamayaparasamayajñāḥ kulajāḥ pakṣadvayasthitāḥ kṣamiṇaḥ /",
    "T11bsa066_u:204": " vādapatheṣvabhiyuktāstulāsamāḥ prāśnikāḥ proktāḥ //",
    "T11bsa066_u:205": " teṣāṃ prāśnikānāmapratīto 'navagato 'navabuddho 'rthaḥ pratipādyate /",
    "T11bsa066_u:206": " āha /",
    "T11bsa066_u:207": " ye yathoktāḥ prāśnikāḥ kathaṃ teṣāṃ kaścidapratīto 'rtha iti /",
    "T11bsa066_u:208": " ucyate /",
    "T11bsa066_u:209": " na tatparijñānamaṅgīkṛtyāpratītaḥ /",
    "T11bsa066_u:210": " kiṃtu vādiprativādipakṣaparigrahasamarthanāsahastadantargata ityato 'pratīto 'rthaḥ pratipādyate /",
    "T11bsa066_u:211": " nanu cātra cāturthyā kriyayā ceti vaktavyalakṣaṇayā bhavitavyaṃ tatkimartha ṣaṣṭhyatrocyate /",
    "T11bsa066_u:212": " kārakāṇāmavivakṣā śeṣa iti śeṣalakṣaṇā ṣaṣṭhī /",
    "T11bsa066_u:213": " keṣāṃ pratipādyate /",
    "T11bsa066_u:214": " sāmarthyādyeṣāmapratītaḥ anyeṣāmaśrutatvātteṣāmeva pratipādyate /",
    "T11bsa066_u:215": " itiśabdastasmādarthe /",
    "T11bsa066_u:216": " yasmādevaṃ tasmādvyañjakamidaṃ sādhanamapratītārthapratipādakatvāt pradīpavat /",
    "T11bsa066_u:217": " vyatireke bījādi //",
    "T11bsa066_u:218": " tatra pakṣādivacanāni sādhanam ityuiktam //",
    "T11bsa066_u:219": " adhunā yathoddeśaṃ nirdeśa itinyāyamāśritya pakṣalakṣaṇapratipādanāyāha /",
    "T11bsa066_u:220": " tatra pakṣaḥ prasiddho dharmī /",
    "T11bsa066_u:221": " asya gamanikā /",
    "T11bsa066_u:222": " tatraśabdo nirdhāraṇārthaḥ /",
    "T11bsa066_u:223": " nirdhāraṇaṃ ca prasiddhadharmitvādiguṇato 'vaseyamiti /",
    "T11bsa066_u:224": " pakṣa iti lakṣyanirdeśaḥ /",
    "T11bsa066_u:225": " dharmīti /",
    "T11bsa066_u:226": " dharmāḥ kṛtakatvādayaste 'sya vidyante iti dharmī śabdādiḥ /",
    "T11bsa066_u:227": " kathaṃ prasiddha ityata āha /",
    "T11bsa066_u:228": " prasiddhaviśeṣaṇaviśiṣṭatayā svayaṃ sādhyatvenepsitaḥ /",
    "T11bsa066_u:229": " tatra prasiddhaṃ vādiprativādibhyāṃ pramāṇabalena pratipannam /",
    "T11bsa066_u:230": " viśiṣyate 'neneti viśeṣaṇam /",
    "T11bsa066_u:231": " tena viśiṣṭaḥ prasiddhaviśeṣaṇaviśiṣṭaḥ /",
    "T11bsa066_u:232": " tadbhāvaḥ prasiddhaviśeṣaṇaviśiṣṭatatā /",
    "T11bsa066_u:233": " tayā prasiddhaviśeṣaṇaviśiṣṭatayā hetubhūtayā prasiddhaḥ /",
    "T11bsa066_u:234": " atrāha /",
    "T11bsa066_u:235": " iha dharmiṇastāvatprasiddhatā yuktā viśeṣaṇasya tvanityatvāderna yujyate /",
    "T11bsa066_u:236": " sādhyatvāt /",
    "T11bsa066_u:237": " anyathā vivādābhāvena sādhanaprayogānupapatteḥ /",
    "T11bsa066_u:238": " naitadevam /",
    "T11bsa066_u:239": " samyagarthānavabodhāt /",
    "T11bsa066_u:240": " iha prasiddhatā viśeṣaṇasya na tasminneva dharmiṇi samāśrīyate kiṃtu dharmyantare ghaṭādau /",
    "T11bsa066_u:241": " tataśca yathoktadoṣānupapattiḥ /",
    "T11bsa066_u:242": " tathā svayamityanenābhyupagamasiddhāntaparigrahaḥ //",
    "T11bsa066_u:243": " sādhyatvenepsita iti /",
    "T11bsa066_u:244": " sādhanīyaḥ sādhayitavyaḥ sādhanamarhatīti vā sādhyaḥ /",
    "T11bsa066_u:245": " tasya bhāvaḥ sādhyatvama /",
    "T11bsa066_u:246": " tena sādhyatvena /",
    "T11bsa066_u:247": " īpsitaḥ abhimataḥ iṣṭa icchāyā vyāpta ityarthaḥ /",
    "T11bsa066_u:248": " iha ca viśeṣaṇasya vyavacchedakatvātprasiddho dharmītyanenāprasiddhaviśeṣaṇasya pakṣābhāsasya vyavacchedo draṣṭavyaḥ /",
    "T11bsa066_u:249": " prasiddhaviśepaṇaviśiṣṭayetyanena tvaprasiddhaviśeṣaṇasya ubhayena cāprasiddhobhayasya",
    "T11bsa066_u:250": " svayamityanena cābhyupagamasiddhāntaparigraheṇa sarvatantrapratitantrādhikaraṇasiddhāntānāṃ",
    "T11bsa066_u:251": " vyavacchedo draṣṭavyaḥ /",
    "T11bsa066_u:252": " iha tu śastranirapekṣavādinorlokaprasiddhayordharmadharmiṇoḥ parigrahavacanamabhyupagamasiddhāntastaṃ svayamityanenāha /",
    "T11bsa066_u:253": " tataścayadapi svayamiti vādinā yastadā sādhanamāha /",
    "T11bsa066_u:254": " etena yadyapi kvacicchāstre sthtiaḥ sādhanamāha tacchāstrakāreṇa tasmindharmiṇyanekadharmābhyupagame",
    "T11bsa066_u:255": " 'pi yastadānena vādinā dharmaḥ sādhayitumiṣṭaḥ sa eva sādhyo netara ityuktaṃ bhavatīti",
    "T11bsa066_u:256": " yaduktaṃ vādimukhyena tadapi saṃgatameva /",
    "T11bsa066_u:257": " sādhyatveneti sādhyatvenaiva na sādhanatvenāpi /",
    "T11bsa066_u:258": " anena ca sādhyahetudṛṣṭāntābhāsānāṃ pakṣatvavyudāsaḥ /",
    "T11bsa066_u:259": " īpsita ityanena ca noktamātrasyaivetyuktaṃ bhavati /",
    "T11bsa066_u:260": " icchayāpi vyāptaḥ pakṣaḥ /",
    "T11bsa066_u:261": " ityetacca parārthāścakṣurādaya ityatra darśayiṣyāmaḥ /",
    "T11bsa066_u:262": " ityanena dharmaviśiṣṭo dharmī pakṣa ityāveditaṃ bhavati /",
    "T11bsa066_u:263": " tataśca na dharmamātraṃ na dharmī kevalaḥ na svatantramubhayaṃ na ca tayoḥ saṃbandhaḥ kiṃtu dharmadharmiṇorviśeṣaṇaviśeṣyabhāva iti bhāvārthaḥ",
    "T11bsa066_u:264": " iha coktalakṣaṇayoge satyapyaśrāvaṇaḥ śabda ityevamādīnāmapi pratyakṣāviruddhānāṃ pakṣatvaprāptyātivyāptirnāma lakṣaṇadoṣaḥ prāpnotītyastannivṛttyarthamāha",
    "T11bsa066_u:265": " pratyakṣādyaviruddha iti vākyaśeṣaḥ /",
    "T11bsa066_u:266": " pratyakṣādibhiraviruddhaḥ /",
    "T11bsa066_u:267": " ādiśabdādanuktānumānādiparigrahaḥ /",
    "T11bsa066_u:268": " ityayaṃ vākyaśeṣo vākyādhyāhāro draṣṭavya iti /",
    "T11bsa066_u:269": " udāharaṇopadarśanāyāha tadyathā /",
    "T11bsa066_u:270": " anityaḥ śabdo nityo veti /",
    "T11bsa066_u:271": " tadyathetyudāharaṇopanyāsārtham /",
    "T11bsa066_u:272": " tatra bauddhāderanityaḥ śabdo vaiyākaraṇādernitya iti /",
    "T11bsa066_u:273": " ukta sodāharaṇaḥ pakṣaḥ /",
    "T11bsa066_u:274": " sāṃprataṃ hetumabhidhitsurāha hetustrirūpaḥ /",
    "T11bsa066_u:275": " tatra hinoti gamayati jijñāsitadharmaviśiṣṭānarthāniti hetuḥ /",
    "T11bsa066_u:276": " sa ca trirūpaḥ /",
    "T11bsa066_u:277": " trīṇi rūpāṇi yasyāsau trirūpaḥ trisvabhāva ityarthaḥ /",
    "T11bsa066_u:278": " ekasya vastuno nānātvamapaśyan pṛcchaka āha kiṃ punastrirūpyam /",
    "T11bsa066_u:279": " kimiti paripraśne /",
    "T11bsa066_u:280": " punariti vitarke /",
    "T11bsa066_u:281": " trirūpasya bhāvastrairūpyam /",
    "T11bsa066_u:282": " evaṃ pṛcchakena pṛṣṭaḥ sannāhācāryaḥ pakṣadharmatvaṃ sapakṣe sattvaṃ vipakṣe cāsattvameva /",
    "T11bsa066_u:283": " asya gamanikā /",
    "T11bsa066_u:284": " uktalakṣaṇaḥ pakṣatasya dharmaḥ pakṣadharmastadbhāvaḥ pakṣadharmatvam /",
    "T11bsa066_u:285": " pakṣaśabdena cātra kevalo dharmyeva 'bhidhīyate /",
    "T11bsa066_u:286": " avayave samudāyopacārāt /",
    "T11bsa066_u:287": " idamekaṃ rūpam /",
    "T11bsa066_u:288": " tathā sapakṣe sattvam /",
    "T11bsa066_u:289": " sapakṣo vakṣyamāṇalakṣaṇaḥ /",
    "T11bsa066_u:290": " tasminsattvamastitvaṃ sāmānyena bhāva ityarthaḥ /",
    "T11bsa066_u:291": " idaṃ dvitīyaṃ rūpam /",
    "T11bsa066_u:292": " tathā vipakṣe cāsattvamiti tṛtīyaṃ rūpam /",
    "T11bsa066_u:293": " vipakṣo vakṣyamāṇalakṣaṇastasminpunarasattvamevāvidyamānataiva /",
    "T11bsa066_u:294": " caśabdaḥ punaḥśabdārthaḥ /",
    "T11bsa066_u:295": " sa ca viśeṣārtha iti darśitameva /",
    "T11bsa066_u:296": " āha ihaivāvadhāraṇe 'bhidhānaṃ kimartham /",
    "T11bsa066_u:297": " ucyate /",
    "T11bsa066_u:298": " atraivaikāntāsattvapratipādanārtham /",
    "T11bsa066_u:299": " sapakṣe tvekadeśe 'pi sattvamaduṣṭameveti /",
    "T11bsa066_u:300": " tathā ca satyekāntato vipakṣavyāvṛttāḥ sapakṣaikadeśavyāpino 'pi prayatnānantarīyakatvādayaḥ samyagghetava evetyāveditaṃ bhavati //",
    "T11bsa066_u:301": " sapakṣe sattvamityādi yaduktaṃ tatra sapakṣavipakṣayoḥ svarūpamajānāno vineyaḥ pṛcchati /",
    "T11bsa066_u:302": " kaḥ punaḥ sapakṣaḥ ko vā vipakṣa iti /",
    "T11bsa066_u:303": " ayaṃ tu praśno nigadasiddha eva /",
    "T11bsa066_u:304": " nirvacanaṃ tvidaṃ sādhyadharmetyādi /",
    "T11bsa066_u:305": " asya gamanikā /",
    "T11bsa066_u:306": " ihopacāravṛttyā dharme sādhyatvamadhikṛtyocyate /",
    "T11bsa066_u:307": " sādhyaścāsau dharmaśca sādhyadharmaḥ /",
    "T11bsa066_u:308": " anityatvādiḥ /",
    "T11bsa066_u:309": " samānaḥ sadṛśastasya bhāvaḥ sāmānyaṃ tulyatā /",
    "T11bsa066_u:310": " sādhyadharmasya sādhyadharmeṇa vā sāmānyaṃ sādhyadharmasāmānyam /",
    "T11bsa066_u:311": " tena samāno 'rthaḥ sapakṣa iti /",
    "T11bsa066_u:312": " samaṃ tulyaṃ mānamasyeti samānaḥ /",
    "T11bsa066_u:313": " tulyamānaparicchedya iti bhāvanā /",
    "T11bsa066_u:314": " artho ghaṭādiḥ /",
    "T11bsa066_u:315": " na tu vacanamātram /",
    "T11bsa066_u:316": " samānaḥ pakṣaṃ sapakṣa iti /",
    "T11bsa066_u:317": " athavā upacāravṛttyā dharmiṇi sādhyatvamadhikriyate /",
    "T11bsa066_u:318": " tataśca / sādhyasya dharmaḥ sādhyadharmaḥ /",
    "T11bsa066_u:319": " śeṣaṃ pūrvavat /",
    "T11bsa066_u:320": " anupacaritaṃ tu sādhyam /",
    "T11bsa066_u:321": " dharmaviśiṣṭo dharmīti bhāvārthaḥ //",
    "T11bsa066_u:322": " sāṃprataṃ sapakṣasyaiva udāharaṇamupadarśayannāha /",
    "T11bsa066_u:323": " tadyathā anitye śabde sādhye ityādi /",
    "T11bsa066_u:324": " tadyathetyudāharaṇopanyāsārthaḥ /",
    "T11bsa066_u:325": " anitye śabde sādhye kim? /",
    "T11bsa066_u:326": " ghaṭādiranityaḥ padārthasaṃghātaḥ sapakṣaḥ /",
    "T11bsa066_u:327": " sādhyānityātvasamānatvāt //",
    "T11bsa066_u:328": " adhunā vipalakṣaṇapratipādanāyāha /",
    "T11bsa066_u:329": " vipakṣo yatra sādhyaṃ nāsti /",
    "T11bsa066_u:330": " visadṛśaḥ pakṣo vipakṣaḥ /",
    "T11bsa066_u:331": " sa kīdṛgiti svarūpato darśayati /",
    "T11bsa066_u:332": " yatra yasminnarthe /",
    "T11bsa066_u:333": " sādhanīyaṃ sādhyam /",
    "T11bsa066_u:334": " nāsti na vidyate /",
    "T11bsa066_u:335": " iha ca sādhyapratibandhatvāt sādhanasya tadapi nāstīti gamyate /",
    "T11bsa066_u:336": " udāharaṇaṃ darśayati /",
    "T11bsa066_u:337": " yathā yannityamityādi /",
    "T11bsa066_u:338": " tatra yannityamiti kimuktaṃ bhavati? /",
    "T11bsa066_u:339": " yadanityaṃ na bhavati tadakṛtakaṃ dṛṣṭamiti /",
    "T11bsa066_u:340": " tatkṛtakamapi na dṛṣṭam yathākāśamiti /",
    "T11bsa066_u:341": " tatra hi sādhyabhāvāt sādhanābhāvaḥ /",
    "T11bsa066_u:342": " sāṃprataṃ vicitratvādavadhāraṇavidheḥ vipakṣadharmatvādiṣu tamupadarśayannāha /",
    "T11bsa066_u:343": " tatra kṛtakatvamityādi /",
    "T11bsa066_u:344": " tatreti pūrvavat /",
    "T11bsa066_u:345": " kṛtakatvaṃ prayatnānantarīyakatvaṃ vā anityādau heturiti yogaḥ /",
    "T11bsa066_u:346": " tatra kriyate iti kṛtakaḥ /",
    "T11bsa066_u:347": " apekṣitaparavyāpāro hi bhāvaḥ svabhāvaniṣpattau kṛtaka iti /",
    "T11bsa066_u:348": " tadbhāvaḥ kṛtakatvam /",
    "T11bsa066_u:349": " prayatnāntarīyakatvaṃ vā iti /",
    "T11bsa066_u:350": " prayatnaścetanāvato vyāpāraḥ /",
    "T11bsa066_u:351": " tasya prayatnānantaraṃ tatra bhāvo jāta iti vā prayatnānantarīyaḥ /",
    "T11bsa066_u:352": " sa eva prayatnānantarīyakaḥ /",
    "T11bsa066_u:353": " tadbhāvaḥ prayatnānantarīyakatvam /",
    "T11bsa066_u:354": " vāśabdaḥ caśabdārthaḥ /",
    "T11bsa066_u:355": " sa ca samuccaye /",
    "T11bsa066_u:356": " dvitīyahetvabhidhānaṃ vipakṣavyāvṛttaḥ /",
    "T11bsa066_u:357": " sapakṣaikadeśavṛttirapi samyaggheturyathā /",
    "T11bsa066_u:358": " yameveti darśanārthatvādaduṣṭamiti /",
    "T11bsa066_u:359": " ayaṃ ca hetuḥ kiṃ pakṣadharma eva na tu pakṣasyaiva dharmaḥ /",
    "T11bsa066_u:360": " ayogavyavacchedamātraphalatvādavadhāraṇasya /",
    "T11bsa066_u:361": " yathā caitro dhanurdhara eva /",
    "T11bsa066_u:362": " anena cāsiddhānāṃ caturṇāmasādhāraṇasya ca vyāvṛttiḥ /",
    "T11bsa066_u:363": " tathā saphala evāstvanyayogavyavacchedaḥ yathā pārtha eva dhanurdharaḥ /",
    "T11bsa066_u:364": " anena tu sādhāraṇādīnāṃ navānāmapi hetvābhāsānāṃ vyāvṛttiḥ /",
    "T11bsa066_u:365": " āha /",
    "T11bsa066_u:366": " yadi sapakṣa evāsti tataśca tadvyatirekeṇānyatra pakṣe 'pyabhāvāt dharmatvānupapattiḥ /",
    "T11bsa066_u:367": " na anavadhṛtāvadhāraṇāt /",
    "T11bsa066_u:368": " pakṣadharmatvasyāvadhāritvāt /",
    "T11bsa066_u:369": " āha /",
    "T11bsa066_u:370": " yadyevaṃ vipakṣe nāsti eveti tṛtīyamavadhāraṇaṃ kimartham? /",
    "T11bsa066_u:371": " ucyate /",
    "T11bsa066_u:372": " prayogopadarśanārtham /",
    "T11bsa066_u:373": " uktaṃ ca /",
    "T11bsa066_u:374": " anvayavyatirekayorekamapi rūpamuktaṃ kathaṃ nu nāma dvitīyasyākṣepakaṃ syāditi /",
    "T11bsa066_u:375": " prabhūtamatra vaktavyaṃ tattu nocyate /",
    "T11bsa066_u:376": " granthavistarabhayāt /",
    "T11bsa066_u:377": " gamanikāmātnametat /",
    "T11bsa066_u:378": " anityādau heturityatrādigrahaṇāt duḥkhādiparigrahaḥ /",
    "T11bsa066_u:379": " ityukto hetuḥ //",
    "T11bsa066_u:380": " sāṃprataṃ dṛṣṭāntamabhidhitsurāha /",
    "T11bsa066_u:381": " dṛṣṭānta ityādi /",
    "T11bsa066_u:382": " dṛṣṭaṃ tatrārthaṃ antaṃ nayatīti dṛṣṭāntaḥ /",
    "T11bsa066_u:383": " pramāṇopalabdhameva vipratipattau saṃvedananiṣṭhāṃ nayatītyarthaḥ /",
    "T11bsa066_u:384": " sa ca dvividhaḥ /",
    "T11bsa066_u:385": " dve vidhe yasya sa dvividhastadeva dvaividhyam /",
    "T11bsa066_u:386": " darśayati sādharmyeṇa vaidharmyeṇa ca /",
    "T11bsa066_u:387": " samāno dharmo yasyāsau sadharmā sadharmaṇo bhāvaḥ sādharmyaṃ tena /",
    "T11bsa066_u:388": " visadṛśo dharmo yasyāsau vidharmā vidharmaṇo bhāvaḥ vaidharmyaṃ tena /",
    "T11bsa066_u:389": " caśabdaḥ samuccaye /",
    "T11bsa066_u:390": " tatra sādharmyeṇa tāvaditi /",
    "T11bsa066_u:391": " tāvacchabdaḥ kramārthaḥ /",
    "T11bsa066_u:392": " yatreti /",
    "T11bsa066_u:393": " abhidheyahetoruktalakṣaṇasya sapakṣa evāstitvaṃ khyāpyate /",
    "T11bsa066_u:394": " sapakṣa uktalakṣaṇastasmiṃścāstitvaṃ vidyamānatvaṃ khyāpyate pratipādyate vacanena /",
    "T11bsa066_u:395": " taccedam /",
    "T11bsa066_u:396": " yatkṛtakaṃ tadanityaṃ yathā ghaṭādiḥ iti sugamam /",
    "T11bsa066_u:397": " anena sādhanadṛṣṭāntābhāsaḥ /",
    "T11bsa066_u:398": " vaidharmyeṇāpi /",
    "T11bsa066_u:399": " yatra sādhyābhāve hetorabhāva eva kathyate /",
    "T11bsa066_u:400": " yatretyabhidheye /",
    "T11bsa066_u:401": " sādhyaṃ anityatvādi tasyābhāve hetoḥ kṛtakatvādeḥ /",
    "T11bsa066_u:402": " kim? /",
    "T11bsa066_u:403": " abhāva eva kathyate pratipādyate vacanena /",
    "T11bsa066_u:404": " taccedamudāharaṇaṃ darśayati /",
    "T11bsa066_u:405": " yannityaṃ tadakṛtakaṃ dṛṣṭaṃ yathākāśamiti sugamam /",
    "T11bsa066_u:406": " āha /",
    "T11bsa066_u:407": " na saugatānāṃ nityaṃ nāma kiṃcidasti /",
    "T11bsa066_u:408": " tadabhāvāt kathaṃ vaidharmyadṛṣṭānta ityucyate? /",
    "T11bsa066_u:409": " nityaśabdenātranityatvasyābhāva ucyate /",
    "T11bsa066_u:410": " atreti prayoge dṛṣṭāntavākye vā /",
    "T11bsa066_u:411": " kiṃ nityaśabdena anityasvasyābhāva ucyate? /",
    "T11bsa066_u:412": " anityo na bhavatīti nityaḥ /",
    "T11bsa066_u:413": " akṛtakaśabdenāpi kṛtakatvasyābhāvaḥ ucyate /",
    "T11bsa066_u:414": " iti ca vartate /",
    "T11bsa066_u:415": " kṛtakau na bhavatītyakṛtakaḥ /",
    "T11bsa066_u:416": " na tu vastu sannityamakṛtakaṃ vāsti /",
    "T11bsa066_u:417": " atraivodāharaṇamāha /",
    "T11bsa066_u:418": " yathā bhāvābhāvo 'bhāvaḥ /",
    "T11bsa066_u:419": " yathetyaupamye /",
    "T11bsa066_u:420": " bhāvaḥ sattā tasyābhāvo bhāvābhāvaḥ /",
    "T11bsa066_u:421": " asāvabhāva ucyate /",
    "T11bsa066_u:422": " na tu bhāvādanyo 'bhāvo nāma vastusvarūpo 'sti evaṃ nityaśabdenātretyādi dārṣṭāntike 'pi bhāvitameva //",
    "T11bsa066_u:423": " uktāḥ pakṣādayaḥ //",
    "T11bsa066_u:424": " saha pakṣeṇa viṣayabhūtena hetudṛṣṭāntā ityarthaḥ /",
    "T11bsa066_u:425": " eṣāṃ vacanāni /",
    "T11bsa066_u:426": " eṣāmiti pakṣopalakṣitānāṃ hetudṛṣṭāntānām /",
    "T11bsa066_u:427": " vacanāni ye vācakāḥ śabdāḥ /",
    "T11bsa066_u:428": " kim? /",
    "T11bsa066_u:429": " parapratyāyanakāle prāsnikapratyāyanakāle sādhanam /",
    "T11bsa066_u:430": " yathā prayogato darśayati /",
    "T11bsa066_u:431": " yathā anityaḥ śabdaḥ iti pakṣavacanam /",
    "T11bsa066_u:432": " kṛtakatvāditi pakṣadharmavacanam /",
    "T11bsa066_u:433": " yat kṛtakaṃ tadanityaṃ dṛṣṭaṃ yathā ghaṭādiriti sapakṣānugamavacanam /",
    "T11bsa066_u:434": " yannityaṃ tadakṛtakaṃ dṛṣṭaṃ yathākāśamiti vyatirekavacanam /",
    "T11bsa066_u:435": " iti nigadasiddham /",
    "T11bsa066_u:436": " yāvat etānyeva trayo 'vayavā ityucyante /",
    "T11bsa066_u:437": " etānyeva pakṣahetudṛṣṭāntānāṃ vacanāni /",
    "T11bsa066_u:438": " traya iti saṃkhyā /",
    "T11bsa066_u:439": " avayavā ityucyante /",
    "T11bsa066_u:440": " pūrvācāryāṇāṃ saṃjñāntarametat /",
    "T11bsa066_u:441": " yathoktaṃ sādhanamavayavāḥ //",
    "T11bsa066_u:442": " uktaṃ sādhanam /",
    "T11bsa066_u:443": " adhunā tadābhāsa ucyate /",
    "T11bsa066_u:444": " tatrāpi pakṣādivacanāni sādhanamiti pakṣasyopalakṣaṇatvātprathamaṃ pakṣa uktaḥ /",
    "T11bsa066_u:445": " ihāpi pakṣābhāsa evocyate sādhayitumityadi /",
    "T11bsa066_u:446": " sādhayitumiṣṭo 'pi pakṣādiviruddhaḥ pakṣābhāsaḥ /",
    "T11bsa066_u:447": " sisādhayiṣayā vāñchitaḥ apiśabdātprasiddho dharmītyādi tadanyalakṣaṇayukto 'pi /",
    "T11bsa066_u:448": " kim? /",
    "T11bsa066_u:449": " pratyakṣādiviruddhaḥ /",
    "T11bsa066_u:450": " virudhyate sa viruddhaḥ /",
    "T11bsa066_u:451": " pratyakṣādayo vakṣyamāṇalakṣaṇāstairviruddho nirākṛtaḥ pratyakṣādiviruddhaḥ /",
    "T11bsa066_u:452": " kim? /",
    "T11bsa066_u:453": " pakṣābhāsaḥ /",
    "T11bsa066_u:454": " tasyātroktalakṣaṇaḥ pakṣaḥ ābhāsanamābhāsaḥ ākāramātram /",
    "T11bsa066_u:455": " pakṣasyevābhāso yasyāsau pakṣābhāsaḥ pakṣākāramātram /",
    "T11bsa066_u:456": " na tu samyak pakṣa ityarthaḥ /",
    "T11bsa066_u:457": " tadyathetyudāharaṇopanyāsārthaḥ /",
    "T11bsa066_u:458": " pratyakṣaviruddha ityādi /",
    "T11bsa066_u:459": " pratyakṣaṃ vakṣyamāṇalakṣaṇam /",
    "T11bsa066_u:460": " iha punaḥ pratyakṣaśabdena tatparicchinno dharmaḥ parigṛhyate śālikuḍavanyāyāt /",
    "T11bsa066_u:461": " tataśca prasiddharmadharmaśabdalopāt pratyakṣaprasiddhadharmaviruddhaḥ pratyakṣaviruddhaḥ /",
    "T11bsa066_u:462": " evamanumānaviruddhaḥ āgamalokasvavacanaviruddhāśceti bhāvanīyamiti /",
    "T11bsa066_u:463": " aprasiddhiviśeṣaṇādiśabdārthamudāharaṇanirūpaṇāyāmeva vakṣyāmaḥ /",
    "T11bsa066_u:464": " sāṃpratamudāharaṇāni darśayati /",
    "T11bsa066_u:465": " tatra pratyakṣaviruddhaḥ ityuddeśaḥ /",
    "T11bsa066_u:466": " yathā aśrāvaṇaḥ śabdaḥ ityudāharaṇam /",
    "T11bsa066_u:467": " atra śabdo dharmī /",
    "T11bsa066_u:468": " aśrāvaṇatvaṃ sādhyadharmaḥ /",
    "T11bsa066_u:469": " ayaṃ ca sādhyamānastatraiva dharmiṇi pratyakṣaprasiddhena śrāvaṇatvena virudhyate iti pratyakṣaviruddhaḥ /",
    "T11bsa066_u:470": " āha /",
    "T11bsa066_u:471": " śrāvaṇatvaṃ sāmānyalakṣaṇatvātpratyakṣagamyameva na bhavati kathaṃ pratyakṣaprasiddhadharmaviruddhaḥ? iti /",
    "T11bsa066_u:472": " atrocyate /",
    "T11bsa066_u:473": " bhāvapratyayena svarūpamātrābhidhānātsāmānyalakṣaṇatvānupapatteradoṣa iti /",
    "T11bsa066_u:474": " atra ca bahu vaktavyaṃ tattu nocyate /",
    "T11bsa066_u:475": " akṣaragamanikāmāphalatvātprayāsasya //",
    "T11bsa066_u:476": " anumānaviruddho yathā /",
    "T11bsa066_u:477": " nityo ghaṭa iti /",
    "T11bsa066_u:478": " atra ghaṭo dharmī /",
    "T11bsa066_u:479": " nityatvaṃ sādhyadharmaḥ /",
    "T11bsa066_u:480": " sa cānumānaprasiddhenānityatvena tatraiva dharmiṇi bādhyate /",
    "T11bsa066_u:481": " anumānaṃ cedam /",
    "T11bsa066_u:482": " anityo ghaṭaḥ kāraṇādhīnātmalābhatvāt pradipavat //",
    "T11bsa066_u:483": " āgamaviruddho yathā /",
    "T11bsa066_u:484": " vaiśeṣikasya nityaḥ śabda iti sādhayataḥ /",
    "T11bsa066_u:485": " vaiśeṣiko 'hamityevaṃ pakṣaparigrahaṃ kṛtvā yadā śabdasya nityatvaṃ pratijānite tadāgamavirūddhaḥ /",
    "T11bsa066_u:486": " yatastasyāgame śabdasyānityatvaṃ prasiddham /",
    "T11bsa066_u:487": " uktaṃ ca buddhimatpūrvā vākyakṛtirvede tadvacanādāmnāyasya prāmāṇyamityādi //",
    "T11bsa066_u:488": " lokaviruddho yathā /",
    "T11bsa066_u:489": " śuci naraśiraḥkapālaṃ prāṇyaṅgatvāt śaṅkhaśuktivat iti /",
    "T11bsa066_u:490": " atra naraśiraḥkapālaṃ dharmitvenopādayite /",
    "T11bsa066_u:491": " śucitvaṃ sādhyadharmaḥ /",
    "T11bsa066_u:492": " sa ca sādhyamānastatraiva dharmiṇi lokaprasiddhaśucitvena nirākriyata iti /",
    "T11bsa066_u:493": " āha /",
    "T11bsa066_u:494": " iha hetudṛṣṭāntopādānaṃ kimarthamucyate? /",
    "T11bsa066_u:495": " lokasthiterbalīyastvakhyāpanārtham /",
    "T11bsa066_u:496": " nānumānenāpi lokaprasiddhirbādhyata ityarthaḥ //",
    "T11bsa066_u:497": " svavacanaviruddho yathā /",
    "T11bsa066_u:498": " mātā me vandhyā iti /",
    "T11bsa066_u:499": " iha ca mātā sādhyadharmitvenopāttā /",
    "T11bsa066_u:500": " vandhyeti ca sādhyadharmaḥ /",
    "T11bsa066_u:501": " sa ca sādhyamānastatraiva dharmiṇi svavacanaprasiddhena mātṛtvena viruddhyate /",
    "T11bsa066_u:502": " virodhaśca mātṛśabdena prasavadharmiṇī vanitocyate vandhyāśabdena tadviparītā /",
    "T11bsa066_u:503": " tataśca yadi mātā kathaṃ vandhyā?",
    "T11bsa066_u:504": " vandhyā cetkathaṃ māteti? //",
    "T11bsa066_u:505": " tathā aprasiddhaviśeṣaṇo yathā /",
    "T11bsa066_u:506": " bauddhasya sāṃkhyaṃ prati vināśī śabde iti /",
    "T11bsa066_u:507": " na prasiddhamaprasiddham /",
    "T11bsa066_u:508": " viśiṣyate aneneti viśeṣaṇaṃ sādhyadharmalakṣaṇam /",
    "T11bsa066_u:509": " tataścāprasiddhaṃ viśeṣaṇaṃ yasmin sa tathāvidhaḥ /",
    "T11bsa066_u:510": " evaṃ śeṣepyakṣaragamanikā kāryeti /",
    "T11bsa066_u:511": " atra ca śabda iti nirdeśaḥ /",
    "T11bsa066_u:512": " vināśīti sādhyadharmaḥ /",
    "T11bsa066_u:513": " ayaṃ ca bauddhasya sāṃkhyaṃ prati aprasiddhiviśeṣaṇaḥ /",
    "T11bsa066_u:514": " na hi tasya siddhānte kiṃcidvinaśvaramasti /",
    "T11bsa066_u:515": " yata uktam- tadetatrailokyaṃ vyakterapaiti nityatvapratiṣedhāt /",
    "T11bsa066_u:516": " apetamapyasti vināśapratiṣedhādityādi [yāgasūtra- 3,",
    "T11bsa066_u:517": " 13 vyāsabhāṣya] /",
    "T11bsa066_u:518": " āha /",
    "T11bsa066_u:519": " yadyevaṃ na kaścitpakṣābhāso nāmāsti /",
    "T11bsa066_u:520": " tathāhi- vipratipattau iṣṭārthasiddhye 'numānaprayogaḥ /",
    "T11bsa066_u:521": " vipratipattireva caitaddoṣakartrīti kṛto 'numānam /",
    "T11bsa066_u:522": " atrocyate /",
    "T11bsa066_u:523": " na vipratipattimātraṃ taddoṣakartṛ yuktiviruddhatvāt /",
    "T11bsa066_u:524": " tathāhi- upapattibhirdṛṣṭāntasādhane kṛte 'numānaprayogaḥ iṣṭārthasiddhaye bhavati /",
    "T11bsa066_u:525": " nānyathā /",
    "T11bsa066_u:526": " punaḥ sādhanāpekṣatvāt /",
    "T11bsa066_u:527": " ato dṛṣṭāntaṃ prasādhya prayogaḥ kartavya iti /",
    "T11bsa066_u:528": " aprasādhite tu pakṣābhāsaḥ /",
    "T11bsa066_u:529": " iti kṛta prasaṅgena //",
    "T11bsa066_u:530": " tathā aprasiddhaviśeṣyo yathā sāṃkhyasya bauddhaṃ prati cetana ātmeti /",
    "T11bsa066_u:531": " tatra viśeṣyo dharmītyanarthāntaram /",
    "T11bsa066_u:532": " iha cātmā dharmī /",
    "T11bsa066_u:533": " cetanatvaṃ sādhyadharmaḥ /",
    "T11bsa066_u:534": " iti pakṣaḥ sāṃkhyasya bauddhaṃ prati aprasiddhaviśeṣyaḥ /",
    "T11bsa066_u:535": " ātmano 'prasiddhatvāt /",
    "T11bsa066_u:536": " sarve dharmā nirātmāna ityabhyupagamāt /",
    "T11bsa066_u:537": " ākṣepaparihārau pūrvavat //",
    "T11bsa066_u:538": " tathā aprasiddhobhayo yathā /",
    "T11bsa066_u:539": " vaiśeṣikasya bauddhaṃ prati sukhādisamavāyikāraṇamātmā iti /",
    "T11bsa066_u:540": " ubhayaṃ dharmadharmiṇau /",
    "T11bsa066_u:541": " tatrātmā dharmī /",
    "T11bsa066_u:542": " sukhādisamavāyikāraṇatvaṃ sādhyadharmaḥ /",
    "T11bsa066_u:543": " vaiśeṣikasya hi kāraṇatrayātkāryaṃ bhavati /",
    "T11bsa066_u:544": " tadyathā- samavāyikāraṇāt asamavāyikāraṇāt nimittakāraṇācca /",
    "T11bsa066_u:545": " tathāhi- tantavaḥ paṭasya samacāyikāraṇaṃ tantusaṃyogo 'samavāyikāraṇaṃ turīvemādayastu nimittakāraṇam /",
    "T11bsa066_u:546": " itthamātmā sukhaduḥkhecchādīnāṃ samavāyikāraṇam /",
    "T11bsa066_u:547": " ātmamanaḥsaṃyogo 'samavāyikāraṇam /",
    "T11bsa066_u:548": " srakcandanādayo nimittakāraṇam /",
    "T11bsa066_u:549": " ityevaṃ vaiśeṣikasya bauddhaṃ prati aprasiddhobhayaḥ /",
    "T11bsa066_u:550": " na tasyātmā viśeṣyaḥ siddho nāpi samavāyikāraṇaṃ viśeṣaṇam /",
    "T11bsa066_u:551": " sāmagryā eva janakatvābhyupagamāt /",
    "T11bsa066_u:552": " ākṣepaparihārau pūrvavat //",
    "T11bsa066_u:553": " tathā prasiddhasaṃbandho yathā śrāvaṇaḥ śabda iti /",
    "T11bsa066_u:554": " prasiddho vādiprativādinoravipratipattyā sthitaḥ saṃbandho dharmadharmilakṣaṇo yasmin sa tathāvidhaḥ /",
    "T11bsa066_u:555": " iha śabdo dharmī śrāvaṇatvaṃ sādhyadharmaḥ /",
    "T11bsa066_u:556": " ubhayaṃ caitat vādiprativādinoḥ prasiddham /",
    "T11bsa066_u:557": " eṣāṃ vacanāni ityādi /",
    "T11bsa066_u:558": " eṣāmiti navānāmapi paramārśaḥ /",
    "T11bsa066_u:559": " vacanāni /",
    "T11bsa066_u:560": " pratijñādoṣā iti saṃbandhaḥ kāraṇamāha /",
    "T11bsa066_u:561": " dharmasvarūpanirākaraṇamukhena pañcānāmādyānām /",
    "T11bsa066_u:562": " svaṃ ca tadrūpaṃ ca svarūpamityarthaḥ /",
    "T11bsa066_u:563": " nirākriyate 'neneti nirākarotīti vā nirākaraṇam /",
    "T11bsa066_u:564": " pratiṣedhanamityarthaḥ /",
    "T11bsa066_u:565": " dharmasvarūpasya nirākaraṇaṃ tattathā mukhamiva mukhaṃ dvāramiti bhāvaḥ /",
    "T11bsa066_u:566": " dharmasvarūpanirākaraṇameva mukhaṃ tena dharmasvarūpanirākaraṇamukhena dharmayāthātmyapratiṣedhadvāreṇetyarthaḥ /",
    "T11bsa066_u:567": " pratiṣidhyate cāśrāvaṇaḥ śabdaḥ /",
    "T11bsa066_u:568": " ityevamādiṣu pañcasu pratyakṣādiprasiddhaṃ dharmayāthātmyamiti bhāvanā /",
    "T11bsa066_u:569": " tathā pratipādanāsaṃbhavatastrayāṇām /",
    "T11bsa066_u:570": " tatra pratipādyate 'nena pratipādayatīti vā pratipādanam /",
    "T11bsa066_u:571": " paramapratyāyanamiti hṛdayam /",
    "T11bsa066_u:572": " tasyāsaṃbhavaḥ pratipādanāsaṃbhavaḥ tasmāt pratipādanāsaṃbhavataḥ /",
    "T11bsa066_u:573": " na ca dṛṣṭāntādyapratipattau pratipādanaṃ saṃbhavati /",
    "T11bsa066_u:574": " tathā sādhanavaiphalyataścaikasya /",
    "T11bsa066_u:575": " viphalasya bhāvo vaiphalyaṃ sādhanasya vaiphalyaṃ sādhanavaiphalyaṃ tasmātsādhanavaiphalyataḥ /",
    "T11bsa066_u:576": " ca samuccaye /",
    "T11bsa066_u:577": " tataśca eṣāṃ vacanāni /",
    "T11bsa066_u:578": " pratijñādoṣāḥ /",
    "T11bsa066_u:579": " pratijñāpakṣa ityanarthāntaram /",
    "T11bsa066_u:580": " doṣābhāsa iti ca tulyam /",
    "T11bsa066_u:581": " ityabhihitāḥ pakṣābhāsāḥ //",
    "T11bsa066_u:582": " sāṃprataṃ hetvābhāsānabhidhitsurāha /",
    "T11bsa066_u:583": " asiddhānaikāntikaviruddhā hetvābhāsāḥ /",
    "T11bsa066_u:584": " asiddhaśca anaikāntikaśca viruddhaśca asiddhānaikāntikaviruddhāḥ /",
    "T11bsa066_u:585": " hetuvadābhāsante iti hetvābhāsāḥ /",
    "T11bsa066_u:586": " yathoddeśaṃ nirdeśa iti nyāyamaṅgīkṛtyāsiddhapratipipādayiṣayāha /",
    "T11bsa066_u:587": " tatrāsiddhaścatuḥprakāraḥ /",
    "T11bsa066_u:588": " tatra eṣu asiddhādiṣu /",
    "T11bsa066_u:589": " asiddhaḥ sidhyati sa siddhaḥ pratītaḥ na siddhaḥ asiddhaḥ apratītaḥ /",
    "T11bsa066_u:590": " catuḥprakāraścaturbhedaḥ /",
    "T11bsa066_u:591": " prakārāndarśayati /",
    "T11bsa066_u:592": " tadyathā /",
    "T11bsa066_u:593": " ubhayāsiddha ityādi /",
    "T11bsa066_u:594": " tadyatheti pūrvavat /",
    "T11bsa066_u:595": " ubhayorvādiprativādinoḥ asiddha ubhayāsiddhaḥ //",
    "T11bsa066_u:596": " anyatarasya vādinaḥ prativādino vā asiddha anyatarāsiddhaḥ //",
    "T11bsa066_u:597": " saṃdihyate sa saṃdigdhaḥ /",
    "T11bsa066_u:598": " saṃdigdhatvādevāsiddhaḥ saṃdigdhasiddhaḥ //",
    "T11bsa066_u:599": " āśrayo dharmī so 'siddho yasyāsau āśrayāsiddhaḥ /",
    "T11bsa066_u:600": " ca samuccaye /",
    "T11bsa066_u:601": " itiśabdaḥ parisamāptyarthaḥ //",
    "T11bsa066_u:602": " idānīmudāharaṇānyāha /",
    "T11bsa066_u:603": " tatra śabdānityatve ityādi /",
    "T11bsa066_u:604": " tatreti pūrvavat /",
    "T11bsa066_u:605": " śabdānityatve sādhye anityaḥ śabdaḥ ityetasmin cākṣuṣatvāditi /",
    "T11bsa066_u:606": " cakṣurindriyagrāhyaścākṣuṣastadbhāvaścākṣuṣatvam /",
    "T11bsa066_u:607": " tasmādityayaṃ heturubhayāsiddhaḥ /",
    "T11bsa066_u:608": " tathāhi- cākṣuṣatvaṃ na vādinaḥ prasiddhaṃ nāpi prativādinaḥ /",
    "T11bsa066_u:609": " śrotrendriyagrāhyatvācchabdasya //",
    "T11bsa066_u:610": " kṛtakatvāditi śabdābhivyaktivādinaṃ prati anyatarāsiddhaḥ /",
    "T11bsa066_u:611": " śabdanityatve sādhye iti /",
    "T11bsa066_u:612": " vartate kṛtakatvādityayaṃ hetuḥ śabdābhivyaktivādinaṃ mīmāṃsakaṃ kāpilaṃ vā pratyanyatarāsiddhaḥ /",
    "T11bsa066_u:613": " tathāhi- na tasya tālvoṣṭhapuṭādibhiḥ kriyate śabdaḥ kiṃtvabhivyajyata iti //",
    "T11bsa066_u:614": " tathā bāṣpādibhāvenetyādi /",
    "T11bsa066_u:615": " bāṣpo jalādiprabhavaḥ sa ādiryasya reṇuvartyādeḥ sa bāṣpādistasya bhāvaḥ sattā tena bāṣpādibhāvena /",
    "T11bsa066_u:616": " saṃdihyamānaḥ kimayaṃ dhūma uta bāṣpa uta reṇuvartiriti saṃdehamāpadyamānaḥ /",
    "T11bsa066_u:617": " bhūtasaṃghātaḥ sūkṣmaḥ kṣityādisamūhaḥ /",
    "T11bsa066_u:618": " kim? /",
    "T11bsa066_u:619": " agneḥ siddhiragnisiddhistasyāmagnisiddhau /",
    "T11bsa066_u:620": " agniratra thūmāditi upadiśyamānaḥ procyamānaḥ saṃdigdhāsiddhaḥ /",
    "T11bsa066_u:621": " niścito hi dhūmo dhūmatvena hutavahaṃ gamayati nāniścita iti /",
    "T11bsa066_u:622": " tathā dravyamākāśamityādi /",
    "T11bsa066_u:623": " ākāśa iti dharminirdeśaḥ /",
    "T11bsa066_u:624": " dravyamiti sādhyo dharmaḥ /",
    "T11bsa066_u:625": " guṇāścāsya ṣaṭ /",
    "T11bsa066_u:626": " tadyathā /",
    "T11bsa066_u:627": " saṃkhyā parimāṇaṃ pṛthaktvaṃ saṃyogo vibhāgaḥ śabdeśceti //",
    "T11bsa066_u:628": " tatra guṇānāmāśrayaḥ guṇāśrayastadbhāvastattvaṃ tasmāt guṇāśrayatvāditi /",
    "T11bsa066_u:629": " ayaṃ heturākāśāsattvavādinaṃ bauddhaṃ pratyāśrayāsiddhaḥ /",
    "T11bsa066_u:630": " dharmiṇa evāsiddhatvāt /",
    "T11bsa066_u:631": " tathā ca tasyāyaṃ siddhāntaḥ /",
    "T11bsa066_u:632": " pañca imāni bhikṣavaḥ saṃjñāmātraṃ saṃvṛtimātraṃ pratijñāmātraṃ vyavahāramātraṃ kalpanāmātram /",
    "T11bsa066_u:633": " katamāni pañca /",
    "T11bsa066_u:634": " atītaḥ addhā anāgataḥ addhā pratisaṃkhyānirodhaḥ ākāśaṃ pugdala iti /",
    "T11bsa066_u:635": " nanu cānyo 'pyasti asiddhaḥ sa ca dvidhā /",
    "T11bsa066_u:636": " pratijñārthaikadeśāsiddhaḥ /",
    "T11bsa066_u:637": " yathā anityaḥ śabdo 'nityatvāt /",
    "T11bsa066_u:638": " avyāpakāsiddhaśceti /",
    "T11bsa066_u:639": " yathā sacetanāstaravaḥ svāpāt /",
    "T11bsa066_u:640": " sa kasmānnoktaḥ /",
    "T11bsa066_u:641": " ācārya āha /",
    "T11bsa066_u:642": " antarbhāvāt /",
    "T11bsa066_u:643": " kva punarantarbhāva iti cait ubhayāsiddhe /",
    "T11bsa066_u:644": " tasmādadoṣaḥ /",
    "T11bsa066_u:645": " āha /",
    "T11bsa066_u:646": " yadyevamasiddhabhedadvayamevāstu ubhayāsiddho 'nyatarāsiddhaśceti /",
    "T11bsa066_u:647": " śeṣadvayasyātraivāntarbhāvāt /",
    "T11bsa066_u:648": " tathā cānyairapyuktam-",
    "T11bsa066_u:649": " asiddhabhedau dvāveva dvayoranyatarasya vā //",
    "T11bsa066_u:650": " ityādi / naitadevam /",
    "T11bsa066_u:651": " dharmyasiddhihetusaṃdehopādhidvāreṇa bhedaviśeṣasya siddheḥ /",
    "T11bsa066_u:652": " vineyavyutpattiphalatvācca śastrārambhasya /",
    "T11bsa066_u:653": " paryāptaṃ vistareṇokto 'siddhaḥ //",
    "T11bsa066_u:654": " sāṃpratam anaikāntikaḥ ucyate /",
    "T11bsa066_u:655": " sa ca ṣaṭprakāraḥ ṣaḍvidhaḥ /",
    "T11bsa066_u:656": " ekānte bhava aikāntikaḥ /",
    "T11bsa066_u:657": " na aikāntikau 'naikāntikaḥ /",
    "T11bsa066_u:658": " ṣaṭ prakārā asyeti ṣaṭprakāraḥ ṣaḍ vidhaityarthaḥ //",
    "T11bsa066_u:659": " bhedānevāha /",
    "T11bsa066_u:660": " sādhāraṇa ityādi /",
    "T11bsa066_u:661": " anvartham /",
    "T11bsa066_u:662": " ityudāharaṇameva vakṣyāmaḥ /",
    "T11bsa066_u:663": " tatra sādhāraṇaḥ prabheyatvānnitya iti /",
    "T11bsa066_u:664": " tatreti pūrvavat /",
    "T11bsa066_u:665": " dvayorbahūnāṃ vā yaḥ sāmānyaḥ sa sādhāraṇaḥ /",
    "T11bsa066_u:666": " pramīyate iti prameyo jñeya ityarthaḥ tadbhāvaḥ prameyatvaṃ tasmātprameyatvāt pramāṇaparicchedyatvāt /",
    "T11bsa066_u:667": " nitya ityatra śabdākhyo dharmī gamyate /",
    "T11bsa066_u:668": " idaṃ ca sapakṣetarākāśaghaṭādibhāvena sādhāraṇatvāt saṃśayanimittamiti /",
    "T11bsa066_u:669": " āha ca /",
    "T11bsa066_u:670": " taddhi nityānityetyādi /",
    "T11bsa066_u:671": " tat prameyatvaṃ dharmaḥ /",
    "T11bsa066_u:672": " hi rūpapradarśane /",
    "T11bsa066_u:673": " nityaścānityaśca nityānityau nityānityau ca tau pakṣau ca nityānityapakṣau /",
    "T11bsa066_u:674": " tayornityānityapakṣayorityarthaḥ /",
    "T11bsa066_u:675": " kim? /",
    "T11bsa066_u:676": " sādhāraṇatvāt tulyavṛttitvādanaikāntikam /",
    "T11bsa066_u:677": " prayoga eva darśayati /",
    "T11bsa066_u:678": " kiṃ ghaṭavat prameyatvādanityaḥ śabdaḥ āhosvidākāśavat prameyatvānnitya iti prakaṭārthaṃ darśayati /",
    "T11bsa066_u:679": " aho nāyaṃ saṃśayahetuḥ /",
    "T11bsa066_u:680": " etatprayogamantareṇa prāgeva saṃśayasya bhāvāt /",
    "T11bsa066_u:681": " tadbhāvabhāvitvānupapatteḥ / uktaṃ ca /",
    "T11bsa066_u:682": " anaikāntikabhedāśca naiva saṃśītikāraṇam /",
    "T11bsa066_u:683": " saṃdehe sati hetūkte sadbhāvasyāviśeṣataḥ //",
    "T11bsa066_u:684": " ityādi / naitadevam /",
    "T11bsa066_u:685": " saṃśayasyāvivakṣitatvāt /",
    "T11bsa066_u:686": " tamantareṇāpi prayogopapatteśca /",
    "T11bsa066_u:687": " kriyate ca viparyastamatiprabhṛtipratipattyarthamapi prayogaḥ /",
    "T11bsa066_u:688": " tatrāpi saṃśayahetutvādanaikāntikāmiti //",
    "T11bsa066_u:689": " asādhāraṇaḥ śrāvaṇatvānnitya ityādi /",
    "T11bsa066_u:690": " sādhāraṇavilakṣaṇaḥ asādhāraṇaḥ asāmānyaḥ pakṣadharmaḥ san sapakṣavipakṣābhyāṃ vyāvṛtta ityarthaḥ /",
    "T11bsa066_u:691": " udāharaṇamāha /",
    "T11bsa066_u:692": " śrāvaṇatvānnitya iti /",
    "T11bsa066_u:693": " śravaṇendriyagrāhyaḥ śrāvaṇastadbhāvaḥ śrāvaṇatvaṃ tasmāt /",
    "T11bsa066_u:694": " nityaḥ avināśī /",
    "T11bsa066_u:695": " śabda iti gamyate /",
    "T11bsa066_u:696": " tatredaṃ śrāvaṇatvaṃ svadharmiṇaṃ vihāya na sapakṣe ākāśādau nāpi vipakṣe ghaṭādau vartata iti saṃśayanimittam /",
    "T11bsa066_u:697": " ata evāha /",
    "T11bsa066_u:698": " taddhītyādi /",
    "T11bsa066_u:699": " tat śrāvaṇatvam /",
    "T11bsa066_u:700": " hi rūpapradarśane nityānityapakṣābhyāṃ vyāvṛttatvāt /",
    "T11bsa066_u:701": " saṃśayaheturiti yogaḥ /",
    "T11bsa066_u:702": " anyatra vartiṣyata itīdamapi nirākurvannāha /",
    "T11bsa066_u:703": " nityānityavinirmuktasya cānyasya cāsaṃbhavāt /",
    "T11bsa066_u:704": " yadasti tena nityena vā bhavitavyamanityena vā nānyathā /",
    "T11bsa066_u:705": " virodhādatiprasaṃgācca /",
    "T11bsa066_u:706": " ataḥ saṃśayahetuḥ saṃśayakāraṇam /",
    "T11bsa066_u:707": " kathamityāha /",
    "T11bsa066_u:708": " kiṃbhūtasyetyādi /",
    "T11bsa066_u:709": " kiṃprakārasya kiṃ nityasyāhosvidanityasyāsyeti /",
    "T11bsa066_u:710": " prastutasya śabdasya śrāvaṇatvamityetaduktaṃ bhavati /",
    "T11bsa066_u:711": " yadi tadanyatra nitye vānitye vopalabdhaṃ bhavati tatastabdalenetaratrāpi niścayo yujyate nānyathā /",
    "T11bsa066_u:712": " viparyakalpanāyā apyanyanivāritaprasaratvāt /",
    "T11bsa066_u:713": " ityatra bahu vaktavyam /",
    "T11bsa066_u:714": " alaṃ prasaṅgena /",
    "T11bsa066_u:715": " ākṣepaparihārau pūrvavat /",
    "T11bsa066_u:716": " evaṃ śeṣeṣvapi bhāvanīyamiti //",
    "T11bsa066_u:717": " sapakṣaikadeśavṛttirityādi /",
    "T11bsa066_u:718": " samānaḥ pakṣaḥ sapakṣaḥ tasyaikadeśaḥ sapakṣaikadeśaḥ tasminvṛttirasyeti sapakṣaikadeśavṛttiḥ /",
    "T11bsa066_u:719": " tathā visadṛśaḥ pakṣo vipakṣastaṃ vyāptuṃ śīlamasyeti vipakṣavyāpī /",
    "T11bsa066_u:720": " udāharaṇamāha /",
    "T11bsa066_u:721": " yathā /",
    "T11bsa066_u:722": " aprayatnānantarīyakaḥ śabdo nityatvāditi /",
    "T11bsa066_u:723": " śabdo dharmī /",
    "T11bsa066_u:724": " aprayatnānantarīyakatvaṃ sādhyo dharmaḥ /",
    "T11bsa066_u:725": " anityatvāditi hetuḥ /",
    "T11bsa066_u:726": " tatra aprayatnānantarīyakaḥ pakṣaḥ /",
    "T11bsa066_u:727": " aprayatnānantarīyako 'rthaḥ /",
    "T11bsa066_u:728": " asya sādhyavidyudākāśādipadārthasaṃghātaḥ kim? /",
    "T11bsa066_u:729": " sapakṣaḥ /",
    "T11bsa066_u:730": " tatraikadeśe vidyudādau vartate 'nityatvaṃ nākāśādau /",
    "T11bsa066_u:731": " nityatvāttasya /",
    "T11bsa066_u:732": " tathā aprayatnānantarīyakaḥ pakṣo 'sya ghaṭādirvipakṣaḥ /",
    "T11bsa066_u:733": " tatra sarvatra ghaṭādau vidyate 'nityatvam /",
    "T11bsa066_u:734": " prayatnāntarīyakasyānityatvāt /",
    "T11bsa066_u:735": " yasmādevaṃ tasmādetadapi anityatvaṃ vidyudghatasādharmyeṇa vidyudghatulyatayānikāntikam /",
    "T11bsa066_u:736": " bhāvanikāmāha /",
    "T11bsa066_u:737": " kiṃ ghaṭavat anityatvāt prayatnānantarīyakaḥ /",
    "T11bsa066_u:738": " śabdaḥ āhosvidvidyudādivadanityatvādaprayatnānantarīyaka iti /",
    "T11bsa066_u:739": " prakaṭārtham //",
    "T11bsa066_u:740": " vipakṣaikadeśavṛtiḥ sapakṣavyāpī /",
    "T11bsa066_u:741": " samāsaḥ sukara eva /",
    "T11bsa066_u:742": " udāharaṇamāha /",
    "T11bsa066_u:743": " yathā prayatnānantarīyakaḥ śabdo 'nityatvāt /",
    "T11bsa066_u:744": " prayatnānantarīyakaḥ pakṣo 'sya ghaṭādiḥ sapakṣaḥ /",
    "T11bsa066_u:745": " tatra sarvatra ghaṭādau vidyate 'nityatvam /",
    "T11bsa066_u:746": " prayatnānantarīyakaḥ pakṣo 'sya vidyudākāśādirvipakṣaḥ /",
    "T11bsa066_u:747": " tatraikadeśe vidyudādau vidyate 'nityatvam /",
    "T11bsa066_u:748": " nākāśādau /",
    "T11bsa066_u:749": " tasmādetadapi vidyudghaṭasādharmyeṇa pūrvavadanaikāntikam iti sūtrārthaḥ /",
    "T11bsa066_u:750": " uktavaiparītyena svadhiyā bhāvanīyamiti //",
    "T11bsa066_u:751": " ubhayapakṣaikadeśavṛttiḥ /",
    "T11bsa066_u:752": " ubhayapakṣayoḥ sapakṣavipakṣayorekadeśavṛttirasyeti ubhayapakṣaikadeśavṛttiḥ /",
    "T11bsa066_u:753": " udāharaṇamāha /",
    "T11bsa066_u:754": " yathā nityaḥ śabdo 'mūrtatvāditi //",
    "T11bsa066_u:755": " nityaḥ pakṣo 'syākāśaparamāṇvādiḥ sapakṣaḥ /",
    "T11bsa066_u:756": " tatraikadeśa ākāśārdo vidyate 'mūrtatvaṃ na paramāṇvādau /",
    "T11bsa066_u:757": " anityaḥ pakṣo 'sya ghaṭasukhādirvipakṣaḥ /",
    "T11bsa066_u:758": " tatraikadeśe sukhādau vidyate 'mūrtatvaṃ na ghaṭādau /",
    "T11bsa066_u:759": " tasmādetadapi sukhākāśasādharmyeṇānaikāntikam /",
    "T11bsa066_u:760": " etadapi sūtraṃ nigadasiddham /",
    "T11bsa066_u:761": " tathā viruddhāvyabhicārī /",
    "T11bsa066_u:762": " adhikṛtahetvanumeyaviruddhārthasādhako viruddhaḥ /",
    "T11bsa066_u:763": " viruddhaṃ na vyabhicaratīti viruddhāvyabhicārī /",
    "T11bsa066_u:764": " upanyastaḥ san tathāvidhārthānirākṛteḥ pratiyoginaṃ na vyabhicaratīti bhāvaḥ /",
    "T11bsa066_u:765": " tataścānena pratiyogisādhyamapākṛtya hetuprayogaḥ kartavya ityetadāha /",
    "T11bsa066_u:766": " anye tu viruddhaścāsāvavyabhicārī ca viruddhāvyabhicārīti vyācakṣate /",
    "T11bsa066_u:767": " idaṃ punarayuktameva /",
    "T11bsa066_u:768": " virodhādanekāntavādāpatteśca /",
    "T11bsa066_u:769": " udāharaṇamāha /",
    "T11bsa066_u:770": " yathānityaḥ śabdaḥ kṛtakatvād ghaṭavat /",
    "T11bsa066_u:771": " nityaḥ śabdaḥ śrāvaṇatvāt śabdatvavat /",
    "T11bsa066_u:772": " ubhayoḥ saṃśayahetutvāt dvāvapyetāveko 'naikāntikaḥ samuditāveva /",
    "T11bsa066_u:773": " anityaḥ śabdaḥ kṛtakatvādghaṭavaditi vaiśeṣikeṇokte mīmāṃsaka āha /",
    "T11bsa066_u:774": " nityaḥ śabdaḥ śrāvaṇatvāt śabdatvavat /",
    "T11bsa066_u:775": " śabdatvaṃ hi nāma veṇuvīṇāmṛdaṅgapaṇavādibhedabhinneṣu sarvaśabdeṣu śabda ityabhinnābhidhānapratyayanibandhanaṃ sāmānyaviśeṣasaṃjñitaṃ nityamiti",
    "T11bsa066_u:776": " ubhayoḥ saṃśayahetutvāditi /",
    "T11bsa066_u:777": " ekatra dharmiṇi ubhayoḥ kṛtakatvaśrāvaṇatvayoḥ saṃśayahetutvāt saṃdehahetutvā /",
    "T11bsa066_u:778": " tathā caikatra dharmiṇi kṛtakatvaśrāvaṇatvākhyau hetu saṃdehaṃ kurutaḥ kiṃ kṛtakatvādghaṭavadanityaḥ āhosvicchrāvaṇatvācchabdatvavannityaḥ iti",
    "T11bsa066_u:779": " evaṃ saṃdehahetutve pratipādite paraścodayati kiṃ samastayoḥ saṃdehahetutvam uta vyastayoḥ /",
    "T11bsa066_u:780": " yadi samastayoḥ saṃdehahetutvaṃ tadāsādhāraṇānna bhidyate /",
    "T11bsa066_u:781": " śrāvaṇatvaṃ cāsādhāraṇatvenoktam /",
    "T11bsa066_u:782": " atha vyastayostadapi na /",
    "T11bsa066_u:783": " vyastayoḥ samyagdhetutvāt /",
    "T11bsa066_u:784": " atrocyate /",
    "T11bsa066_u:785": " samastayoreva saṃdehahetutvam /",
    "T11bsa066_u:786": " nanūktam asādhāraṇānna bhidyate /",
    "T11bsa066_u:787": " tanna /",
    "T11bsa066_u:788": " yato bhidyata eva /",
    "T11bsa066_u:789": " parasparasāpekṣo viruddhāvyabhicārī ceti /",
    "T11bsa066_u:790": " ekakaḥ asahāyo 'sādhāraṇaḥ /",
    "T11bsa066_u:791": " sa cānenāṃśenācāryeṇa bhinna upātta iti tasmādadoṣaḥ /",
    "T11bsa066_u:792": " uktaṃ ca mūlagranthe dvāvapyetāveko 'naikāntikaḥ samuditāveva /",
    "T11bsa066_u:793": " anudbhāvite tu tadabhāva iti /",
    "T11bsa066_u:794": " atra bahu vaktavyam /",
    "T11bsa066_u:795": " tattu nocyate /",
    "T11bsa066_u:796": " saṃkṣeparucisattvānugrahārtho 'yamārambhaḥ /",
    "T11bsa066_u:797": " ityukto 'naikāntikaḥ //",
    "T11bsa066_u:798": " sāṃprataṃ viruddhamāhaḥ viruddhaścatuḥprakāra ityādi /",
    "T11bsa066_u:799": " virudhyate sa viruddhaḥ /",
    "T11bsa066_u:800": " tathā hyayaṃ dharmasvarūpādiviparītasādhanārddharmeṇa dharmiṇā vā virudhyata eveti catuḥprakāraścaturbhedaḥ /",
    "T11bsa066_u:801": " tadyathā /",
    "T11bsa066_u:802": " dharmasvarūpaviparītasādhana ityādi /",
    "T11bsa066_u:803": " tadyatheti bhedopanyāsārthaḥ /",
    "T11bsa066_u:804": " śabdārthamudāharaṇādhikāra eva vakṣyāmaḥ /",
    "T11bsa066_u:805": " tatra dharmetyādi /",
    "T11bsa066_u:806": " tatra dharmasvarūpaviparītasādhano yathā nityeti pūrvavat /",
    "T11bsa066_u:807": " dharmaḥ paryāya ityanarthāntaram /",
    "T11bsa066_u:808": " tasya svarūpamasādhāraṇāmātmalakṣaṇa dharmasvarūpaṃ tasya viparītasādhana iti samāsaḥ /",
    "T11bsa066_u:809": " evaṃ śeṣeṣvapi draṣṭavyamiti /",
    "T11bsa066_u:810": " adhunodāharaṇamāha /",
    "T11bsa066_u:811": " yathā nitya śabdaḥ kṛtakatvāt prayatnānantarīyakatvādvā ityayaṃ heturvipakṣa eva bhāvadviruddhaḥ /",
    "T11bsa066_u:812": " atra dharmasvarūpanityatvam /",
    "T11bsa066_u:813": " ayaṃ ca hetuviparītamanityatvaṃ sādhayati /",
    "T11bsa066_u:814": " tenaivāvinābhūtatvāt /",
    "T11bsa066_u:815": " tathā cāha /",
    "T11bsa066_u:816": " vipakṣa eva bhāvādviruddhaḥ /",
    "T11bsa066_u:817": " āha ayamapakṣadharmatvādasiddhānna viśiṣyate kathaṃ viruddha iti? /",
    "T11bsa066_u:818": " atrocyate /",
    "T11bsa066_u:819": " nāvaśyaṃ pakṣadharma eva viruddhatā anyathāpyācāryapravṛtteḥ /",
    "T11bsa066_u:820": " adhikṛtayogajñāpakāt /",
    "T11bsa066_u:821": " na cāyamasiddhānna viśiṣyate iti /",
    "T11bsa066_u:822": " viparyayasādhakatvenāsiddheḥ /",
    "T11bsa066_u:823": " etatpradhānatvāccopanyāsasya /",
    "T11bsa066_u:824": " anyathānaikāntikasyāpyasiddhatvaprasaṅgaḥ /",
    "T11bsa066_u:825": " nityatvādisādhanatvena prameyatvādīnāmapi asiddhatvāt /",
    "T11bsa066_u:826": " ityalaṃ prasaṅgena /",
    "T11bsa066_u:827": " gamanikāmātrametat /",
    "T11bsa066_u:828": " dharmaviśeṣaviparītasādhana ityasyodāharaṇaṃ yathā parārthāścakṣurādayaḥ saṃghātatvāt śayanāsanādyaṅgavat iti /",
    "T11bsa066_u:829": " kaḥ punarevamāha? /",
    "T11bsa066_u:830": " sāṃkhyo bauddhaṃ prati /",
    "T11bsa066_u:831": " iha cakṣurādayo dharmiṇaḥ /",
    "T11bsa066_u:832": " ādiśabdāt śeṣendiyamahadahaṃṅkārādiparigrahaḥ /",
    "T11bsa066_u:833": " pārārthyaṃ sādhyadharma /",
    "T11bsa066_u:834": " asya ca viśeṣo 'saṃhataparārthatvamiṣṭam /",
    "T11bsa066_u:835": " anyathā siddhasādhyatāpattyā prayogavaikalyaprasaṅgaḥ /",
    "T11bsa066_u:836": " saṃghātatvāditi hetuḥ /",
    "T11bsa066_u:837": " tatra dvayorbahūnāṃ vā melakaḥ saṃghātastasya bhāvaḥ saṃghātatvaṃ tasmātsaṃghātatvāt /",
    "T11bsa066_u:838": " śayanāsanādyaṅgavaditi dṛṣṭāntaḥ /",
    "T11bsa066_u:839": " śayanaṃ palyaṅkādi /",
    "T11bsa066_u:840": " āsanamāsandakādi /",
    "T11bsa066_u:841": " tadaṅgāni pratītānyeva /",
    "T11bsa066_u:842": " yathaitadaṅgāni saṃghātatvāddevadattādiparārthāni vartante evaṃ cakṣurādayo 'pīti bhāvārthaḥ /",
    "T11bsa066_u:843": " adhunā viruddhamāha /",
    "T11bsa066_u:844": " ayamityādi /",
    "T11bsa066_u:845": " ayaṃ hetuḥ saṃghātatvalakṣano yathā yena prakāreṇa pārārthyaṃ parārthabhāvaṃ cakṣurādīnāṃ sādhayati tathā tenaiva prakāreṇa saṃhatatvamapi sāvayavatvamapi parasyātmanaḥ sādhayati /",
    "T11bsa066_u:846": " tenāpyavinābhūtatvāt /",
    "T11bsa066_u:847": " tathā cāha /",
    "T11bsa066_u:848": " ubhayatrāvyabhicārāt /",
    "T11bsa066_u:849": " ubhayatreti parārthe saṃhatatve ca avyabhicārād gamakatvādityarthaḥ /",
    "T11bsa066_u:850": " tathā caivamapi vaktuṃ śakyata eva saṃhataparārthāścakṣurādayaḥ saṃghātatvāt śayanāsanādyaṅgavaditi /",
    "T11bsa066_u:851": " śayanāsaṇādyaṅgāni hi saṃhatasya karacaraṇorugrīvādimata evārthaṃ kurvanti nānyasya /",
    "T11bsa066_u:852": " tathopalabdheriti /",
    "T11bsa066_u:853": " āha vipakṣa eva bhāvādviruddha iti sāmānyaṃ viruddhalakṣaṇaṃ tatkathamihopapadyate? iti /",
    "T11bsa066_u:854": " ucyate /",
    "T11bsa066_u:855": " asaṃhataparavipakṣo hi saṃhata iti tatraiva vṛttidarśanāt /",
    "T11bsa066_u:856": " kiṃ nopapadyate? /",
    "T11bsa066_u:857": " ākṣepaparihārau pūrvavat //",
    "T11bsa066_u:858": " dharmisvarūpaviparītetyādi /",
    "T11bsa066_u:859": " dharmā asya vidyante iti dharmī /",
    "T11bsa066_u:860": " udāharaṇaṃ tu yathā na dravyamityādi /",
    "T11bsa066_u:861": " kaḥ punarevamāha? /",
    "T11bsa066_u:862": " vaiśeṣiko bauddhānprati /",
    "T11bsa066_u:863": " kena punaḥ saṃbandhena? iti /",
    "T11bsa066_u:864": " ucyate /",
    "T11bsa066_u:865": " tasya siddhānto dravyaguṇakarmasāmānyaviśeṣasamavāyāḥ ṣaṭpadārthāḥ /",
    "T11bsa066_u:866": " tataḥ pṛthvyāpastejovāyurākāśaṃ kālo digātmā mana iti dravyāṇi /",
    "T11bsa066_u:867": " guṇāścaturviśatiḥ /",
    "T11bsa066_u:868": " rūparasagandhasparśasaṃkhyāparimāṇāni pṛthaktvaṃ saṃyogavibhāgau paratvāparatve buddhiḥ sukhaduḥkhecchādveṣāḥ prayatnaśceti sūtroktāḥ /",
    "T11bsa066_u:869": " caśabdāt dravatvaṃ gurutvaṃ saṃskāraḥ sneho dharmādharmau śabdaśceti /",
    "T11bsa066_u:870": " evaṃ caturviśati rguṇāḥ /",
    "T11bsa066_u:871": " pañca karmāṇi /",
    "T11bsa066_u:872": " tadyathā utkṣepaṇamavakṣepaṇamākuñcanaṃ prasāraṇaṃ gamanamiti karmāṇi /",
    "T11bsa066_u:873": " gamanagrahaṇābdhramaṇarecanaspandanādyavarodhaḥ /",
    "T11bsa066_u:874": " sāmānyaṃ dvividhaṃ paramaparaṃ ceti /",
    "T11bsa066_u:875": " tatra paraṃ sattā bhāvo mahāsāmānyamiti cocyate /",
    "T11bsa066_u:876": " aparaṃ dravyatvādi /",
    "T11bsa066_u:877": " tatra sattā dravyaguṇakarmabhyo 'rthāntaram /",
    "T11bsa066_u:878": " kathāpunaryuktyā? ityatrāha /",
    "T11bsa066_u:879": " na dravyaṃ bhāvaḥ ekadravyavattvāditi hetuḥ /",
    "T11bsa066_u:880": " sāmānyaviśeṣavaditi dṛṣṭāntaḥ /",
    "T11bsa066_u:881": " adhunā bhāvārtha ucyate /",
    "T11bsa066_u:882": " na dravyaṃ bhāvaḥ /",
    "T11bsa066_u:883": " dravyādanya ityarthaḥ /",
    "T11bsa066_u:884": " ekadravyavattvādityatra ekaṃ ca taddravyaṃ ca ekadravyamasyāstīti āśrayabhūtamiti ekadravyavān /",
    "T11bsa066_u:885": " samānādhikaraṇābdahuvrīhiḥ kadācitkarmadhārayaḥ sarvadhanādyartha iti vacanāt /",
    "T11bsa066_u:886": " tadbhāvastattvaṃ tasmādekadravyavattvāt /",
    "T11bsa066_u:887": " ekasmindravye vartamānatvādityarthaḥ /",
    "T11bsa066_u:888": " vaiśeṣikasya hi adravyaṃ dravyaṃ anekadravyaṃ ca dravyam /",
    "T11bsa066_u:889": " tatrādravyaṃ dravyamākāśakāladigātmanaḥ paramāṇavaḥ /",
    "T11bsa066_u:890": " anekadravyaṃ tu dvayaṇukādiskandhāḥ /",
    "T11bsa066_u:891": " ekadravyaṃ tu dravyameva nāsti /",
    "T11bsa066_u:892": " ekadravyavāṃśca bhāvaḥ /",
    "T11bsa066_u:893": " ityato dravyalakṣaṇavilakṣaṇatvāt na dravyaṃ bhāva iti /",
    "T11bsa066_u:894": " dṛṣṭāntaḥ sāmānyaviśeṣaḥ /",
    "T11bsa066_u:895": " sa ca dravyatvaguṇatvakarmatvalakṣaṇaḥ /",
    "T11bsa066_u:896": " dravyatvaṃ hi navasu dravyeṣu vartamānatvātsāmānyaṃ guṇakarmabhyo vyāvartamānatvādviśeṣaḥ /",
    "T11bsa066_u:897": " evaṃ guṇatvakarmatvayorapi bhāvanā kāryeti /",
    "T11bsa066_u:898": " tataśca sāmānyaṃ ca tadviśeṣaśca sa iti sāmānyaviśeṣastena tulyaṃ vartata iti sāmānyaviśeṣavat /",
    "T11bsa066_u:899": " dravyatvavadityarthaḥ /",
    "T11bsa066_u:900": " tataścaitadukte bhavati /",
    "T11bsa066_u:901": " yathā navasu dravyeṣu pratyekaṃ vartamānaṃ dravyaṃ na bhavati kiṃtu sāmānyaviśeṣalakṣaṇaṃ dravyatvameva evaṃ bhāvo 'pītyabhiprāyaḥ /",
    "T11bsa066_u:902": " āha yadi nāma dravyaṃ na bhavati tathāpi guṇobhaviṣyati karma ca ityetadapi nirācikīrṣurāha /",
    "T11bsa066_u:903": " guṇakarmasu ca bhāvāt /",
    "T11bsa066_u:904": " tataśca na guṇo bhāvaḥ guṇeṣu bhāvād guṇatvavat /",
    "T11bsa066_u:905": " yadi ca bhāvo guṇaḥ syānna tarhi guṇeṣu varteta nirguṇatvād guṇānām /",
    "T11bsa066_u:906": " vartate ca guṇeṣu bhāvaḥ /",
    "T11bsa066_u:907": " san guṇa iti pratīteḥ /",
    "T11bsa066_u:908": " tathā na karma bhāvaḥ karmasu bhāvātkarmatvavat /",
    "T11bsa066_u:909": " yadi ca bhāvaḥ karma syāt na tarhi karmasu varteta niṣkarmakatvātkarmaṇām /",
    "T11bsa066_u:910": " vartate ca karmasu bhāvaḥ /",
    "T11bsa066_u:911": " satkarmeti pratīteḥ /",
    "T11bsa066_u:912": " vyatyayopanyāsastu pratijñāhetvorvicitranyāyapradarśanārtham /",
    "T11bsa066_u:913": " ityevaṃ vaiśeṣikeṇokte bauddha āha /",
    "T11bsa066_u:914": " ayaṃ ca hetustriprakāro 'pi yathā dravyādipratiṣedhaṃ sādhayati tathā bhāvasya dharmiṇo 'bhāvatvamapi sādhayati /",
    "T11bsa066_u:915": " tenāpyavinābhūtatvāt /",
    "T11bsa066_u:916": " tathā cāha /",
    "T11bsa066_u:917": " ubhayatrāvyabhicārāt /",
    "T11bsa066_u:918": " ubhayatra dravyādipratiṣedhe bhāvābhāve ca gamakatvāt /",
    "T11bsa066_u:919": " tathā ca /",
    "T11bsa066_u:920": " yatathaidbaktuṃ śakyate na dravyaṃ bhāvaḥ ekadravyatvāt dravyatvavat evamidamapi śakyate bhāvo bhāva eva na bhavati ekadravyatvāt dravyatvavat",
    "T11bsa066_u:921": " na ca dravyatvaṃ bhāvaḥ sāmānyaviśeṣatvāt /",
    "T11bsa066_u:922": " evaṃ na guṇaḥ guṇeṣu bhāvāt guṇatvavat /",
    "T11bsa066_u:923": " atrāpi bhāvo bhāva eva na bhavati guṇeṣu bhāvāt guṇatvavat /",
    "T11bsa066_u:924": " na ca guṇatvaṃ bhāvaḥ sāmānyaviśeṣatvādeva /",
    "T11bsa066_u:925": " evaṃ na karma bhāvaḥ karmasu bhāvāt karmatvavat atrāpi bhāvo bhāva eva na bhavati karmasu bhāvāt karmatvavat /",
    "T11bsa066_u:926": " na ca karmatvaṃ bhāvaḥ sāmānyaviśeṣatvāt /",
    "T11bsa066_u:927": " sāmānyaviruddhalakṣaṇayojanā tu bhāvavipakṣatvātsāmānyaviśeṣasya sukaraiva /",
    "T11bsa066_u:928": " āha ayamasiddhānna viśiṣyate iti kathaṃ viruddhaḥ? /",
    "T11bsa066_u:929": " tathāhi /",
    "T11bsa066_u:930": " na bhāvo nāma dravyādivyatiriktaḥ kaścidasti saugatānām /",
    "T11bsa066_u:931": " tadabhāvāccaśrayāsiddha eva heturiti /",
    "T11bsa066_u:932": " atrocyate satyametat /",
    "T11bsa066_u:933": " kiṃtu paraprasiddho 'pi vipakṣamātravyāpī viruddha iti nidarśanārthatvāt /",
    "T11bsa066_u:934": " ekasminnapi cānekadoṣajātyupanipātanāt tadbhedadarśanārthatvānna doṣa iti /",
    "T11bsa066_u:935": " āha evamaviruddhabhāvaḥ sarvatra viśeṣaviruddhabhāvāditi / na /",
    "T11bsa066_u:936": " virodhino 'dhikṛtahetvanvitadṛṣṭāntabalenaiva nivṛteḥ /",
    "T11bsa066_u:937": " tathāpyanityaḥ śabdaḥ pākyatvādghatavat pākyaḥ śabda iti viruddhapreraṇāyāṃ kṛtakatvānvitāpākyapaṭādidṛṣṭāntāntarasāmarthyāttannivṛttyā na viruddhatā",
    "T11bsa066_u:938": " anivṛttau cābhyupagamyata eva /",
    "T11bsa066_u:939": " aśakyā ceha tannivṛttirekadravyavatvasya tadvyatirekeṇānyatrāvṛtteriti /",
    "T11bsa066_u:940": " atra bahu vaktavyam /",
    "T11bsa066_u:941": " alaṃ prasaṅgena //",
    "T11bsa066_u:942": " dharmiviśeṣaviparītasādhano yathā /",
    "T11bsa066_u:943": " dharmī bhāva eva tadviśeṣaḥ satpratyayakartṛtvam /",
    "T11bsa066_u:944": " yata uktaṃ saditi yato dravyaguṇakarmasu sā sattā /",
    "T11bsa066_u:945": " tadviparītasādhano yathā /",
    "T11bsa066_u:946": " ayameva heturekadravyavattvākhyaḥ asminneva pūrvapakṣe na dravyaṃ bhāva ityādilakṣaṇe",
    "T11bsa066_u:947": " asyaiva dharmiṇo bhāvākhyasya yo viśeṣo dharmaḥ satpratyayakartṛtvaṃ nāma tadviparitamasatpratyayakartṛtvamapi sādhayati /",
    "T11bsa066_u:948": " tenāpi vyāpyatvāt /",
    "T11bsa066_u:949": " tathā hyetadapi vaktuṃ śakyata eva bhāvaḥ satpratyayakartā na bhavati ekadravyavattvādravyatvat /",
    "T11bsa066_u:950": " na ca dravyatvaṃ satpratyayakartṛ dravyapratyayakartṛtvāt /",
    "T11bsa066_u:951": " evaṃ guṇakarmabhāvahetvorapi vācyam /",
    "T11bsa066_u:952": " ata evamuktam- ubhayatrāvyabhicārāditi /",
    "T11bsa066_u:953": " bhāvitārthameva /",
    "T11bsa066_u:954": " ākṣepaparihārau pūrvavat //",
    "T11bsa066_u:955": " uktā hetvābhāsāḥ /",
    "T11bsa066_u:956": " sāṃprataṃ dṛṣṭāntābhāsānāmavasaraḥ /",
    "T11bsa066_u:957": " te ucyante /",
    "T11bsa066_u:958": " tatra yathā dṛṣṭānto dvividhaḥ evaṃ mūlabhedavyapekṣayā tadābhāso 'pi tathā /",
    "T11bsa066_u:959": " āha /",
    "T11bsa066_u:960": " dṛṣṭāntābhaso dvividhaḥ /",
    "T11bsa066_u:961": " sādharmyeṇa vaidharmyeṇa ca /",
    "T11bsa066_u:962": " dṛṣṭānta uktalakṣaṇaḥ /",
    "T11bsa066_u:963": " dṛṣṭāntavadābhāsa iti dṛṣṭāntābhāsaḥ /",
    "T11bsa066_u:964": " dṛṣṭāntapratirūpaka ityarthaḥ /",
    "T11bsa066_u:965": " tatra sādharmyeṇa tāvaddṛṣṭāntābhāsaḥ pañcaprakāraḥ pañcabhedaḥ tadyathā /",
    "T11bsa066_u:966": " sādhanadharmāsiddha ityādi /",
    "T11bsa066_u:967": " tadyatheti bhedopadarśanārthaḥ /",
    "T11bsa066_u:968": " sādhanadharmo heturasiddho nāstītyucyate /",
    "T11bsa066_u:969": " tataśca sādhanadharmo 'siddho 'smin so 'yaṃ sādhanadharmāsiddhaḥ /",
    "T11bsa066_u:970": " na tu bahubrīhau niṣṭhāntaṃ pūrvaṃ nipatatīti kṛtvāsiddhasādhanadharmā iti /",
    "T11bsa066_u:971": " na vāhitāgnyādiṣu vacanāt /",
    "T11bsa066_u:972": " āhitāgnyādeścākṛtigaṇatvādvikalpavṛtteriti /",
    "T11bsa066_u:973": " anye tu sādhanadharmeṇa rahitatvādasiddhaḥ sādhanadharmāsiddhaḥ iti vyācakṣate /",
    "T11bsa066_u:974": " na caitadatiśobhanam /",
    "T11bsa066_u:975": " evaṃ sādhyobhayadharmāsiddhayorapi bhāvanīyam /",
    "T11bsa066_u:976": " anvayādiśabdārthaṃ tūdāharaṇādhikāre vakṣyāmaḥ /",
    "T11bsa066_u:977": " sa cāvasaraḥ prāpta eveti yathākramaṃ nirdiśyate /",
    "T11bsa066_u:978": " tatra sādhanadharmāsiddho yathā /",
    "T11bsa066_u:979": " nityaḥ śabdo 'mūrtatvāt /",
    "T11bsa066_u:980": " yathetyudāharaṇopanyasārthaḥ /",
    "T11bsa066_u:981": " nityaḥ śabda iti pratijñā pakṣaḥ /",
    "T11bsa066_u:982": " amūrtatvāditi hetuḥ /",
    "T11bsa066_u:983": " anvayamāha /",
    "T11bsa066_u:984": " yadamūrtaṃ vastu tannityaṃ dṛṣṭaṃ yathā paramāṇuriti sādharmyadṛṣṭāntatvam /",
    "T11bsa066_u:985": " etadābhāsānāmeva prakrāntatvāt /",
    "T11bsa066_u:986": " nārtho vaidharmyeṇeti na pradarśitaḥ /",
    "T11bsa066_u:987": " ayaṃ ca sādhyasādhanadharmānugata iṣyate /",
    "T11bsa066_u:988": " iha tu sādhyadharmo 'sti na sādhanadharmaḥ /",
    "T11bsa066_u:989": " tathā cāha /",
    "T11bsa066_u:990": " paramāṇau hi sādhyaṃ nityatvamasti /",
    "T11bsa066_u:991": " antyakāraṇatvena nityatvāt /",
    "T11bsa066_u:992": " sādhanadharmo 'mūrtatvaṃ nāsti /",
    "T11bsa066_u:993": " kutaḥ /",
    "T11bsa066_u:994": " mūrtatvāt paramāṇunām /",
    "T11bsa066_u:995": " mūrtatvaṃ ca mūrtimatkāryaghaṭādyupalabdheḥ siddhamiti //",
    "T11bsa066_u:996": " sādhyadharmāsiddho yathā /",
    "T11bsa066_u:997": " nityaḥ śabdo 'mūrtatvād buddhivaditi /",
    "T11bsa066_u:998": " yadamūrtaṃ vastu tannityaṃ dṛṣṭaṃ yathā buddhiḥ /",
    "T11bsa066_u:999": " buddhau hi sādhanadharmo 'mūrtatvasti sādhyadharmo nityatvaṃ nāsti anityatvādbuddhoriti sūtraprayogaḥ sugama eva /",
    "T11bsa066_u:1000": " vyāptiṃ darśayati /",
    "T11bsa066_u:1001": " yadamūrtaṃ vastu tannityaṃ dṛṣṭaṃ yathā buddhiḥ /",
    "T11bsa066_u:1002": " āha kathamayaṃ sādhyadharmāsiddha? iti /",
    "T11bsa066_u:1003": " atrāha /",
    "T11bsa066_u:1004": " buddhau hi sādhanadharmo 'mūrtatvamasti /",
    "T11bsa066_u:1005": " tadamūrtatvapratīteḥ /",
    "T11bsa066_u:1006": " sādhyadharmo nityatvaṃ nāsti /",
    "T11bsa066_u:1007": " kutaḥ? /",
    "T11bsa066_u:1008": " anityatvādbuddheriti //",
    "T11bsa066_u:1009": " ubhayāsiddho dvividhaḥ /",
    "T11bsa066_u:1010": " katham? ityatrāha /",
    "T11bsa066_u:1011": " sannasaṃśceti /",
    "T11bsa066_u:1012": " sanniti vidyamānobhayāsiddhaḥ /",
    "T11bsa066_u:1013": " tataśca asanniti avidyamānobhayāsiddhaḥ /",
    "T11bsa066_u:1014": " prayogo maula eva draṣṭavyaḥ /",
    "T11bsa066_u:1015": " yata āha /",
    "T11bsa066_u:1016": " tatra ghaṭavadīti vidyamānobhayāsiddhaḥ /",
    "T11bsa066_u:1017": " tataśca nityaḥ śabdo 'mūrtatvādghaṭavadityatra na sādhyadharmo nityatvalakṣaṇaḥ nāpi sādhanadharmo 'mūrtatvalakṣaṇo 'sti anityatvānmūrtatvādghaṭasyeti",
    "T11bsa066_u:1018": " tathāākāśavadityavidyamānobhayāsiddhaḥ /",
    "T11bsa066_u:1019": " tataśca nityaḥ śabdo 'mūrtatvādākāśavaditi /",
    "T11bsa066_u:1020": " nanvayamubhayasabdhāvātkathamubhayāsiddha ityāśaṅkayāha /",
    "T11bsa066_u:1021": " tadasattvavādinaṃ prati /",
    "T11bsa066_u:1022": " ākāśāsattvavādinaṃ bauddhaṃ prati /",
    "T11bsa066_u:1023": " sāṃkhyasyetyarthaḥ /",
    "T11bsa066_u:1024": " sati hi tasminnityatvādidharmacintā nānyatheti //",
    "T11bsa066_u:1025": " ananvaya ityādi /",
    "T11bsa066_u:1026": " avidyamāno 'nvayo 'nanvayaḥ /",
    "T11bsa066_u:1027": " apradarśitānvaya ityarthaḥ /",
    "T11bsa066_u:1028": " anvayo 'nugamo vyāptiriti anarthāntaram /",
    "T11bsa066_u:1029": " lakṣaṇamāha /",
    "T11bsa066_u:1030": " yatretyādi /",
    "T11bsa066_u:1031": " yatretyabhidheyamāha /",
    "T11bsa066_u:1032": " vinānvayena vinā vyāptidarśanena sādhyasādhanayoḥ sādhyahetvorityarthaḥ /",
    "T11bsa066_u:1033": " sahabhāva ekavṛttimātram /",
    "T11bsa066_u:1034": " pradarśyate kathyate ākhyāyate /",
    "T11bsa066_u:1035": " na vīpsayā sādhyānugateṣu heturiti /",
    "T11bsa066_u:1036": " udāharaṇamāha /",
    "T11bsa066_u:1037": " yathā ghaṭe kṛtakatvamanityaṃ ca dṛṣṭamiti /",
    "T11bsa066_u:1038": " ghaṭaḥ kṛtakatvānityatvayorāśraya iti /",
    "T11bsa066_u:1039": " evaṃ sati āśrayāśrayibhāvamātrābhidhānādanyatra vyabhicārasaṃbhavādiṣṭārthasādhakatvānupapattiḥ /",
    "T11bsa066_u:1040": " viparītānvaya ityādi /",
    "T11bsa066_u:1041": " viparīto viparyayavṛttiranvayo 'nugamo yasmin tathāvidhaḥ /",
    "T11bsa066_u:1042": " udāharaṇamāha /",
    "T11bsa066_u:1043": " yatkṛtakaṃ tadanityaṃ dṛṣṭamiti vaktavye yadanityaṃ tatkṛtakaṃ dṛṣṭamiti bravīti /",
    "T11bsa066_u:1044": " evaṃ prāksādhanadharmamanuccārya sādhyadharmamuccārayati /",
    "T11bsa066_u:1045": " āha /",
    "T11bsa066_u:1046": " evamapi ko doṣaḥ? iti /",
    "T11bsa066_u:1047": " ucyate /",
    "T11bsa066_u:1048": " nyāyamudrāvyatikramaḥ /",
    "T11bsa066_u:1049": " anyatra vyāptivyabhicārāt /",
    "T11bsa066_u:1050": " yathā hyanityaḥ śabdaḥ prayatnāntarīyakatvādiyatra yadyadanityaṃ tattatprayatnāntarīyakam /",
    "T11bsa066_u:1051": " anityānāmapi vidyudādīnāmaprayatnānantarīyakatvāt /",
    "T11bsa066_u:1052": " ityalaṃ prasaṅgena /",
    "T11bsa066_u:1053": " ayaṃ sādharmyadṛṣṭāntābhāsaḥ samāptaḥ //",
    "T11bsa066_u:1054": " vaidharmyeṇāpi /",
    "T11bsa066_u:1055": " na kevalaṃ sādharmyeṇaiva /",
    "T11bsa066_u:1056": " kim? /",
    "T11bsa066_u:1057": " dṛṣṭāntābhāsaḥ /",
    "T11bsa066_u:1058": " prāṅnirūpitaśabdārthaḥ /",
    "T11bsa066_u:1059": " pañcaprakāraḥ /",
    "T11bsa066_u:1060": " tadyathā sādhyāvyāvṛtta ityādi /",
    "T11bsa066_u:1061": " tatra sādhyaṃ pratītaṃ tadavyāvṛttasmāditi sādhyāvyāvṛttaḥ /",
    "T11bsa066_u:1062": " ākṣepaparihārau pūrvavat /",
    "T11bsa066_u:1063": " evaṃ sādhanobhayāvyāvṛttayorapi vaktavyam /",
    "T11bsa066_u:1064": " avyatirekādiśabdārthaṃ tūdāharaṇādhikāra eva vakṣyāmaḥ /",
    "T11bsa066_u:1065": " sa cāvasaraḥ prāpta eva //",
    "T11bsa066_u:1066": " tatra sādhyāvyāvṛttaḥ yathā nityaḥ śabdo 'mūrtatvātparamāṇuvat /",
    "T11bsa066_u:1067": " yathetyudāharaṇopanyāsārthaḥ /",
    "T11bsa066_u:1068": " nityaḥ śabda iti pratijñā /",
    "T11bsa066_u:1069": " amūrtatvāditi hetuḥ /",
    "T11bsa066_u:1070": " vaidharmyadṛṣṭāntābhāsasya prakrāntatvātsādharmyadṛṣṭānto noktaḥ /",
    "T11bsa066_u:1071": " abhyūhyaścākāśādiḥ /",
    "T11bsa066_u:1072": " vaidharmyadṛṣṭāntastu paramāṇuḥ /",
    "T11bsa066_u:1073": " ayaṃ ca sādhyasādhanobhayadharmavikalaḥ samyagiṣyate /",
    "T11bsa066_u:1074": " yata uktam /",
    "T11bsa066_u:1075": " sādhyābhāve hetorabhāva eva kathyate ityādi /",
    "T11bsa066_u:1076": " na cāyaṃ tathetyāha ca /",
    "T11bsa066_u:1077": " paramāṇorhi sakāśāt /",
    "T11bsa066_u:1078": " sādhanadharmo hetuḥ /",
    "T11bsa066_u:1079": " tameva darśayati amūrtatvamiti /",
    "T11bsa066_u:1080": " vyāvṛttaṃ nivṛttam /",
    "T11bsa066_u:1081": " kutaḥ? /",
    "T11bsa066_u:1082": " mūrtatvātparamāṇunām /",
    "T11bsa066_u:1083": " sādhyadharmo nityatvaṃ tanna vyāvṛttam /",
    "T11bsa066_u:1084": " kutaḥ? /",
    "T11bsa066_u:1085": " nityatvātparamāṇūnām /",
    "T11bsa066_u:1086": " āha /",
    "T11bsa066_u:1087": " sādharmyadṛṣṭāntābhāseṣvādau sādhanadharmāsiddha uktaḥ iha sādhyāvyāvṛtta iti kimarthamucyate? /",
    "T11bsa066_u:1088": " tasyānvayapradhānatvāt /",
    "T11bsa066_u:1089": " anvayasya ca sādhanadharmapuraḥsarasādhyadharmoccāraṇarūpatvāt /",
    "T11bsa066_u:1090": " vyatirekastu ubhayavyāvṛttirūpaḥ sādhyābhāve ca hetorabhāva iti /",
    "T11bsa066_u:1091": " ataḥ sādhyāvyāvṛttaḥ //",
    "T11bsa066_u:1092": " tathā sādhanāvyāvṛttaḥ karmavat /",
    "T11bsa066_u:1093": " prayogaḥ pūrvavadeva /",
    "T11bsa066_u:1094": " vaidharmyadṛṣṭāntastu karma /",
    "T11bsa066_u:1095": " tacca utkṣepaṇādi gṛhyate /",
    "T11bsa066_u:1096": " tatra karmaṇaḥ sādhyaṃ nityatvaṃ vyāvṛttam /",
    "T11bsa066_u:1097": " anityatvātkarmaṇaḥ /",
    "T11bsa066_u:1098": " sādhanadharmo hetuḥ /",
    "T11bsa066_u:1099": " tameva darśayati amūrtatvamiti /",
    "T11bsa066_u:1100": " tanna vyāvṛttam /",
    "T11bsa066_u:1101": " amūrtatvātkarmaṇa iti //",
    "T11bsa066_u:1102": " ubhayāvyāvṛttaḥākāśavaditi /",
    "T11bsa066_u:1103": " nityatvasādhakaḥ prayogaḥ paramāṇvādisādharmyadṛṣṭāntayuktaḥ pūrvavat /",
    "T11bsa066_u:1104": " vaidharmyadṛṣṭāntastvākāśamiti /",
    "T11bsa066_u:1105": " tato hi ākāśāt /",
    "T11bsa066_u:1106": " na nityatvaṃ vyāvṛttaṃ nāpyamūrtatvam /",
    "T11bsa066_u:1107": " kutaḥ? /",
    "T11bsa066_u:1108": " nityatvādamūrtatvādākāśasyeti //",
    "T11bsa066_u:1109": " avyatireka ityādi /",
    "T11bsa066_u:1110": " avidyamānavyātirekaḥ avyatirekaḥ anidarśitavyatireka ityarthaḥ /",
    "T11bsa066_u:1111": " lakṣaṇamāha /",
    "T11bsa066_u:1112": " yatra vinā sādhyasādhananivṛttyā tadvipakṣabhāvo nidarśyate /",
    "T11bsa066_u:1113": " yatretyabhidheyamāha /",
    "T11bsa066_u:1114": " vinā sādhyasādhananivṛttyā prastutaprayoge yadanityaṃ tanmūrtaṃ dṛṣṭamityādilakṣaṇayā /",
    "T11bsa066_u:1115": " tadvipakṣabhāvaḥ sādhyasādhanavipakṣabhāvamātram /",
    "T11bsa066_u:1116": " nidarśyate pratipādyate iti yāvat /",
    "T11bsa066_u:1117": " dṛṣṭāntamāha /",
    "T11bsa066_u:1118": " yathā ghaṭe 'nityatvaṃ ca murtatvaṃ ca dṛṣṭamiti /",
    "T11bsa066_u:1119": " itthaṃ hyekatrābhidheyamātrābhidhānādvaidharmyāpratipādanādarthāpattyāpi gamyate",
    "T11bsa066_u:1120": " pratipattigauravādiṣṭārthasādhakatvamiti //",
    "T11bsa066_u:1121": " viparitavyatireka ityādi /",
    "T11bsa066_u:1122": " viparīto viparyasto vyatireka uktalakṣaṇo yasmin sa tathāvidhaḥ /",
    "T11bsa066_u:1123": " tameva darśayati /",
    "T11bsa066_u:1124": " yadanityamityādi /",
    "T11bsa066_u:1125": " prastutaprayoga eva tathāvidhasādharmyadṛṣṭāntayukte vyatirekamupadeśayan yadanityaṃ tanmūrtaṃ dṛṣṭa miti vaktavye yanmūrta tadanityaṃ dṛṣṭamiti bravīti /",
    "T11bsa066_u:1126": " āha /",
    "T11bsa066_u:1127": " evamapi ko doṣaḥ? iti /",
    "T11bsa066_u:1128": " ucyate /",
    "T11bsa066_u:1129": " anyatra vyabhicāraḥ /",
    "T11bsa066_u:1130": " tathā hyanityaḥ śabdaḥ prayatnānantarīyakatvādityatra yadaprayatnānantarīyakaṃ tannityamiti /",
    "T11bsa066_u:1131": " vyatireko vidyutā vyabhicāraḥ //",
    "T11bsa066_u:1132": " nigamayannāha /",
    "T11bsa066_u:1133": " eṣāmityādi /",
    "T11bsa066_u:1134": " yathoktarūpāṇāṃ pakṣahetudṛṣṭāntābhāsānāṃ vacanāni /",
    "T11bsa066_u:1135": " kiṃ na sādhanam? /",
    "T11bsa066_u:1136": " ābhāsatvādeva /",
    "T11bsa066_u:1137": " kiṃ tarhi? /",
    "T11bsa066_u:1138": " sādhanābhāsamiti //",
    "T11bsa066_u:1139": " uktaṃ sādhanābhāsam //",
    "T11bsa066_u:1140": " adhunā dūṣaṇasyāvasaraḥ /",
    "T11bsa066_u:1141": " taccātikramya bahutaravaktavyatvātpratyakṣānumāne tāvadāha /",
    "T11bsa066_u:1142": " ātmapratyāyanārthaṃ punaḥ pratyakṣamanumānaṃ ca dve eva pramāṇe /",
    "T11bsa066_u:1143": " pratyakṣaṃ vakṣyamāṇalakṣaṇaṃ anumānaṃ ca /",
    "T11bsa066_u:1144": " asamāsakaraṇaṃ vibhinnaviṣayajñāpanārtham /",
    "T11bsa066_u:1145": " svalakṣaṇaviṣayameva pratyakṣam /",
    "T11bsa066_u:1146": " sāmānyalakṣaṇaviṣayamevānumānam /",
    "T11bsa066_u:1147": " ca samuccaye /",
    "T11bsa066_u:1148": " dve eva pramāṇe ityanena saṃkhyāniyamamāha /",
    "T11bsa066_u:1149": " tathāhi bauddhānāṃ dve eva pramāṇe pratyakṣānumāne /",
    "T11bsa066_u:1150": " śeṣapramāṇānāmatraivāntarbhāvāt /",
    "T11bsa066_u:1151": " antarbhāvaśca pramāṇasamuccayādiṣu carcitatvānneha pratanyate /",
    "T11bsa066_u:1152": " adhunā pratyakṣaṇirūpaṇāyāha /",
    "T11bsa066_u:1153": " tatra pratyakṣamityādi /",
    "T11bsa066_u:1154": " tatreti nirdhāraṇārthaḥ /",
    "T11bsa066_u:1155": " pratyakṣamiti lakṣyanirdeśaḥ /",
    "T11bsa066_u:1156": " kalpanāpoḍhamiti lakṣaṇam /",
    "T11bsa066_u:1157": " ayaṃ lakṣyalakṣaṇapravibhāgaḥ /",
    "T11bsa066_u:1158": " tatra pratigatamakṣaṃ pratyakṣam /",
    "T11bsa066_u:1159": " kalpanāpoḍhamiti /",
    "T11bsa066_u:1160": " kalpanā vakṣyamāṇalakṣaṇā sā apoḍhā apetā yasmāt tat kalpanāpoḍham /",
    "T11bsa066_u:1161": " samāsākṣepaparihārau pūrvavat /",
    "T11bsa066_u:1162": " kalpanayāpoḍhaṃ kalpanāyā vāpoḍhaṃ kalpanāpoḍham /",
    "T11bsa066_u:1163": " yat iti tatsvarūpanirdeśaḥ /",
    "T11bsa066_u:1164": " evaṃbhūtaṃ cārthe svalakṣaṇamapi bhavati /",
    "T11bsa066_u:1165": " āha /",
    "T11bsa066_u:1166": " jñānaṃ saṃvedanam /",
    "T11bsa066_u:1167": " tacca nirviṣayamapi bhavati ata āha arthe viṣaye /",
    "T11bsa066_u:1168": " sa ca dvidhā svalakṣaṇasāmānyalakṣaṇabhedāt /",
    "T11bsa066_u:1169": " ata āha /",
    "T11bsa066_u:1170": " rūpādau svalakṣaṇe ityarthaḥ /",
    "T11bsa066_u:1171": " iha yaduktaṃ kalpanāpoḍhamiti tatsvarūpābhidhānata eva vyācaṣṭe nāmajātyādikalpanārahitam /",
    "T11bsa066_u:1172": " tadakṣamakṣaṃ prati vartate iti pratyakṣam /",
    "T11bsa066_u:1173": " tatra nāmakalpanā yathā ḍitthā iti /",
    "T11bsa066_u:1174": " jātikalpanā yathā gauriti /",
    "T11bsa066_u:1175": " ādiśabdena guṇakriyādravyaparigrahaḥ /",
    "T11bsa066_u:1176": " tatra guṇakalpanā śukla iti /",
    "T11bsa066_u:1177": " kriyākalpanā pācaka iti /",
    "T11bsa066_u:1178": " dravyakalpanā daṇḍīti /",
    "T11bsa066_u:1179": " ābhiḥ kalpanābhī rahitaṃ śabdarahitam /",
    "T11bsa066_u:1180": " svalakṣaṇahetutvāt /",
    "T11bsa066_u:1181": " uktaṃ ca /",
    "T11bsa066_u:1182": " na hyarthe śabdāḥ anti tadātmāno vā yena tasminpratibhāsamāne te 'pi pratibhāserannityādi /",
    "T11bsa066_u:1183": " tadakṣamityādi /",
    "T11bsa066_u:1184": " tadityanena yannirdiṣṭasya parāmarśaḥ /",
    "T11bsa066_u:1185": " akṣāṇīndriyāṇi /",
    "T11bsa066_u:1186": " tataścākṣamakṣaṃ pratīndriyamindriyaṃ prativartata iti pratyakṣam /",
    "T11bsa066_u:1187": " āha /",
    "T11bsa066_u:1188": " yathendriyasāmarthyājjñānamutpadyate tathā viṣayasāmarthyādapi tatkasmādindriyeṇaiva vyapadeśo na viṣayeṇeti? /",
    "T11bsa066_u:1189": " atrocyate /",
    "T11bsa066_u:1190": " asādhāraṇatvādindriyasya sādharaṇatvāccārthasyeti /",
    "T11bsa066_u:1191": " tathā hi /",
    "T11bsa066_u:1192": " indriyamindriyavijñānasyaiva heturityasādharaṇam /",
    "T11bsa066_u:1193": " arthastu manovijñānasyāpīti sādhāraṇaḥ /",
    "T11bsa066_u:1194": " asādhāraṇena ca loke vyapadeśapravṛttiryathā bherīśabdo yavāṅkura iti /",
    "T11bsa066_u:1195": " uktaṃ ca bhadantena /",
    "T11bsa066_u:1196": " asādhāraṇahetutvādakṣaistadyapariśyate ityādi /",
    "T11bsa066_u:1197": " āha /",
    "T11bsa066_u:1198": " manovijñānādyapi pratyakṣamityuktaṃ na ca tadanena saṃgṛhītamiti kathaṃ vyāpitā lakṣaṇasya /",
    "T11bsa066_u:1199": " ucyate /",
    "T11bsa066_u:1200": " kalpanāpoḍhaṃ yattajjñānarthe rūpādau ityanenārthasākṣātkāritvagrahaṇānmanovijñānaderapi tadavyabhicārātsaṃgṛhītameva tanmānasam /",
    "T11bsa066_u:1201": " laukikaṃ tu pratyakṣamadhikṛtyāvyayībhāvaḥ /",
    "T11bsa066_u:1202": " iti kṛtaṃ prasaṅgeṇa /",
    "T11bsa066_u:1203": " gamanikāmātrametat //",
    "T11bsa066_u:1204": " anumānamityādi /",
    "T11bsa066_u:1205": " anumitiramumānam /",
    "T11bsa066_u:1206": " tacca liṅgādarthadarśanamāliṅgaṃ punastrirūpamuktam /",
    "T11bsa066_u:1207": " pakṣadharmatvādi /",
    "T11bsa066_u:1208": " tasmātrirūpālliṅgādyadanumeye 'rthe dharmaviśiṣṭe dharmiṇi jñānamutpadyate kiṃviśiṣṭam?",
    "T11bsa066_u:1209": " agniratra dhūmāt anityaḥ śabdaḥ kṛtakatvāt tadanumānamiti /",
    "T11bsa066_u:1210": " udāharaṇadvayaṃ tu vastusādhanakāryasvabhāvākhyahetudvayakhyāpanārtham /",
    "T11bsa066_u:1211": " adhunā phalamāha /",
    "T11bsa066_u:1212": " ubhayatretyādi /",
    "T11bsa066_u:1213": " ubhatra pratyekṣe 'numāne ca /",
    "T11bsa066_u:1214": " tadeva jñānaṃ pratyakṣanumānalakṣaṇam /",
    "T11bsa066_u:1215": " phalaṃ kāryam /",
    "T11bsa066_u:1216": " kutaḥ? /",
    "T11bsa066_u:1217": " adhigamarūpatvāt /",
    "T11bsa066_u:1218": " adhigamaḥ paricchedastadrūpatvāt /",
    "T11bsa066_u:1219": " tathāhi paricchedarūpameva jñānamutpadyate /",
    "T11bsa066_u:1220": " na ca paricchedādṛte anyajjñānaṃ phalam /",
    "T11bsa066_u:1221": " bhinnādhikaraṇatvāt /",
    "T11bsa066_u:1222": " ityatra bahu vaktavyam alaṃ prasaṅgena /",
    "T11bsa066_u:1223": " sarvathā na pratyakṣānumānābhyāmanyadvibhinnaṃ phalamastīti /",
    "T11bsa066_u:1224": " āha /",
    "T11bsa066_u:1225": " yadyevaṃ pramāṇābhāvaprasaṅgaḥ /",
    "T11bsa066_u:1226": " tabdhāvābhimatayoḥ pratyakṣānumānayoḥ phalatvāt /",
    "T11bsa066_u:1227": " pramāṇābhāve ca tatphalasyāpyabhāvaḥ iti /",
    "T11bsa066_u:1228": " tatra pramāṇābhāvanirācikīrṣayāha /",
    "T11bsa066_u:1229": " savyāpāravatkhyāteḥ pramāṇatvamiti saha vyāpāreṇa viṣayagrahaṇalakṣaṇena vartate iti savyāpāram /",
    "T11bsa066_u:1230": " pramāṇamiti gamyate /",
    "T11bsa066_u:1231": " savyāpāramasyā vidyata iti savyāpāravatī /",
    "T11bsa066_u:1232": " khyātiriti gamyate /",
    "T11bsa066_u:1233": " savyāpāravatī cāsau khyātiśca savyāpāravatkhyātiḥ pratītiḥ /",
    "T11bsa066_u:1234": " tasyāḥ savyāpāravattyāḥ khyāteḥ pramāṇatvamiti /",
    "T11bsa066_u:1235": " etaduktaṃ bhavati /",
    "T11bsa066_u:1236": " viṣayākāraṃ jñānamutpadyamānaṃ viṣayaṃ gṛṇhadevotpadyate iti pratīteḥ grāhakākārasya pramāṇateti /",
    "T11bsa066_u:1237": " anye tu saṃścāsau vyāpāraḥ sadvyāpāraḥ pramāṇavyavasthākāritvātsannityucyate /",
    "T11bsa066_u:1238": " so 'syā vidyata iti sadyāpāravatī śeṣaṃ pūrvavat vyācakṣate /",
    "T11bsa066_u:1239": " ityukte pratyakṣānumāne //",
    "T11bsa066_u:1240": " adhunā pratyekṣābhāsamāha /",
    "T11bsa066_u:1241": " kalpanājñānamarthāntare pratyakṣābhāsam /",
    "T11bsa066_u:1242": " etadeva grahaṇavākyaṃ vyācikhyāsurāha /",
    "T11bsa066_u:1243": " yajjñānaṃ ghaṭaḥ paṭa iti vā vikalpayataḥ śabdāropitamutpadyate /",
    "T11bsa066_u:1244": " arthāntare sāmānyalakṣaṇe /",
    "T11bsa066_u:1245": " tadarthasvalakṣaṇāviṣayatvāt /",
    "T11bsa066_u:1246": " sāmānyalakṣaṇaviṣayatvādityarthaḥ /",
    "T11bsa066_u:1247": " uktaṃ pratyakṣābhāsam //",
    "T11bsa066_u:1248": " sāṃpratamanumānābhāsamāha /",
    "T11bsa066_u:1249": " hetvābhāsapūrvakaṃ hetvābhāsanimittaṃ jñānamanumānābhāsam /",
    "T11bsa066_u:1250": " vyabhicārāt /",
    "T11bsa066_u:1251": " etadeva vyācaṣṭe /",
    "T11bsa066_u:1252": " hetvābhāso hi bahuprakāra uktaḥ asti vādibhedena /",
    "T11bsa066_u:1253": " tasmāt hetvābhāsāt yadanumeye 'rthe dharmaviśiṣṭe dharmiṇi jñānam avyutpannasya asiddhādisvarūpānabhijñasya bhavati tadanumānābhāsam /",
    "T11bsa066_u:1254": " ityuktaṃ pratyakṣādicatuṣṭayam //",
    "T11bsa066_u:1255": " idānīmuktaśeṣaṃ duṣaṇamabhidhātukāma āha /",
    "T11bsa066_u:1256": " sādhanadoṣodbhāvanāni dūṣaṇāni /",
    "T11bsa066_u:1257": " pramāṇadoṣaprakaṭanānītyarthaḥ /",
    "T11bsa066_u:1258": " bahuvacananirdeśaḥ pratyekamapi pratijñādidoṣāṇāṃ dūṣaṇatvāt /",
    "T11bsa066_u:1259": " etānyeva daśayīrta /",
    "T11bsa066_u:1260": " sādhanadoṣo nyūnatvam /",
    "T11bsa066_u:1261": " sāmānyena viśeṣamāha /",
    "T11bsa066_u:1262": " pakṣadoṣaḥ pratyakṣadiviruddhatvam /",
    "T11bsa066_u:1263": " pratyakṣādiviruddhā pratijñetyevamādi /",
    "T11bsa066_u:1264": " hetudoṣaḥ asiddhānaikāntikaviruddhatvam /",
    "T11bsa066_u:1265": " asiddho heturityevamādi /",
    "T11bsa066_u:1266": " evaṃ dṛṣṭāntadoṣāḥ sādhanadharmādyasiddhatvam /",
    "T11bsa066_u:1267": " tasyodbhāvanamiti /",
    "T11bsa066_u:1268": " tasya pratyakṣaviruddhahetvādeḥ prakāśanaṃ prāśnikapratyāyanaṃ na tudbhāvanamātrameva /",
    "T11bsa066_u:1269": " dūṣaṇamiti sāmānyena dūṣaṇajātyanatikramādekavacanamiti /",
    "T11bsa066_u:1270": " uktaṃ dūṣaṇam //",
    "T11bsa066_u:1271": " adhunā dūṣāṇābhāsamāha /",
    "T11bsa066_u:1272": " abhūtasādhanadoṣodbhāvanāni dūṣaṇābhāsāni /",
    "T11bsa066_u:1273": " abhūtamavidyamānameva tadyataḥ sādhanadoṣaṃ sāmānyanodbhāvayanti prakāśayanti yāni tāni jātidūṣaṇābhāsāni /",
    "T11bsa066_u:1274": " etadeva darśayati /",
    "T11bsa066_u:1275": " saṃpūrṇe sādhane avayave nyūnatvavacanam /",
    "T11bsa066_u:1276": " nyūnamidamityevaṃbhūtam /",
    "T11bsa066_u:1277": " aduṣṭapakṣe pakṣa doṣavacanam ityādi nigadasiddham /",
    "T11bsa066_u:1278": " yāvad etāni duṣaṇābhāsāni kim? /",
    "T11bsa066_u:1279": " ityata āha /",
    "T11bsa066_u:1280": " nahyebhiḥ parapakṣo dūṣyate /",
    "T11bsa066_u:1281": " kutaḥ? /",
    "T11bsa066_u:1282": " niravadyatvātparapakṣasya /",
    "T11bsa066_u:1283": " ityuparamyate śāstrakaraṇāt //",
    "T11bsa066_u:1284": " śāstraparisamāptau tatsvarūpapratipādanāyaivāha /",
    "T11bsa066_u:1285": " padārthamātramityādi /",
    "T11bsa066_u:1286": " padārthamātramiti sādhanādipadoddeśamātrama /",
    "T11bsa066_u:1287": " ākhyātaṃ kathitam /",
    "T11bsa066_u:1288": " ādau prathamam /",
    "T11bsa066_u:1289": " diṅmātrasiddhaye nyāyadiṅmātrasiddhayartham /",
    "T11bsa066_u:1290": " yātra yuktiranvayavyatirekalakṣaṇā /",
    "T11bsa066_u:1291": " ayuktirvā asiddhādibhedā /",
    "T11bsa066_u:1292": " sānyatra pramāṇasamuccayādau /",
    "T11bsa066_u:1293": " suvicāritā prapañcena nirūpitetyarthaḥ //",
    "T11bsa066_u:1294": " nyāyapraveśakaṃ yadyākhyāyāvāptamiha mayā puṇyam /",
    "T11bsa066_u:1295": " nyāyādigamasukhadaṃ saṃlabhatā bhavyo janastena //",
    "T11bsa066_u:1296": " samāptā ceyaṃ śiṣyahitā nāma nyāyapraveśakaṭīkā //",
    "T11bsa066_u:1297": " kṛtiriyaṃ haribhadrasūreḥ //"
}