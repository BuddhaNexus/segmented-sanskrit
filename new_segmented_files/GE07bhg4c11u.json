{
    "GE07bhg4c11u:0": " BhG 11.1",
    "GE07bhg4c11u:1": " arjuna uvāca",
    "GE07bhg4c11u:2": " mad-anugrahāya paramaṃ guhyam adhyātma-saṃjñitam /",
    "GE07bhg4c11u:3": " yat tvayoktaṃ vacas tena moho 'yaṃ vigato mama //1//",
    "GE07bhg4c11u:4": " śrīdharaḥ :",
    "GE07bhg4c11u:5": " vibhūti-vaibhavaṃ procya kṛpayā parayā hariḥ /",
    "GE07bhg4c11u:6": " didṛkṣor arjunasyātha viśva-rūpam adarśayat //",
    "GE07bhg4c11u:7": " pūrvādhyāyānte viṣṭabhyāham idaṃ kṛtsnam ekāṃśena sthito jagat iti viśvātmakaṃ pārameśvaraṃ rūpam utkṣiptam /",
    "GE07bhg4c11u:8": " tad-didṛkṣuḥ pūrvoktam abhinandann arjuna uvāca mad-anugrahāyeti caturbhiḥ /",
    "GE07bhg4c11u:9": " mad-anugrahāya śoka-nivṛttaye /",
    "GE07bhg4c11u:10": " paramaṃ paramātma-niṣṭhaṃ guhyaṃ gopyam api adhyātma-saṃjñitam ātmānātma-viveka-viṣayam /",
    "GE07bhg4c11u:11": " yat tvayoktaṃ vacaḥ aśocyān anvaśocas tvam ity ādi ṣaṣṭhādhyāya-paryantaṃ yad vākyam /",
    "GE07bhg4c11u:12": " tena mamāyaṃ mohaḥ - ahaṃ hantā ete hanyante ity ādi lakṣaṇo bhramaḥ /",
    "GE07bhg4c11u:13": " vigato vinaṣṭaḥ /",
    "GE07bhg4c11u:14": " ātmanaḥ kartṛtvādy-abhāvokteḥ //1//",
    "GE07bhg4c11u:15": " madhusūdanaḥ :",
    "GE07bhg4c11u:16": " pūrvādhyāye nānā-vibhūtīr uktvā viṣṭabhyāham idaṃ kṛtsnam ekāṃśena sthito jagat iti",
    "GE07bhg4c11u:17": " viśvātmakaṃ pārameśvaraṃ rūpaṃ bhagavatābhihitaṃ śrutvā paramotkaṇṭhitas tat-sākṣātkartum",
    "GE07bhg4c11u:18": " icchan pūrvoktam abhinandan mad iti /",
    "GE07bhg4c11u:19": " mad-anugrahāya śoka-nivṛtty-upakārāya paramaṃ niratiśaya-puruṣārtha-paryavasāyi guhyaṃ gopyaṃ yasmai kasmaicid vaktum anarham api /",
    "GE07bhg4c11u:20": " adhyātma-saṃjñitam adhyātmam iti śabditam ātmānātma-viveka-viṣayam aśocyān anvaśocas",
    "GE07bhg4c11u:21": " tvam ity ādi-ṣaṣṭhādhyāya-paryantaṃ tv apadārtha-pradhānaṃ yat tvayā parama-kāruṇikena",
    "GE07bhg4c11u:22": " sarvajñenoktaṃ vaco vākyaṃ tena vākyenāham eṣāṃ hantā mayaite hanyanta ity ādivividha-viparyāsa-lakṣaṇo",
    "GE07bhg4c11u:23": " moho 'yam anubhava-sākṣiko vigato vinaṣṭo mama /",
    "GE07bhg4c11u:24": " tatrāsakṛd ātmanaḥ sarva-vikriyā-śūnyatvokteḥ //1//",
    "GE07bhg4c11u:25": " viśvanāthaḥ :",
    "GE07bhg4c11u:26": " ekādaśe viśvarūpaṃ dṛṣṭvā sambhrānta-dhīḥ stuvan /",
    "GE07bhg4c11u:27": " pārtha ānandito darśayitvā svaṃ hariṇā punaḥ //",
    "GE07bhg4c11u:28": " pūrvādhyāyānte viṣṭabhyāham idaṃ kṛtsnam ekāṃśena sthito jagat iti sarva-vibhūty-āśrayam",
    "GE07bhg4c11u:29": " ādi-puruṣaṃ sva-priya-sakhasyāṃśaṃ śrutvā paramānanda-nimagnas tad-rūpaṃ didṛkṣamāṇo",
    "GE07bhg4c11u:30": " bhagavad-uktam abhinandati mad-anugrahāyeti tribhiḥ /",
    "GE07bhg4c11u:31": " adhyātmaṃ iti saptamy-arthe avyayībhāvād ātmanīty arthaḥ /",
    "GE07bhg4c11u:32": " ātmani yā yā saṃjñā vibhūti-lakṣaṇā sā saṃjātā yasya tad-vacaḥ /",
    "GE07bhg4c11u:33": " mohas tad-aiśvaryājñānam //1//",
    "GE07bhg4c11u:34": " baladevaḥ :",
    "GE07bhg4c11u:35": " ekādaśe viśva-rūpaṃ vilokya trasta-dhīḥ stuvan /",
    "GE07bhg4c11u:36": " darśayitvā svakaṃ rūpaṃ hariṇā harṣito 'rjunaḥ //",
    "GE07bhg4c11u:37": " pūrvatra aham ātmā guḍākeśa sarva-bhūtāśaya-sthitaḥ iti vibhūti-kathanopakrame viṣṭabhyāham",
    "GE07bhg4c11u:38": " idaṃ kṛtsnam iti tad-upasaṃhāre ca nikhila-vibhūty-āśrayo mahat-sraṣṭā puruṣaḥ svasya kṛṣṇasyāvatāraḥ,",
    "GE07bhg4c11u:39": " sa tu mahat-sraṣṭādi-sarvāvatārīti tan-mukhāt pratītya sakhyānanda-sindhu-nimagno 'rjunas tat-puruṣa-rūpaṃ didṛkṣuḥ kṛṣṇoktam anuvadati mad iti /",
    "GE07bhg4c11u:40": " mad-anugrahāyādhyātma-saṃjñitam vibhūti-viṣayakaṃ yad vacas tvayoktaṃ tena mama mohaḥ kathaṃ vidyām ity-ādy-ukto vigato naṣṭaḥ /",
    "GE07bhg4c11u:41": " adhyātmam ātmani paramātmani tvayi yā vibhūti-lakṣaṇā saṃjñā sā jātā /",
    "GE07bhg4c11u:42": " yasya tad-vacaḥ vibhakty-arthe 'vyayībhāvaḥ /",
    "GE07bhg4c11u:43": " paramaṃ guhyam atirahasyaṃ tvad-anyāgamyam ity arthaḥ //1//",
    "GE07bhg4c11u:44": " BhG 11.2",
    "GE07bhg4c11u:45": " bhavāpyayau hi bhūtānāṃ śrutau vistaraśo mayā /",
    "GE07bhg4c11u:46": " tvattaḥ kamala-patrākṣa māhātmyam api cāvyayam //2//",
    "GE07bhg4c11u:47": " śrīdharaḥ : kiṃ ca bhavāpyayāv iti /",
    "GE07bhg4c11u:48": " bhūtānāṃ bhavāpyayau sṛṣṭi-pralayau tvattaḥ sakāśād eva bhavataḥ /",
    "GE07bhg4c11u:49": " iti śrutaṃ mayā /",
    "GE07bhg4c11u:50": " ahaṃ kṛtsnasya jagataḥ prabhavaḥ pralayas tathā ity ādau /",
    "GE07bhg4c11u:51": " vistaraśaḥ punaḥ punaḥ /",
    "GE07bhg4c11u:52": " kamalasya patre iva suprasanne viśāle akṣiṇī yasya tava he kamala-patrākṣa /",
    "GE07bhg4c11u:53": " māhātmyam api cāvyayam akṣayaṃ śrutam /",
    "GE07bhg4c11u:54": " viśva-sṛṣṭy-ādi-kartṛtve 'pi sarva-niyantṛtve 'pi śubhāśubha-karma-kārayitṛtve 'pi",
    "GE07bhg4c11u:55": " bandha-mokṣādi-vicitra-phala-dātṛtve 'pi avikārāvaidharmyāsaṅgaudāsīnyādi-lakṣaṇam",
    "GE07bhg4c11u:56": " aparimitaṃ mahattvaṃ ca śrutam - avyaktaṃ vyaktim āpannaṃ manyante mām abuddhayaḥ iti /",
    "GE07bhg4c11u:57": " mayā tatam idaṃ sarvam iti /",
    "GE07bhg4c11u:58": " na ca māṃ tāni karmāṇi nibadhnanti iti /",
    "GE07bhg4c11u:59": " samo 'haṃ sarva-bhūteṣu ity ādinā /",
    "GE07bhg4c11u:60": " atas tvat-paratantratvād api jīvānām ahaṃ kartety ādir madīyo moho vigata",
    "GE07bhg4c11u:61": " iti bhāvaḥ //2//",
    "GE07bhg4c11u:62": " madhusūdanaḥ :",
    "GE07bhg4c11u:63": " tathā saptamād ārabhya daśama-paryantaṃ tat-padārtha-nirṇaya-pradhānam api bhagavato vacanaṃ mayā śrutam ity āha bhavāpyayāv iti /",
    "GE07bhg4c11u:64": " bhūtānāṃ bhavāpyayāv utpatti-pralayau tvatta eva bhavantau tvatta eva vistaraśo mayā śrutau na tu saṃkṣepeṇāsakṛd ity arthaḥ /",
    "GE07bhg4c11u:65": " kamalasya patre iva dīrghe raktānte parama-manorame akṣiṇī yasya tava sa tvaṃ he kamala-patrākṣa /",
    "GE07bhg4c11u:66": " atisaundaryātiśayollekho 'yaṃ premātiśayāt /",
    "GE07bhg4c11u:67": " na kevalaṃ bhavāpyayau tvattaḥ śrutau mahātmanas tava bhāvo māhātmyam atiśayaiśvaryaṃ",
    "GE07bhg4c11u:68": " viśva-sṛṣṭy-ādi-kartṛtve 'py avikāre tvaṃ śubhāśubha-karma-kārayitṛtve 'py avaiṣamyaṃ",
    "GE07bhg4c11u:69": " bandha-mokṣādi-vicitra-phala-dātṛtve 'py asaṅgaudāsīnyam anyad api sarvātmatvādi",
    "GE07bhg4c11u:70": " sopādhikaṃ nirupādhikam api cāvyayam akṣayaṃ mayā śrutam iti pariṇatam anuvartate ca-kārāt //2 //",
    "GE07bhg4c11u:71": " viśvanāthaḥ :",
    "GE07bhg4c11u:72": " asmin ṣaṭke tu bhavāpyayau sṛṣṭi-saṃhārau tvatta iti ahaṃ kṛtsnasya jagataḥ prabhavaḥ",
    "GE07bhg4c11u:73": " pralayas tathā ity ādināvyayaṃ māhātmyaṃ sṛṣṭy-ādi-kartṛtve 'py adhikārāsaṅgādi-lakṣaṇaṃ",
    "GE07bhg4c11u:74": " mayā tatam idaṃ sarvam iti na ca māṃ tāni karmāṇi nibadhnanti ity ādinā //2 //",
    "GE07bhg4c11u:75": " baladevaḥ : kiṃ ca bhaveti /",
    "GE07bhg4c11u:76": " he kamala-patrākṣa /",
    "GE07bhg4c11u:77": " kamala-patre ivātiramye dīrgha-raktānte cākṣiṇī yasyeti premātiśayāt saundaryātiśayollekhaḥ /",
    "GE07bhg4c11u:78": " tvattas tvad-dhetukau bhūtānāṃ bhavāpyayau sarga-pralayau mayā tvattaḥ sakāśād vistaraśo",
    "GE07bhg4c11u:79": " 'sakṛt śrutau ahaṃ kṛtsnasya jagataḥ prabhavaḥ pralayas tathā ity ādināvyayaṃ nityaṃ",
    "GE07bhg4c11u:80": " māhātmyam aiśvaryaṃ ca tava sarva-kartṛtve 'pi nirvikāratvaṃ sarva-niyantṛte 'py",
    "GE07bhg4c11u:81": " asaṅgatvam ity evam ādi tvatta eva mayā vistaraśaḥ śrutam mayā tatam idaṃ sarvam ity ādibhiḥ //2 //",
    "GE07bhg4c11u:82": " BhG 11.3",
    "GE07bhg4c11u:83": " evam etad yathāttha tvam ātmānaṃ parameśvara /",
    "GE07bhg4c11u:84": " draṣṭum icchāmi te rūpam aiśvaraṃ puruṣottama //3//",
    "GE07bhg4c11u:85": " śrīdharaḥ : kiṃ ca evam etad iti /",
    "GE07bhg4c11u:86": " bhavāpyayau hi bhūtānām ity ādi mayā śrutam /",
    "GE07bhg4c11u:87": " yathā cedānīm ātmānaṃ tvam āttha viṣṭabhyāham idaṃ kṛtsnam ekāṃśena sthito jagat ity evaṃ kathayasi he parameśvara /",
    "GE07bhg4c11u:88": " evam eva tat /",
    "GE07bhg4c11u:89": " atrāpy aviśvāso mama nāsti /",
    "GE07bhg4c11u:90": " tathāpi he puruṣottama tavaiśvarya-śakti-vīrya-tejobhiḥ sampannaṃ tad-rūpaṃ kautūhalād ahaṃ draṣṭum icchāmi //3//",
    "GE07bhg4c11u:91": " madhusūdanaḥ :",
    "GE07bhg4c11u:92": " he parameśvara yathā yena prakāreṇa sopādhikena nirupādhikena ca niratiśaiśvaryeṇātmānaṃ tvam āttha kathayasi tvam evam etan nānyathā /",
    "GE07bhg4c11u:93": " tvad-vacasi kutrāpi mamāviśvāsa-śaṅkā nāsty evety arthaḥ /",
    "GE07bhg4c11u:94": " yadyapy evaṃ tathāpi kṛtārthī-bubhūṣayā draṣṭum icchāmi te tava rūpam aiśvaraṃ jñānaiśvarya-śakti-bala-vīrya-tejobhiḥ sampannam adbhutaṃ he puruṣottama /",
    "GE07bhg4c11u:95": " sambodhanena tvad-vacasy aviśvāso mama nāsti didṛkṣā ca mahatī vartata iti sarvajñatvāt tvaṃ jānāsi sarvāntaryāmitvāc ceti sūcayati //3//",
    "GE07bhg4c11u:96": " viśvanāthaḥ :",
    "GE07bhg4c11u:97": " idānīm ātmānaṃ tvam yathāttha viṣṭabhyāham idaṃ kṛtsnam ekāṃśena sthito jagat iti,",
    "GE07bhg4c11u:98": " tac caivam eva mama nātra ko 'py aviśvāso 'stīti bhāvaḥ /",
    "GE07bhg4c11u:99": " kintu tad api saṃhṛtārtho bubhūṣayā tavaiśvaraṃ tad-rūpaṃ draṣṭum icchāmi yenaikāṃśeneśvara-rūpeṇa tvaṃ jagat viṣṭabhya vartase /",
    "GE07bhg4c11u:100": " tasyaiva te rūpam aham idānīṃ cakṣurbhyāṃ draṣṭum icchāmīty arthaḥ //3//",
    "GE07bhg4c11u:101": " baladevaḥ : evam iti viṣṭabhyāham idaṃ ity ādinā yathā tam ātmānaṃ svam āttha bravīṣi,",
    "GE07bhg4c11u:102": " tad etad evam eva na tava me saṃśaya-leśo 'pi tathāpi tavaiśvaraṃ sarva-praśāstṛ tad-rūpam ahaṃ kautukād draṣṭum icchāmi /",
    "GE07bhg4c11u:103": " he parameśvara he puruṣottameti sambodhayan mama tad-didṛkṣāṃ jānāsy eva /",
    "GE07bhg4c11u:104": " tāṃ pūrayeti vyañjayati /",
    "GE07bhg4c11u:105": " madhura-rasāsvādinaḥ kaṭu-rasa-jighṛkṣāvat-tvan-mādhuryānubhavino me tvad-aiśvaryānu-bubhī̀uṣābhyudetīti bhāvaḥ //3//",
    "GE07bhg4c11u:106": " BhG 11.4",
    "GE07bhg4c11u:107": " manyase yadi tac chakyaṃ mayā draṣṭum iti prabho /",
    "GE07bhg4c11u:108": " yogeśvara tato me tvaṃ darśayātmānam avyayam //4//",
    "GE07bhg4c11u:109": " śrīdharaḥ : na cāhaṃ draṣṭum icchāmīty etāvataiva tvayā tad-rūpaṃ darśayitavyam /",
    "GE07bhg4c11u:110": " kiṃ tarhi ? manyasa iti /",
    "GE07bhg4c11u:111": " yogina eva yogāḥ /",
    "GE07bhg4c11u:112": " teṣām īśvaraḥ /",
    "GE07bhg4c11u:113": " mayārjunena tad-rūpaṃ draṣṭuṃ śaktyam iti yadi manyase /",
    "GE07bhg4c11u:114": " tatas tarhi tad-rūpavantam ātmānam avyayaṃ nityaṃ mama darśaya //4//",
    "GE07bhg4c11u:115": " madhusūdanaḥ :",
    "GE07bhg4c11u:116": " draṣṭum ayogye kutas te didṛkṣety āsaṅkayāha manyasa iti /",
    "GE07bhg4c11u:117": " prabhavati sṛṣṭi-sthiti-saṃhāra-praveśa-praśāsaneṣv iti prabhuḥ /",
    "GE07bhg4c11u:118": " he prabho sarva-svāmin /",
    "GE07bhg4c11u:119": " tat tavaiśvaraṃ rūpaṃ mayārjunena draṣṭum śakyam iti yadi manyase jānāsīcchasi vā /",
    "GE07bhg4c11u:120": " he yogeśvara sarveṣām aṇimādi-siddhi-śālināṃ yogānāṃ yoginām īśvara tatas tvad-icchā-vaśād",
    "GE07bhg4c11u:121": " eva me mahyam atyartham arthite tvaṃ parama-kāruṇiko darśaya cākṣuṣa-jñāna-viṣayī-kāraya",
    "GE07bhg4c11u:122": " ātmānam aiśvara-rūpa-viśiṣṭam avyayam akṣayam //4 //",
    "GE07bhg4c11u:123": " viśvanāthaḥ :",
    "GE07bhg4c11u:124": " yogeśvareti ayogyasyāpi mama tad-darśana-yogyatāyāṃ tava yogaiśvaryam eva kāraṇam iti bhāvaḥ //4//",
    "GE07bhg4c11u:125": " baladevaḥ : aiśvarya-darśane bhagavan-saṃmatiṃ gṛhṇāti manyase yadīti /",
    "GE07bhg4c11u:126": " jānāsīcchasi vety arthaḥ /",
    "GE07bhg4c11u:127": " he prabho sarva-svāmin /",
    "GE07bhg4c11u:128": " yogeśvareti sambodhayann ayogyasya me tvad-darśane tvac-chaktir eva hetur iti vyañjayati //4//",
    "GE07bhg4c11u:129": " BhG 11.5",
    "GE07bhg4c11u:130": " śrī-bhagavān uvāca",
    "GE07bhg4c11u:131": " paśya me pārtha rūpāṇi śataśo 'tha sahasraśaḥ /",
    "GE07bhg4c11u:132": " nānā-vidhāni divyāni nānā-varṇākṛtīni ca //5//",
    "GE07bhg4c11u:133": " śrīdharaḥ : evaṃ prārthitaḥ sann atyadbhutaṃ rūpaṃ darśayiyan sāvadhāno bhavety evam arjunam abhimukhīkaroti śrī-bhagavān uvāca paśyeti caturbhiḥ",
    "GE07bhg4c11u:134": " rūpasyaikatve 'pi nānā-vidhatvāt rūpāṇīti bahu-vacanam /",
    "GE07bhg4c11u:135": " aparimitāny aneka-prakārāṇi /",
    "GE07bhg4c11u:136": " divyāny alaukikāni mama rūpāṇi paśya /",
    "GE07bhg4c11u:137": " varṇāḥ śukla-kṛṣṇādayaḥ /",
    "GE07bhg4c11u:138": " ākṛtayo 'vayava-viśeṣāḥ /",
    "GE07bhg4c11u:139": " nānā aneke varṇā ākṛtayaś ca yeṣāṃ tāni nānā-varṇākṛtīni //5//",
    "GE07bhg4c11u:140": " madhusūdanaḥ :",
    "GE07bhg4c11u:141": " evam atyanta-bhaktenārjunena prārthitaḥ san śrī-bhagavān uvāca paśyeti /",
    "GE07bhg4c11u:142": " atra krameṇa śloka-catuṣṭaye 'pi paśyety āvṛttyātyadbhuta-rūpāṇi darśayiṣyāmi tvaṃ sāvadhāno bhavety arjunam abhimukhīkaroti bhagavān /",
    "GE07bhg4c11u:143": " śataśo 'tha sahasraśa ity aparimitāni tāni ca nānā-vidhāny aneka-prakārāṇi divyāny",
    "GE07bhg4c11u:144": " atyadbhutāni nānā vilakṣaṇā varṇā nīla-pīta-divya-prakārās tathākṛtayaś cāvayava-saṃsthāna-viśeṣā",
    "GE07bhg4c11u:145": " yeṣāṃ tāni nānā-varṇākṛtīni ca me mama rūpāṇi paśya /",
    "GE07bhg4c11u:146": " arhe loṭ /",
    "GE07bhg4c11u:147": " draṣṭum arho bhava he pārtha //5//",
    "GE07bhg4c11u:148": " viśvanāthaḥ :",
    "GE07bhg4c11u:149": " tataś ca svāṃśasya prakṛty-antaryāmiṇaḥ prathama-puruṣasya sahasra-śīrṣā puruṣaḥ sahasrākṣaḥ sahasrapāt iti puruṣa-sūkta-proktaṃ rūpaṃ prathamam idaṃ darśayāmi /",
    "GE07bhg4c11u:150": " paścāt prastutopayogitvena tasyaiva kāla-rūpatvam api jñāpayiṣyāmīti manasi vimṛṣyārjunaṃ prati sāvadhāno bhava ity abhimukhīkaroti /",
    "GE07bhg4c11u:151": " paśya iti rūpāṇīti /",
    "GE07bhg4c11u:152": " ekasminn api mat-svarūpe śataśo mat-svarūpāṇi mad-vibhūtīḥ //5//",
    "GE07bhg4c11u:153": " baladevaḥ : evam abhyarthito bhagavān prakṛty-antaryāmiṇaṃ sahasra-śirasaṃ praśāstṛtva-pradhānaṃ",
    "GE07bhg4c11u:154": " devākāraṃ svāṃśaṃ pradarśayituṃ prakṛtopayogitvāt tatraiva kālātmakatāṃ ca bodhayitum",
    "GE07bhg4c11u:155": " arjunam avadhāpayatīty āha paśyeti caturṣu /",
    "GE07bhg4c11u:156": " paśyeti padāvṛttir darśanīyānāṃ rūpāṇām atyadbhutatva-dyotanārthā ca bodhyā /",
    "GE07bhg4c11u:157": " me mama sahasra-śīrṣākāreṇa bhāsamānasyaikasyaiva śatāni sahasrāṇi ca vibhūti-bhūtāni rūpāṇi paśya arhe loṭ tāni praṣṭum arho bhavety arthaḥ",
    "GE07bhg4c11u:158": " BhG 11.6",
    "GE07bhg4c11u:159": " paśyādityān vasūn rudrān aśvinau marutas tathā /",
    "GE07bhg4c11u:160": " bahūny adṛṣṭa-pūrvāṇi paśyāścaryāṇi bhārata //6//",
    "GE07bhg4c11u:161": " śrīdharaḥ : tāny eva paśyeti /",
    "GE07bhg4c11u:162": " ādityādīn mama dehe paśya /",
    "GE07bhg4c11u:163": " maruta ekonapañcāśad-devatā-viśeṣān /",
    "GE07bhg4c11u:164": " adṛṣṭa-pūrvāṇi tvayā vānyena vā pūrvam adṛṣṭāni rūpāṇi /",
    "GE07bhg4c11u:165": " āścaryāṇy adbhutāni //6//",
    "GE07bhg4c11u:166": " madhusūdanaḥ :",
    "GE07bhg4c11u:167": " divyāni rūpāṇi paśyety uktvā tāny eva leśato 'nukrāmati dvābhyām paśyeti /",
    "GE07bhg4c11u:168": " paśyādityān dvādaśa vasūn aṣṭau rudrān ekādaśa aśvinau dvau marutaḥ sapta-saptakān ekonapañcāśat /",
    "GE07bhg4c11u:169": " tathānyān api devān ity arthaḥ /",
    "GE07bhg4c11u:170": " bahūny anyāny adṛṣṭa-pūrvāṇi pūrvam adṛṣṭāni manuṣya-loke tvayā tvatto 'nyena vā kenacit /",
    "GE07bhg4c11u:171": " paśyāścaryāṇy adbhutāni he bhārata /",
    "GE07bhg4c11u:172": " atra śataśo 'tha sahasraśaḥ nānā-vidhānīty asya vivaraṇaṃ bahūnīti ādityany ity ādi ca /",
    "GE07bhg4c11u:173": " adṛṣṭa-pūrvāṇīti divyānīty asya āścaryāṇīti nānā-varṇākṛtīnīty asyeti draṣṭavyam //6//",
    "GE07bhg4c11u:174": " viśvanāthaḥ : Nothing.",
    "GE07bhg4c11u:175": " baladevaḥ : kiṃ cedha mama dehe ekastham eka-deśa-sthitaṃ sa-carācaraṃ kṛtsnaṃ jagattvam adyādhunaiva paśya /",
    "GE07bhg4c11u:176": " yat tatra tatra paribhramatā tvayā varṣāyutair api draṣṭum aśakyam /",
    "GE07bhg4c11u:177": " tadaikadaivaikatraiva mad-anugrahād avalokasvety arthaḥ /",
    "GE07bhg4c11u:178": " yac ca jagad-āśraya-bhūtaṃ pradhāna-mahad-ādi-kāraṇa-svarūpaṃ sva-jaya-parājayādikaṃ cānyad draṣṭum icchāmi tad api paśya //6//",
    "GE07bhg4c11u:179": " BhG 11.7",
    "GE07bhg4c11u:180": " ihaikasthaṃ jagat kṛtsnaṃ paśyādya sa-carācaram /",
    "GE07bhg4c11u:181": " mama dehe guḍākeśa yac cānyad draṣṭum icchasi //7//",
    "GE07bhg4c11u:182": " śrīdharaḥ : kiṃ ca ihaikastham iti /",
    "GE07bhg4c11u:183": " tatra tatra paribhramatā varṣa-koṭibhir api draṣṭum aśakyaṃ kṛtsnam api carācara-sahitaṃ jagad ihāsmin mama dehe 'vayava-rūpeṇaikatraiva svitamadyādhunaiva paśya /",
    "GE07bhg4c11u:184": " yac cānyaj jagad-āśraya-bhūtaṃ kāraṇa-svarūpaṃ jagataś cāvasthā-viśeṣādikaṃ jaya-parājayādikaṃ ca yad apy anyad draṣṭum icchasi tat sarvaṃ paśya",
    "GE07bhg4c11u:185": " madhusūdanaḥ :",
    "GE07bhg4c11u:186": " na kevalam etāvad eva /",
    "GE07bhg4c11u:187": " samastaṃ jagad api mad-deha-sthaṃ draṣṭum arhasīty āha ihaikastham iti /",
    "GE07bhg4c11u:188": " ihāsmin mama dehe eka-stham ekasminn evāvayava-rūpeṇa sthitaṃ jagat kṛtsnaṃ samastaṃ",
    "GE07bhg4c11u:189": " sa-carācaram jaṅgama-sthāvara-sahitaṃ tatra tatra pariśramatā varṣa-koṭi-sahasreṇāpi",
    "GE07bhg4c11u:190": " draṣṭum aśakyam adyādhunaiva paśya he guḍākeśa /",
    "GE07bhg4c11u:191": " yac cānyaj jaya-parājayādikaṃ draṣṭum icchasi tad api sandehocchedāya paśya //7//",
    "GE07bhg4c11u:192": " viśvanāthaḥ :",
    "GE07bhg4c11u:193": " paribhramatā tvayā varṣa-koṭibhir api draṣṭum aśakyaṃ kṛtsnam api jagat /",
    "GE07bhg4c11u:194": " iha prastāva ekasminn api mad-dehāvayave tiṣṭhaty ekastham /",
    "GE07bhg4c11u:195": " yac cānyat sva-jaya-parājayādikaṃ ca mamāsmin dehe jagad-āśraya-bhūta-kāraṇa-rūpe //7//",
    "GE07bhg4c11u:196": " baladevaḥ : kiṃ ceha mama dehe eka-stham eka-deśa-sthitaṃ sa-carācaraṃ kṛtsnaṃ jagat tvam adyādhunaiva paśya /",
    "GE07bhg4c11u:197": " yat tatra tatra paribhramatā tvayā varṣāyutair api draṣṭum aśakyaṃ tadaikadaivaikatraiva mad-anugrahād avalokas tvety arthaḥ /",
    "GE07bhg4c11u:198": " yac ca jagad-āśraya-bhūtaṃ pradhāna-mahad-ādi-kāraṇa-svarūpaṃ sva-jaya-parājayādikaṃ cānyad draṣṭum icchasi tad api paśya //7//",
    "GE07bhg4c11u:199": " BhG 11.8",
    "GE07bhg4c11u:200": " na tu māṃ śakyase draṣṭum anenaiva sva-cakṣuṣā /",
    "GE07bhg4c11u:201": " divyaṃ dadāmi te cakṣuḥ paśya me yogam aiśvaram //8//",
    "GE07bhg4c11u:202": " śrīdharaḥ : yad uktam arjunena manyase yadi tac chakyam iti tatrāha na tu mām iti /",
    "GE07bhg4c11u:203": " anenaiva tu svīyena carma-cakṣuṣā māṃ draṣṭum na śakyase śakto na bhaviṣyasi /",
    "GE07bhg4c11u:204": " ato 'haṃ divyam alaukikaṃ jñānātmakaṃ cakṣus tubhyaṃ dadāmi /",
    "GE07bhg4c11u:205": " mama aiśvaram asādhāraṇaṃ yogam yuktim aghaṭana-ghaṭanā-sāmarthyaṃ paśya //8//",
    "GE07bhg4c11u:206": " madhusūdanaḥ :",
    "GE07bhg4c11u:207": " yat tūktaṃ manyase yadi tac chakyaṃ mayā draṣṭum iti viśeṣaṇam āha na tu mām iti /",
    "GE07bhg4c11u:208": " anenaiva prākṛtena sva-cakṣuṣā svabhāva-siddhena cakṣuṣā māṃ divya-rūpaṃ draṣṭum na tu śakyase na śaknoṣi tu eva /",
    "GE07bhg4c11u:209": " śakyasa iti pāṭhe śakto na bhaviṣyasīty arthaḥ /",
    "GE07bhg4c11u:210": " sauvādikasyāpi śaknoter daivādikaḥ śyaṃś chāndas iti vā /",
    "GE07bhg4c11u:211": " divādau pāṭho vety eva sāpradāyikam /",
    "GE07bhg4c11u:212": " tarhi tvāṃ draṣṭuṃ kathaṃ śaknuyām ata āha divyam aprākṛtaṃ mama divya-rūpa-darśana-kṣamaṃ",
    "GE07bhg4c11u:213": " dadāmi te tubhyaṃ cakṣus tena divyena cakṣuṣā paśya me yogam aghaṭana-ghaṭanā-sāmarthyātiśayam",
    "GE07bhg4c11u:214": " aiśvaram īśvarasya mamāsādharaṇam //8 //",
    "GE07bhg4c11u:215": " viśvanāthaḥ :",
    "GE07bhg4c11u:216": " indram indrajālaṃ māyā-mayaṃ vā rūpam ity arjuna mā manyatāṃ,",
    "GE07bhg4c11u:217": " kintu sac-cid-ānanda-mayam eva svarūpam antarbhūta-sarva-jagatkam atīndriyatvenaiva viśvasitum ity etad artham āha na tv iti /",
    "GE07bhg4c11u:218": " anenaiva prākṛtena sva-cakṣuṣā māṃ cid-ghanākāraṃ draṣṭuṃ na śakyase na śaknoṣīty atas tubhyaṃ divyam aprākṛtaṃ cakṣur dadāmi /",
    "GE07bhg4c11u:219": " tenaiva paśyete prākṛta-nara-māninam arjunaṃ kam api camatkāraṃ prāpayitum eva /",
    "GE07bhg4c11u:220": " yato hy arjuno bhagavat-pārṣada-mukhyatvān narāvatāratvāc ca prākṛta-nara iva na carma-cakṣukaḥ /",
    "GE07bhg4c11u:221": " kiṃ ca sākṣād-bhagavan-mādhuryam eva sa sva-cakṣuṣā sākṣād anubhavati so 'rjuno bhagavad-aṃśaṃ draṣṭuṃ tena aśaknuvan divyaṃ cakṣur gṛhṇīyād iti kaḥ khalu nyāyaḥ ?",
    "GE07bhg4c11u:222": " eke tv evam ācakṣate bhagavato nara-līlātva-mahāmādhuryaika-grāhi",
    "GE07bhg4c11u:223": " sarvotkṛṣṭaṃ yad bhavati /",
    "GE07bhg4c11u:224": " tac cakṣur ananya-bhakta iva bhagavato deva-līlātva-sampadaṃ naiva gṛhṇāti na hi sitopala-rasāsvādinī rasanā khaṇḍaṃ guḍaṃ vā svādayituṃ śaknoti",
    "GE07bhg4c11u:225": " tasmād arjunāya tat prārthita-camatkāra-viśeṣaṃ dātuṃ deva-līlatvam aiśvaryaṃ jigrāhayiṣur bhagavān prema-rasān anukūlaṃ divyam amānuṣam eva cakṣur dadāv iti /",
    "GE07bhg4c11u:226": " tathā divya-cakṣur dānābhiprāyo 'dhyāyānte vyaktībhaviṣyatīti //8//",
    "GE07bhg4c11u:227": " baladevaḥ : manyase yadi tac chakyam ity arjuna-prārthitaṃ sampādayan nirataṃ,",
    "GE07bhg4c11u:228": " vismitaṃ kartuṃ tasmai sva-devākāra-grāhi divyaṃ cakṣur bhagavān dadāv ity āha na tu mām iti /",
    "GE07bhg4c11u:229": " anenaiva man-mādhuryaikāntena sva-cakṣuṣā yugapad-vibhāta-sahasra-sūrya-prakhyaṃ sahasra-śiraskaṃ māṃ draṣṭuṃ na śakyase na śaknoṣi /",
    "GE07bhg4c11u:230": " atas te divyaṃ cakṣur dadāmi /",
    "GE07bhg4c11u:231": " yathāham ātmānam atipravāhākrāntaṃ vyanadmi tathā tvac-cakṣuś ceti bhāvaḥ /",
    "GE07bhg4c11u:232": " tena mamaiśvaraṃ yogaṃ rūpaṃ paśya yujyate 'nena iti vyutpatter yogo rūpaṃ paramaṃ rūpam aiśvaram ity agrimāc ca /",
    "GE07bhg4c11u:233": " atra divyaṃ cakṣur eva dattaṃ na tu divyaṃ mano 'pīti bodhyam /",
    "GE07bhg4c11u:234": " tādṛśe manasi datte,",
    "GE07bhg4c11u:235": " tasya tad-rūpe ruci-prasaṅgād iha divya-dṛṣṭi-dānena liṅgena pārtha-sārathi-rūpāt sahasra-śiraso viśva-rūpasyādhikyam iti yad vadanti tat tv agre nirasyam //8//",
    "GE07bhg4c11u:236": " BhG 11.9",
    "GE07bhg4c11u:237": " saṃjaya uvāca",
    "GE07bhg4c11u:238": " evam uktvā tato rājan mahā-yogeśvaro hariḥ /",
    "GE07bhg4c11u:239": " darśayām āsa pārthāya paramaṃ rūpam aiśvaram //9//",
    "GE07bhg4c11u:240": " śrīdharaḥ : evam uktvā bhagavān arjunāya svarūpaṃ darśitavān /",
    "GE07bhg4c11u:241": " tac ca rūpaṃ dṛṣṭvārjunaḥ śrī-kṛṣṇaṃ vijñāpitavān itīmam arthaṃ ṣaḍbhiḥ ślokair dhṛtarāṣṭraṃ prati sañjaya uvāca evam uktveti /",
    "GE07bhg4c11u:242": " he rājan dhṛtarāṣṭra /",
    "GE07bhg4c11u:243": " mahān cāsau yogeśvaraś ca hariḥ paramam aiśvaraṃ rūpam darśitavān //9//",
    "GE07bhg4c11u:244": " madhusūdanaḥ :",
    "GE07bhg4c11u:245": " bhagavān arjunāya divyaṃ rūpaṃ darśitavān /",
    "GE07bhg4c11u:246": " sa ca tad dṛṣṭvā vismayāviṣṭo bhagavantaṃ vijñāpitavān itīmaṃ vṛttāntam evam uktvety ādibhiḥ ṣaḍbhiḥ ślokair dhṛtarāṣṭraṃ prati saṃjaya uvāceti",
    "GE07bhg4c11u:247": " evam na tu māṃ śakyase draṣṭum anena cakṣuṣā divyaṃ dadāmi te cakṣur ity uktvā tato divya-cakṣuḥ-pradānād anantaraṃ he rājan dhṛtarāṣṭra sthiro bhava śravaṇāya /",
    "GE07bhg4c11u:248": " mahān sarvotkṛṣṭaś cāsau yogeśvaraś ceti mahā-yogeśvaro harir bhaktānāṃ sarva-kleśāpahārī",
    "GE07bhg4c11u:249": " bhagavān darśanāyogyaṃ api darśayāmāsa pārthāyaikānta-bhaktāya paramaṃ divyaṃ rūpam aiśvaram //9 //",
    "GE07bhg4c11u:250": " viśvanāthaḥ : Nothing.",
    "GE07bhg4c11u:251": " baladevaḥ : evam uktvā hariḥ pārthāya viśva-rūpaṃ darśitavān /",
    "GE07bhg4c11u:252": " tac ca rūpaṃ vīkṣya pārtho harim evaṃ vijñāpitavān itīmam arthaṃ sañjayaḥ prāha evam ṣaḍbhiḥ /",
    "GE07bhg4c11u:253": " tato divya-cakṣur dānānantaraṃ he rājan dhṛtarāṣṭra /",
    "GE07bhg4c11u:254": " mahāṃś cāsau yogeśvaraś ca hariḥ //9//",
    "GE07bhg4c11u:255": " BhG 11.10-11",
    "GE07bhg4c11u:256": " aneka-vaktra-nayanam anekādbhuta-darśanam /",
    "GE07bhg4c11u:257": " aneka-divyābharaṇaṃ divyānekodyatāyudham //10//",
    "GE07bhg4c11u:258": " divya-mālyāmbara-dharaṃ divya-gandhānulepanam /",
    "GE07bhg4c11u:259": " sarvāścarya-mayaṃ devam anantaṃ viśvato-mukham //11//",
    "GE07bhg4c11u:260": " śrīdharaḥ : kathambhūtaṃ tad iti ?",
    "GE07bhg4c11u:261": " ata āha aneka-vaktra-nayanam iti /",
    "GE07bhg4c11u:262": " anekāni vaktrāṇi nayanāni ca yasmiṃs tat /",
    "GE07bhg4c11u:263": " anekānām adbhutānāṃ darśanam yasmiṃs tat /",
    "GE07bhg4c11u:264": " anekāni divyābharaṇāni yasmiṃs tat /",
    "GE07bhg4c11u:265": " divyāny anekāny udyatāny āyudhāni yasmiṃs tat //10//",
    "GE07bhg4c11u:266": " kiṃ ca divyeti /",
    "GE07bhg4c11u:267": " divyāni mālyāni ambarāṇi ca dhārayatīti tat /",
    "GE07bhg4c11u:268": " tathā divyo gandho yasya tādṛśaṃ anulepanaṃ yasya tat /",
    "GE07bhg4c11u:269": " sarvāścarya-mayam anekāścarya-prāyam /",
    "GE07bhg4c11u:270": " devam dyotanātmakam /",
    "GE07bhg4c11u:271": " anantam aparicchinnam /",
    "GE07bhg4c11u:272": " viśvataḥ sarvato mukhāni yasmiṃs tat //11//",
    "GE07bhg4c11u:273": " madhusūdanaḥ :",
    "GE07bhg4c11u:274": " tad eva rūpaṃ viśinaṣṭi aneketi /",
    "GE07bhg4c11u:275": " anekāni vaktrāṇi nayanāni ca yasmin rūpe /",
    "GE07bhg4c11u:276": " anekānām adbhutānāṃ vismaya-hetūnāṃ darśanam yasmin /",
    "GE07bhg4c11u:277": " anekāni divyāny ābharaṇāni bhūṣaṇāni yasmin /",
    "GE07bhg4c11u:278": " divyāny anekāny udyatāny āyudhāni astrāṇi yasmiṃs tat tathārūpam /",
    "GE07bhg4c11u:279": " divyāni mālyāni puṣpa-mayāni ratnamayāni ca tathā divyāmbarāṇi vastrāṇi ca dhriyante yena tad-divya-mālyāmbara-dharaṃ /",
    "GE07bhg4c11u:280": " divyo gandho 'syeti divya-gandhas tad-anulepanam yasya tat /",
    "GE07bhg4c11u:281": " sarvāścarya-mayam anekādbhuta-pracuraṃ /",
    "GE07bhg4c11u:282": " devam dyotanātmakam /",
    "GE07bhg4c11u:283": " anantam aparicchinnaṃ viśvataḥ sarvato mukhāni yasmiṃs tad-rūpaṃ darśayāmāseti pūrveṇa sambandhaḥ /",
    "GE07bhg4c11u:284": " arjuno dadarśety adhyāhāro vā //10-11//",
    "GE07bhg4c11u:285": " viśvanāthaḥ :",
    "GE07bhg4c11u:286": " viśvataḥ sarvato mukhāni yasya tat //11//",
    "GE07bhg4c11u:287": " baladevaḥ : aneketi anekāni sahasrāṇi vaktrāṇi nayanāni ca yasya tad-rūpaṃ sahasra-bāho bhava viśva-mūrte ity agrima-vākyāt /",
    "GE07bhg4c11u:288": " ihāneka-bahu-sahasra-śabdā asaṅkhyeyārtha-vācinaḥ /",
    "GE07bhg4c11u:289": " viśvataś cakṣur uta viśvatomukhaḥ ity ādi-jñāpakāt /",
    "GE07bhg4c11u:290": " anekānām adbhutānāṃ darśanam yatra tat divyo gandho yatra tādṛg anulepanaṃ yasya tat /",
    "GE07bhg4c11u:291": " devaṃ dyotamānam anantam apāraṃ viśvataḥ sarvato mukhāni yasya tat //10-11//",
    "GE07bhg4c11u:292": " BhG 11.12",
    "GE07bhg4c11u:293": " divi sūrya-sahasrasya bhaved yugapad utthitā /",
    "GE07bhg4c11u:294": " yadi bhāḥ sadṛśī sā syād bhāsas tasya mahātmanaḥ //12//",
    "GE07bhg4c11u:295": " śrīdharaḥ : viśva-rūpa-dīpter nirupamatvam āha divīti /",
    "GE07bhg4c11u:296": " divyākāśe /",
    "GE07bhg4c11u:297": " sūrya-sahasrasya yugapad utthitasya yadi yugapad utthitā bhāḥ prabhā bhavet tarhi sā tadā mahātmano viśvarūpasya bhāsaḥ prabhāyā kathañcit sadṛśī syāt /",
    "GE07bhg4c11u:298": " anyopamā nāsty evety arthaḥ /",
    "GE07bhg4c11u:299": " tathādbhutaṃ rūpaṃ darśayāmāseti pūrveṇaivānvayaḥ //12//",
    "GE07bhg4c11u:300": " madhusūdanaḥ :",
    "GE07bhg4c11u:301": " devam ity uktaṃ vivṛṇoti divīti /",
    "GE07bhg4c11u:302": " divi antarikṣe sūryāṇāṃ sahasrasyāparimita-sūrya-samūhasya yugapad uditasya yugapad",
    "GE07bhg4c11u:303": " utthitā bhāḥ prabhā yadi bhavet tadā sā tasya mahātmano viśvarūpasya bhāso dīpteḥ",
    "GE07bhg4c11u:304": " sadṛśī tulyā yadi syād yadi vā na syāt tato 'pi nūnaṃ viśvarūpasyaiva bhā atiricyetety ahaṃ manye /",
    "GE07bhg4c11u:305": " anyā tūpamā nāsty evety arthaḥ /",
    "GE07bhg4c11u:306": " atrāvidyamānādhyavasāyāt tad-abhāvenopamābhāva-parādbhūtopamā-rūpam ārūpeyam atiśayoktir",
    "GE07bhg4c11u:307": " utprekṣā vyañjayantī sarvathā nirupamatvam eva vyanakti ubhau yadi vyomni pṛthak-pravāhāv ity ādivat //12 //",
    "GE07bhg4c11u:308": " viśvanāthaḥ :",
    "GE07bhg4c11u:309": " ekadaiva yadi bhāḥ kāntir utthitā bhavet tadā tasya mahātmano viśvarūpa-puruṣasya bhāsaḥ prabhāyāḥ kānteḥ kathañcit sadṛśī bhavet //12//",
    "GE07bhg4c11u:310": " baladevaḥ : tad-dīpter nairupamyam āha divīti /",
    "GE07bhg4c11u:311": " divi ākāśe yugapad utthitasya sūrya-sahasrasya bhāḥ kāntiś ced yugapad utthitā bhavet tarhi sā tasya mahātmano viśva-rūpasya harer bhāsa ekasyāḥ kānteḥ sadṛśī syāt tadeti /",
    "GE07bhg4c11u:312": " sambhāvanāyāṃ laṭ /",
    "GE07bhg4c11u:313": " adbhūtopameyam ucyate tayotprekṣā /",
    "GE07bhg4c11u:314": " vyaṅgā satī sarvathā tat-kānter nairupamyaṃ vyañjayati /",
    "GE07bhg4c11u:315": " tādṛg-rūpaṃ darśayāmāseti pūrveṇānvayaḥ //12//",
    "GE07bhg4c11u:316": " BhG 11.13",
    "GE07bhg4c11u:317": " tatraikasthaṃ jagat kṛtsnaṃ pravibhaktam anekadhā /",
    "GE07bhg4c11u:318": " apaśyad deva-devasya śarīre pāṇḍavas tadā //13//",
    "GE07bhg4c11u:319": " śrīdharaḥ : tataḥ kiṃ vṛttam ity apekṣāyām āha saṃjayaḥ tatreti /",
    "GE07bhg4c11u:320": " anekadhā pravibhaktaṃ nānā-vibhāgenāvasthitaṃ kṛtsnaṃ jagad devadevasya śarīre tad-avayavatvenaikatraivaa pṛthag-avasthitaṃ tadā pāṇḍavo 'rjuno 'paśyat //13//",
    "GE07bhg4c11u:321": " madhusūdanaḥ :",
    "GE07bhg4c11u:322": " ihaikasthaṃ jagat kṛtsnaṃ paśyādya sa-carācaram iti bhagavad-ājñaptam apy anubhūtavān arjuna ity āha tatraikastham iti /",
    "GE07bhg4c11u:323": " ekastham ekatra sthitaṃ jagat kṛtsnaṃ pravibhaktam anekadhā /",
    "GE07bhg4c11u:324": " deva-pitṛ-manuṣyādi-nānā-prakārair apaśyad devadevasya bhagavataḥ tatra viśvarūpe śarīre pāṇḍavo 'rjunas tadā viśvarūpāścarya-darśana-daśāyām",
    "GE07bhg4c11u:325": " viśvanāthaḥ :",
    "GE07bhg4c11u:326": " tatra tasmin yuddha-bhumāv eva devadevasya śarīre jagat brahmāṇḍaṃ kṛtsnaṃ sarvam eva gaṇayitum aśakyam ity arthaḥ /",
    "GE07bhg4c11u:327": " pravibhaktaṃ pṛthak pṛthaktayā sthitam ekastham ekadeśasthaṃ pratiromakūpasthaṃ pratikukṣisthaṃ vety arthaḥ /",
    "GE07bhg4c11u:328": " anekadhā mṛnmayaṃ hiraṇmayaṃ maṇimayaṃ vā pañcāśat-koṭi-yojana-pramāṇaṃ śata-koṭi-yojana-pramāṇaṃ lakṣa-koṭy-ādi-yojana-pramāṇaṃ vety arthaḥ",
    "GE07bhg4c11u:329": " baladevaḥ : tataḥ kim abhūd ity apekṣāyām āha tatreti /",
    "GE07bhg4c11u:330": " tatra yuddha-bhūmau devadevasya kṛṣṇasya vyañjita-sahasra-śiraske śarīre śrī-vigrahe kṛtsnaṃ nikhilaṃ jagad brahmāṇḍaṃ tadā pāṇḍavo 'paśyat",
    "GE07bhg4c11u:331": " pravibhaktaṃ pṛthak-pṛthag-bhūtam ekastham iti prāgvat /",
    "GE07bhg4c11u:332": " anekadheti mṛṇmayaṃ svarṇa-mayaṃ ratna-mayaṃ vā laghu-madhye bṛhad-bhūtaṃ vety arthaḥ //13//",
    "GE07bhg4c11u:333": " BhG 11.14",
    "GE07bhg4c11u:334": " tataḥ sa vismayāviṣṭo hṛṣṭa-romā dhanaṃjayaḥ /",
    "GE07bhg4c11u:335": " praṇamya śirasā devaṃ kṛtāñjalir abhāṣata //14//",
    "GE07bhg4c11u:336": " śrīdharaḥ : evaṃ dṛṣṭvā kiṃ kṛtavān iti ?",
    "GE07bhg4c11u:337": " tatrāha tata iti /",
    "GE07bhg4c11u:338": " tato darśanāntaram /",
    "GE07bhg4c11u:339": " visamyenāviṣṭo vyāptaḥ san hṛṣṭāny utpulakitāni romāṇi yasya sa dhanañjayaḥ /",
    "GE07bhg4c11u:340": " tam eva devaṃ śirasā praṇamya kṛtāñjaliḥ sampuṭākṛta-hasto bhūtvā /",
    "GE07bhg4c11u:341": " abhāṣatoktavān //14//",
    "GE07bhg4c11u:342": " madhusūdanaḥ :",
    "GE07bhg4c11u:343": " evam adbhuta-darśane 'py arjuno na vibhayāṃcakāra nāpi netre saṃcacāra,",
    "GE07bhg4c11u:344": " nāpi saṃbhramāt kartavyaṃ visasmāra,",
    "GE07bhg4c11u:345": " nāpi tasmād deśād apasasāra,",
    "GE07bhg4c11u:346": " kintv atidhīratvāt tat-kālocitam eva vyavajahāra,",
    "GE07bhg4c11u:347": " mahati citta-kṣobhe 'pīty āha tata iti /",
    "GE07bhg4c11u:348": " tatas tad-darśanād anantaraṃ vismayenādbhuta-darśana-prabhāvenālaukika-citta-camatkāra-viśeṣeṇāviṣṭo vyāptaḥ /",
    "GE07bhg4c11u:349": " ataeva hṛṣṭa-romā pulakitaḥ san sa prakhyāta-mahādeva-saṅgrāmādi-prabhāvo dhanaṃjayo",
    "GE07bhg4c11u:350": " yudhiṣṭhira-rājasūya uttara-go-grahe ca sarvātrājño jitvā dhanam āhṛtavān iti prathita-mahā-parākramo",
    "GE07bhg4c11u:351": " 'tidhīraḥ sākṣād agnir iti vā mahā-tejasvitvāt /",
    "GE07bhg4c11u:352": " devaṃ tam eva viśvarūpa-dharaṃ nārāyaṇaṃ śirasā bhūmi-lagnena praṇamya prakarṣeṇa bhakti-śraddhātiśayena natvā namaskṛtya kṛtāñjaliḥ sampuṭīkṛta-hasta-yugaḥ",
    "GE07bhg4c11u:353": " abhāṣatoktavān /",
    "GE07bhg4c11u:354": " atra vismayākhya-sthāyi-bhāvasyārjuna-gatasyālambana-vibhāvena bhagavatā viśvarūpeṇoddīpana-vibhāvenāsakṛt-tad-darśanenānubhāvena",
    "GE07bhg4c11u:355": " sāttvika-romaharṣeṇa namaskāreṇāñjali-kareṇa ca vyabhicāriṇā cānubhāvākṣiptena vā",
    "GE07bhg4c11u:356": " dhṛti-mati-harṣa-vitarkādinā paripoṣāt sa-vāsanānāṃ śrotṝṇāṃ tādṛśaś citta-camatkāro",
    "GE07bhg4c11u:357": " 'pi tad-bhedānadhyavasāyāt paripoṣaṃ gataḥ paramānandāsvāda-rūpeṇādbhuta-raso bhavatīti sūcitam //14 //",
    "GE07bhg4c11u:358": " viśvanāthaḥ : Nothing.",
    "GE07bhg4c11u:359": " baladevaḥ : evaṃ kṛṣṇa-tattvavid arjunas tasmin sattvena jñātaṃ sahasra-śīrṣatvam adhunā vīkṣyādbhutaṃ rasam anvabhūd ity āha tata iti /",
    "GE07bhg4c11u:360": " taṃ vyañjalita-tad-rūpaṃ kṛṣṇaṃ vilokyety arthaḥ /",
    "GE07bhg4c11u:361": " dhanaṃjayeti dhīro 'pi vismayenāviṣṭo hṛṣṭa-romā pulakito devaṃ śirasā bhū-lagnena praṇamya kṛtāñjaliḥ sann abhāṣata /",
    "GE07bhg4c11u:362": " atra bhaya-netra-saṃvaraṇādikaṃ tasya nābhūt kintv adbhuto raso 'bhyudaid iti vyañjate /",
    "GE07bhg4c11u:363": " iha tādṛśo harir ālambano muhur muhus tad-vīkṣaṇam uddīpanaṃ praṇati-pāṇi-yogāv anubhāvau,",
    "GE07bhg4c11u:364": " romāñcaḥ sāttvikas tair ākṣiptā matir dhṛti-harṣādayaḥ sañcāriṇaḥ /",
    "GE07bhg4c11u:365": " etair ālambanādyaiḥ puṣṭo vismaya-sthāyi-bhāvo 'dbhuta-rasaḥ //14//",
    "GE07bhg4c11u:366": " BhG 11.15",
    "GE07bhg4c11u:367": " arjuna uvāca",
    "GE07bhg4c11u:368": " paśyāmi devāṃs tava deva dehe",
    "GE07bhg4c11u:369": " sarvāṃs tathā bhūta-viśeṣa-saṃghān /",
    "GE07bhg4c11u:370": " brahmāṇam īśaṃ kamalāsana-stham",
    "GE07bhg4c11u:371": " ṛṣīṃś ca sarvān uragāṃś ca divyān //15//",
    "GE07bhg4c11u:372": " śrīdharaḥ : bhāṣaṇam evāha paśyāmīti saptadaśabhiḥ /",
    "GE07bhg4c11u:373": " he deva /",
    "GE07bhg4c11u:374": " tava dehe devānām ādityādīn paśyāmi /",
    "GE07bhg4c11u:375": " tathā sarvān bhūta-viśeṣāṇāṃ sthāvarāṇāṃ jaṅgamānāṃ ca nānā-saṃsthānānāṃ saṃghān samūhān /",
    "GE07bhg4c11u:376": " tathā brahmāṇam caturmukham īśam īśitāraṃ sarveṣāṃ kamalāsana-stham pṛthvī-padma-madhye meru-karṇikāsana-sthaṃ bhagavan-nābhi-kamalāsanastham iti vā /",
    "GE07bhg4c11u:377": " tathā ṛṣīṃś ca sarvān vaśiṣṭādīn brahma-putrān /",
    "GE07bhg4c11u:378": " uragāṃś ca divyān prākṛtān vāsuki-prabhṛtīn paśyāmīti sarvatrānvayaḥ //15//",
    "GE07bhg4c11u:379": " madhusūdanaḥ :",
    "GE07bhg4c11u:380": " yad bhagavatā darśitaṃ viśvarūpaṃ tad bhagavad-dattena divyena cakṣuṣā sarva-lokādṛśyam api paśyāmy aho mama bhāgya-prakarṣa iti svānubhavam āviṣkurvan arjuna uvāca paśyāmīti /",
    "GE07bhg4c11u:381": " paśyāmi cākṣuṣa-jñāna-viṣayīkaromi he deva tava dehe viśvarūpe devān vasv-ādīn sarvān /",
    "GE07bhg4c11u:382": " tathā bhūta-viśeṣāṇāṃ sthāvarāṇāṃ jaṅgamānāṃ ca nānā-saṃsthānānāṃ saṃghān samūhān /",
    "GE07bhg4c11u:383": " tathā brahmāṇam caturmukham īśam īśitāraṃ sarveṣāṃ kamalāsana-stham pṛthvī-padma-madhye meru-karṇikāsana-sthaṃ bhagavan-nābhi-kamalāsanastham iti vā /",
    "GE07bhg4c11u:384": " tathā ṛṣīṃś ca sarvān vaśiṣṭādīn brahma-putrān /",
    "GE07bhg4c11u:385": " uragāṃś ca divyān prākṛtān vāsuki-prabhṛtīn paśyāmīti sarvatrānvayaḥ //15//",
    "GE07bhg4c11u:386": " viśvanāthaḥ :",
    "GE07bhg4c11u:387": " bhūta-viśeṣāṇāṃ jarāyujādīnāṃ saṅghān /",
    "GE07bhg4c11u:388": " kamalāsana-sthaṃ pṛthvī-padma-karṇikāyāṃ sumerau sthitaṃ brahmāṇam //15//",
    "GE07bhg4c11u:389": " baladevaḥ : kim abhāṣata tad āha paśyāmīti saptadaśabhiḥ /",
    "GE07bhg4c11u:390": " tathā bhūta-viśeṣāṇāṃ jarāyujādīnāṃ saṃghān paśyāmi /",
    "GE07bhg4c11u:391": " brahmāṇam caturmukham kamalāsane caturmukhe sthitam tad-antaryāmiṇam īśam garbhodaka-śayam urugān vāsuky-ādīn sarpān //15//",
    "GE07bhg4c11u:392": " BhG 11.16",
    "GE07bhg4c11u:393": " aneka-bāhūdara-vaktra-netraṃ",
    "GE07bhg4c11u:394": " paśyāmi tvā sarvato 'nanta-rūpam /",
    "GE07bhg4c11u:395": " nāntaṃ na madhyaṃ na punas tavādiṃ",
    "GE07bhg4c11u:396": " paśyāmi viśveśvara viśvarūpa //16//",
    "GE07bhg4c11u:397": " śrīdharaḥ : kiṃ ca aneketi /",
    "GE07bhg4c11u:398": " anekāni bāhv-ādīni yasya tādṛśaṃ tvāṃ paśyāmi /",
    "GE07bhg4c11u:399": " anantāni rūpāṇi yasya taṃ tvāṃ sarvataḥ paśyāmi /",
    "GE07bhg4c11u:400": " tava tvaṃ taṃ madhyamādiṃ ca na paśyāmi //16//",
    "GE07bhg4c11u:401": " madhusūdanaḥ :",
    "GE07bhg4c11u:402": " yatra bhagavad-dehe sarvam idaṃ dṛṣṭavān,",
    "GE07bhg4c11u:403": " tam eva viśinaṣṭi aneketi /",
    "GE07bhg4c11u:404": " bāhava udarāṇi vaktrāṇi netrāṇi cānekāni yasya tam aneka-bāhūdara-vaktra-netraṃ paśyāmi /",
    "GE07bhg4c11u:405": " tvā tvāṃ sarvataḥ sarvatrānantāni rūpāṇi yasyeti taṃ /",
    "GE07bhg4c11u:406": " tava tu punar nāntam avasānaṃ na madhyaṃ nāpy ādiṃ paśyāmi sarva-gatatvāt /",
    "GE07bhg4c11u:407": " he viśveśvara /",
    "GE07bhg4c11u:408": " he viśva-rūpa /",
    "GE07bhg4c11u:409": " sambodhana-dvayam atisambhramāt //16//",
    "GE07bhg4c11u:410": " viśvanāthaḥ :",
    "GE07bhg4c11u:411": " he viśveśvara ādi-puruṣa //16//",
    "GE07bhg4c11u:412": " baladevaḥ : yatra dehe devādīn dṛṣṭavāṃs taṃ viśinaṣṭi aneketi /",
    "GE07bhg4c11u:413": " he viśvarūpa prathama-puruṣa / //16//",
    "GE07bhg4c11u:414": " BhG 11.17",
    "GE07bhg4c11u:415": " kirīṭinaṃ gadinaṃ cakriṇaṃ ca",
    "GE07bhg4c11u:416": " tejorāśiṃ sarvato dīptimantam /",
    "GE07bhg4c11u:417": " paśyāmi tvāṃ durnirīkṣyaṃ samantād",
    "GE07bhg4c11u:418": " dīptānalārka-dyutim aprameyam //17//",
    "GE07bhg4c11u:419": " śrīdharaḥ : kiṃ ca kirīṭinam iti /",
    "GE07bhg4c11u:420": " kirīṭinaṃ mukuṭavantam /",
    "GE07bhg4c11u:421": " gadinaṃ gadāvantaṃ /",
    "GE07bhg4c11u:422": " cakriṇaṃ cakravantaṃ ca /",
    "GE07bhg4c11u:423": " sarvato dīptimantam tejaḥ-puñja-rūpaṃ tathā durnirīkṣyaṃ draṣṭum aśakyam /",
    "GE07bhg4c11u:424": " tatra hetuḥ - dīptayor analārkayor dyutir iva dyutis tejo yasya tam /",
    "GE07bhg4c11u:425": " ataevāprameyam evaṃbhūta iti niścetum aśakyaṃ tvāṃ samantataḥ paśyāmi //17//",
    "GE07bhg4c11u:426": " madhusūdanaḥ :",
    "GE07bhg4c11u:427": " tam eva viśvarūpaṃ bhagavantaṃ prakārānantaraṃ viśinaṣṭi kirīṭinam iti /",
    "GE07bhg4c11u:428": " kirīṭa-gadā-cakra-dhāriṇaṃ ca sarvato dīptimantam tejo-rāśiṃ ca /",
    "GE07bhg4c11u:429": " ataeva durnirīkṣyaṃ divyena cakṣuṣā vinā nirīkṣitum aśakyam /",
    "GE07bhg4c11u:430": " sayakāra-pāṭhe duḥśabdo 'pahnava-vacanaḥ /",
    "GE07bhg4c11u:431": " anirīkṣyam iti yāvat /",
    "GE07bhg4c11u:432": " dīptayor analārkayor dyutir iva dyutir yasya tam aprameyam iti paricchettum aśakyaṃ samantāt sarvataḥ paśyāmi divyena cakṣuṣā /",
    "GE07bhg4c11u:433": " ato 'dhikāri-bhedād durnirīkṣaṃ paśyāmīti na virodhaḥ //17//",
    "GE07bhg4c11u:434": " viśvanāthaḥ : Nothing.",
    "GE07bhg4c11u:435": " baladevaḥ : vidhāntareṇa tam eva viśinaṣṭi kirīṭinam iti /",
    "GE07bhg4c11u:436": " durnirīkṣyam api tvām ahaṃ paśyāmi tat-prasādād divya-cakṣur-lābhāt /",
    "GE07bhg4c11u:437": " durnirīkṣyāyāṃ hetuḥ - samantād dīptānaleti /",
    "GE07bhg4c11u:438": " aprameyam idam ittham iti pramātum aśakyam //17//",
    "GE07bhg4c11u:439": " BhG 11.18",
    "GE07bhg4c11u:440": " tvam akṣaraṃ paramaṃ veditavyaṃ",
    "GE07bhg4c11u:441": " tvam asya viśvasya paraṃ nidhānam /",
    "GE07bhg4c11u:442": " tvam avyayaḥ śāśvata-dharma-goptā",
    "GE07bhg4c11u:443": " sanātanas tvaṃ puruṣo mato me //18//",
    "GE07bhg4c11u:444": " śrīdharaḥ : yasmād evaṃ tavātakaiśvaryaṃ tasmāt tvam iti /",
    "GE07bhg4c11u:445": " tvam evākṣaraṃ paramaṃ brahma /",
    "GE07bhg4c11u:446": " kathambhūtam ?",
    "GE07bhg4c11u:447": " veditavyaṃ mumukṣubhir jñātavyam /",
    "GE07bhg4c11u:448": " tvam evāsya viśvasya paraṃ nidhānam /",
    "GE07bhg4c11u:449": " nidhīyate 'sminn iti nidhānaṃ prakṛṣṭāśrayaḥ /",
    "GE07bhg4c11u:450": " ataeva tvam avyayo nityaḥ /",
    "GE07bhg4c11u:451": " śāśvatasya nityasya dharmasya goptā pālakaḥ /",
    "GE07bhg4c11u:452": " sanātanaś cirantanaḥ puruṣaḥ /",
    "GE07bhg4c11u:453": " mato me saṃmato 'si mama //18//",
    "GE07bhg4c11u:454": " madhusūdanaḥ :",
    "GE07bhg4c11u:455": " evaṃ tavātarkya-niratiśayiśvarya-darśanād anuminomi tvam iti /",
    "GE07bhg4c11u:456": " tvam evākṣaraṃ paramaṃ brahma veditavyaṃ mumukṣubhir vedānta-śravaṇādinā /",
    "GE07bhg4c11u:457": " tvam evāsya viśvasya paraṃ prakṛṣṭaṃ nidhīyate 'sminn iti nidhānam āśrayaḥ /",
    "GE07bhg4c11u:458": " ataeva tvam avyayo nityaḥ /",
    "GE07bhg4c11u:459": " śāśvatasya nitya-veda-pratipādyatayāsya dharmasya goptā pālayitā /",
    "GE07bhg4c11u:460": " śāśvateti sambodhanaṃ vā /",
    "GE07bhg4c11u:461": " tasmin pakṣe 'vyayo vināśa-rahitaḥ /",
    "GE07bhg4c11u:462": " ataeva sanātanaś cirantanaḥ puruṣo yaḥ paramātmā sa eva tvaṃ me mato vidito 'si //18//",
    "GE07bhg4c11u:463": " viśvanāthaḥ :",
    "GE07bhg4c11u:464": " veditavyaṃ muktair jñeyam yad akṣaraṃ brahma-tattvam /",
    "GE07bhg4c11u:465": " nidhānaṃ laya-sthānam //18//",
    "GE07bhg4c11u:466": " baladevaḥ : acintya-mahaiśvarya-vīkṣaṇāt tvam aham evaṃ niścinomīty āha tvam iti /",
    "GE07bhg4c11u:467": " atha parā yayā tad akṣaram adhigamyate,",
    "GE07bhg4c11u:468": " yat tad adṛśyam [MuṇḍU 1.5-6] ity ādi-vedānta-vākyair veditavyaṃ yat paramaṃ sa-śrīkam",
    "GE07bhg4c11u:469": " akṣaraṃ tattvam eva nidhānam āśrayo 'vyayas tvam avināśī śāśvata-dharma-goptā vedokta-dharma-pālakas tvam /",
    "GE07bhg4c11u:470": " sa kāraṇaṃ kāraṇādhipādhipo na cāsya kaścij janitā na cādhipaḥ [ŚvetU 6.9] iti mantra-varṇoktaḥ sanātanaḥ purāṇaḥ puruṣas tvam eva //18//",
    "GE07bhg4c11u:471": " BhG 11.19",
    "GE07bhg4c11u:472": " anādi-madhyāntam ananta-vīryam",
    "GE07bhg4c11u:473": " ananta-bāhuṃ śaśi-sūrya-netram /",
    "GE07bhg4c11u:474": " paśyāmi tvāṃ dīpta-hutāśa-vaktraṃ",
    "GE07bhg4c11u:475": " sva-tejasā viśvam idaṃ tapantam //19//",
    "GE07bhg4c11u:476": " śrīdharaḥ : kiṃ ca anādīti /",
    "GE07bhg4c11u:477": " anādi-madhyāntam utpatti-sthiti-laya-rahitam /",
    "GE07bhg4c11u:478": " ananta-vīryam anantaṃ vīryaṃ prabhāvo yasya tam /",
    "GE07bhg4c11u:479": " anantā vīryavanto bāhavo yasya tam /",
    "GE07bhg4c11u:480": " śaśi-sūryau netre yasya tādṛśaṃ tvāṃ paśyāmi /",
    "GE07bhg4c11u:481": " tathā dīpto hutāśo 'gnir vaktreṣu yasya tam /",
    "GE07bhg4c11u:482": " svatejasedaṃ viśvaṃ viśvam santapantam paśyāmi //19//",
    "GE07bhg4c11u:483": " madhusūdanaḥ :",
    "GE07bhg4c11u:484": " kiṃ ca anādīti /",
    "GE07bhg4c11u:485": " ādir utpattir madhyaṃ sthitir anto vināśas tad-rahitam anādi-madhyāntam /",
    "GE07bhg4c11u:486": " anantaṃ vīryaṃ prabhāvo yasya tam /",
    "GE07bhg4c11u:487": " anantā bāhavo yasya tam /",
    "GE07bhg4c11u:488": " upalakṣaṇam etan mukhādīnām api /",
    "GE07bhg4c11u:489": " śaśi-sūryau netre yasya tam /",
    "GE07bhg4c11u:490": " dīpto hutāśo vaktraṃ yasya vaktreṣu yasyeti vā tam /",
    "GE07bhg4c11u:491": " svatejasā viśvaṃ idaṃ tapantam santāpayantaṃ tvā tvāṃ paśyāmi //19//",
    "GE07bhg4c11u:492": " viśvanāthaḥ :",
    "GE07bhg4c11u:493": " kiṃ ca anādīty atra mahā-vismaya-rasa-sindhu-nimagnasyārjunasya vacasi paunaruktyaṃ na doṣāya /",
    "GE07bhg4c11u:494": " yad uktaṃ prasāde vismaye harṣe dvi-trir-uktaṃ na duṣyati //19//",
    "GE07bhg4c11u:495": " baladevaḥ : anādīti /",
    "GE07bhg4c11u:496": " ādi-madhyāvasāna-śūnyam anantāni vīryāṇi tad-upalakṣaṇāni samagrāṇy aiśvaryāṇi ṣaṭ yasya tam ananta-bāhuṃ sahasra-bhujaṃ śaśi-sūryopamāni netrāṇi yasya taṃ /",
    "GE07bhg4c11u:497": " devādiṣu praṇateṣu prasanna-netraṃ tad-viparīteṣu asurādiṣu krūra-netram ity arthaḥ /",
    "GE07bhg4c11u:498": " dīpta-hutāśopamāni saṃhārānuguṇāni vaktrāṇi yasya tam /",
    "GE07bhg4c11u:499": " arjunasya vākye kvacit punar-uktis tasya vismayāviṣṭatvān na doṣāya /",
    "GE07bhg4c11u:500": " yad uktaṃ prasāde vismaye harṣe dvi-trir-uktaṃ na duṣyati iti //19//",
    "GE07bhg4c11u:501": " BhG 11.20",
    "GE07bhg4c11u:502": " dyāv-āpṛthivyor idam antaraṃ hi",
    "GE07bhg4c11u:503": " vyāptaṃ tvayaikena diśaś ca sarvāḥ /",
    "GE07bhg4c11u:504": " dṛṣṭvādbhutaṃ rūpam idaṃ tavograṃ",
    "GE07bhg4c11u:505": " loka-trayaṃ pravyathitaṃ mahātman //20//",
    "GE07bhg4c11u:506": " śrīdharaḥ : kiṃ ca dyāv-āpṛthivyor iti /",
    "GE07bhg4c11u:507": " dyāv-āpṛthivyor idam antaram antarīkṣaṃ tvayaivaikena vyāptam /",
    "GE07bhg4c11u:508": " diśaś ca sarvā vyāptāḥ /",
    "GE07bhg4c11u:509": " adbhutaṃ adṛṣṭa-pūrvam /",
    "GE07bhg4c11u:510": " tvadīyam idam ugraṃ ghoraṃ rūpaṃ dṛṣṭvā loka-trayaṃ pravyathitam atibhītam /",
    "GE07bhg4c11u:511": " paśyāmīti pūrvasyaivānuṣaṅgaḥ //20//",
    "GE07bhg4c11u:512": " madhusūdanaḥ :",
    "GE07bhg4c11u:513": " prakṛtasya bhagavad-rūpasya vyāptim āha dyāv-āpṛthivyor iti /",
    "GE07bhg4c11u:514": " dyāv-āpṛthivyor idam antaram antarīkṣaṃ hi tvayaivaikena vyāptam /",
    "GE07bhg4c11u:515": " diśaś ca sarvā vyāptāḥ /",
    "GE07bhg4c11u:516": " dṛṣṭvādbhutam atyanta-vismaya-karam idam ugraṃ duradhigamaṃ mahātejasvitvāt tava rūpam upalabhya loka-trayaṃ pravyathitam atyanta-bhītaṃ jātaṃ he mahātman sādhūnām abhaya-dāyaka /",
    "GE07bhg4c11u:517": " itaḥ param idam upasaṃharety abhiprāyaḥ //20//",
    "GE07bhg4c11u:518": " viśvanāthaḥ :",
    "GE07bhg4c11u:519": " atha prastopayogitvāt tasyaiva rūpasya kāla-rūpatvaṃ darśayāmāsa dyāvety ādi daśabhiḥ //20//",
    "GE07bhg4c11u:520": " baladevaḥ : atha tasyaiva rūpasya prakṛtyopayogitvena kāla-rūpatāṃ darśitavān ity āha dyāveti daśabhiḥ /",
    "GE07bhg4c11u:521": " dyāv-āpṛthivyor antaram antarīkṣaṃ tathā sarvā diśaś caikena tvayā vyāptam /",
    "GE07bhg4c11u:522": " tavedam aparimitam adbhutam ugraṃ ca rūpaṃ dṛṣṭvā loka-trayaṃ pravyathitam bhītaṃ saṃcalanaṃ ca bhavati /",
    "GE07bhg4c11u:523": " he mahātman sarvāśraya /",
    "GE07bhg4c11u:524": " atredam avagamyate tadā yuddha-darśanāya ye trailokyasthā mitrodāsīnā devāsurā gandharva-kinnarādayḥ",
    "GE07bhg4c11u:525": " samāgatās tair api bhaktimadbhir bhagavad-datta-divya-netrais tad-rūpaṃ dṛṣṭaṃ na",
    "GE07bhg4c11u:526": " tv ekenaivārjunena svapateva svāpnika-rathādīni nijaiśvaryasya bahu-sākṣikatārtham etat //20 //",
    "GE07bhg4c11u:527": " BhG 11.21",
    "GE07bhg4c11u:528": " amī hi tvā sura-saṃghā viśanti",
    "GE07bhg4c11u:529": " kecid bhītāḥ prāñjalayo gṛṇanti /",
    "GE07bhg4c11u:530": " svastīty uktvā maharṣi-siddha-saṃghāḥ",
    "GE07bhg4c11u:531": " stuvanti tvāṃ stutibhiḥ puṣkalābhiḥ //21//",
    "GE07bhg4c11u:532": " śrīdharaḥ : kiṃ ca amī hīti /",
    "GE07bhg4c11u:533": " amī sura-saṃghā bhītāḥ santas tvāṃ viśanti śaraṇaṃ praviśanti /",
    "GE07bhg4c11u:534": " teṣām madhye kecid atibhītā dūrata eva sthitvā kṛta-sampuṭa-kara-yugalāḥ santo gṛṇanti jaya jaya rakṣa rakṣeti prārthayante /",
    "GE07bhg4c11u:535": " spaṣṭam anyat //21//",
    "GE07bhg4c11u:536": " madhusūdanaḥ :",
    "GE07bhg4c11u:537": " adhunā bhū-bhāra-saṃhara-kāritvam ātmanaḥ prakaṭayantaṃ bhagavantaṃ paśyann āha amīti /",
    "GE07bhg4c11u:538": " amī hi sura-saṃghā vasv-ādi-deva-gaṇā bhū-bhārāvatārārthaṃ manuṣya-rūpeṇāvatīrṇā yudhyamānāḥ santas tvā tvāṃ viśanti praviśanto dṛśyante /",
    "GE07bhg4c11u:539": " evam asura-saṅghā iti pada-cchedena bhū-bhāra-bhūtā duryodhanādayas tvāṃ viśantīty api vaktavyam /",
    "GE07bhg4c11u:540": " evam ubhayor api senayoḥ kecid bhītāḥ palāyane 'py aśaktāḥ santaḥ prāñjalayo gṛṇanti stuvanti tvām /",
    "GE07bhg4c11u:541": " evaṃ pratyupasthite yuddha utpātādi-nimittāny upalakṣya svasty astu sarvasya jagata",
    "GE07bhg4c11u:542": " ity uktvā maharṣi-siddha-saṅghā nārada-prabhṛtayo yuddha-darśanārtham āgatā viśva-vināśa-parihārāya",
    "GE07bhg4c11u:543": " stuvanti tvāṃ stutibhir guṇotkarṣa-pratipādikābhir vāgbhiḥ puṣkalābhiḥ paripūrṇārthābhiḥ //21 //",
    "GE07bhg4c11u:544": " viśvanāthaḥ : tvā tvām //21//",
    "GE07bhg4c11u:545": " baladevaḥ : amī sura-saṅghās tvāṃ śaraṇaṃ viśanti /",
    "GE07bhg4c11u:546": " teṣu kecid bhītā dūrataḥ sthitvā prāñjalayaḥ santo gṛṇanti pāhi pāhi prabho asmān iti prārthayante /",
    "GE07bhg4c11u:547": " mahatīṃ bhītim ālakṣya maharṣi-saṅghāḥ siddha-saṅghāś ca viśvasya svasty astu ity uktvā stuvanti //21//",
    "GE07bhg4c11u:548": " BhG 11.22",
    "GE07bhg4c11u:549": " rudrādityā vasavo ye ca sādhyā",
    "GE07bhg4c11u:550": " viśve 'śvinau marutaś coṣmapāś ca /",
    "GE07bhg4c11u:551": " gandharva-yakṣāsura-siddha-saṃghā",
    "GE07bhg4c11u:552": " vīkṣante tvāṃ vismitāś caiva sarve //22//",
    "GE07bhg4c11u:553": " śrīdharaḥ : kiṃ cānyat rudreti /",
    "GE07bhg4c11u:554": " rudrādityā vasavo ye ca sādhyāḥ /",
    "GE07bhg4c11u:555": " rudrādayao gaṇāḥ /",
    "GE07bhg4c11u:556": " viśve 'śvinau /",
    "GE07bhg4c11u:557": " viśve devāḥ /",
    "GE07bhg4c11u:558": " aśvinau ca devau /",
    "GE07bhg4c11u:559": " marutaś ca vāyavaḥ /",
    "GE07bhg4c11u:560": " ūṣmapāś ca pitaraḥ /",
    "GE07bhg4c11u:561": " uṣmabhāgā hi pitaraḥ iti śruteḥ /",
    "GE07bhg4c11u:562": " smṛteś ca yāvad uṣṇaṃ bhaved annaṃ tāvad aśnanti vāgvatāḥ /",
    "GE07bhg4c11u:563": " tāvad aśnanti pitaro yāvan noktā havir guṇāḥ //",
    "GE07bhg4c11u:564": " iti /",
    "GE07bhg4c11u:565": " gandharvāś ca yakṣāś ca asurāś ca virocanādayaḥ /",
    "GE07bhg4c11u:566": " siddha-saṅghāḥ siddhānāṃ saṅghāś ca /",
    "GE07bhg4c11u:567": " sarva eva vismitāḥ santa tvāṃ vīkṣanta ity anvayaḥ //22//",
    "GE07bhg4c11u:568": " madhusūdanaḥ :",
    "GE07bhg4c11u:569": " kiṃ cānyat rudreti /",
    "GE07bhg4c11u:570": " rudrāś cādityāś ca vasavo ye ca sādhyā nāma deva-gaṇā viśve tulya-vibhaktika-viśvadeva-śabdābhyām",
    "GE07bhg4c11u:571": " ucyamānā deva-gaṇā aśvinau nāsatya-damrau maruta ekonapañcāśad-deva-gaṇā ūṣmapāś",
    "GE07bhg4c11u:572": " ca pitaro gandharvāṇāṃ yakṣāṇāṃ asurāṇāṃ siddhānāṃ ca saṃghāḥ samūhā vīkṣante paśyanti",
    "GE07bhg4c11u:573": " tvā tvāṃ tādṛśādbhuta-darśanāt te sarva eva vismitāś ca vismayam alaukika-camatkāra-viśeṣam",
    "GE07bhg4c11u:574": " āpadyante ca //22 //",
    "GE07bhg4c11u:575": " viśvanāthaḥ :",
    "GE07bhg4c11u:576": " uṣmāṇaṃ pibantīti uṣmapāḥ pitaraḥ /",
    "GE07bhg4c11u:577": " uṣmabhāgā hi pitaraḥ iti śruteḥ //22//",
    "GE07bhg4c11u:578": " baladevaḥ : rudreti sphuṭam /",
    "GE07bhg4c11u:579": " uṣmapāḥ pitaraḥ uṣmāṇaṃ pibanti iti nirukteḥ /",
    "GE07bhg4c11u:580": " uṣmabhāgā hi pitaraḥ iti śruteś ca //22//",
    "GE07bhg4c11u:581": " BhG 11.23",
    "GE07bhg4c11u:582": " rūpaṃ mahat te bahu-vaktra-netraṃ",
    "GE07bhg4c11u:583": " mahābāho bahu-bāhūru-pādam /",
    "GE07bhg4c11u:584": " bahūdaraṃ bahu-daṃṣṭrā-karālaṃ",
    "GE07bhg4c11u:585": " dṛṣṭvā lokāḥ pravyathitās tathāham //23//",
    "GE07bhg4c11u:586": " śrīdharaḥ : kiṃ ca rūpam iti /",
    "GE07bhg4c11u:587": " he mahā-bāho mahad atyūrjitaṃ tava rūpaṃ dṛṣṭvā lokāḥ sarve pravyathitā atibhītāḥ /",
    "GE07bhg4c11u:588": " tathāhaṃ ca pravyathito 'smi /",
    "GE07bhg4c11u:589": " kīdṛśaṃ rūpaṃ dṛṣṭvā /",
    "GE07bhg4c11u:590": " bahūni vaktrāṇi netrāṇi ca yasmiṃs tat /",
    "GE07bhg4c11u:591": " bahavo bāhava ūravaḥ pādāś ca yasmiṃs tat /",
    "GE07bhg4c11u:592": " bahūny udarāṇi yasmiṃs tat /",
    "GE07bhg4c11u:593": " bahvībhir daṃṣṭrābhiḥ karālaṃ vikṛtam /",
    "GE07bhg4c11u:594": " raudram ity arthaḥ //23//",
    "GE07bhg4c11u:595": " madhusūdanaḥ :",
    "GE07bhg4c11u:596": " loka-trayaṃ pravyathitam ity uktam upasaṃharati rūpam iti /",
    "GE07bhg4c11u:597": " he mahā-bāho te tava rūpaṃ dṛṣṭvā lokāḥ sarve 'pi prāṇinaḥ pravyathitās tathāhaṃ pravyathito bhayena /",
    "GE07bhg4c11u:598": " kīdṛśaṃ te rūpaṃ ?",
    "GE07bhg4c11u:599": " mahad atipramāṇam /",
    "GE07bhg4c11u:600": " bahūni vaktrāṇi netrāṇi ca yasmiṃs tat /",
    "GE07bhg4c11u:601": " bahavo bāhava ūravaḥ pādāś ca yasmiṃs tat /",
    "GE07bhg4c11u:602": " bahūny udarāṇi yasmiṃs tat /",
    "GE07bhg4c11u:603": " bahubhir daṃṣṭrābhiḥ karālam atibhayānakaṃ dṛṣṭvaiva mat-sahitāḥ sarve lokā bhayena pīḍitā ity arthaḥ //23//",
    "GE07bhg4c11u:604": " viśvanāthaḥ : Nothing.",
    "GE07bhg4c11u:605": " baladevaḥ : loka-trayaṃ pravyathitam ity uktam upasaṃharati rūpaṃ mahad iti /",
    "GE07bhg4c11u:606": " bahubhir daṃṣṭrābhiḥ karālam raudram /",
    "GE07bhg4c11u:607": " sphuṭam anyat /",
    "GE07bhg4c11u:608": " tathāham ity asyottareṇa sambandhaḥ //23//",
    "GE07bhg4c11u:609": " BhG 11.24",
    "GE07bhg4c11u:610": " nabhaḥ-spṛśaṃ dīptam aneka-varṇaṃ",
    "GE07bhg4c11u:611": " vyāttānanaṃ dīpta-viśāla-netram /",
    "GE07bhg4c11u:612": " dṛṣṭvā hi tvāṃ pravyathitāntarātmā",
    "GE07bhg4c11u:613": " dhṛtiṃ na vindāmi śamaṃ ca viṣṇo //24//",
    "GE07bhg4c11u:614": " śrīdharaḥ : na kevalaṃ bhīto 'ham ity etāvad eva /",
    "GE07bhg4c11u:615": " api tu nabhaḥ-spṛśam iti /",
    "GE07bhg4c11u:616": " nabhaḥ spṛśatīti nabhaḥ-spṛk tam antarīkṣa-vyāpinam ity arthaḥ /",
    "GE07bhg4c11u:617": " dīptaṃ tejo-yuktam /",
    "GE07bhg4c11u:618": " aneke varṇā yasya tam /",
    "GE07bhg4c11u:619": " vyaktāni vivṛtāni ānanāni yasya tam /",
    "GE07bhg4c11u:620": " dīptāni viśālāni netrāṇi yasya tam /",
    "GE07bhg4c11u:621": " evambhūtaṃ hi tvāṃ dṛṣṭvā pravyathitāntarātmā mano yasya so 'haṃ dhṛtiṃ dhairyam upaśamaṃ na labhe //24//",
    "GE07bhg4c11u:622": " madhusūdanaḥ :",
    "GE07bhg4c11u:623": " bhayānakatvam eva prapañcayati nabha iti /",
    "GE07bhg4c11u:624": " na kevalaṃ pravyathita evāhaṃ tvāṃ dṛṣṭvā kintu pravyathito 'ntarātmā mano yasya",
    "GE07bhg4c11u:625": " so 'haṃ dhṛtiṃ dhairyaṃ dehendriyādi-dhāraṇa-sāmarthyaṃ śamaṃ ca manaḥ-prasādaṃ na vindāmi na labhe /",
    "GE07bhg4c11u:626": " he viṣṇo /",
    "GE07bhg4c11u:627": " tvāṃ kīdṛśaṃ ?",
    "GE07bhg4c11u:628": " nabhaḥ-spṛśam antarīkṣa-vyāpinam /",
    "GE07bhg4c11u:629": " dīptaṃ prajvalitam aneka-varṇaṃ bhayaṅkara-nānā-saṃsthāna-yuktaṃ vyāttānanaṃ vivṛtta-mukhaṃ",
    "GE07bhg4c11u:630": " dīpta-viśāla-netraṃ prajvalita-vistīrṇa-cakṣuṣaṃ tvāṃ dṛṣṭvā pravyathitāntarātmāhaṃ",
    "GE07bhg4c11u:631": " dhṛtiṃ śamaṃ ca na vvindāmīty anvayaḥ //24 //",
    "GE07bhg4c11u:632": " viśvanāthaḥ :",
    "GE07bhg4c11u:633": " śamam upaśamam //24//",
    "GE07bhg4c11u:634": " baladevaḥ : tathaitad-rūpopasaṃhāra-phalakaṃ dainyaṃ prakāśayann āha nabhaḥ-spṛśam iti dvābhyām /",
    "GE07bhg4c11u:635": " ahaṃ ca tvāṃ dṛṣṭvā pravyathitāntarātmā bhītodvigna-manāḥ san dhṛtim upaśamaṃ ca na vindāmi na labhe /",
    "GE07bhg4c11u:636": " he viṣṇo /",
    "GE07bhg4c11u:637": " kīdṛśaṃ ? nabhaḥ-spṛśam antarīkṣa-vyāpinam vyāttānanaṃ visṛtāsyam /",
    "GE07bhg4c11u:638": " vyaktārtham anyat /",
    "GE07bhg4c11u:639": " atra kāla-rūpatva-darśana-hetuko bhayānaka-rasaḥ svasyoktaḥ //24//",
    "GE07bhg4c11u:640": " BhG 11.25",
    "GE07bhg4c11u:641": " daṃṣṭrā-karālāni ca te mukhāni",
    "GE07bhg4c11u:642": " dṛṣṭvaiva kālānala-saṃnibhāni /",
    "GE07bhg4c11u:643": " diśo na jāne na labhe ca śarma",
    "GE07bhg4c11u:644": " prasīda deveśa jagan-nivāsa //25//",
    "GE07bhg4c11u:645": " śrīdharaḥ : daṃṣṭreti /",
    "GE07bhg4c11u:646": " he deveśa tava mukhāni dṛṣṭvā bhayāveśena diśo na jānāmi /",
    "GE07bhg4c11u:647": " śarma sukhaṃ ca na labhe /",
    "GE07bhg4c11u:648": " bho jagan-nivāsa prasanno bhava /",
    "GE07bhg4c11u:649": " kīdṛśāni mukhāni dṛṣṭvā ?",
    "GE07bhg4c11u:650": " daṃṣṭrābhiḥ karālāni kālānalaḥ vikṛtatvena pralayāgniḥ /",
    "GE07bhg4c11u:651": " tat-sadṛśāni //25//",
    "GE07bhg4c11u:652": " madhusūdanaḥ :",
    "GE07bhg4c11u:653": " daṃṣṭrābhiḥ karālāni vikṛtatvena bhayaṅkarāṇi pralaya-kālānala-sadṛśāni ca te mukhāni dṛṣṭvaiva na tu tāni prāpya bhaya-vaśena diśaḥ pūrvāparādi-vivekena na jāne /",
    "GE07bhg4c11u:654": " ato na labhe ca śarma sukhaṃ tvad-rūpa-darśane 'pi /",
    "GE07bhg4c11u:655": " ato he deveśa he jagannivāsa prasīda prasanno bhava māṃ prati /",
    "GE07bhg4c11u:656": " yathā bhavābhāvena tvad-darśanajaṃ sukhaṃ prāpnuyām iti śeṣaḥ //25//",
    "GE07bhg4c11u:657": " viśvanāthaḥ : Nothing.",
    "GE07bhg4c11u:658": " baladevaḥ : daṃṣṭreti /",
    "GE07bhg4c11u:659": " kālānalaḥ pralayāgnis tat-sannibhāni tat-tulyāni /",
    "GE07bhg4c11u:660": " śarma sukham //25//",
    "GE07bhg4c11u:661": " BhG 11.26-27",
    "GE07bhg4c11u:662": " amī ca tvāṃ dhṛtarāṣṭrasya putrāḥ",
    "GE07bhg4c11u:663": " sarve sahaivāvani-pāla-saṃghaiḥ /",
    "GE07bhg4c11u:664": " bhīṣmo droṇaḥ sūta-putras tathāsau",
    "GE07bhg4c11u:665": " sahāsmadīyair api yodha-mukhyaiḥ //26//",
    "GE07bhg4c11u:666": " vaktrāṇi te tvaramāṇā viśanti",
    "GE07bhg4c11u:667": " daṃṣṭrākarālāni bhayānakāni /",
    "GE07bhg4c11u:668": " kecid vilagnā daśanāntareṣu",
    "GE07bhg4c11u:669": " saṃdṛśyante cūrṇitair uttamāṅgaiḥ //27//",
    "GE07bhg4c11u:670": " śrīdharaḥ : yac cānyad draṣṭum icchasīty anenāsmin saṅgrāme bhāvi-jaya-parājayādikaṃ ca mama dehe paśyeti yad bhagavatoktaṃ tad idānīṃ paśyann āha amī ceti pañcabhiḥ /",
    "GE07bhg4c11u:671": " amī dhṛtarāṣṭrasya putrā duryodhanādayaḥ sarve /",
    "GE07bhg4c11u:672": " avani-pālānāṃ jayadrathādīnāṃ rājñāṃ saṅghaiḥ samūhaiḥ sahaiva /",
    "GE07bhg4c11u:673": " tava vaktrāṇi viśantīty uttareṇānvayaḥ /",
    "GE07bhg4c11u:674": " tathā bhīṣmaś ca droṇaś cāsau sūta-putraḥ karṇaś ca /",
    "GE07bhg4c11u:675": " na kevalaṃ ta eva viśanti /",
    "GE07bhg4c11u:676": " api tu pratiyoddhāro 'smadīyā ye yodha-mukhyāḥ śikhaṇḍi-dhṛṣṭadyumnādayas taiḥ saha //26//",
    "GE07bhg4c11u:677": " vakrāṇīti ye ete sarve tvaramāṇā dhāvantas tava daṃṣṭrābhiḥ karālāni vikṛtāni bhayṅkarāṇi",
    "GE07bhg4c11u:678": " vaktrāṇi viśanti teṣāṃ madhye kecic cūrṇīkṛtair uttamāṅgaiḥ śirobhir upalakṣitā danta-sandhiṣu",
    "GE07bhg4c11u:679": " saṃśliṣṭāḥ saṃdṛśyante //27 //",
    "GE07bhg4c11u:680": " madhusūdanaḥ :",
    "GE07bhg4c11u:681": " asmākaṃ jayaṃ pareṣāṃ parājayaṃ ca sarvadā draṣṭum iṣṭaṃ paśya mama dehe guḍākeśa yac cānyad draṣṭum icchasīti bhagavad-ādiṣṭam adhunā paśyāmīty āha amīti pañcabhiḥ /",
    "GE07bhg4c11u:682": " amī ca dhṛtarāṣṭrasya putrā duryodhana-prabhṛtayaḥ śataṃ sodarā yuyutsuṃ vinā sarve tvāṃ tvaramāṇā viśantīty agretanenānvayaḥ /",
    "GE07bhg4c11u:683": " atibhaya-sūcakatvena kriyā-pada-nyūnatvam atra guṇa eva /",
    "GE07bhg4c11u:684": " sahaivāvanipālānāṃ khalv ādīnāṃ rājñāṃ saṃghais tvāṃ viśanti /",
    "GE07bhg4c11u:685": " na kevalaṃ duryodhanādaya eva viśanti kintu ajayatvena sarvaiḥ sambhāvito 'pi bhīṣmo",
    "GE07bhg4c11u:686": " droṇaḥ sūta-putraḥ karṇas tathāsau sarvadā mama vidveṣṭā sahāsmadīyair api parakīyair",
    "GE07bhg4c11u:687": " iva dhṛṣṭadyumna-prabhṛtibhir yodha-mukhyais tvāṃ viśantīti sambandhaḥ //26 //",
    "GE07bhg4c11u:688": " amī dhṛtarāṣṭra-putra-prabhṛtayaḥ sarve 'pi te tava daṃṣṭrā-karālāni bhayānakāni vaktrāṇi te tvaramāṇā viśanti /",
    "GE07bhg4c11u:689": " tatra ca kecic cūrṇitair uttamāṅgaiḥ śirobhir viśiṣṭā daśanāntareṣu vilagnā viśeṣeṇa saṃlagnā dṛśyante mayā samyag asandehena //27//",
    "GE07bhg4c11u:690": " viśvanāthaḥ : Nothing.",
    "GE07bhg4c11u:691": " baladevaḥ : yac cānyad draṣṭum icchasi ity anenāsmin yuddhe bhaviṣyaj-jaya-parājayādikaṃ ca mad-dehe paśyeti yad bhagavatoktaṃ tad adhunā paśyann āha amī ceti pañcabhiḥ /",
    "GE07bhg4c11u:692": " amī dhṛtarāṣṭrasya putrā duryodhanādayaḥ sarve 'vanipāla-saṃghaiḥ śalya-jayadrathādi-bhūpa-vṛndaiḥ saha tvaramāṇāḥ santas te vaktrāṇi viśantīty uttareṇānvayaḥ /",
    "GE07bhg4c11u:693": " ajeyatvena khyātā ye bhīṣmādayas te 'pi /",
    "GE07bhg4c11u:694": " asāv iti sarvadaiva mad-vidveṣīty arthaḥ /",
    "GE07bhg4c11u:695": " sūta-putraḥ karṇaḥ /",
    "GE07bhg4c11u:696": " na kevalaṃ ta eva kintv asmadīyā ye yodha-mukhyā dhṛṣṭadyumnādayaḥ taiḥ saheti te 'pi praviśantīti sahoktir alaṅkāraḥ /",
    "GE07bhg4c11u:697": " kecid iti teṣāṃ madhye kecic cūrṇitair uttamāṅgair mastakaiḥ sahitā daśanāntareṣu danta-sandhiṣu vilagnāḥ saṃdṛśyante mayā //26-27//",
    "GE07bhg4c11u:698": " BhG 11.28",
    "GE07bhg4c11u:699": " yathā nadīnāṃ bahavo 'mbuvegāḥ",
    "GE07bhg4c11u:700": " samudram evābhimukhā dravanti /",
    "GE07bhg4c11u:701": " tathā tavāmī naralokavīrā",
    "GE07bhg4c11u:702": " viśanti vaktrāṇy abhivijvalanti //28//",
    "GE07bhg4c11u:703": " śrīdharaḥ : praveśam eva dṛṣṭāntenāha yatheti /",
    "GE07bhg4c11u:704": " nadīnām aneka-mārga-pravṛttānāṃ bahavo 'mbūnāṃ vārīṇāṃ vegāḥ pravāhāḥ samudrābhimukhāḥ santo yathā samudram eva dravanti viśanti /",
    "GE07bhg4c11u:705": " tathāmī ye nara-loka-vīrās te viśanti tathaiva lokā ete janā api tava mukhāni praviśanti //28//",
    "GE07bhg4c11u:706": " madhusūdanaḥ :",
    "GE07bhg4c11u:707": " rājñāṃ bhagavan-mukha-praveśane nidarśanam āha yatheti /",
    "GE07bhg4c11u:708": " yathā nadīnām aneka-mārga-pravṛttānāṃ bahavo 'mbūnāṃ jalānāṃ vegāḥ vegavantaḥ pravāhāḥ",
    "GE07bhg4c11u:709": " samudrābhimukhāḥ santaḥ samudram eva dravanti viśanti tathā tavāmī nara-loka-vīrā",
    "GE07bhg4c11u:710": " viśanti vaktrāṇy abhitaḥ sarvato jvalanti abhivijvalantīti vā pāṭhaḥ //28 //",
    "GE07bhg4c11u:711": " viśvanāthaḥ : Nothing.",
    "GE07bhg4c11u:712": " baladevaḥ : praveśe dṛṣṭāntāv āha yatheti dvyābhyām /",
    "GE07bhg4c11u:713": " tatra prathamo 'dhī-pūrvake praveśe /",
    "GE07bhg4c11u:714": " dvitīyas tu dhī-pūrvake bodhyaḥ //28//",
    "GE07bhg4c11u:715": " BhG 11.29",
    "GE07bhg4c11u:716": " yathā pradīptaṃ jvalanaṃ pataṃgā",
    "GE07bhg4c11u:717": " viśanti nāśāya samṛddha-vegāḥ /",
    "GE07bhg4c11u:718": " tathaiva nāśāya viśanti lokās",
    "GE07bhg4c11u:719": " tavāpi vaktrāṇi samṛddha-vegāḥ //29//",
    "GE07bhg4c11u:720": " śrīdharaḥ : avaśatvena praveśe nadī-vego dṛṣṭānta uktaḥ /",
    "GE07bhg4c11u:721": " buddhi-pūrvaka-praveśe dṛṣṭāntam āha yatheti /",
    "GE07bhg4c11u:722": " pradīptaṃ jvalanam agniṃ pataṅgāḥ śalabhā buddhi-pūrvakaṃ samṛddho vego yeṣāṃ te yathā nāśāya maraṇāyaiva viśanti tathaiva lokā ete janā api tava mukhāni praviśanti //29//",
    "GE07bhg4c11u:723": " madhusūdanaḥ :",
    "GE07bhg4c11u:724": " abuddhi-pūrvaka-praveśe nadī-vegaṃ dṛṣṭāntam uktvā buddhi-pūrvaka-praveśe dṛṣṭāntam āha yatheti /",
    "GE07bhg4c11u:725": " yathā pataṅgāḥ śalabhāḥ samṛddha-vegāḥ santo buddhi-pūrvaṃ pradīptaṃ jvalanaṃ viśanti",
    "GE07bhg4c11u:726": " nāśāya maraṇāyaiva tathaiva nāśāya viśanti lokā ete duryodhana-prabhṛtayaḥ sarve",
    "GE07bhg4c11u:727": " 'pi tava vaktrāṇi samṛddha-vegāḥ buddhi-pūrvam anāyatyā //29 //",
    "GE07bhg4c11u:728": " viśvanāthaḥ : Nothing.",
    "GE07bhg4c11u:729": " baladevaḥ : jvalanaṃ vahnim //29//",
    "GE07bhg4c11u:730": " BhG 11.30",
    "GE07bhg4c11u:731": " lelihyase grasamānaḥ samantāl",
    "GE07bhg4c11u:732": " lokān samagrān vadanair jvaladbhiḥ /",
    "GE07bhg4c11u:733": " tejobhir āpūrya jagat samagraṃ",
    "GE07bhg4c11u:734": " bhāsas tavogrāḥ pratapanti viṣṇo //30//",
    "GE07bhg4c11u:735": " śrīdharaḥ : tataḥ samantāt kim ?",
    "GE07bhg4c11u:736": " ata āha lelihyasa iti /",
    "GE07bhg4c11u:737": " grasamāno gilam /",
    "GE07bhg4c11u:738": " samagrān lokān sarvān etān vīrān /",
    "GE07bhg4c11u:739": " samantāt sarvataḥ /",
    "GE07bhg4c11u:740": " lelihyase 'tiśayena bhakṣayasi /",
    "GE07bhg4c11u:741": " kaiḥ ? jvaladbhir vadanaiḥ /",
    "GE07bhg4c11u:742": " kiṃ ca he viṣṇo tava bhāso dīptayas tejobhir visphūraṇaiḥ samagraṃ jagad vyāpya tīvrāḥ satyaḥ pratapanti santāpayanti //30//",
    "GE07bhg4c11u:743": " madhusūdanaḥ :",
    "GE07bhg4c11u:744": " yoddhu-kāmānāṃ rājñāṃ bhagavan-mukha-praveśa-prakāram uktvā tadā bhagavatas tad-bhāsāṃ ca pravṛtti-prakāram āha lelihyasa iti /",
    "GE07bhg4c11u:745": " evaṃ vegena praviśato lokān duryodhanādīn samagrān sarvān grasamāno 'ntaḥ praveśayaj",
    "GE07bhg4c11u:746": " jvaladbhir vadanaiḥ samantāt sarvatas tvaṃ lelihyasa āsvādayasi tejobhir bhābhir",
    "GE07bhg4c11u:747": " āpūrya jagat samagraṃ yasmāt tvaṃ bhābhir jagad āpūrayasi tasmāt tavogrās tīvrā bhāso",
    "GE07bhg4c11u:748": " dīptayaḥ prajvalato jvalanasyeva pratapanti santāpaṃ janayanti /",
    "GE07bhg4c11u:749": " viṣṇo vyāpana-śīla //30//",
    "GE07bhg4c11u:750": " viśvanāthaḥ : Nothing.",
    "GE07bhg4c11u:751": " baladevaḥ : yoddhṝṇāṃ tan-mukha-praveśe prakāram uktvā tasya tad-bhāsāṃ ca tatra pravṛtti-prakāram āha lelihyasa iti /",
    "GE07bhg4c11u:752": " vegena praviśataḥ samagrān lokān duryodhanādīn jvaladbhir vadanair grasamāno gilan samantād roṣāveśena lelihasye tad-rudhirokṣitam oṣṭhādikaṃ muhur muhur lekṣi /",
    "GE07bhg4c11u:753": " tavogrā bhāso dīptayo 'sahyais tejobhiḥ samagraṃ jagad āpūrya pratapanti /",
    "GE07bhg4c11u:754": " he viṣṇo /",
    "GE07bhg4c11u:755": " viśva-vyāpin /",
    "GE07bhg4c11u:756": " tvattaḥ palāyanaṃ durghaṭam ity arthaḥ //30//",
    "GE07bhg4c11u:757": " BhG 11.31",
    "GE07bhg4c11u:758": " ākhyāhi me ko bhavān ugra-rūpo",
    "GE07bhg4c11u:759": " namo 'stu te devavara prasīda /",
    "GE07bhg4c11u:760": " vijñātum icchāmi bhavantam ādyaṃ",
    "GE07bhg4c11u:761": " na hi prajānāmi tava pravṛttim //31//",
    "GE07bhg4c11u:762": " śrīdharaḥ : yata evaṃ tasmād ākhyāhīti /",
    "GE07bhg4c11u:763": " bhavān ugra-rūpaḥ kaḥ ?",
    "GE07bhg4c11u:764": " ity ākhyāhi ākhyāhi kathaya /",
    "GE07bhg4c11u:765": " te tubhyaṃ namo 'stu /",
    "GE07bhg4c11u:766": " he deva-vara prasīda prasanno bhava /",
    "GE07bhg4c11u:767": " bhavantam ādyaṃ puruṣaṃ viśeṣeṇa jñātum icchāmi /",
    "GE07bhg4c11u:768": " yatas tava pravṛttim ceṣṭāṃ kim artham evaṃ pravṛtto 'sīti na jānāmi /",
    "GE07bhg4c11u:769": " evaṃ bhūtasya tava pravṛttiṃ vārtām api na jānāmīti //31//",
    "GE07bhg4c11u:770": " madhusūdanaḥ :",
    "GE07bhg4c11u:771": " yasmād evaṃ tasmād ākhyāhīti /",
    "GE07bhg4c11u:772": " evam ugra-rūpaḥ krūrākāraḥ ko bhavān ity ākhyāhi kathaya me mahyam atyantānugrāhyāya /",
    "GE07bhg4c11u:773": " ataeva namo 'stu te tubhyaṃ sarva-gurave he deva-vara prasīda prasādaṃ kraurya-tyāgaṃ kuru /",
    "GE07bhg4c11u:774": " vijñātum viśeṣeṇa jñātum icchāmi bhavantam ādyaṃ sarva-kāraṇaṃ,",
    "GE07bhg4c11u:775": " na hi yasmāt tava sakhāpi san prajānāmi tava pravṛttim ceṣṭām //31//",
    "GE07bhg4c11u:776": " viśvanāthaḥ : Nothing.",
    "GE07bhg4c11u:777": " baladevaḥ : evaṃ viśva-rūpaṃ vyañjita-kāla-śaktiṃ bhagavantam upavarṇya tat-tattva-vid apy arjunaḥ sva-jñāna-dārḍhyāya pṛcchati ākhyāhīti /",
    "GE07bhg4c11u:778": " darśayātmānam avyayam iti sahasra-śīrṣādi-lakṣaṇam aiśvaraṃ rūpaṃ darśayitum arthitena bhagavatā tad-rūpaṃ pradarśya tasya punar atighorā saṃhartṛtā pradarśyate /",
    "GE07bhg4c11u:779": " tatrogra-rūpo bhavān ka ity ākhyāhi kathaya /",
    "GE07bhg4c11u:780": " he deva-vara /",
    "GE07bhg4c11u:781": " te namo 'stu /",
    "GE07bhg4c11u:782": " prasīda tyajogra-rūpatām /",
    "GE07bhg4c11u:783": " ādyaṃ bhavantam ahaṃ viśeṣeṇa jñātum icchāmi /",
    "GE07bhg4c11u:784": " tava pravṛttiṃ ceṣṭāṃ ca na hi prajānāmi /",
    "GE07bhg4c11u:785": " kim artham evaṃ pravṛtto 'sīti tat-prayojanaṃ cākhyāhīti //31//",
    "GE07bhg4c11u:786": " BhG 11.32",
    "GE07bhg4c11u:787": " śrī-bhagavān uvāca",
    "GE07bhg4c11u:788": " kālo 'smi loka-kṣaya-kṛt pravṛddho",
    "GE07bhg4c11u:789": " lokān samāhartum iha pravṛttaḥ /",
    "GE07bhg4c11u:790": " ṛte 'pi tvā na bhaviṣyanti sarve",
    "GE07bhg4c11u:791": " ye 'vasthitāḥ pratyanīkeṣu yodhāḥ //32//",
    "GE07bhg4c11u:792": " śrīdharaḥ : evam prārthitaḥ san bhagavān uvāca kāla iti tribhiḥ /",
    "GE07bhg4c11u:793": " lokānāṃ kṣaya-kartā pravṛddho 'tyutkaṭaḥ kālo 'smi /",
    "GE07bhg4c11u:794": " lokān prāṇinaḥ saṃhartum iha loke pravṛtto 'smi /",
    "GE07bhg4c11u:795": " ata ṛte 'pi tvāṃ hantāraṃ vināpi na bhaviṣyanti na jīviṣyanti /",
    "GE07bhg4c11u:796": " yadyapi tvayā na hantavyā ete tathāpi mayā kālātmanā grastāḥ santo mariṣyanty eva /",
    "GE07bhg4c11u:797": " ke te ? pratyanīkeṣu anīkāni anīkāni prati /",
    "GE07bhg4c11u:798": " bhīṣma-droṇādīnāṃ sarvāsu senāsu ye yodhāro 'vasthitās te sarve 'pi //32//",
    "GE07bhg4c11u:799": " madhusūdanaḥ :",
    "GE07bhg4c11u:800": " evam arjunena prārthito yaḥ svayaṃ yad-arthā ca sva-pravṛttis tat sarvaṃ tribhir ślokaiḥ kālo 'smīti /",
    "GE07bhg4c11u:801": " kālaḥ kriyā-śakty-upahitaḥ sarvasya saṃhartā parameśvaro 'smi bhavāmīdānīṃ pravṛddho vṛddhiṃ gataḥ /",
    "GE07bhg4c11u:802": " yad-arthaṃ pravṛttas tac chṛṇu lokān samāhartum bhakṣayituṃ pravṛtto 'ham ihāsmin kāle /",
    "GE07bhg4c11u:803": " mat-pravṛttiṃ vinā katham evaṃ syād iti cen nety āha /",
    "GE07bhg4c11u:804": " ṛte 'pi tvā tvām arjunaṃ yoddhāraṃ vināpi tvad-vyāpāraṃ vināpi mad-vyāpāreṇaiva na",
    "GE07bhg4c11u:805": " bhaviṣyanti vinaṅkṣyanti sarve bhīṣma-droṇa-karṇa-prabhṛtayo yoddhum anarhatvena",
    "GE07bhg4c11u:806": " sambhāvitā anye 'pi ye 'vasthitāḥ pratyanīkeṣu pratipakṣa-sainyeṣu yodhā yodhāraḥ",
    "GE07bhg4c11u:807": " sarve 'pi mayā hatatvād eva na bhaviṣyanti /",
    "GE07bhg4c11u:808": " tatra tava vyāpāro 'kiṃcitkara ity arthaḥ //32//",
    "GE07bhg4c11u:809": " viśvanāthaḥ : Nothing.",
    "GE07bhg4c11u:810": " baladevaḥ : evam arthito bhagavān uvāca kālo 'smīti /",
    "GE07bhg4c11u:811": " pravṛddho vyāpī /",
    "GE07bhg4c11u:812": " yasya brahma ca kṣatraṃ ca ubhe bhavata odanaḥ /",
    "GE07bhg4c11u:813": " mṛtyur yasyopasecanaṃ ka itthā veda yatra saḥ // [KaṭhU 1.2.25]",
    "GE07bhg4c11u:814": " iti śrutyā yaḥ kīrtyate sa kālo 'ham ity arthaḥ /",
    "GE07bhg4c11u:815": " iha samaye lokān duryodhanādīn samāhartuṃ grasituṃ pravṛttaṃ māṃ mat-pravṛtti-phalaṃ ca jānīhi /",
    "GE07bhg4c11u:816": " tvām api yudhiṣṭhirādīṃś ca ṛte sarve na bhaviṣyanti na jīviṣyanti /",
    "GE07bhg4c11u:817": " yad vā, nanu raṇān nivṛtte mayi teṣāṃ kathaṃ kṣayaḥ syād iti cet tatrāha ṛte 'pīti /",
    "GE07bhg4c11u:818": " tvāṃ yodhāram ṛte tvad-yuddha-vyāpāraṃ vināpi sarve na bhaviṣyanti mariṣyanty eva kālātmanā mayā teṣāṃ āyur-haraṇāt /",
    "GE07bhg4c11u:819": " ke te sarve ity āha pratyanīkeṣu paramparayor ye bhīṣmādayo 'vasthitāḥ /",
    "GE07bhg4c11u:820": " yuddhān nivṛttasya tava tu svadharma-cyutir eva bhaved iti //32//",
    "GE07bhg4c11u:821": " BhG 11.33",
    "GE07bhg4c11u:822": " tasmāt tvam uttiṣṭha yaśo labhasva",
    "GE07bhg4c11u:823": " jitvā śatrūn bhuṅkṣva rājyaṃ samṛddham /",
    "GE07bhg4c11u:824": " mayaivaite nihatāḥ pūrvam eva",
    "GE07bhg4c11u:825": " nimitta-mātraṃ bhava savyasācin //33//",
    "GE07bhg4c11u:826": " śrīdharaḥ : tasmād iti /",
    "GE07bhg4c11u:827": " yasmād evaṃ tasmāt tvaṃ yuddhāyottiṣṭha /",
    "GE07bhg4c11u:828": " devair api durjayā bhīṣmādayo 'rjunena nirjitā ity evaṃ bhūtaṃ yaśo labhasva prāpnuhi /",
    "GE07bhg4c11u:829": " ayatnataś ca śatrūn jitvā samṛddhaṃ rājyam bhuṅkṣva /",
    "GE07bhg4c11u:830": " ete ca tava śatravas tvadīya-yuddhāt pūrvam eva mayaiva kālātmanā nihata-prāyāḥ /",
    "GE07bhg4c11u:831": " tathāpi tvaṃ nimitta-mātram bhava /",
    "GE07bhg4c11u:832": " he savyasācin /",
    "GE07bhg4c11u:833": " savyena hastena sācituṃ śarān saṃdhātuṃ śīlaṃ yasyeti vyutpattyā vāmenāpi vāṇa-kṣepāt savyasācīty ucyate //33//",
    "GE07bhg4c11u:834": " madhusūdanaḥ :",
    "GE07bhg4c11u:835": " yasmād evaṃ tasmād iti /",
    "GE07bhg4c11u:836": " tasmāt tvad-vyāpāram antareṇāpi yasmād ete vinaṅkṣanty eva tasmāt tvam uttiṣṭhodyukto",
    "GE07bhg4c11u:837": " bhava yuddhāya devair api durjayā bhīṣma-droṇādayo 'tirathā jhaṭity evārjunena nirjitā",
    "GE07bhg4c11u:838": " ity evambhūtaṃ yaśo labhasva /",
    "GE07bhg4c11u:839": " mahadbhiḥ puṇyair eva hi yaśo labhyate /",
    "GE07bhg4c11u:840": " ayatnataś ca jitvā śatrūn duryodhanādīn bhuṅkṣva rājyaṃ svopasarjanatvena bhogyatāṃ prāpaya samṛddhaṃ rājyam akaṇṭakam /",
    "GE07bhg4c11u:841": " ete ca tava śatravo mayaiva kālātmanā nihatāḥ saṃhṛtāyuṣas tvadīya-yuddhāt pūrvam eva kevalaṃ tava yaśo-lābhāya rathān na pātitāḥ /",
    "GE07bhg4c11u:842": " atas tvaṃ nimitta-mātram arjunenaite nirjitā iti sārvalaukika-kavy-apadeśāspadaṃ",
    "GE07bhg4c11u:843": " bhava he savyasācin savyena vāmena hastenāpi śarān sacituṃ saṃdhātuṃ śīlaṃ yasya",
    "GE07bhg4c11u:844": " tādṛśasya tava bhīṣma-droṇādi-jayo nāsambhāvitas tasmāt",
    "GE07bhg4c11u:845": " tvad-vyāpārānantaraṃ mayā rathāt pātyamāneṣv eteṣu tavaiva kartṛtvaṃ lokāḥ kalpayiṣyantīty abhiprāyaḥ //33//",
    "GE07bhg4c11u:846": " viśvanāthaḥ : Nothing.",
    "GE07bhg4c11u:847": " baladevaḥ : yasmād evaṃ tasmāt tvam uttiṣṭha svadharmāya yuddhāya yaśo labhasva sura-durjayā bhīṣmādayo 'rjunena helayaiva nirjitā iti durlabhāṃ kīrtiṃ prāpnuhi /",
    "GE07bhg4c11u:848": " pūrvaṃ draupadyām aparādha-samaya eva mayaite nihatās tvad-yaśase yantra-pratimāvat pravartante /",
    "GE07bhg4c11u:849": " tasmāt tvaṃ nimitta-mātram bhava /",
    "GE07bhg4c11u:850": " he savyasācin /",
    "GE07bhg4c11u:851": " savyenāpi hastena bāṇān sacituṃ saṃdhātuṃ śīlaṃ asyeti yuddha-nirbhare prāpte hastābhyām iṣu-varṣinn ity arthaḥ //33//",
    "GE07bhg4c11u:852": " BhG 11.34",
    "GE07bhg4c11u:853": " droṇaṃ ca bhīṣmaṃ ca jayadrathaṃ ca",
    "GE07bhg4c11u:854": " karṇaṃ tathānyān api yodhavīrān /",
    "GE07bhg4c11u:855": " mayā hatāṃs tvaṃ jahi mā vyathiṣṭhā",
    "GE07bhg4c11u:856": " yudhyasva jetāsi raṇe sapatnān //34//",
    "GE07bhg4c11u:857": " śrīdharaḥ : na caite vidmaḥ kataran no garīyo yad vā jayema yadi vā no jayeyuḥ ity āśaṅkā sāpi na kāryety āha droṇam iti /",
    "GE07bhg4c11u:858": " yebhyas tvaṃ śaṅkase tān droṇādīn mayaiva hatāṃs tvaṃ jahi ghātaya /",
    "GE07bhg4c11u:859": " mā vyathiṣṭhā bhayaṃ mā kārṣīḥ /",
    "GE07bhg4c11u:860": " sapatnān śatrūn raṇe yuddhe niścitaṃ jetāsi jeṣyasi //34//",
    "GE07bhg4c11u:861": " madhusūdanaḥ :",
    "GE07bhg4c11u:862": " nanu droṇo brāhmaṇottamo dhanurvedācāryo mama guru viśeṣeṇa ca divyāstra-sampannas",
    "GE07bhg4c11u:863": " tathā bhīṣmaḥ svacchanda-mṛtyur divyāstra-sampannaś ca parāśurāmeṇa dvandva-yuddham",
    "GE07bhg4c11u:864": " upagamyāpi na parājitas tathā yasya pitā vṛddha-kṣatras tapaś carati mama putrasya",
    "GE07bhg4c11u:865": " śiro yo bhūmau pātayiṣyati tasyāpi śiras tat-kālaṃ bhūmau patiṣyatīti sa jayadratho",
    "GE07bhg4c11u:866": " 'pi jetum aśakyaḥ svayam api mahādevārādhana-paro divyāstra-sampannaś ca tathā karṇo",
    "GE07bhg4c11u:867": " 'pi svayaṃ sūrya-samas tad-ārādhanena divyāstra-sampannaś ca vāsava-dattayā caika-puruṣa-ghātinyā",
    "GE07bhg4c11u:868": " moghīkartum aśakyayā śaktyā śaktyā viśiṣṭas tathā kṛpāśvatthāma-bhūriśravaḥ-prabhṛtayo",
    "GE07bhg4c11u:869": " mahānubhāvāḥ sarvathā durjayā evaiteṣu satsu kathaṃ jitvā śatrūn rājyaṃ bhokṣye kathaṃ",
    "GE07bhg4c11u:870": " vā yaśo lapsya ity āśaṅkām arjunasyāpanetum",
    "GE07bhg4c11u:871": " āha tad āśaṅkā-viṣayān nāmabhiḥ kathayan droṇam iti /",
    "GE07bhg4c11u:872": " droṇādīṃs tvad-āśaṅkā-viṣayī-bhūtān sarvān eva yodha-vīrān kālātmanā mayā hatān eva tvaṃ jahi /",
    "GE07bhg4c11u:873": " hatānāṃ hanane ko vā pariśramaḥ /",
    "GE07bhg4c11u:874": " ato mā vyathiṣṭhāḥ katham evaṃ śakṣyāmīti vyathāṃ bhaya-nimittāṃ pīḍāṃ mā gā bhayaṃ tyaktvā yudhyasva /",
    "GE07bhg4c11u:875": " jetāsi jeṣyasy acireṇaiva raṇe saṅgrāme sapatnān sarvān api śatrūn /",
    "GE07bhg4c11u:876": " atra droṇaṃ ca bhīṣmaṃ ca jayadrathaṃ ceti ca-kāra-trayeṇa pūrvoktājeyatva-śaṅkānūdyate /",
    "GE07bhg4c11u:877": " tathā-śabdena karṇe 'pi /",
    "GE07bhg4c11u:878": " anyān api yodha-vīrān ity atrāpi-śabdena /",
    "GE07bhg4c11u:879": " tasmāt kuto 'pi svasya parājayaṃ vadha-nimittaṃ pāpaṃ ca mā śaṅkiṣṭhā ity abhiprāyaḥ /",
    "GE07bhg4c11u:880": " kathaṃ bhīṣmam ahaṃ saṅkhye droṇaṃ ca madhusūdana /",
    "GE07bhg4c11u:881": " iṣubhiḥ pratiyotsyāmi pūjārhau ity atrevātrāpi samudāyānvayān antaraṃ pratyekānvayo draṣṭavyaḥ //34//",
    "GE07bhg4c11u:882": " viśvanāthaḥ : Nothing.",
    "GE07bhg4c11u:883": " baladevaḥ : yad vā jayema yadi vā no jayeyuḥ iti sva-vijaye saṃśayam ākārṣīr ity āśayenāha droṇaṃ ceti /",
    "GE07bhg4c11u:884": " mayā hatān hatāyuṣo droṇādīṃs tvaṃ jahi māraya /",
    "GE07bhg4c11u:885": " mā vyatiṣṭhāḥ /",
    "GE07bhg4c11u:886": " katham etān divyāstra-sampannān ekaḥ śaknomy ahaṃ vijetum iti bhayaṃ mā gāḥ /",
    "GE07bhg4c11u:887": " mṛtānāṃ māraṇe kaḥ śrama ity arthaḥ /",
    "GE07bhg4c11u:888": " bhayaṃ hitvā yudhyasva raṇa sapatnān ripūn jetāsi jeṣyasi //34//",
    "GE07bhg4c11u:889": " BhG 11.35",
    "GE07bhg4c11u:890": " saṃjaya uvāca",
    "GE07bhg4c11u:891": " etac chrutvā vacanaṃ keśavasya",
    "GE07bhg4c11u:892": " kṛtāñjalir vepamānaḥ kirīṭī /",
    "GE07bhg4c11u:893": " namaskṛtvā bhūya evāha kṛṣṇaṃ",
    "GE07bhg4c11u:894": " sa-gadgadaṃ bhīta-bhītaḥ praṇamya //35//",
    "GE07bhg4c11u:895": " śrīdharaḥ : tato yad vṛttaṃ tad eva dhṛtarāṣṭraṃ prati saṃjaya uvāca etad iti /",
    "GE07bhg4c11u:896": " etat pūrva-śloka-trayātmakaṃ keśavasya vacanaṃ śrutvā vepamānaḥ kampamānaḥ kirīṭy arjunaḥ kṛtāñjaliḥ sampuṭīkṛta-hastaḥ kṛṣṇaṃ namaskṛtya punar apy āhoktavān /",
    "GE07bhg4c11u:897": " katham āha ? harṣa-bhayādy-āveśa-vaśāt gadgadena kaṇṭha-kampanena saha vartate iti sa-gadgadaṃ yathā syāt tathā /",
    "GE07bhg4c11u:898": " kiṃ ca bhītād api bhītaḥ san praṇamyāvanato bhūtvā //35//",
    "GE07bhg4c11u:899": " madhusūdanaḥ :",
    "GE07bhg4c11u:900": " droṇa-bhīṣma-jayadratha-karṇeṣu jayāśā-viṣayeṣu hateṣu nirāśrayo duryodhano hata",
    "GE07bhg4c11u:901": " evety anusandhāya jayāśāṃ parityajya yadi dhṛtarāṣṭraḥ sandhiṃ kuryāt tadā śāntir",
    "GE07bhg4c11u:902": " ubhayeṣāṃ bhaved ity abhiprāyavāṃs tataḥ kiṃ vṛttam ity apekṣāyāṃ saṃjaya uvāca etad iti /",
    "GE07bhg4c11u:903": " etat pūrvoktaṃ keśavasya vacanaṃ śrutvā kṛtāñjaliḥ kirīṭīndra-datta-kirīṭaḥ parama-vīratvena",
    "GE07bhg4c11u:904": " prasiddho vepamānaḥ paramāścarya-darśana-janitena sambhrameṇa kampamāno 'rjunaḥ kṛṣṇaṃ",
    "GE07bhg4c11u:905": " bhaktāgha-karṣaṇaṃ bhagavantaṃ namaskṛtvā namaskṛtya bhūyaḥ punar apy āhoktavān sa-gadgadaṃ",
    "GE07bhg4c11u:906": " bhayena harṣeṇa cāśru-pūrṇa-netratve sati kapha-ruddha-kaṇṭhatayā vāco mandatva-sakampatvādir",
    "GE07bhg4c11u:907": " vikāraḥ sa-gadgadas tad-yuktaṃ yathā syāt /",
    "GE07bhg4c11u:908": " bhīta-bhīto 'tiśayena bhītaḥ san",
    "GE07bhg4c11u:909": " pūrvaṃ namaskṛtya punar api praṇamyātyanta-namro bhūtvāheti sambandhaḥ //35//",
    "GE07bhg4c11u:910": " viśvanāthaḥ :",
    "GE07bhg4c11u:911": " namaskṛtvety ārṣam //35//",
    "GE07bhg4c11u:912": " baladevaḥ : tato yad abhūt tat saṃjaya uvāca etad iti /",
    "GE07bhg4c11u:913": " keśavasyaitat padya-trayātmakaṃ vacanaṃ śrutvā kirīṭī pārthaḥ vepamāno 'tyadbhutātyugra-rūpa-darśanajena sambhrameṇa sakampaḥ /",
    "GE07bhg4c11u:914": " namakṣṭvety ārṣam /",
    "GE07bhg4c11u:915": " kṛṣṇaṃ namaskṛtya,",
    "GE07bhg4c11u:916": " punaḥ praṇamya,",
    "GE07bhg4c11u:917": " bhīta-bhīto 'tibhayākulaḥ san bhūyaḥ punaar apy āha sa-gadgadaṃ gadgadena kaṇṭha-kampena sahitaṃ yathā syāt tathā //35//",
    "GE07bhg4c11u:918": " BhG 11.36",
    "GE07bhg4c11u:919": " arjuna uvāca",
    "GE07bhg4c11u:920": " sthāne hṛṣīkeśa tava prakīrtyā",
    "GE07bhg4c11u:921": " jagat prahṛṣyaty anurajyate ca /",
    "GE07bhg4c11u:922": " rakṣāṃsi bhītāni diśo dravanti",
    "GE07bhg4c11u:923": " sarve namasyanti ca siddha-saṃghāḥ //36//",
    "GE07bhg4c11u:924": " śrīdharaḥ : sthāne ity ekādaśabhir arjunasyoktiḥ /",
    "GE07bhg4c11u:925": " sthāne ity avyayaṃ yuktam ity asminn arthe /",
    "GE07bhg4c11u:926": " he hṛṣīkeśa yata evaṃ tvam adbhuta-prabhāvo bhakta-vatsalaś ca /",
    "GE07bhg4c11u:927": " atas tava prakīrtyā māhātmya-saṅkīrtanena na kevalam aham eva prahṛṣyāmīti,",
    "GE07bhg4c11u:928": " kintu jagat sarvaṃ prahṛṣyaty prakarṣeṇa harṣaṃ prāpnoti /",
    "GE07bhg4c11u:929": " etat tu sthāne yuktam ity arthaḥ /",
    "GE07bhg4c11u:930": " tathā jagad anurajyate cānurāgam upaitīti yat /",
    "GE07bhg4c11u:931": " tathā rakṣāṃsi bhītāni santi /",
    "GE07bhg4c11u:932": " diśaḥ prati dravanti palāyante iti yat /",
    "GE07bhg4c11u:933": " sarve yoga-tapo-mantrādi-siddhānāṃ saṅghā namasyanti praṇamanti iti yat /",
    "GE07bhg4c11u:934": " etac ca sthāne yuktam eva /",
    "GE07bhg4c11u:935": " na citram ity arthaḥ //36//",
    "GE07bhg4c11u:936": " madhusūdanaḥ :",
    "GE07bhg4c11u:937": " ekādaśabhir arjuna uvāca sthāna iti /",
    "GE07bhg4c11u:938": " sthāna ity avyayaṃ yuktam ity arthe /",
    "GE07bhg4c11u:939": " he hṛṣīkeśa /",
    "GE07bhg4c11u:940": " sarvendriya-pravartaka yatas tvam evam atyantādbhuta-prabhāvo bhakta-vatsalaś ca",
    "GE07bhg4c11u:941": " tatas tava prakīrtyā prakṛṣṭayā kīrtyā niratiśaya-prāśastyasya kīrtanena śravaṇena",
    "GE07bhg4c11u:942": " ca na kevalam aham eva prahṛṣyāmi kintu sarvam eva jagac cetana-mātraṃ rakṣo-virodhi",
    "GE07bhg4c11u:943": " prahṛṣyati prakṛṣṭaṃ harṣam āpnotīti yat tat sthāne yuktam evety arthaḥ /",
    "GE07bhg4c11u:944": " tathā sarvaṃ jagad anurajyate ca tad-viṣayam anurāgam upaitīti ca yat tad api yuktam eva /",
    "GE07bhg4c11u:945": " tathā rakṣāṃsi bhītāni bhayāviṣṭāni santi diśo dravanti gacchanti sarvāsu dikṣu palāyanta iti yat tad api yuktam eva /",
    "GE07bhg4c11u:946": " tathā sarve siddhānāṃ kapilādīnāṃ saṃghā namasyanti ceti yat tad api yuktam eva /",
    "GE07bhg4c11u:947": " sarvatra tava prakīrtyety asyānvayaḥ sthāna ity asya ca /",
    "GE07bhg4c11u:948": " ayaṃ śloko rakṣoghna-mantratvena",
    "GE07bhg4c11u:949": " mantra-śāstre prasiddhaḥ /",
    "GE07bhg4c11u:950": " sa ca nārāyaṇāṣṭākṣara-sudarśanāstra-mantrābhyāṃ sampuṭito jñeya iti rahasyam //36//",
    "GE07bhg4c11u:951": " viśvanāthaḥ :",
    "GE07bhg4c11u:952": " bhagavad-vigrahasyātiprasannatvam atighoratvaṃ cedam unmukha-vimukha-viṣayakam iti sahaseva jñātvā tad eva tattvaṃ vyācakṣaṇaḥ stauti sthāna iti /",
    "GE07bhg4c11u:953": " sthāna ity avyayaṃ yuktam ity arthaḥ /",
    "GE07bhg4c11u:954": " he hṛṣīkeśa /",
    "GE07bhg4c11u:955": " sva-bhaktendriyānāṃ ca svābhimukhye sva-mukhye ca pravartaka /",
    "GE07bhg4c11u:956": " tava prakīrtyā prakṛṣṭayā tvan-māhātmya-saṅkīrtanena jagad idaṃ prahṛṣyay anurajyate anuraktam bhavatīti yuktam eva jagato 'sya tvad-aunmukhyād iti bhāvaḥ /",
    "GE07bhg4c11u:957": " tathā rakṣāṃsi rakṣo 'sura-dānava-piśācādīni bhītāni bhūtvā diśo dravanti diśaḥ prati palāyanta ity etad api sthāne yuktam eva /",
    "GE07bhg4c11u:958": " teṣāṃ tvad-vaimukhyād iti bhāvaḥ /",
    "GE07bhg4c11u:959": " tathā tvad-bhaktyā ye siddhās teṣāṃ saṅghāḥ sarve namasyanti cety api yuktam eva /",
    "GE07bhg4c11u:960": " teṣāṃ tvad-bhaktatvād iti bhāvaḥ /",
    "GE07bhg4c11u:961": " śloko 'yaṃ rakṣoghna-mantratvena mantra-śāstre prasiddhaḥ //36//",
    "GE07bhg4c11u:962": " baladevaḥ : pareśasya sakhyuḥ kṛṣṇasyātiramyatvam atyugratvaṃ ca tatra raṅgavad yugapad",
    "GE07bhg4c11u:963": " eva vīkṣya tad-ubhayaṃ sva-saṃmukha-sva-vimukha-viṣayam iti vidvān arjunas tad-anurūpaṃ",
    "GE07bhg4c11u:964": " stauti sthāna ity ekādaśabhiḥ /",
    "GE07bhg4c11u:965": " yuktam ity arthakaṃ sthāna ity ed-antam avyayam /",
    "GE07bhg4c11u:966": " he hṛṣīkeśeti saṃmukha-vimukhendriyāṇāṃ sāṃmukhye vaimukhye capravarakety arthaḥ /",
    "GE07bhg4c11u:967": " yuddha-darśanāyāgataṃ deva-gandharva-siddha-vidyādhara-pramukhaṃ tvat-saṃmukhaṃ jagat tava duṣṭa-saṃhartatva-rūpayā prakīrtyā prahṛṣyaty anurajyate ceti yuktam etat /",
    "GE07bhg4c11u:968": " duṣṭa-svabhāvāni tvad-vimukhāni rakṣāṃsi rākṣasāsura-dānavādīni devādy-udgītayā tat-prakīrtyā bhītāni bhūtvā diśaḥ prati dravanti palāyanta iti ca yuktam /",
    "GE07bhg4c11u:969": " tava prāṇi-bhāvānusāri-rūpa-prakāśitvād iti bhāvaḥ /",
    "GE07bhg4c11u:970": " tad itthaṃ śiṣṭāśiṣṭānugraha-kāritāṃ",
    "GE07bhg4c11u:971": " tava vīkṣya tvad-bhaktāḥ siddha-saṅghāḥ sarve sanakādayo namasyanti jaya jaya bhagavān ity udīrayantaḥ praṇamanti ca yuktaṃ tava bhakta-mano-hāritvāt",
    "GE07bhg4c11u:972": " BhG 11.37",
    "GE07bhg4c11u:973": " kasmāc ca te na nameran mahātman",
    "GE07bhg4c11u:974": " garīyase brahmaṇo 'py ādi-kartre /",
    "GE07bhg4c11u:975": " ananta deveśa jagannivāsa",
    "GE07bhg4c11u:976": " tvam akṣaraṃ sad asat tatparaṃ yat //37//",
    "GE07bhg4c11u:977": " śrīdharaḥ : tatra hetum āha kasmād iti /",
    "GE07bhg4c11u:978": " he mahātman /",
    "GE07bhg4c11u:979": " he ananta /",
    "GE07bhg4c11u:980": " he deveśa /",
    "GE07bhg4c11u:981": " he jagannivāsa /",
    "GE07bhg4c11u:982": " kasmād dhetos te tubhyaṃ na nameran na namaskāraṃ kuryuḥ ?",
    "GE07bhg4c11u:983": " kathambhūtāya brahmaṇo 'py garīyase gurutarāya /",
    "GE07bhg4c11u:984": " ādi-kartre ca brahmaṇo 'pi janakāya /",
    "GE07bhg4c11u:985": " kiṃ ca sad vyaktam asad-vyaktaṃ tābhyāṃ paraṃ mūla-kāraṇaṃ yad akṣaraṃ brahma /",
    "GE07bhg4c11u:986": " tac ca tvam eva /",
    "GE07bhg4c11u:987": " etair navabhir hetubhis tvāṃ sarve namasyantīti na citram ity arthaḥ //37//",
    "GE07bhg4c11u:988": " madhusūdanaḥ :",
    "GE07bhg4c11u:989": " bhagavato harṣādi-viṣayatve hetum āha kasmāc ceti /",
    "GE07bhg4c11u:990": " kasmāc ca hetos te tubhyaṃ na nameran na namaskuryuḥ siddha-saṅghāḥ sarve 'pi /",
    "GE07bhg4c11u:991": " he mahātman paramodāra-citta /",
    "GE07bhg4c11u:992": " he 'nanta sarva-pariccheda-śūnya /",
    "GE07bhg4c11u:993": " he deveśa hiraṇyagarbhādīnām api devānāṃ niyantaḥ /",
    "GE07bhg4c11u:994": " he jagan-nivāsa sarvāśraya /",
    "GE07bhg4c11u:995": " tubhyaṃ kīdṛśāya brahmaṇo 'pi garīyase gurutarāyādi-kartre tvam brahmaṇo 'pi janakāya /",
    "GE07bhg4c11u:996": " niyantṛtvam upadeṣṭṛtvaṃ janakatvam ity ādir ekaiko 'pi hetur namaskāryatā-prayojakaḥ",
    "GE07bhg4c11u:997": " kiṃ punar mahātmatvānantatva-jagan-nivāsatvādi-nānā-kalyāṇa-guṇa-samuccita ity anāścaryatā-sūcanārthaṃ",
    "GE07bhg4c11u:998": " namaskārasya kasmāc ceti vā-śabdārthaś ca-kāraḥ /",
    "GE07bhg4c11u:999": " kiṃ ca sat ? vidhi-mukhena pratīyamānam astīit /",
    "GE07bhg4c11u:1000": " asan niṣedha-mukhena pratīyamānaṃ nāstīti /",
    "GE07bhg4c11u:1001": " athavā sad-vyaktam asad-vyaktaṃ tvam eva /",
    "GE07bhg4c11u:1002": " tathā tat-paraṃ",
    "GE07bhg4c11u:1003": " tābhyāṃ sad-asadbhyāṃ paraṃ mūla-kāraṇaṃ yad akṣaraṃ brahma tad api tvam eva tvad-bhinnaṃ kim api nāstīty arthaḥ /",
    "GE07bhg4c11u:1004": " tat-paraṃ yad ity atra yac-chabdāt prāk-ca-kāram api kecit paṭhanti /",
    "GE07bhg4c11u:1005": " etair hetubhis tvāṃ sarve namasyantīti na kim api citram ity arthaḥ //37//",
    "GE07bhg4c11u:1006": " viśvanāthaḥ :",
    "GE07bhg4c11u:1007": " te kasmān na nameran,",
    "GE07bhg4c11u:1008": " api tu namerann eva /",
    "GE07bhg4c11u:1009": " ātmanepadam ārṣam /",
    "GE07bhg4c11u:1010": " sat-kāryam asat-kāraṇaṃ ca tābhyāṃ paraṃ yad akṣaraṃ brahma tat tvam //37//",
    "GE07bhg4c11u:1011": " baladevaḥ : atha bhagavataḥ sarva-namasyatvam abhidadhat sarva-vyāpitvāt sarvātmakatāṃ pratipādayati kasmāc ceti caturbhiḥ /",
    "GE07bhg4c11u:1012": " he mahātman udāra-mate /",
    "GE07bhg4c11u:1013": " he ananta sarva-vyāpin /",
    "GE07bhg4c11u:1014": " he deveśa sarva-deva-niyantaḥ /",
    "GE07bhg4c11u:1015": " he jagannivāsa sarvāśraya /",
    "GE07bhg4c11u:1016": " te siddha-saṅghās te tubhyaṃ kasmād dhetor na nameran ?",
    "GE07bhg4c11u:1017": " ātmanepadaṃ chāndasam /",
    "GE07bhg4c11u:1018": " api tu praṇameyur eva te /",
    "GE07bhg4c11u:1019": " kīdṛśāyety āha /",
    "GE07bhg4c11u:1020": " brahmaṇo 'py garīyase gurutarāya yasmād ādi-kartre tattva-sṛṣṭi-karāyeti namasyatve 'neke hetavaḥ santīti samuccayālaṅkāraḥ /",
    "GE07bhg4c11u:1021": " kiṃ ca yad akṣaraṃ prakṛti-tattvaṃ tat-paraṃ yad iti /",
    "GE07bhg4c11u:1022": " tasmāt prakṛti-saṃsṛṣṭāj jīvātma-tattvāt prakṛti-tattvāc cokta-rūpāt param utkṛṣṭaṃ bhinnaṃ ca yan-mukta-jīvātma-tattvaṃ tac ca tvam eva sarva-rūpa ity arthaḥ //37//",
    "GE07bhg4c11u:1023": " BhG 11.38",
    "GE07bhg4c11u:1024": " tvam ādi-devaḥ puruṣaḥ purāṇas",
    "GE07bhg4c11u:1025": " tvam asya viśvasya paraṃ nidhānam /",
    "GE07bhg4c11u:1026": " vettāsi vedyaṃ ca paraṃ ca dhāma",
    "GE07bhg4c11u:1027": " tvayā tataṃ viśvam ananta-rūpa //38//",
    "GE07bhg4c11u:1028": " śrīdharaḥ : kiṃ ca tvam ādi-deva iti /",
    "GE07bhg4c11u:1029": " tvam ādi-devo devānām ādiḥ /",
    "GE07bhg4c11u:1030": " yataḥ purāṇo 'nādiḥ puruṣas tvam /",
    "GE07bhg4c11u:1031": " ataeva tvam asya paraṃ nidhānam laya-sthānam /",
    "GE07bhg4c11u:1032": " tathā viśvasya jñātā tvam /",
    "GE07bhg4c11u:1033": " yac ca vedyaṃ vastu-jātaṃ paraṃ ca dhāma vaiṣṇavaṃ padaṃ tad api tvam evāsi /",
    "GE07bhg4c11u:1034": " ataeva he ananta-rūpa tvayaivedaṃ viśvaṃ tataṃ vyāptam /",
    "GE07bhg4c11u:1035": " etaiś ca saptabhir hetubhis tvam eva namaskārya ity arthaḥ //38//",
    "GE07bhg4c11u:1036": " madhusūdanaḥ :",
    "GE07bhg4c11u:1037": " bhakty-udrekāt punar api stauti tvam iti /",
    "GE07bhg4c11u:1038": " tvam ādi-devo jagataḥ sarga-hetutvāt /",
    "GE07bhg4c11u:1039": " puruṣaḥ pūrayitā /",
    "GE07bhg4c11u:1040": " purāṇo 'nādiḥ /",
    "GE07bhg4c11u:1041": " tvam asya viśvasya paraṃ nidhānam laya-sthānatvān nidhīyate sarvam asminn iti /",
    "GE07bhg4c11u:1042": " evaṃ sṛṣṭi-pralaya-sthānatvenopādānatvam uktvā sarvajñatvena pradhānaṃ vyāvartayan nimittatām āha vettā veditā sarvasyāsi /",
    "GE07bhg4c11u:1043": " dvaitāpattiṃ vārayati yac ca vedyaṃ tad api tvam evāsi vedana-rūpe veditari paramārtha-sambandhābhāvena sarvasya vedyasya kalpitatvāt /",
    "GE07bhg4c11u:1044": " ataeva paraṃ ca dhāma yat sac-cid-ānanda-ghanam avidyā-tat-kārya-nirmuktaṃ viṣṇoḥ paramaṃ padaṃ tad api tvam evāsi /",
    "GE07bhg4c11u:1045": " tvayā sad-rūpeṇa sphūraṇa-rūpeṇa ca kāraṇena tataṃ vyāptam idaṃ svataḥ-sattā-sphūrti-śūnyaṃ viśvam kāryaṃ māyika-sambandhenaiva sthiti-kāla he 'nantarūpāparicchinna-svarūpa //38//",
    "GE07bhg4c11u:1046": " viśvanāthaḥ :",
    "GE07bhg4c11u:1047": " nidhānaṃ laya-sthānaṃ paraṃ dhāma guṇātītaṃ svarūpam //38//",
    "GE07bhg4c11u:1048": " baladevaḥ : tvam iti /",
    "GE07bhg4c11u:1049": " paraṃ nidhānam paramāśrayo nidhīyate 'smin iti nirukteḥ /",
    "GE07bhg4c11u:1050": " jagati yo vettā yac ca vedyaṃ tad ubhayaṃ tvam eva /",
    "GE07bhg4c11u:1051": " kuta evam iti cet tatrāha yat tvayā viśvam idaṃ tataṃ tad-vyāpitvād ity arthaḥ /",
    "GE07bhg4c11u:1052": " yac ca paraṃ dhāma parama-vyomākhyaṃ prāpya-sthānam tad api tvam eva parākhya-tvac-chakti-vaibhavatvāt tasya dhāmnaḥ //38//",
    "GE07bhg4c11u:1053": " BhG 11.39",
    "GE07bhg4c11u:1054": " vāyur yamo 'gnir varuṇaḥ śaśāṅkaḥ",
    "GE07bhg4c11u:1055": " prajāpatis tvaṃ prapitāmahaś ca /",
    "GE07bhg4c11u:1056": " namo namas te 'stu sahasra-kṛtvaḥ",
    "GE07bhg4c11u:1057": " punaś ca bhūyo 'pi namo namas te //39//",
    "GE07bhg4c11u:1058": " śrīdharaḥ : itaś ca sarvais tvam eva namaskāryaḥ sarva-devātmakatvād iti stuvan svayam api namaskaroti vāyur iti /",
    "GE07bhg4c11u:1059": " vāyv-ādi-rūpas tvam iti sarva-devātmakatvopalakṣaṇārtham uktam /",
    "GE07bhg4c11u:1060": " prajāpatiḥ pitāmahaḥ /",
    "GE07bhg4c11u:1061": " tasyāpi janakatvāt prapitāmahas tvam /",
    "GE07bhg4c11u:1062": " atas te tubhyaṃ sahasraśo namo 'stu /",
    "GE07bhg4c11u:1063": " punaḥ sahasra-kṛtvo namo 'stu /",
    "GE07bhg4c11u:1064": " bhūyo 'pi punar api sahasra-kṛtvo namo nama iti //39//",
    "GE07bhg4c11u:1065": " madhusūdanaḥ :",
    "GE07bhg4c11u:1066": " vāyur yamo 'gnir varuṇaḥ śaśāṅkaḥ sūryādīnām apy upalakṣaṇam etat /",
    "GE07bhg4c11u:1067": " prajāpatir virāḍ hiraṇyagarbhaś ca /",
    "GE07bhg4c11u:1068": " prapitāmahaś pitāmahasya hiraṇya-garbhasyāpi pitā ca tvam /",
    "GE07bhg4c11u:1069": " yasmād evaṃ sarva-devātmakatvāt tvam eva sarvair namaskāryo 'si tasmān mamāpi varākasya namo namo namas te tubhyam astu sahasrakṛtvaḥ /",
    "GE07bhg4c11u:1070": " punaś ca bhūyo 'pi punar api ca namo namas te /",
    "GE07bhg4c11u:1071": " bhakti-śraddhātiśayena namaskāreṣv alaṃ-pratyayābhāvo 'nayā namaskārāvṛttyā sūcyate //39//",
    "GE07bhg4c11u:1072": " viśvanāthaḥ : Nothing.",
    "GE07bhg4c11u:1073": " baladevaḥ : ataḥ sarva-śabda-vācyas tvam ity āha vāyur iti /",
    "GE07bhg4c11u:1074": " sarva-devopalakṣaṇaṃ vāyv-ādi-sarva-deva-rūpas tvaṃ prajāpatiś caturāsyaḥ pitāmahas",
    "GE07bhg4c11u:1075": " tvaṃ tat-pitṛtvāt prapitāmahas tvaṃ bhavasi kaṅkaṇādiṣu kanakasyeva cid-acic-chaktimatas",
    "GE07bhg4c11u:1076": " tava kāraṇasya vāyv-ādiṣu vyāptes tat tat sarva-rūpas tvam ataḥ sarva-namasyo 'sīti",
    "GE07bhg4c11u:1077": " mayā tvaṃ namasyase ity āha namo namaḥ //39 //",
    "GE07bhg4c11u:1078": " BhG 11.40",
    "GE07bhg4c11u:1079": " namaḥ purastād atha pṛṣṭhatas te",
    "GE07bhg4c11u:1080": " namo 'stu te sarvata eva sarva",
    "GE07bhg4c11u:1081": " ananta-vīryāmita-vikramas tvaṃ",
    "GE07bhg4c11u:1082": " sarvaṃ samāpnoṣi tato 'si sarvaḥ //40//",
    "GE07bhg4c11u:1083": " śrīdharaḥ : bhakti-śraddhābhayātiśayena namaskāreṣu tṛptim anadhigacchan punar api bahuśaḥ praṇamati nama iti /",
    "GE07bhg4c11u:1084": " he sarva sarvātman sarvāsu dikṣu tubhyaṃ namo 'stu /",
    "GE07bhg4c11u:1085": " sarvātmakam upapādayann āha anantaṃ vīryaṃ sāmarthyaṃ yasya tathā /",
    "GE07bhg4c11u:1086": " amito vikramaḥ parākramo yasya saḥ /",
    "GE07bhg4c11u:1087": " evaṃ bhūtas tvaṃ sarvaṃ viśvaṃ samyag antar bahiś ca samāpnoṣi vyāpnoṣi /",
    "GE07bhg4c11u:1088": " suvarṇam iva kaṭaka-kuṇḍalādi sva-kāryaṃ vyāpya vartase tataḥ sarva-svarūpo 'si //40//",
    "GE07bhg4c11u:1089": " madhusūdanaḥ :",
    "GE07bhg4c11u:1090": " tubhyaṃ purastād agra-bhāge namo 'stu tubhyaṃ puro namaḥ syād iti vā /",
    "GE07bhg4c11u:1091": " atha-śabdaḥ samuccaye /",
    "GE07bhg4c11u:1092": " pṛṣṭhato 'pi tubhyaṃ namaḥ syāt /",
    "GE07bhg4c11u:1093": " namo 'stu te tubhyaṃ sarvata eva sarvāsu dikṣu sthitāya he sarva /",
    "GE07bhg4c11u:1094": " vīryaṃ śarīra-balaṃ vikramaḥ śikṣā śastra-prayoga-kauśalam /",
    "GE07bhg4c11u:1095": " ekaṃ vīryādhikaṃ manya uttaikaṃ śikṣayādhikam ity ukter bhīma-duryodhanayor anyeṣu caikaikaṃ vyavasthitam /",
    "GE07bhg4c11u:1096": " tvaṃ tu ananta-vīryaś cāmita-vikramaś ceti samastam ekaṃ padam /",
    "GE07bhg4c11u:1097": " ananta-vīryeti sambodhanaṃ vā /",
    "GE07bhg4c11u:1098": " sarvaṃ samastaṃ jagat samāpnoṣi samyag ekenaa sad-rūpeṇāpnoṣi sarvātmanā vyāpnoṣi tatas tasmāt sarvo 'si tvad-atiriktaṃ kim api nāstīty arthaḥ",
    "GE07bhg4c11u:1099": " viśvanāthaḥ :",
    "GE07bhg4c11u:1100": " sarvaṃ sva-kāryaṃ jagad āpnoṣi vyāpnoṣi svarṇam iva kaṭaka-kuṇḍalādikam atas tvam eva sarvaḥ //40//",
    "GE07bhg4c11u:1101": " baladevaḥ : bhakty-atiśayena namaskāreṣv alaṃ bhāvam avidan bahukṛtvaḥ praṇamati namaḥ purastād iti /",
    "GE07bhg4c11u:1102": " he sarva /",
    "GE07bhg4c11u:1103": " purastāt pṛṣṭhataḥ sarvataś ca sthitāya te namo namo 'stu /",
    "GE07bhg4c11u:1104": " ananteti karma-dhārayaḥ /",
    "GE07bhg4c11u:1105": " vīryaṃ deha-balaṃ vikramas tu dhī-balaṃ śastra-prayogādi-prāvīṇya-rūpam /",
    "GE07bhg4c11u:1106": " ekaṃ vīryādhikaṃ manyataikaṃ śikṣayādhikam iti bhīma-duryodhanāv uddiśyokteḥ /",
    "GE07bhg4c11u:1107": " sarva-rūpatvehe tum āha sarvaṃ samāpnoṣīti /",
    "GE07bhg4c11u:1108": " evam evoktaṃ śrī-vaiṣṇave -",
    "GE07bhg4c11u:1109": " yo 'yaṃ tavāgato deva samīpaṃ devatā-gaṇaḥ /",
    "GE07bhg4c11u:1110": " sa tvam eva jagat-sraṣṭā yataḥ sarva-gato bhavān // iti //40//",
    "GE07bhg4c11u:1111": " BhG 11.41-42",
    "GE07bhg4c11u:1112": " sakheti matvā prasabhaṃ yad uktaṃ",
    "GE07bhg4c11u:1113": " he kṛṣṇa he yādava he sakheti /",
    "GE07bhg4c11u:1114": " ajānatā mahimānaṃ tavedaṃ",
    "GE07bhg4c11u:1115": " mayā pramādāt praṇayena vāpi //41//",
    "GE07bhg4c11u:1116": " yac cāvahāsārtham asatkṛto 'si",
    "GE07bhg4c11u:1117": " vihāraśayyāsanabhojaneṣu /",
    "GE07bhg4c11u:1118": " eko 'tha vāpy acyuta tatsamakṣaṃ",
    "GE07bhg4c11u:1119": " tat kṣāmaye tvām aham aprameyam //42//",
    "GE07bhg4c11u:1120": " śrīdharaḥ : idānīṃ bhagavantaṃ kṣamāpayati sakhetīti dvyābhyām /",
    "GE07bhg4c11u:1121": " tvaṃ prākṛteḥ sakhety evaṃ matvā prasabhaṃ haṭhāt tiraskāreṇa yad uktaṃ tat kṣāmaye tvām ity uttareṇānvayaḥ /",
    "GE07bhg4c11u:1122": " kiṃ tat ? he kṛṣṇa he yādava he sakheti ca /",
    "GE07bhg4c11u:1123": " sandhir ārṣam /",
    "GE07bhg4c11u:1124": " prasabhoktau hetuḥ - tava mahimānaṃ idaṃ ca viśva-rūpam ajānatā ca mayā pramādāt praṇayena snehena yad uktam iti //41//",
    "GE07bhg4c11u:1125": " kiṃ ca yac ceti /",
    "GE07bhg4c11u:1126": " he acyuta /",
    "GE07bhg4c11u:1127": " yac ca parihāsārthaṃ krīḍādiṣu tiraskṛto 'si /",
    "GE07bhg4c11u:1128": " ekatra ekalaḥ /",
    "GE07bhg4c11u:1129": " sakhīn vinā rahasi sthita ity arthaḥ /",
    "GE07bhg4c11u:1130": " athavā tat-samakṣaṃ teṣāṃ parihasatāṃ sakhīnāṃ samakṣaṃ purato 'pi /",
    "GE07bhg4c11u:1131": " tat sarvam aparādha-jātaṃ tvām aprameyam acintya-prabhāvaṃ kṣāmaye kṣamāṃ kārayāmi //42//",
    "GE07bhg4c11u:1132": " madhusūdanaḥ :",
    "GE07bhg4c11u:1133": " yato 'haṃ tvan-māhātmyāparijñānād aparādhān ajasrām akārṣaṃ tataḥ parama-kāruṇikaṃ tvāṃ praṇamyāparādha-kṣamāṃ kāryāmītyāha sakhetīti dvābhyām",
    "GE07bhg4c11u:1134": " tvaṃ mama sakhā samāna-vayā iti matvā prasabhaṃ svotkarṣa-khyāpana-rūpeṇābhibhavena yad uktaṃ mayā tavedaṃ viśva-rūpaṃ tathā mahimānam aiśvaryātiśayam ajānatā /",
    "GE07bhg4c11u:1135": " puṃ-liṅga-pāṭha imaṃ viśva-rūpātmakaṃ mahimānaṃ ajānatā /",
    "GE07bhg4c11u:1136": " pramādāc citta-vikṣepāt praṇayena snehena vāpi kim uktam ity āha he kṛṣṇa he yādava he sakheti //41//",
    "GE07bhg4c11u:1137": " yac cāvahāsārtham parihāsārthaṃ vihāra-śayyāsana-bhojaneṣu vihāraḥ krīḍā vyāyāmo vā,",
    "GE07bhg4c11u:1138": " śayyā tūlikādyāstaraṇa-viśeṣaḥ,",
    "GE07bhg4c11u:1139": " āsanaṃ siṃhāsanādi /",
    "GE07bhg4c11u:1140": " bhojanaṃ bahūnāṃ paṅkāvaśanaṃ teṣu viṣaya-bhūteṣu asatkṛto 'si mayā paribhūto 'si ekaḥ sakhīn vihāya rahasi sthito vā tvam /",
    "GE07bhg4c11u:1141": " athavā tat-samakṣaṃ teṣāṃ sakhīnāṃ samakṣaṃ vā, he 'cyuta /",
    "GE07bhg4c11u:1142": " sarvadā nirvikāra /",
    "GE07bhg4c11u:1143": " tat sarvaṃ vacana-rūpam asat-karaṇa-rūpaṃ cāparādha-jātaṃ kṣāmaye kṣāmayāmi tvām",
    "GE07bhg4c11u:1144": " aprameyam acintya-prabhāveṇa nirvikāreṇa ca parama-kāruṇikena bhagavatā tvan-māhātmyānabhijñasya",
    "GE07bhg4c11u:1145": " mamāparādhāḥ kṣantavyā ity arthaḥ //42 //",
    "GE07bhg4c11u:1146": " viśvanāthaḥ :",
    "GE07bhg4c11u:1147": " hanta hantaitādṛśa-mahā-mahaiśvaryamat tvayy ahaṃ kṛta-mahāparādha-puñjo 'smīty anutāpam āviṣkurvann āha sakhetīti /",
    "GE07bhg4c11u:1148": " he kṛṣṇeti /",
    "GE07bhg4c11u:1149": " tvaṃ vasudeva-nāmno narasyārdharathatvenāpy aprasiddhasya putraḥ kṛṣṇa iti prasiddhaḥ /",
    "GE07bhg4c11u:1150": " he yādaveti /",
    "GE07bhg4c11u:1151": " yadu-vaṃśasya tava nāsti rājatvaṃ,",
    "GE07bhg4c11u:1152": " mama tu puru-vaṃśasyāsty eva rājatvam /",
    "GE07bhg4c11u:1153": " he sakheti /",
    "GE07bhg4c11u:1154": " sandhir ārṣaḥ /",
    "GE07bhg4c11u:1155": " tad api tvayā saha mama yat sakhyaṃ tatra tava paitrika-prabhāvo na hetuḥ /",
    "GE07bhg4c11u:1156": " nāpi kaulikaḥ /",
    "GE07bhg4c11u:1157": " kintu tāvaka evety abhiprāyato yeat prasabhaṃ sa-tiraskāram uktaṃ mayā tat kṣāmaye kṣamayāmīty uttareṇānvayaḥ /",
    "GE07bhg4c11u:1158": " tavedaṃ viśva-rūpātmakaṃ svarūpam eva mahimānaṃ pramādād vā praṇayena snehena vā",
    "GE07bhg4c11u:1159": " parihāsārthaṃ vihārādiṣv asatkṛto 'si tvaṃ satyavādī niṣkapaṭaḥ parama-sarala ity-ādi-vakroktyā",
    "GE07bhg4c11u:1160": " tiraskṛto 'si / tvam ekaḥ",
    "GE07bhg4c11u:1161": " sakhīn vinaiva rahasi /",
    "GE07bhg4c11u:1162": " athavā tat samakṣaṃ teṣāṃ parihasatāṃ sakhīnāṃ samakṣaṃ purato 'si yadā sthitas tadā jātaṃ tat sarvam aparādha-sahasraṃ kṣāmaye /",
    "GE07bhg4c11u:1163": " he prabho /",
    "GE07bhg4c11u:1164": " kṣamasvety anunayāmīty arthaḥ //41-42//",
    "GE07bhg4c11u:1165": " baladevaḥ : evam arjunaḥ sahasra-śīrṣādi-lakṣaṇaṃ sva-sakhaṃ kṛṣṇaṃ vilokya saṃstutya praṇamya ca sva-sakhyasyaiśvarya-jñāna-saṃmiśratvāt tad-anurūpam anunayati sakheti dvābhyām /",
    "GE07bhg4c11u:1166": " kṛṣṇo bhagavān me sakhā mitram iti matvā niścitya tavedaṃ sahasra-śīrṣatvādi-lakṣaṇaṃ",
    "GE07bhg4c11u:1167": " mahimānam ajānatānanubhavatā mayā pramādād anavadhānataḥ praṇayena sakhya-premṇā",
    "GE07bhg4c11u:1168": " vā yat tvāṃ prati prasabhaṃ haṭhād uktam /",
    "GE07bhg4c11u:1169": " tad idānīṃ kṣāmaye kṣamayāmi /",
    "GE07bhg4c11u:1170": " kiṃ tad iti cet tatrāha he kṛṣṇety ādi /",
    "GE07bhg4c11u:1171": " sakhetīty atra sandhiś chāndasaḥ /",
    "GE07bhg4c11u:1172": " etāni trīṇi sambodhanāny anādara-garbhāṇi he kṛṣṇety atra śrī-pūrvakatvābhāvāt /",
    "GE07bhg4c11u:1173": " he yādavety atra rājya-vaṃśyatvābhāvāvedanāt /",
    "GE07bhg4c11u:1174": " he sakhety atra savayastva-mātra-sūcanāt /",
    "GE07bhg4c11u:1175": " kiṃ ca, yac ca vihārādiṣv avahāsārthaṃ parihāsāyāsatkṛto",
    "GE07bhg4c11u:1176": " 'si satya-vāk saralo niṣkapaṭas tvam ity evaṃ vyañjaka-śabdair avajñāto 'si /",
    "GE07bhg4c11u:1177": " ekaḥ sakhīn vinā vijane sthitas tat samakṣaṃ vā teṣāṃ parihasatāṃ sakhīnāṃ purato vā sthita ity arthaḥ /",
    "GE07bhg4c11u:1178": " tat sarva-vacana-rūpam asatkāra-rūpaṃ vāparādha-jātaṃ kṣāmaye kṣamasva prabho bhagavann ity anunayāmi /",
    "GE07bhg4c11u:1179": " he acyuteti saty apy aparādhe 'vicyuta-sakhety arthaḥ /",
    "GE07bhg4c11u:1180": " aprameyam atarkya-prabhāvam //41-42//",
    "GE07bhg4c11u:1181": " BhG 11.43",
    "GE07bhg4c11u:1182": " pitāsi lokasya carācarasya",
    "GE07bhg4c11u:1183": " tvam asya pūjyaś ca gurur garīyān /",
    "GE07bhg4c11u:1184": " na tvat-samo 'sty abhyadhikaḥ kuto 'nyo",
    "GE07bhg4c11u:1185": " loka-traye 'py apratima-prabhāva //43//",
    "GE07bhg4c11u:1186": " śrīdharaḥ : acintya-prabhāvatvam evāha piteti /",
    "GE07bhg4c11u:1187": " na vidyate pratimā upamā yasya so 'pratimaḥ /",
    "GE07bhg4c11u:1188": " tathāvidhaḥ prabhāvo yasya tava he apratima-prabhāva /",
    "GE07bhg4c11u:1189": " tvam asya carācarasya lokasya pitā janako 'si /",
    "GE07bhg4c11u:1190": " ataeva pūjyaś ca guruś ca guror api garīyān gurutaraḥ /",
    "GE07bhg4c11u:1191": " ato loka-traye 'pi na tvat-sama eva tāvad-anyo nāsti /",
    "GE07bhg4c11u:1192": " parameśvarasyānyasyābhāvāt /",
    "GE07bhg4c11u:1193": " tvatto 'bhyadhikaḥ punaḥ kutaḥ syāt ? //43//",
    "GE07bhg4c11u:1194": " madhusūdanaḥ :",
    "GE07bhg4c11u:1195": " acintya-prabhāvatām eva prapañcayati pitāsīti /",
    "GE07bhg4c11u:1196": " asya carācarasya lokasya pitā janakas tvam asi /",
    "GE07bhg4c11u:1197": " pūjyaś cāsi sarveśvaratvāt /",
    "GE07bhg4c11u:1198": " guruś cāsi śāstropadeṣṭā /",
    "GE07bhg4c11u:1199": " ataḥ sarvaiḥ prakārair garīyān gurutaro 'si /",
    "GE07bhg4c11u:1200": " ataeva na tvat-samo 'sty abhyadhikaḥ kuto 'nyo loka-traye 'pi /",
    "GE07bhg4c11u:1201": " he apratima-prabhāva /",
    "GE07bhg4c11u:1202": " yasya samo 'pi nāsti dvitīyasya parameśvarasyābhāvāt tasyādhiko 'nyaḥ kutaḥ syāt sarvathā na sambhāvyata evety arthaḥ //43//",
    "GE07bhg4c11u:1203": " viśvanāthaḥ : Nothing.",
    "GE07bhg4c11u:1204": " baladevaḥ : aprameyatām āha pitāsīti /",
    "GE07bhg4c11u:1205": " asya lokasya pitā pūjyo guruḥ śāstropadeṣṭā ca tvam asi /",
    "GE07bhg4c11u:1206": " ataḥ sarvaiḥ prakārair garīyān gurutaras tvam /",
    "GE07bhg4c11u:1207": " he 'pratima-prabhāva /",
    "GE07bhg4c11u:1208": " ato 'smin loka-traye nikhile 'pi jagati tvat-sama eva nāsti /",
    "GE07bhg4c11u:1209": " dvitīyasya pareśasyābhāvād eva tvad-adhiko 'nyaḥ kutaḥ syāt ?",
    "GE07bhg4c11u:1210": " śrutiś caivam āha na tat-samaś cābhyadhikaś ca dṛśyate iti //43//",
    "GE07bhg4c11u:1211": " BhG 11.44",
    "GE07bhg4c11u:1212": " tasmāt praṇamya praṇidhāya kāyaṃ",
    "GE07bhg4c11u:1213": " prasādaye tvām aham īśam īḍyam /",
    "GE07bhg4c11u:1214": " piteva putrasya sakheva sakhyuḥ",
    "GE07bhg4c11u:1215": " priyaḥ priyāyārhasi deva soḍhum //44//",
    "GE07bhg4c11u:1216": " śrīdharaḥ : yasmād evaṃ tasmād iti /",
    "GE07bhg4c11u:1217": " tasmāt tvām īśaṃ jagataḥ svāminam /",
    "GE07bhg4c11u:1218": " īḍyaṃ tubhyam /",
    "GE07bhg4c11u:1219": " prasādaye prasādayāmi /",
    "GE07bhg4c11u:1220": " kathaṃ kāyaṃ praṇidhāya dantavan nipātya /",
    "GE07bhg4c11u:1221": " praṇamya prakarṣeṇa natvā /",
    "GE07bhg4c11u:1222": " atas tvaṃ mahāparādhaṃ soḍhuṃ kṣantum arhati /",
    "GE07bhg4c11u:1223": " kasya kva iva ?",
    "GE07bhg4c11u:1224": " putrasyāparādhaṃ kṛpayā pitā yathā sahate /",
    "GE07bhg4c11u:1225": " sakhur mitrasyāparādhaṃ sakhā nirupādhi-bandhuḥ sahate /",
    "GE07bhg4c11u:1226": " priyaś ca priyāyā aparādhaṃ tat-priyārthaṃ yathā sahate tadvat //44//",
    "GE07bhg4c11u:1227": " madhusūdanaḥ :",
    "GE07bhg4c11u:1228": " yasmād evaṃ tasmād iti /",
    "GE07bhg4c11u:1229": " tasmāt praṇamya namaskṛtya tvāṃ praṇidhāya prakarṣeṇa nīcair dhṛtvā kāyaṃ daṇḍavad bhūmau patitveti yāvat /",
    "GE07bhg4c11u:1230": " prasādaye tvām īśam īḍyam sarva-stutyam aham aparādhī /",
    "GE07bhg4c11u:1231": " ato he deva /",
    "GE07bhg4c11u:1232": " piteva putrasyāparādhaṃ sakheva sakhyur aparādhaṃ priyaḥ priyāyāḥ pativratāyā aparādhaṃ mamāparādhaṃ tvaṃ soḍhum kṣantum arhasi ananya-śaraṇatvān mama /",
    "GE07bhg4c11u:1233": " priyāyārhasīty atreva-śabda-lopaḥ sandhiś ca chāndasaḥ //44//",
    "GE07bhg4c11u:1234": " viśvanāthaḥ :",
    "GE07bhg4c11u:1235": " kāyaṃ praṇidhāya bhūmau daṇḍavan nipātya priyāyārhasīti sandhir ārṣaḥ //44//",
    "GE07bhg4c11u:1236": " baladevaḥ : yasmād evaṃ tasmād iti /",
    "GE07bhg4c11u:1237": " kāyaṃ bhūmau praṇidhāya praṇamyeti sāṣṭāṅgaṃ praṇatiṃ kṛtvā /",
    "GE07bhg4c11u:1238": " he deva /",
    "GE07bhg4c11u:1239": " mamāparādhaṃ soḍhum arhasi /",
    "GE07bhg4c11u:1240": " kaḥ kasyevety āha piteveti /",
    "GE07bhg4c11u:1241": " sakheva sakhyur iti tu tadā mahaiśvaryaṃ vīkṣya svasmin dāsatva-mananāt /",
    "GE07bhg4c11u:1242": " priyāyārhasīti visarga-lopaḥ sandhiś cārṣaḥ //44//",
    "GE07bhg4c11u:1243": " BhG 11.45",
    "GE07bhg4c11u:1244": " adṛṣṭa-pūrvaṃ hṛṣito 'smi dṛṣṭvā",
    "GE07bhg4c11u:1245": " bhayena ca pravyathitaṃ mano me /",
    "GE07bhg4c11u:1246": " tad eva me darśaya deva rūpaṃ",
    "GE07bhg4c11u:1247": " prasīda deveśa jagan-nivāsa //45//",
    "GE07bhg4c11u:1248": " śrīdharaḥ : evaṃ kṣamāpayitvā prārthayate adṛṣṭa-pūrvam iti dvābhyām /",
    "GE07bhg4c11u:1249": " he deva pūrvam adṛṣṭaṃ tava rūpaṃ dṛṣṭvā hṛṣito hṛṣṭo 'smi /",
    "GE07bhg4c11u:1250": " tathā bhayena ca me manaḥ pravyathitaṃ pracalitam /",
    "GE07bhg4c11u:1251": " tasmān mama vyathā-nivṛntaye tad eva rūpaṃ darśaya /",
    "GE07bhg4c11u:1252": " he devaśa he jagannivāsa prasanno bhava //45//",
    "GE07bhg4c11u:1253": " madhusūdanaḥ :",
    "GE07bhg4c11u:1254": " evam aparādha-kṣamāṃ prārthya punaḥ prāg-rūpa-darśanaṃ viśvarūpopasaṃhareṇa prārthayate adṛṣṭa-pūrvam iti dvābhyām /",
    "GE07bhg4c11u:1255": " kadāpy adṛṣṭa-pūrvaṃ pūrvam adṛṣṭaṃ viśva-rūpaṃ dṛṣṭvā hṛṣito hṛṣṭo 'smi /",
    "GE07bhg4c11u:1256": " tad-vikṛta-rūpa-darśanajena bhayena ca pravyathitaṃ vyākulīkṛtaṃ mano me /",
    "GE07bhg4c11u:1257": " atas tad eva prācīnam eva mama prāṇāpekṣayāpi priyaṃ rūpaṃ me darśaya he deva he deveśa he jagan-nivāsa prasīda prāg-rūpa-darśana-rūpaṃ prasādaṃ me kuru //45//",
    "GE07bhg4c11u:1258": " viśvanāthaḥ :",
    "GE07bhg4c11u:1259": " yadyapy adṛṣṭa-pūrvam idaṃ te viśva-rūpātmakaṃ vapur dṛṣṭvā hṛṣito 'smi tad apy asya ghoratvād bhayena manaḥ pravyathitam abhūt /",
    "GE07bhg4c11u:1260": " tasmāt tad eva mānuṣaṃ rūpaṃ mat-prāṇa-koṭy-adhika-priyaṃ mādhurya-pārāvāraṃ vasudeva-nandanākāraṃ me darśaya prasīdety alaṃ tavaitādṛśaiśvaryasya darśanāyeti bhāvaḥ /",
    "GE07bhg4c11u:1261": " deveśeti tvaṃ sarvedvānām īśvaraḥ sarva-jagan-nivāso bhavasy eveti mayā pratītam iti bhāvaḥ /",
    "GE07bhg4c11u:1262": " atra viśva-rūpa-darśana-kāle sarva-svarūpa-mūla-bhūtaṃ narākāraṃ kṛṣṇa-vapus tatraiva sthitam api yogamāyācchāditatvād arjunena na dṛṣṭam iti gamyate //45//",
    "GE07bhg4c11u:1263": " baladevaḥ : atha kiṃ vakṣi kiṃ cecchasīti cet tatrāha adṛṣṭeti /",
    "GE07bhg4c11u:1264": " tvayi kṛṣṇe sattvena jñātam apīdam aiśvaraṃ rūpaṃ dṛṣṭvāhaṃ harṣito 'smi mat-sakhasyedam",
    "GE07bhg4c11u:1265": " asādhāraṇaṃ rūpam iti mudito 'smi manaś ca mama tad-ghoratva-darśana-jena bhayena",
    "GE07bhg4c11u:1266": " pravyathitaṃ bhavati /",
    "GE07bhg4c11u:1267": " ata idaṃ prārthayed evety ādi sarva-deva-niyantā tat-sarvādhāraḥ pareśas tvam asīti",
    "GE07bhg4c11u:1268": " mayā pratyakṣīkṛtam ataḥparaṃ tad-antarbhāvya tad eva mad-abhīṣṭaṃ kṛṣṇa-rūpaṃ darśaya",
    "GE07bhg4c11u:1269": " prādurbhāvayety arthaḥ //45 //",
    "GE07bhg4c11u:1270": " BhG 11.46",
    "GE07bhg4c11u:1271": " kirīṭinaṃ gadinaṃ cakra-hastam",
    "GE07bhg4c11u:1272": " icchāmi tvāṃ draṣṭum ahaṃ tathaiva /",
    "GE07bhg4c11u:1273": " tenaiva rūpeṇa catur-bhujena",
    "GE07bhg4c11u:1274": " sahasra-bāho bhava viśva-mūrte //46//",
    "GE07bhg4c11u:1275": " śrīdharaḥ : tad eva rūpaṃ viśeṣayann āha kirīṭinam iti /",
    "GE07bhg4c11u:1276": " kirīṭavantam gadāvantaṃ cakra-hastaṃ ca tvāṃ draṣṭum icchāmi /",
    "GE07bhg4c11u:1277": " pūrvaṃ yathā dṛṣṭo 'si tathaiva /",
    "GE07bhg4c11u:1278": " ataeva he sahasra-bāho /",
    "GE07bhg4c11u:1279": " he viśva-mūrte /",
    "GE07bhg4c11u:1280": " idaṃ viśva-rūpam upasaṃhṛtya tenaiva kirīṭādi-yuktena caturbhujena bhavāvirbhava /",
    "GE07bhg4c11u:1281": " tad anena śrī-kṛṣṇam arjunaḥ pūrvam api kirīṭādi-yuktam eva paśyatīti gamyate /",
    "GE07bhg4c11u:1282": " yat tu pūrvam uktaṃ viśva-rūpa-darśane kirīṭinaṃ gadinaṃ cakriṇaṃ ca paśyāmīti /",
    "GE07bhg4c11u:1283": " tad-bahu-kirīṭādy-abhiprāyeṇa /",
    "GE07bhg4c11u:1284": " yad vā etāvantaṃ kālaṃ yaṃ tvāṃ kirīṭinaṃ gadinaṃ cakriṇaṃ ca suprasannam apaśyaṃ tam evedānīṃ tejo-rāśiṃ durnirīkṣyaṃ paśyāmībhy evam atra vacanasya vyaktir ity avirodhaḥ //46//",
    "GE07bhg4c11u:1285": " madhusūdanaḥ :",
    "GE07bhg4c11u:1286": " tad eva rūpaṃ vivṛṇoti kirīṭinam iti /",
    "GE07bhg4c11u:1287": " kirīṭavantam gadāvantaṃ cakra-hastaṃ ca tvāṃ draṣṭum icchāmy ahaṃ tathaiva pūrvavad eva /",
    "GE07bhg4c11u:1288": " atas tenaiva rūpeṇa catur-bhujena vasudevātmajatvena bhava he idānīṃ sahasra-bāho he viśva-mūrte /",
    "GE07bhg4c11u:1289": " upasaṃhṛtya viśvarūpaṃ pūrva-rūpeṇaiva prakaṭo bhavety arthaḥ /",
    "GE07bhg4c11u:1290": " etena sarvadā caturbhujādi-rūpam arjunena bhagavato dṛśyata ity uktam //46//",
    "GE07bhg4c11u:1291": " viśvanāthaḥ :",
    "GE07bhg4c11u:1292": " viśeṣayann āha kirīṭinam iti /",
    "GE07bhg4c11u:1293": " kirīṭavantam gadāvantaṃ cakra-hastaṃ ca tvāṃ draṣṭum icchāmi /",
    "GE07bhg4c11u:1294": " pūrvaṃ yathā dṛṣṭo 'si tathaiva /",
    "GE07bhg4c11u:1295": " ataeva he sahasra-bāho /",
    "GE07bhg4c11u:1296": " he viśva-mūrte /",
    "GE07bhg4c11u:1297": " idaṃ viśva-rūpam upasaṃhṛtya tenaiva kirīṭādi-yuktena caturbhujena bhavāvirbhava /",
    "GE07bhg4c11u:1298": " tad anena śrī-kṛṣṇam arjunaḥ pūrvam api kirīṭādi-yuktam eva paśyatīti gamyate /",
    "GE07bhg4c11u:1299": " yat tu pūrvam uktaṃ viśva-rūpa-darśane kirīṭinaṃ gadinaṃ cakriṇaṃ ca paśyāmīti /",
    "GE07bhg4c11u:1300": " tad-bahu-kirīṭādy-abhiprāyeṇa /",
    "GE07bhg4c11u:1301": " yad vā etāvantaṃ kālaṃ yaṃ tvāṃ kirīṭinaṃ gadinaṃ cakriṇaṃ ca suprasannam apaśyaṃ tam evedānīṃ tejo-rāśiṃ durnirīkṣyaṃ paśyāmībhy evam atra vacanasya vyaktir ity avirodhaḥ //46//",
    "GE07bhg4c11u:1302": " baladevaḥ : tat kīdṛg ity āha kirīṭinam iti /",
    "GE07bhg4c11u:1303": " he samprati sahasra-bāho /",
    "GE07bhg4c11u:1304": " he viśva-mūrte /",
    "GE07bhg4c11u:1305": " idaṃ rūpam antarbhāvya divyābhinetṛ-naṭavat tenaiva caturbhujena rūpeṇa viśiṣṭaḥ san prādurbhava //46//",
    "GE07bhg4c11u:1306": " BhG 11.47",
    "GE07bhg4c11u:1307": " śrī-bhagavān uvāca",
    "GE07bhg4c11u:1308": " mayā prasannena tavārjunedaṃ",
    "GE07bhg4c11u:1309": " rūpaṃ paraṃ darśitam ātma-yogāt /",
    "GE07bhg4c11u:1310": " tejo-mayaṃ viśvam anantam",
    "GE07bhg4c11u:1311": " ādyaṃ yan me tvad-anyena na dṛṣṭa-pūrvam //47//",
    "GE07bhg4c11u:1312": " śrīdharaḥ : evaṃ prārthitas tam āśvāsayan bhagavān uvāca mayeti tribhiḥ /",
    "GE07bhg4c11u:1313": " he arjuna kim iti tvaṃ bibheṣi ?",
    "GE07bhg4c11u:1314": " yato mayā prasannena kṛpayā tavedaṃ param uttamaṃ rūpaṃ darśitam /",
    "GE07bhg4c11u:1315": " ātmano mama yogād yoga-māyā-sāmārthyāt /",
    "GE07bhg4c11u:1316": " paratvam evāha tejo-mayam /",
    "GE07bhg4c11u:1317": " viśvam viśvātmakam /",
    "GE07bhg4c11u:1318": " anantam ādyaṃ ca /",
    "GE07bhg4c11u:1319": " yan mama rūpaṃ tvad-anyena tvādṛśād bhaktād anyena pūrvaṃ na dṛṣṭaṃ tat //47//",
    "GE07bhg4c11u:1320": " madhusūdanaḥ :",
    "GE07bhg4c11u:1321": " evam arjunena prasādito bhaya-vādhitam arjunam upalabhyopasaṃhṛtya viśva-rūpam ucitena vacanena tam āśvāsayan śrī-bhagavān uvāca mayeti tribhiḥ",
    "GE07bhg4c11u:1322": " he 'rjuna mā bhaiṣīḥ /",
    "GE07bhg4c11u:1323": " yato mayā prasannena tvad-viṣaya-kṛpātiśayavatedaṃ viśva-rūpātmakaṃ paraṃ śreṣṭhaṃ rūpaṃ tava darśitam ātma-yogād asādhāraṇān nija-sāmarthyāt",
    "GE07bhg4c11u:1324": " paratvaṃ vivṛṇoti tejo-mayaṃ tejaḥ-pracuraṃ viśvam samastam anantam ādyaṃ ca yan mama rūpaṃ tvad-anyena kenāpi na dṛṣṭa-pūrvam pūrvaṃ na dṛṣṭam",
    "GE07bhg4c11u:1325": " viśvanāthaḥ : bho arjuna /",
    "GE07bhg4c11u:1326": " draṣṭum icchāmi te rūpam aiśvaraṃ puruṣottama iti tvat-prārthanayaivedaṃ mayā mad-aṃśasya viśva-rūpa-puruṣasya rūpaṃ darśitam /",
    "GE07bhg4c11u:1327": " katham atra te manaḥ pravyathitam abhūt ?",
    "GE07bhg4c11u:1328": " yataḥ prasīda prasīdety uktyā tan-mānuṣam eva rūpaṃ me didṛkṣase,",
    "GE07bhg4c11u:1329": " tasmāt kim idam āścaryaṃ brūṣe ity āha mayeti /",
    "GE07bhg4c11u:1330": " prasannenaiva mayā tava tubhyam evedaṃ rūpaṃ darśitam /",
    "GE07bhg4c11u:1331": " nānyasmai, yatas tvatto 'nyena kenāpi etan na pūrvaṃ dṛṣṭam /",
    "GE07bhg4c11u:1332": " tad api tvam etan na spṛhayasi kim iti bhāvaḥ //47//",
    "GE07bhg4c11u:1333": " baladevaḥ : evaṃ prārthito bhagavān uvāca mayeti /",
    "GE07bhg4c11u:1334": " he arjuna /",
    "GE07bhg4c11u:1335": " draṣṭum icchāmi te rūpam ity ādi tvat-prārthitaṃ prasannena mayedaṃ tejo-mayaṃ paramaiśvaraṃ",
    "GE07bhg4c11u:1336": " rūpaṃ vaidūryavad abhinetṛ-naṭavac ca tvad-abhīṣṭe kṛṣṇe mayi sthitam eva tava darśitam /",
    "GE07bhg4c11u:1337": " ātma-yogān nijācintya-śaktyā me mama yad rūpaṃ tvad-anyena janena pūrvaṃ na dṛṣṭam /",
    "GE07bhg4c11u:1338": " tat-prasaṅgād idānīṃ tv anyair api devādibhir dṛṣṭaṃ bhakti-dṛśyaṃ mama tat-svarūpaṃ",
    "GE07bhg4c11u:1339": " bhaktaṃ tvāṃ prati pradarśayatā mayā tvad-dṛṣṭasya bahu-sākṣikatvāya devādibhyo 'pi",
    "GE07bhg4c11u:1340": " bhaktimadbhyaḥ pradarśitam /",
    "GE07bhg4c11u:1341": " yat tu gaja-sāhvaye duryodhanādibhir api viśvarūpaṃ dṛṣṭaṃ tan nedṛgvidham iti tvad-anyena na dṛṣṭa-pūrvam ity uktam //47//",
    "GE07bhg4c11u:1342": " BhG 11.48",
    "GE07bhg4c11u:1343": " na veda-yajñādhyayanair na dānair",
    "GE07bhg4c11u:1344": " na ca kriyābhir na tapobhir ugraiḥ /",
    "GE07bhg4c11u:1345": " evaṃ-rūpaḥ śakya ahaṃ nṛloke",
    "GE07bhg4c11u:1346": " draṣṭuṃ tvad-anyena kuru-pravīra //48//",
    "GE07bhg4c11u:1347": " śrīdharaḥ : etad-darśanam atidurlabhaṃ labdhvā tvaṃ kṛtārtho 'sīty āha na vedeti /",
    "GE07bhg4c11u:1348": " vedādhyayanam avyatirekeṇa yajñādhyayanasyābhāvād yajña-śabdena yajña-vidyāḥ kalpa-sūtrādyā lakṣyante /",
    "GE07bhg4c11u:1349": " vedānāṃ yajña-vidyānāṃ cādhyayanair ity arthaḥ /",
    "GE07bhg4c11u:1350": " na ca dānaiḥ /",
    "GE07bhg4c11u:1351": " na ca kriyābhir agnihotrādibhiḥ /",
    "GE07bhg4c11u:1352": " na cograis tapobhiś cāndrāyaṇādibhiḥ /",
    "GE07bhg4c11u:1353": " evaṃ-rūpo 'haṃ tvatto 'nyena manuṣya-loke draṣṭuṃ śakyaḥ /",
    "GE07bhg4c11u:1354": " api tu tvam eva kevalaṃ mat-prasādena dṛṣṭvā kṛtārtho 'si //48//",
    "GE07bhg4c11u:1355": " madhusūdanaḥ :",
    "GE07bhg4c11u:1356": " etad-rūpa-darśanātmakam atidurlabhaṃ mat-prasādaṃ labdhvā kṛtārtha evāsi tvam ity āha na vedeti /",
    "GE07bhg4c11u:1357": " vedānāṃ caturṇām api adhyayanair akṣara-grahaṇa-rūpaiḥ,",
    "GE07bhg4c11u:1358": " tathā mīmāṃsākalpa-sūtrādi-dvārā yajñānāṃ veda-bodhita-karmaṇām adhayayanair artha-vicāra-rūpair veda-yajñādhyayanaiḥ /",
    "GE07bhg4c11u:1359": " dānais tulī-puruṣādibhiḥ /",
    "GE07bhg4c11u:1360": " kriyābhir agnihotrādi-śrauta-karmabhiḥ /",
    "GE07bhg4c11u:1361": " tapobhiḥ kṛcchra-cāndrāyaṇādibhir ugraiḥ kāyendriya-śoṣakatvena duṣkarair evaṃ-rūpo 'haṃ na śakyo nṛ-loke manuṣya-loke draṣṭuṃ tvad-anyena mad-anugraha-hīnena he kuru-pravīra /",
    "GE07bhg4c11u:1362": " śakyo 'ham iti vaktavye visarga-lopaś chāndasaḥ /",
    "GE07bhg4c11u:1363": " pratyekaṃ na-kārābhyāso niṣedha-dāḍhyāya /",
    "GE07bhg4c11u:1364": " na ca kriyābhir ity atra ca-kārād anukta-sādhanāntara-samuccayaḥ //48//",
    "GE07bhg4c11u:1365": " viśvanāthaḥ :",
    "GE07bhg4c11u:1366": " tubhyaṃ darśitam idaṃ rūpaṃ tu vedādi-sādhanair api durlabham ity āha na vedeti /",
    "GE07bhg4c11u:1367": " tvatto 'nyena na kenāpy aham evaṃrūpo draṣṭuṃ śakyaḥ /",
    "GE07bhg4c11u:1368": " śakyo 'ham iti /",
    "GE07bhg4c11u:1369": " yad-dvaya-lopāv ārṣau /",
    "GE07bhg4c11u:1370": " tasmād alabhya-lābham ātmano matvā tvam asminn eveśvare,",
    "GE07bhg4c11u:1371": " sarva-durlabhe rūpe mano-niṣṭhāṃ kuru /",
    "GE07bhg4c11u:1372": " etad-rūpaṃ dṛṣṭvāpy alaṃ te punar me mānuṣa-rūpeṇa didṛkṣiteneti bhāvaḥ //48//",
    "GE07bhg4c11u:1373": " baladevaḥ : atha sahasra-śīrṣādi-lakṣaṇasyaiśvara-rūpasya pumarthatām āha na vedeti /",
    "GE07bhg4c11u:1374": " vedānām adhyayanair akṣara-grahaṇaiḥ /",
    "GE07bhg4c11u:1375": " yajñānām adhayayanair mīmāṃśā-kalpa-sūtrebhyo 'rpaṇaiḥ /",
    "GE07bhg4c11u:1376": " kriyābhir agnihotrādi-karmabhiḥ /",
    "GE07bhg4c11u:1377": " tapobhiḥ kṛcchrādibhir ugrair deha-śoṣakatvena duṣkaraiḥ /",
    "GE07bhg4c11u:1378": " ebhiḥ kevalair vedādhyayanādibhir bhakti-yuktāt tvatto 'nyena bhakti-riktena kenāpi puṃsā evaṃ-rūpo 'haṃ draṣṭuṃ na śakyo,",
    "GE07bhg4c11u:1379": " bhaktiṃ vinā bhūtāni vedādhyayanādīni mad-darśana-sādhanāni na bhavantīti / yad uktaṃ -",
    "GE07bhg4c11u:1380": " dharmaḥ satyādayopeto vidyā vā tapasānvitā /",
    "GE07bhg4c11u:1381": " mad-bhaktyāpetam ātmānaṃ na samyak prapunāti hi // iti /",
    "GE07bhg4c11u:1382": " tvayā tu bhaktimatā dṛṣṭa evāham anyaiś ca bhaktimadbhir devādibhiḥ /",
    "GE07bhg4c11u:1383": " śakyo 'ham iti vaktavye visarga-lopaś chāndasaḥ /",
    "GE07bhg4c11u:1384": " na-kārābhyāso niṣedhāḍhyārthaḥ /",
    "GE07bhg4c11u:1385": " nṛ-loke ity uktes tal-loke tad-bhaktā devā bahavas tad draṣṭuṃ śaknuvantīty uktam //48//",
    "GE07bhg4c11u:1386": " BhG 11.49",
    "GE07bhg4c11u:1387": " mā te vyathā mā ca vimūḍha-bhāvo",
    "GE07bhg4c11u:1388": " dṛṣṭvā rūpaṃ ghoram īdṛṅ mamedam /",
    "GE07bhg4c11u:1389": " vyapeta-bhīḥ prīta-manāḥ punas tvaṃ",
    "GE07bhg4c11u:1390": " tad eva me rūpam idaṃ prapaśya //49//",
    "GE07bhg4c11u:1391": " śrīdharaḥ : evam api cet tavedaṃ ghoraṃ rūpaṃ dṛṣṭvā vyathā bhavati tarhi tad eva rūpaṃ darśayāmīty āha mā ta iti /",
    "GE07bhg4c11u:1392": " īdṛg īdṛśaṃ ghoraṃ madīyaṃ rūpaṃ dṛṣṭvā te ā te vyathā māstu /",
    "GE07bhg4c11u:1393": " vimūḍha-bhāvo vimūḍhatvaṃ ca māstu /",
    "GE07bhg4c11u:1394": " vigata-bhayaḥ prīta-manāś ca san punas tvaṃ tad evedaṃ mama rūpaṃ prakarṣeṇa paśya //49//",
    "GE07bhg4c11u:1395": " madhusūdanaḥ :",
    "GE07bhg4c11u:1396": " evaṃ ghoram īdṛg aneka-bāhv-ādi-yuktatvena bhayaṅkaraṃ mama rūpaṃ dṛṣṭvā sthitasya te tava yā vyathā bhaya-nimittā pīḍā sā mā bhūt /",
    "GE07bhg4c11u:1397": " tathā mad-rūpa-darśane 'pi yo vimūḍha-bhāvo vyākula-cittatvam aparitoṣaḥ so 'pi mā bhūt /",
    "GE07bhg4c11u:1398": " kintu vyapeta-bhīr apagata-bhayaḥ prīta-manāś ca san punas tvaṃ tad eva caturbhujaṃ",
    "GE07bhg4c11u:1399": " vāsudevatvādi-viśiṣṭaṃ tvayā sadā pūrva-dṛṣṭaṃ rūpam idaṃ viśva-rūpopasaṃhāreṇa prakaṭīkriyamāṇaṃ",
    "GE07bhg4c11u:1400": " prapaśya prakarṣeṇa bhaya-rāhityena santoṣeṇa ca paśya //49 //",
    "GE07bhg4c11u:1401": " viśvanāthaḥ :",
    "GE07bhg4c11u:1402": " bhoḥ parameśvara /",
    "GE07bhg4c11u:1403": " māṃ tvaṃ kiṃ na gṛhṇāsi ?",
    "GE07bhg4c11u:1404": " yad anicchate 'pi mahyaṃ punar idam eva balād ditsasi /",
    "GE07bhg4c11u:1405": " dṛṣṭvedaṃ tavaiśvaryaṃ mama gātrāṇi vyathante,",
    "GE07bhg4c11u:1406": " mano me vyākulībhavati /",
    "GE07bhg4c11u:1407": " muhur ahaṃ mūrcchāmi /",
    "GE07bhg4c11u:1408": " tavāsmai paramaiśvaryāya dūrata eva mama namo namo 'stu,",
    "GE07bhg4c11u:1409": " na kadāpy ahaṃ evaṃ draṣṭuṃ prārthayiṣye /",
    "GE07bhg4c11u:1410": " kṣamasva kṣamasva /",
    "GE07bhg4c11u:1411": " tad eva mānuṣākāraṃ vapur apūrva-mādhurya-dhurya-smita-hasita-sudhā-sāra-varṣi-mukha-candraṃ me darśaya darśayeti vyākulam arjunaṃ prati sāśvāsam āha mā te iti //49//",
    "GE07bhg4c11u:1412": " baladevaḥ : yac ca tasminn eva mad-rūpe saṃhartṛtvaṃ mayā pradarśitaṃ tat khalu drapadī-pragharṣaṇaṃ",
    "GE07bhg4c11u:1413": " vīkṣyāpi tuṣṇīṃ sthitā bhīṣmādayaḥ sarve tat-pragharṣaṇa-kupitena mayaiva nihantavyā",
    "GE07bhg4c11u:1414": " na tu tan-nihanana-bhāras taveti bodhayitum atas tena tvaṃ vyathito mābhūr ity āha mā te vyatheti /",
    "GE07bhg4c11u:1415": " tad eva caturbhujaṃ prārthita-rūpam //49//",
    "GE07bhg4c11u:1416": " BhG 11.50",
    "GE07bhg4c11u:1417": " saṃjaya uvāca",
    "GE07bhg4c11u:1418": " ity arjunaṃ vāsudevas tathoktvā",
    "GE07bhg4c11u:1419": " svakaṃ rūpaṃ darśayām āsa bhūyaḥ /",
    "GE07bhg4c11u:1420": " āśvāsayām āsa ca bhītam enaṃ",
    "GE07bhg4c11u:1421": " bhūtvā punaḥ saumyavapur mahātmā //50//",
    "GE07bhg4c11u:1422": " śrīdharaḥ : evam uktvā prāktanam eva rūpaṃ mat-sakhaṃ prasannaṃ tava saumyaṃ janārdana idānīm adhunāsmi saṃvṛttaḥ saṃjātaḥ /",
    "GE07bhg4c11u:1423": " kim ? sa-cetāḥ prasanna-cittaḥ /",
    "GE07bhg4c11u:1424": " prakṛtiṃ svabhāvaṃ gataś cāsmi //50//",
    "GE07bhg4c11u:1425": " madhusūdanaḥ :",
    "GE07bhg4c11u:1426": " vāsudevo 'rjunam iti prāg-uktam uktvā yathā pūrvam āsīt tathā svakaṃ rūpaṃ kirīṭa-makara-kuṇḍala-gadā-cakrādi-yuktaṃ",
    "GE07bhg4c11u:1427": " caturbhujaṃ śrīvatsa-kaustubha-vanamālā-pītāmbarādi-śobhitaṃ darśayāmāsa bhūyaḥ punar",
    "GE07bhg4c11u:1428": " āśvāsayāmāsa ca bhītam enam arjunaṃ bhūtvā punaḥ pūrvavat saumya-vapur anugra-śarīro",
    "GE07bhg4c11u:1429": " mahātmā parama-kāruṇikaḥ sarveśvaraḥ sarvajña ity ādi-kalyāṇa-guṇākaraḥ //50 //",
    "GE07bhg4c11u:1430": " viśvanāthaḥ :",
    "GE07bhg4c11u:1431": " yathā svāṃśasya mahogra-rūpaṃ darśayāmāsa /",
    "GE07bhg4c11u:1432": " tathā mahā-madhuraṃ svakaṃ rūpaṃ caturbhujaṃ kirīṭa-gadā-cakrādi-yuktaṃ tat-prārthitaṃ madhuraiśvarya-mayaṃ bhūyo darśayāmāsa /",
    "GE07bhg4c11u:1433": " tataḥ punaḥ sa mahātmā somya-vapuḥ kaṭaka-kuṇḍaloṣṇīṣa-pītāmbara-dharo dvibhujo bhūtvā bhītam enam āśvāsayāmāsa //50//",
    "GE07bhg4c11u:1434": " baladevaḥ : tato yad abhūt tat saṃjaya uvāca ity arjunam iti /",
    "GE07bhg4c11u:1435": " vāsudevo 'rjunaṃ prati pūrvoktam uktvā yathā saṅkalpenaiva sahasra-śiraskaṃ rūpaṃ",
    "GE07bhg4c11u:1436": " darśitavān tathaiva svakaṃ nīlotpala-śyāmalatvādi-guṇakaṃ devakī-putra-lakṣaṇaṃ caturbhujaṃ",
    "GE07bhg4c11u:1437": " rūpaṃ darśayāmāsa evaṃ saumya-vapuḥ sundara-vigraho bhūtvā bhītam enam arjunaṃ punar āśvāsayāmāsa /",
    "GE07bhg4c11u:1438": " mahātmā udāra-manā //50//",
    "GE07bhg4c11u:1439": " BhG 11.51",
    "GE07bhg4c11u:1440": " arjuna uvāca",
    "GE07bhg4c11u:1441": " dṛṣṭvedaṃ mānuṣaṃ rūpaṃ tava saumyaṃ janārdana /",
    "GE07bhg4c11u:1442": " idānīm asmi saṃvṛttaḥ sacetāḥ prakṛtiṃ gataḥ //51//",
    "GE07bhg4c11u:1443": " śrīdharaḥ : tato nirbhayaḥ sann arjuna uvāca dṛṣṭvedam iti /",
    "GE07bhg4c11u:1444": " sa-cetāḥ prasanna-cittaḥ /",
    "GE07bhg4c11u:1445": " idānīṃ saṃvṛtto jāto 'smi /",
    "GE07bhg4c11u:1446": " prakṛtiṃ svāsthyaṃ ca prāpto 'smi /",
    "GE07bhg4c11u:1447": " śeṣaṃ spaṣṭam //51//",
    "GE07bhg4c11u:1448": " madhusūdanaḥ :",
    "GE07bhg4c11u:1449": " tato nirbhayaḥ san arjuna uvāca dṛṣṭvedam iti /",
    "GE07bhg4c11u:1450": " idānīṃ sacetā bhaya-kṛta-vyāmohābhāvenāvyākula-cittaḥ saṃvṛtto 'smi tathā prakṛtiṃ bhaya-kṛta-vyathā-rāhityena svāsthyaṃ gato 'smi /",
    "GE07bhg4c11u:1451": " spaṣṭam anyat //51//",
    "GE07bhg4c11u:1452": " viśvanāthaḥ :",
    "GE07bhg4c11u:1453": " tataś ca mahā-madhura-mūrtiṃ kṛṣṇam ālokyānanda-sindhu-snātaḥ sann āha idānīm evāhaṃ sa-cetāḥ saṃvṛttaḥ sa-ceto abhuvaṃ prakṛtiṃ gataḥ svāsthyaṃ prāpto 'smi //51//",
    "GE07bhg4c11u:1454": " baladevaḥ : tato nirvyathaḥ prasanna-manāḥ sann arjuna uvāca dṛṣṭvedam iti /",
    "GE07bhg4c11u:1455": " he janārdana tavedaṃ saumyaṃ manojñaṃ caturbhujaṃ rūpaṃ dṛṣṭvāham idānīṃ sa-cetāḥ prasanna-cittaḥ prakṛtiṃ vyathādy-abhāvena svāsthyaṃ ca gataḥ saṃvṛtto jāto 'smi /",
    "GE07bhg4c11u:1456": " kīdṛśaṃ rūpam ity āha mānuṣam iti /",
    "GE07bhg4c11u:1457": " caitanyānanda-vigrahaḥ kṛṣṇo vakṣyamāṇa-śruti-smṛtibhyaḥ /",
    "GE07bhg4c11u:1458": " sa hi yaduṣu /",
    "GE07bhg4c11u:1459": " pāṇḍaveṣu dvibhujaḥ kadācic caturbhujaś ca krīḍati /",
    "GE07bhg4c11u:1460": " tad-ubhaya-rūpasyāsya mānuṣavat saṃsthānāc ceṣṭitāc ca /",
    "GE07bhg4c11u:1461": " mānuṣa-bhāvenaiva vyapadeśa iti prāg abhāṣi //51//",
    "GE07bhg4c11u:1462": " BhG 11.52",
    "GE07bhg4c11u:1463": " śrī-bhagavān uvāca",
    "GE07bhg4c11u:1464": " sudurdarśam idaṃ rūpaṃ dṛṣṭavān asi yan mama /",
    "GE07bhg4c11u:1465": " devā apy asya rūpasya nityaṃ darśana-kāṅkṣiṇaḥ //52//",
    "GE07bhg4c11u:1466": " śrīdharaḥ : svakṛtasyānugrahasyātidurlabhatvaṃ darśayana bhagavān uvāca sudurdarśam iti /",
    "GE07bhg4c11u:1467": " yan mama viśva-rūpaṃ tvaṃ dṛṣṭavān asi /",
    "GE07bhg4c11u:1468": " idaṃ sudurdarśam atyantaṃ draṣṭum aśakyam /",
    "GE07bhg4c11u:1469": " yato devā apy asya rūpasya nityaṃ sarvadā darśanam icchanti kevalam /",
    "GE07bhg4c11u:1470": " na punar idaṃ paśyanti //52//",
    "GE07bhg4c11u:1471": " madhusūdanaḥ :",
    "GE07bhg4c11u:1472": " sva-kṛtasyānugrahasyātidurlabhatvaṃ darśayan śrī-bhagavān uvāca sudurdarśam iti caturbhiḥ /",
    "GE07bhg4c11u:1473": " mama yad rūpam idānīṃ tvaṃ dṛṣṭavān asi,",
    "GE07bhg4c11u:1474": " idaṃ viśva-rūpaṃ sudurdarśam atyantaṃ draṣṭum aśakyam /",
    "GE07bhg4c11u:1475": " yato devā apy asya rūpasya nityaṃ sarvadā darśana-kāṅkṣiṇo na tu tvam iva pūrvaṃ dṛṣṭavanto na vāgre drakṣyantīty abhiprāyaḥ /",
    "GE07bhg4c11u:1476": " darśanākāṅkṣāyā nityatvokteḥ //52//",
    "GE07bhg4c11u:1477": " viśvanāthaḥ :",
    "GE07bhg4c11u:1478": " darśitasya svarūpasya māhātmyam āha sudurdarśam iti tribhiḥ /",
    "GE07bhg4c11u:1479": " devatā api asya darśanākāṅkṣiṇa eva na tu darśanaṃ labhante /",
    "GE07bhg4c11u:1480": " tvaṃ tu naivedam api spṛhayasi /",
    "GE07bhg4c11u:1481": " man-mūla-svarūpa-narākāra-mahā-mādhurya-nityāsvādine tvac-cakṣuse katham etad coratām ?",
    "GE07bhg4c11u:1482": " ataeva mayā divyaṃ dadāmi te cakṣuḥ iti divyaṃ cakṣur dattam /",
    "GE07bhg4c11u:1483": " kintu divya-cakṣur iva divyaṃ mano na dattam ataeva divya-cakṣuṣāpi tvayā na samyaktayā rocitaṃ man-mānuṣa-rūpa-mahā-mādhuryaika-grāhi-manaskatvāt",
    "GE07bhg4c11u:1484": " yadi divyaṃ mano 'pi tubhyam adāsyaṃ tadā deva-loka iva bhavān apy etad viśvarūpa pūruṣa-svarūpam arocayiṣyad eveti bhāvaḥ //52//",
    "GE07bhg4c11u:1485": " baladevaḥ : mayā pradarśitaṃ na veda-yajñādhyayaniḥ ity ādinā ślāghitaṃ ca sahasra-śiraskaṃ",
    "GE07bhg4c11u:1486": " mad-rūpaṃ śraddadhāno mat-priya-sakho 'rjuno manuṣya-bhāva-bhāvite śrī-kṛṣṇe mayi",
    "GE07bhg4c11u:1487": " kadācid viślatha-bhāvo mābhūd iti bhāvena svaka-rūpasya parama-puruṣārthatām upadiśati sudurdarśam iti /",
    "GE07bhg4c11u:1488": " sahasra-śiraskaṃ mad-rūpaṃ durdarśam eva /",
    "GE07bhg4c11u:1489": " idaṃ ca mama kṛṣṇa-rūpaṃ sudurdarśam /",
    "GE07bhg4c11u:1490": " nāhaṃ prakāśaḥ sarvasya ity ukteḥ /",
    "GE07bhg4c11u:1491": " yat tvaṃ sucirād dṛṣṭavān asi katham evaṃ praty emīti cet tatrāha devā apy asyeti /",
    "GE07bhg4c11u:1492": " etac ca daśamādau garbha-stuty-ādinā prasiddham eva //52//",
    "GE07bhg4c11u:1493": " BhG 11.53",
    "GE07bhg4c11u:1494": " nāhaṃ vedair na tapasā na dānena na cejyayā /",
    "GE07bhg4c11u:1495": " śakya evaṃ-vidho draṣṭuṃ dṛṣṭavān asi māṃ yathā //53//",
    "GE07bhg4c11u:1496": " śrīdharaḥ : atra hetum āha nāham iti /",
    "GE07bhg4c11u:1497": " spaṣṭo 'rthaḥ //53//",
    "GE07bhg4c11u:1498": " madhusūdanaḥ :",
    "GE07bhg4c11u:1499": " kasmād devā etad-rūpaṃ na dṛṣṭavanto na vā drakṣyanti mad-bhakti-śūnyatvād ity āha nāham iti /",
    "GE07bhg4c11u:1500": " na veda-yajñādhyayanair ity ādinā gatārthaḥ ślokaḥ parama-durlabhatva-khyāpanāyābhyastaḥ //53//",
    "GE07bhg4c11u:1501": " viśvanāthaḥ :",
    "GE07bhg4c11u:1502": " kiṃ ca yuṣmad-aspṛhaṇīyam apy etat svarūpam anye puruṣārtha-sāratvena ye spṛhayanti,",
    "GE07bhg4c11u:1503": " tair vedādhyayanādibhir api sādhanair etaj jñātuṃ draṣṭuṃ cāśakyam eveti pratīhīty āha nāham iti //53//",
    "GE07bhg4c11u:1504": " baladevaḥ : sudurlabhatām āha nāham iti /",
    "GE07bhg4c11u:1505": " evaṃvidho devakī-sūnuś caturbhujas tvat-sakho 'haṃ vedādibhir api sādhanaiḥ kenāpi puṃsā bhakti-śūnyena draṣṭuṃ na śakyo yathā tvaṃ māṃ dṛṣṭavān asi //53//",
    "GE07bhg4c11u:1506": " BhG 11.54",
    "GE07bhg4c11u:1507": " bhaktyā tv ananyayā śakya aham evaṃ-vidho 'rjuna /",
    "GE07bhg4c11u:1508": " jñātuṃ draṣṭuṃ ca tattvena praveṣṭuṃ ca paraṃtapa //54//",
    "GE07bhg4c11u:1509": " śrīdharaḥ : tarhi kenopāyena tvaṃ draṣṭuṃ śakya iti /",
    "GE07bhg4c11u:1510": " tatrāha bhaktyā tv iti /",
    "GE07bhg4c11u:1511": " ananyayā mad-eka-niṣṭhayā bhaktyā tv evambhūto viśvarūpo 'haṃ tattvena paramārthato jñātuṃ śakyaḥ śāstrataḥ draṣṭuṃ pratyakṣataḥ praveṣṭuṃ ca tādātmyena śakyaḥ /",
    "GE07bhg4c11u:1512": " nānyair upāyaiḥ //54//",
    "GE07bhg4c11u:1513": " madhusūdanaḥ :",
    "GE07bhg4c11u:1514": " yadi veda-tapo-dānejyābhir draṣṭum aśakyas tvaṃ tarhi kenopāyena draṣṭuṃ śakyo 'sīty ata āha bhaktyeti /",
    "GE07bhg4c11u:1515": " sādhanānantara-vyāvṛttya-arthas tu-śabdaḥ /",
    "GE07bhg4c11u:1516": " bhaktyaivānanyayā mad-eka-niṣṭhayā niratiśaya-prītyaivaṃvidho divya-rūpa-dharo 'haṃ",
    "GE07bhg4c11u:1517": " jñātuṃ śakyo 'nanyayā bhaktyā kintu tattvena draṣṭuṃ ca svarūpeṇa sākṣātkartuṃ ca",
    "GE07bhg4c11u:1518": " śakyo vedānta-vākya-śravaṇa-manana-nididhyāsana-paripākeṇa /",
    "GE07bhg4c11u:1519": " tataś ca svarūpa-sākṣātkārād avidyā-tat-kārya-nivṛttau tattvena praveṣṭuṃ ca mad-rūpatayaivāsuṃ cāhaṃ śakyaḥ /",
    "GE07bhg4c11u:1520": " he parantapa /",
    "GE07bhg4c11u:1521": " ajñāna-śatru-damaneti praveśa-yogyatā sūcayati //54//",
    "GE07bhg4c11u:1522": " viśvanāthaḥ :",
    "GE07bhg4c11u:1523": " tarhi kena sādhanenaivaṃ prāpyata ity ata āha bhaktyā tv iti /",
    "GE07bhg4c11u:1524": " śakyo 'ham iti ca /",
    "GE07bhg4c11u:1525": " yad vayalopāvārya /",
    "GE07bhg4c11u:1526": " yadi nirvāṇa-mokṣecchā bhavet,",
    "GE07bhg4c11u:1527": " tadā tattvena brahma-svarūpatvena praveṣṭum apy ananyayā bhaktyaiva śakyo nānyathā /",
    "GE07bhg4c11u:1528": " jñānināṃ guṇībhūtāpi bhaktir antima-samaye jñāna-saṃnyāsānāntaram urvaritāllīyasy",
    "GE07bhg4c11u:1529": " ananyaiva bhavet tayaiva teṣāṃ sāyujyaṃ bhaved iti tato māṃ tattvato jñātvā viśate",
    "GE07bhg4c11u:1530": " tad-anantaram ity atra pratipādayiṣyāmaḥ //54 //",
    "GE07bhg4c11u:1531": " baladevaḥ : abhimatāṃ para-bhaktaika-dṛśyatāṃ sphuṭayann āha bhaktyeti /",
    "GE07bhg4c11u:1532": " evaṃvidho devakī-sūnuś caturbhujo 'ham ananyayā mad-ekāntayā bhaktyā tu vedādibhis tattvato jñātuṃ śakyaḥ /",
    "GE07bhg4c11u:1533": " draṣṭuṃ pratyakṣaṃ kartuṃ tattvataḥ praveṣṭuṃ saṃyoktuṃ ca śakyaḥ /",
    "GE07bhg4c11u:1534": " puraṃ praviśatīty atra pura-saṃyoga eva pratīyate /",
    "GE07bhg4c11u:1535": " tatra vedo gopālopaniṣat /",
    "GE07bhg4c11u:1536": " tapo maj-janmāṣṭamy-ekādaśy-ādy-upoṣaṇam /",
    "GE07bhg4c11u:1537": " dānaṃ mad-bhakta-sampradānakaṃ sva-bhogyānām arpaṇam /",
    "GE07bhg4c11u:1538": " ijyā man-mūrti-pūjā /",
    "GE07bhg4c11u:1539": " śrutiś caivam āha yasya deve parā bhaktiḥ ity ādyā /",
    "GE07bhg4c11u:1540": " tu-śabdo 'tra bhinnopakramārthaḥ /",
    "GE07bhg4c11u:1541": " na ca sudurdarśam ity ādi-trayaṃ sahasra-śīrṣa-rūpa-param iti vācyam /",
    "GE07bhg4c11u:1542": " ity arjunaṃ ity ādi-dvayasya narākṛti-caturbhuja-svarūpa-parasyāvyavahita-pūrvatvāt /",
    "GE07bhg4c11u:1543": " tad-dvayena sahasra-śīrṣa-rūpasya vyavadhānāc ca /",
    "GE07bhg4c11u:1544": " tatra yasya tad-eka-vākyatāyāṃ nāhaṃ vedaiḥ ity ādeḥ paunarukty-āpatteś ca /",
    "GE07bhg4c11u:1545": " yat tu divya-dṛṣṭi-dānena liṅgena narākārāc caturbhujāt sahasra-śīrṣṇo devākārasyotkarṣam āha tad-avicāritābhidhānam eva devākārasya tasya caturbhuja-narākārādhīnatvāt",
    "GE07bhg4c11u:1546": " tattvaṃ ca tasya yuktam eva yaḥ kāraṇārṇava-jale bhajati sma yoga-nidrām iti smaraṇāt /",
    "GE07bhg4c11u:1547": " idaṃ narākṛti-kṛṣṇa-rūpaṃ saccidānandaṃ sarva-vedānta-vedyaṃ vibhuṃ sarvāvatārīti pratyetavyaṃ -",
    "GE07bhg4c11u:1548": " sac-cid-ānanda-rūpāya kṛṣṇāyākliṣṭa-kāriṇe /",
    "GE07bhg4c11u:1549": " namo vedānta-vedyāya gurave buddhi-sākṣiṇe // [GTU 1.1]",
    "GE07bhg4c11u:1550": " kṛṣṇo vai paramaṃ daivatam [GTU 1.3] /",
    "GE07bhg4c11u:1551": " eko vaśī sarvagaḥ kṛṣṇa īḍyaḥ [GTU 1.19] /",
    "GE07bhg4c11u:1552": " eko 'pi san bahudhā yo 'vabhāti [GTU 1.19] ity ādi śravaṇāt /",
    "GE07bhg4c11u:1553": " īśvaraḥ paramaḥ kṛṣṇaḥ saccidānanda-vigrahaḥ /",
    "GE07bhg4c11u:1554": " anādir ādir govindaḥ sarva-kāraṇa-kāraṇam // [Bs 5.1]",
    "GE07bhg4c11u:1555": " yatrāvatīrṇaṃ kṛṣṇākhyaṃ paraṃ brahma narākṛti /",
    "GE07bhg4c11u:1556": " ete cāṃśa-kalāḥ puṃsaḥ kṛṣṇas tu bhagavān svayaṃ ity ādi smaraṇāc ca /",
    "GE07bhg4c11u:1557": " atrāpi svayam evoktaṃ mattaḥ parataraṃ nānyat iti,",
    "GE07bhg4c11u:1558": " aham ādir hi devānāṃ ity ādi ca /",
    "GE07bhg4c11u:1559": " arjunena ca - paraṃ brahma paraṃ dhāma ity ādi /",
    "GE07bhg4c11u:1560": " tasmād atiprabhāveṇa saṃkrānte sahasra-śīrṣṇi rūpe tena saṃkrāntaiva dṛṣṭir grāhiṇī yuktā,",
    "GE07bhg4c11u:1561": " na tv atisaundarya-lāvaṇya-nidhi-narākṛti-kṛṣṇa-rūpānbhāvinī dṛṣṭis tatra grāhiṇīti",
    "GE07bhg4c11u:1562": " bhāvena kṛṣṇa-rūpe sahasra-śīrṣatvavad arjuna-cakṣuṣi tādṛg-rūpa-grāhi tejastvam",
    "GE07bhg4c11u:1563": " eva saṃkramitam iti mantavyam /",
    "GE07bhg4c11u:1564": " na tu yuktyābhāsa-lābhena haitukatvaṃ svīkāryam,",
    "GE07bhg4c11u:1565": " na cārjuno 'py anya-manuṣyavac carma-cakṣuṣkaḥ /",
    "GE07bhg4c11u:1566": " tasya bhāratādiṣu nara-bhagavad-avatāratvenāsakṛd-ukteḥ /",
    "GE07bhg4c11u:1567": " karmodbhūtayā vidyayā sa-niṣṭhaiḥ sahasra-śiraskaṃ rūpaṃ labhyam iti durdarśaṃ tat narākṛti-kṛṣṇa-rūpaṃ tv ananyayā bhaktyaiveti sudurdarśaṃ tad uktam //54//",
    "GE07bhg4c11u:1568": " BhG 11.55",
    "GE07bhg4c11u:1569": " mat-karma-kṛn mat-paramo mad-bhaktaḥ saṅga-varjitaḥ /",
    "GE07bhg4c11u:1570": " nirvairaḥ sarva-bhūteṣu yaḥ sa mām eti pāṇḍava //55//",
    "GE07bhg4c11u:1571": " śrīdharaḥ : ataḥ sarva-śāstra-sāraṃ paramaṃ rahasyaṃ śṛṇv ity āha mat-karma-kṛd iti /",
    "GE07bhg4c11u:1572": " mad-arthaṃ karma karotīti mat-karma-kṛt /",
    "GE07bhg4c11u:1573": " aham eva paramaḥ puruṣārtho yasya saḥ /",
    "GE07bhg4c11u:1574": " mamaiva bhakta āśritaḥ /",
    "GE07bhg4c11u:1575": " putrādiṣu saṅga-varjitaḥ /",
    "GE07bhg4c11u:1576": " nirvairaś ca sarva-bhūteṣu /",
    "GE07bhg4c11u:1577": " evaṃ bhūto yaḥ sa māṃ prāpnoti / nānya iti //55//",
    "GE07bhg4c11u:1578": " devair api sudurdarśaṃ tapo-yajñādi-koṭibhiḥ /",
    "GE07bhg4c11u:1579": " bhaktāya bhagavān evaṃ viśva-rūpam adarśayat //",
    "GE07bhg4c11u:1580": " iti śrī-śrīdhara-svāmi-kṛtāyāṃ bhagavad-gītā-ṭīkāyāṃ subodhinyāṃ",
    "GE07bhg4c11u:1581": " viśva-rūpa-darśaṃ nāma ekādaśo 'dhyāyaḥ // //11//",
    "GE07bhg4c11u:1582": " madhusūdanaḥ :",
    "GE07bhg4c11u:1583": " adhunā sarvasya gītā-śāstrasya sāra-bhūto 'rtho niḥśreyasārthinām anuṣṭhānāya puñjīkṛtyocyate mad iti /",
    "GE07bhg4c11u:1584": " mad-arthaṃ karma veda-vihitaṃ karotīti mat-karma-kṛt /",
    "GE07bhg4c11u:1585": " svargādi-kāmanāyāṃ satyāṃ katham evam iti nety āha mat-paramaḥ /",
    "GE07bhg4c11u:1586": " aham eva paramaḥ prāptavyatvena niścito na tu svargādir yasya saḥ /",
    "GE07bhg4c11u:1587": " ataeva mat-prāpty-āśayā mad-bhaktaḥ sarvaiḥ prakārair mama bhajana-paraḥ /",
    "GE07bhg4c11u:1588": " putrādiṣu snehe sati katham evaṃ syād iti nety āha saṅga-varjitaḥ /",
    "GE07bhg4c11u:1589": " bāhya-vastu-spṛhā-śūnyaḥ /",
    "GE07bhg4c11u:1590": " śatruṣu dveṣe sati katham evaṃ syād iti nety āha nivairaḥ sarva-bhūteṣu /",
    "GE07bhg4c11u:1591": " apakāriṣv api dveṣa-śūnyo yaḥ sa mām ety abhedena /",
    "GE07bhg4c11u:1592": " he pāṇḍava /",
    "GE07bhg4c11u:1593": " ayam arthas tvayā jñātum iṣṭo mayopadiṣṭo nātaḥ paraṃ kiṃcit kartavyam astīty arthaḥ //55//",
    "GE07bhg4c11u:1594": " śiṣya-śrī-madhusūdana-sarasvatī-viracitāyāṃ śrīmad-bhagavad-gītā-gūḍhārtha-dīpikāyām viśva-rūpa-darśana-nirūpaṇaṃ nāma ekādaśo 'dhyāyaḥ // //11//",
    "GE07bhg4c11u:1595": " viśvanāthaḥ :",
    "GE07bhg4c11u:1596": " atha bhakti-prakaraṇopasaṃhārārthaṃ saptamādhyāyādiṣu ye ye bhaktā uktās teṣāṃ sāmānya-lakṣaṇam āha mat-karma-kṛd iti /",
    "GE07bhg4c11u:1597": " saṅga-varjitaḥ saṅga-rahitaḥ //55//",
    "GE07bhg4c11u:1598": " kṛṣṇasyaiva mahaiśvaryaṃ mamaivāsmin raṇe jayaḥ /",
    "GE07bhg4c11u:1599": " ity arjuno niścikāyety-adhyāyārtho nirūpitaḥ //",
    "GE07bhg4c11u:1600": " iti sārārtha-varṣiṇyāṃ harṣiṇyāṃ bhakta-cetasām /",
    "GE07bhg4c11u:1601": " gītāsv ekādaśo 'dhyāyaḥ saṅgataḥ saṅgataḥ satām //11//",
    "GE07bhg4c11u:1602": " baladevaḥ : atha sva-prāpti-karīm ananyāṃ bhaktim upadiśann upasaṃharati mad iti /",
    "GE07bhg4c11u:1603": " mat-sambandhinī man-mandira-nirmāṇa-tad-vimārjana-mat-puṣpa-bāṭī-tulasī-kānana-saṃskāra-tat-sevanādīni karmādīni karotīti mat-karma-kṛt /",
    "GE07bhg4c11u:1604": " mat-paramo mām eva na tu svargādikaṃ sva-pumarthaṃ jānan /",
    "GE07bhg4c11u:1605": " mad-bhakto mac-chravaṇādi-nava-vidha-bhakti-rasa-nirataḥ /",
    "GE07bhg4c11u:1606": " saṅga-varjito mad-vimukha-saṃsargam asahamānaḥ /",
    "GE07bhg4c11u:1607": " sarva-bhūteṣu nirvairaḥ /",
    "GE07bhg4c11u:1608": " teṣv api mad-vimukheṣu pratikūleṣu satsu vaira-śūnyaḥ /",
    "GE07bhg4c11u:1609": " sva-kleśasya sva-pūrvakarma-nimittakatva-vimarśena teṣu vaira-nimittābhāvāt /",
    "GE07bhg4c11u:1610": " evambhūto yo māṃ narākāraṃ kṛṣṇam eti labhate, nānyaḥ //55//",
    "GE07bhg4c11u:1611": " pūrṇaḥ kṛṣṇo 'vatāritvāt tad-bhaktānāṃ jayo raṇe /",
    "GE07bhg4c11u:1612": " bhārate pāṇḍu-putrāṇām ity ekādaśa-nirṇayaḥ //",
    "GE07bhg4c11u:1613": " iti śrīmad-bhagavad-gītopaniṣad-bhāṣye ekādaśo 'dhyāyaḥ"
}