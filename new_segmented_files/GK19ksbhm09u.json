{
    "GK19ksbhm09u:0": " // śalyaparva //",
    "GK19ksbhm09u:1": " nārāyaṇaṃ namaskṛtya naraṃ caiva narottamam /",
    "GK19ksbhm09u:2": " devīṃ sarasvatīṃ vyāsaṃ tato jayamudīrayet // Bhmj_9.1 //",
    "GK19ksbhm09u:3": " evaṃ jambha ivendreṇa hate karṇe kirīṭinā /",
    "GK19ksbhm09u:4": " yuddhaṃ nyavedayadrājñe punarabhyetya saṃjayaḥ // Bhmj_9.2 //",
    "GK19ksbhm09u:5": " śekhare sarvavīrāṇāmarthināṃ kalpapādape /",
    "GK19ksbhm09u:6": " hate vaikartane rājansarvāśārajanīkṛti // Bhmj_9.3 //",
    "GK19ksbhm09u:7": " tadātmanā gate kvāpi nijajīva ivākulaḥ /",
    "GK19ksbhm09u:8": " duryodhano nirucchvāso mene śūnyā diśo daśa // Bhmj_9.4 //",
    "GK19ksbhm09u:9": " cacāra rathināṃ madhye pāṇḍavānyoddhumudyataḥ /",
    "GK19ksbhm09u:10": " pareṇaiva śarīreṇa paralokagato naraḥ // Bhmj_9.5 //",
    "GK19ksbhm09u:11": " tato drauṇigirā kṛtvā śalyaṃ senāpatiṃ nṛpaḥ /",
    "GK19ksbhm09u:12": " raṇaṃ vitara(?)",
    "GK19ksbhm09u:13": " rājyārthe viveśa tridaśālayam // Bhmj_9.6 //",
    "GK19ksbhm09u:14": " rathānāmayutaṃ sāgraṃ tāvadeva ca dantinām /",
    "GK19ksbhm09u:15": " lakṣyadvayaṃ dvayānāṃ ca tisraḥ koṭyaḥ padātinām // Bhmj_9.7 //",
    "GK19ksbhm09u:16": " sainyaśeṣamabhūdetatkururājasya saṃgare /",
    "GK19ksbhm09u:17": " ator'dhaṃ pāṇḍavānāṃ ca hataśeṣamabhūdbalam // Bhmj_9.8 //",
    "GK19ksbhm09u:18": " asminnāyodhane ghore rājñāṃ saṃhāramaṇḍale /",
    "GK19ksbhm09u:19": " mastiṣkakardamaluṭhatpattisyandanakuñjare // Bhmj_9.9 //",
    "GK19ksbhm09u:20": " ākīrṇavaktrakamale raṅgodbhaṅgarathāṅgake /",
    "GK19ksbhm09u:21": " visrastārājaṃsaughe khaṅgakhaṇḍotpalākule // Bhmj_9.10 //",
    "GK19ksbhm09u:22": " keśaśevālajambālaśeṣakīlālapicchile /",
    "GK19ksbhm09u:23": " akālakālakariṇā sarasīva viloḍite // Bhmj_9.11 //",
    "GK19ksbhm09u:24": " srastavarāśvakarṇāṅke bhagnabāṇāsanāvṛte /",
    "GK19ksbhm09u:25": " kadalīśakalālole vane vajrairivāhate // Bhmj_9.12 //",
    "GK19ksbhm09u:26": " utpalāvayavāpūrṇavyaktaśaktyāsavodite /",
    "GK19ksbhm09u:27": " udyāna iva kālasya kapālacaṣakākule // Bhmj_9.13 //",
    "GK19ksbhm09u:28": " punaḥ pravṛtte samare śalyahārdikyasauvalāḥ /",
    "GK19ksbhm09u:29": " viviśuḥ pāṇḍavacamūṃ kṛpadrauṇisuyodhanāḥ // Bhmj_9.14 //",
    "GK19ksbhm09u:30": " pārthapārṣataśaineyadraupadeyaśikhaṇḍinaḥ /",
    "GK19ksbhm09u:31": " jaghnustrigartagāndhārakapināthavarūthinīḥ // Bhmj_9.15 //",
    "GK19ksbhm09u:32": " amaryāde raṇe tasminkṣībā iva mahārathāḥ /",
    "GK19ksbhm09u:33": " kruddhā yuyudhire ghoraṃ hatabandhusuhṛdgaṇāḥ // Bhmj_9.16 //",
    "GK19ksbhm09u:34": " satyasenaṃ suṣeṇaṃ ca citrasenaṃ ca karṇajam /",
    "GK19ksbhm09u:35": " jaghāna nakulo vīrānkarṇatulyaparākramān // Bhmj_9.17 //",
    "GK19ksbhm09u:36": " tataḥ śalyena balinā gajeneva sarojinī /",
    "GK19ksbhm09u:37": " mṛdyamānā sanirghoṣā cakampe pāṇḍuvāhinī // Bhmj_9.18 //",
    "GK19ksbhm09u:38": " śalyena ripuśalyenā vadhyamānāṃ varūthinīm /",
    "GK19ksbhm09u:39": " dṛṣṭvā bhīmo gadāpāṇirbhīmakopastamādravat // Bhmj_9.19 //",
    "GK19ksbhm09u:40": " sa hatvā gadayā tasya rathaṃ rathaśatacchidaḥ /",
    "GK19ksbhm09u:41": " mumūrṣordaṇḍamudyamya tasthau kāla ivāgrataḥ // Bhmj_9.20 //",
    "GK19ksbhm09u:42": " ādāya madrarājo 'pi gadāṃ cāmīkarāṅgadām /",
    "GK19ksbhm09u:43": " bhīmaṃ bhīmabalaḥ kopāddarpoddhatamayodhayat // Bhmj_9.21 //",
    "GK19ksbhm09u:44": " maṇḍalāni carantau tāvabhipatya parasparam /",
    "GK19ksbhm09u:45": " ghātajātasphuliṅgābhyāṃ gadābhyāmabhijaghnatuḥ // Bhmj_9.22 //",
    "GK19ksbhm09u:46": " tayormūrcchitayoḥ kṣipraṃ mohātpatitayorbhuvi /",
    "GK19ksbhm09u:47": " sānugāstūrṇamājagmuḥ saṃrabdhāḥ kurupāṇḍavāḥ // Bhmj_9.23 //",
    "GK19ksbhm09u:48": " saṃjñāmavāpya sahasā yathāvatsthitayostayoḥ /",
    "GK19ksbhm09u:49": " duryodhanamukhā vīrāḥ pārthamukhyānayodhayan // Bhmj_9.24 //",
    "GK19ksbhm09u:50": " brahmalokābhikāmeṣu yudhyamāneṣu rājasu /",
    "GK19ksbhm09u:51": " suyodhanaścekitānamavadhīdbhūbhujāṃ varam // Bhmj_9.25 //",
    "GK19ksbhm09u:52": " madrarājastataḥ kruddhaḥ pāṇḍūputrānsahānugān /",
    "GK19ksbhm09u:53": " avārayadbalādekaḥ pūjyamāno nabhaścaraiḥ // Bhmj_9.26 //",
    "GK19ksbhm09u:54": " śastravṛṣṭiṃ tadutsṛṣṭāṃ chittvā bāṇairasaṃbhramaḥ /",
    "GK19ksbhm09u:55": " muhurtādvidadhe śalyastānadṛśyānpatatribhiḥ // Bhmj_9.27 //",
    "GK19ksbhm09u:56": " chādite śarajālena sainye madramahībhujā /",
    "GK19ksbhm09u:57": " kruddho 'vadhītsahasre dve rathānāṃ dharmanandanaḥ // Bhmj_9.28 //",
    "GK19ksbhm09u:58": " dṛṣṭvānugānhatānrājñā śalyo yudhi yudhiṣṭhiram /",
    "GK19ksbhm09u:59": " śilīmukhaśataiḥ pūrṇamathāśokamivākarot // Bhmj_9.29 //",
    "GK19ksbhm09u:60": " pīḍite dharmatanaye nakulaḥ kopakampitaḥ /",
    "GK19ksbhm09u:61": " bhīmasātyakimukhyāśca śaraiḥ śalyamavākiran // Bhmj_9.30 //",
    "GK19ksbhm09u:62": " tataḥ śarāndhakāreṇa sthagayanbhuvanodaram /",
    "GK19ksbhm09u:63": " unmamāthaḥ ghanadhvānaḥ śalyaḥ pārthavarūthinīm // Bhmj_9.31 //",
    "GK19ksbhm09u:64": " ākulaḥ samare tasmiñjiṣṇurdraiṇimayodhayat /",
    "GK19ksbhm09u:65": " duryodhanaṃ bhīmaseno nakulaḥ subalātmajam // Bhmj_9.32 //",
    "GK19ksbhm09u:66": " kṣapitāśeṣanṛpateḥ śalyasyātha yudhiṣṭhiraḥ /",
    "GK19ksbhm09u:67": " chittvāyudhāni sarvāṇi tilaśo vidadhe ratham // Bhmj_9.33 //",
    "GK19ksbhm09u:68": " aparaṃ rathamāsthāya madrarājaḥ krudhā jvalan /",
    "GK19ksbhm09u:69": " cakāra dharmatanayaṃ kṛttacāparathadhvajam // Bhmj_9.34 //",
    "GK19ksbhm09u:70": " bhīmaseno 'tha virathaṃ dṛṣṭvā rājānamākulaḥ /",
    "GK19ksbhm09u:71": " cakarta madrarājasya rathaṃ sarvāyudhaiḥ saha // Bhmj_9.35 //",
    "GK19ksbhm09u:72": " khaḍgahastastataḥ śalyo nighnansyandanakuñjarān /",
    "GK19ksbhm09u:73": " cacārālakṣitatanurmargairgaruḍavikramaḥ // Bhmj_9.36 //",
    "GK19ksbhm09u:74": " atha jvālāyamānena śoṇapaṭṭena guṇṭhitām /",
    "GK19ksbhm09u:75": " bhrājiṣṇuratnakhacitāṃ mṛtyordantāvalīmiva // Bhmj_9.37 //",
    "GK19ksbhm09u:76": " etadantaṃ kurubalaṃ yuddhamevaṃvidhaṃ kutaḥ /",
    "GK19ksbhm09u:77": " itīva ghaṇṭāpaṭalaiḥ krośantīmaśanisvanām // Bhmj_9.38 //",
    "GK19ksbhm09u:78": " yudhiṣṭhiraḥ sahasraghniṃ dīptāṃ ṣaṇmukhavikramaḥ /",
    "GK19ksbhm09u:79": " prāhiṇonmadrarājāya śaktiṃ śaktimatāṃ varaḥ // Bhmj_9.39 //",
    "GK19ksbhm09u:80": " sa tayā bhinnahṛdayaḥ papāta kṣmābhṛtāṃ varaḥ /",
    "GK19ksbhm09u:81": " śrotranāsāsyavivarasravadrudhiranirjharaḥ // Bhmj_9.40 //",
    "GK19ksbhm09u:82": " ***** śalyavadhaḥ // 1 // *****",
    "GK19ksbhm09u:83": " śalye hate kauravāṇāmāśā śeṣāvalambane /",
    "GK19ksbhm09u:84": " rathino dudruvuḥ sarve bhagnamānamanorathāḥ // Bhmj_9.41 //",
    "GK19ksbhm09u:85": " tataḥ śalyānujaḥ kruddho vicitrakavacābhidhaḥ /",
    "GK19ksbhm09u:86": " abhyāyāyau dharmarājaṃ dārayantamanīkinīm // Bhmj_9.42 //",
    "GK19ksbhm09u:87": " pṛṣatkavarṣiṇastasya citraratnojjvalaṃ śiraḥ /",
    "GK19ksbhm09u:88": " rohaṇādrerivottuṅgaṃ śṛṅgaṃ ciccheda dharmajaḥ // Bhmj_9.43 //",
    "GK19ksbhm09u:89": " tasminhate bhajyamānāṃ nāthahīnāṃ patākinīm /",
    "GK19ksbhm09u:90": " parāvṛtya kṛpadrauṇihārdikyāstūrṇamāyayuḥ // Bhmj_9.44 //",
    "GK19ksbhm09u:91": " nadadbhiścedipāñcālairlabdhalakṣyairmahārathāḥ /",
    "GK19ksbhm09u:92": " te muhūrtaṃ yuyudhire prayātā bahutāmiva // Bhmj_9.45 //",
    "GK19ksbhm09u:93": " tataḥ svāmivadhāmarṣādyudhiṣṭhiramabhidrutān /",
    "GK19ksbhm09u:94": " hatvā śeṣānaho madrānamadrāṃ pṛthivīṃ vyadhāt // Bhmj_9.46 //",
    "GK19ksbhm09u:95": " atha bhīmo gadāpāṇirnipuṇaḥ kṣayakarmasu /",
    "GK19ksbhm09u:96": " niṣpiṣya mlecchānsarvāṃśca raṇaṃ śūnyamivākarot // Bhmj_9.47 //",
    "GK19ksbhm09u:97": " tataḥ sātyakinā vīre satyarāje nipātite /",
    "GK19ksbhm09u:98": " svayaṃ duryodhano 'bhyetya pāṇḍuputrānayodhayat // Bhmj_9.48 //",
    "GK19ksbhm09u:99": " na ratho na gajo nāśvo na yodhaḥ pāṇḍaveṣvabhūt /",
    "GK19ksbhm09u:100": " haimanāmāṅkitairvyāpto yo na duryodhaneṣubhiḥ // Bhmj_9.49 //",
    "GK19ksbhm09u:101": " cakampe kuñjarakulaṃ tasya nārācavarṣiṇaḥ /",
    "GK19ksbhm09u:102": " maṇikāñcanajhāṅkāratāramaurvīravairmuhuḥ // Bhmj_9.50 //",
    "GK19ksbhm09u:103": " duryodhane yudhyamāne labdhalakṣyairarātibhiḥ /",
    "GK19ksbhm09u:104": " āyayurdraiṇihārdikyasuśarmakṛpasaubalāḥ // Bhmj_9.51 //",
    "GK19ksbhm09u:105": " ghore raṇavyatikare teṣāṃ nibiḍapātinām /",
    "GK19ksbhm09u:106": " nirāloko 'bhavalloko rajasā saṃvṛte ravau // Bhmj_9.52 //",
    "GK19ksbhm09u:107": " kuñjarendrataṭāghātakṣame rajasi duḥsahe /",
    "GK19ksbhm09u:108": " vibhāgo nābhavatkaścitkalpāpāya ivāgate // Bhmj_9.53 //",
    "GK19ksbhm09u:109": " kva drauṇiḥ kva ca gāndhāraḥ kva ca rājā suyodhanaḥ /",
    "GK19ksbhm09u:110": " ityabhūdvipulaḥ śabdaḥ pāṇḍusenāsu sarvataḥ // Bhmj_9.54 //",
    "GK19ksbhm09u:111": " tasminmuhūrte pralayāvartasaṃkrāntagocare /",
    "GK19ksbhm09u:112": " jaghāna mārutasutaḥ śeṣānduryodhanānujān // Bhmj_9.55 //",
    "GK19ksbhm09u:113": " mahābāhuṃ bhūribalaṃ jaitraṃ durdarśanaṃ śalam /",
    "GK19ksbhm09u:114": " sunādaṃ ca sa hatvā tānunnanāda kṣayocitān // Bhmj_9.56 //",
    "GK19ksbhm09u:115": " tato māmagrahīdvīraḥ sātyakirvinarale raṇe /",
    "GK19ksbhm09u:116": " saṃjayo 'yaṃ mayā labdho nigadyeti sasaṃbhramam // Bhmj_9.57 //",
    "GK19ksbhm09u:117": " athārjunaḥ suśarmāṇaṃ saputraṃ sapadānugam /",
    "GK19ksbhm09u:118": " hatvā saṃśaptakānīkaṃ niḥśeṣaṃ viśikhairvyadhāt // Bhmj_9.58 //",
    "GK19ksbhm09u:119": " dyūte raṇābhidhe tasminsāyakākṣānkṣipanmuhuḥ /",
    "GK19ksbhm09u:120": " sahadevor'dhacandreṇa jahāra śakuneḥ śiraḥ // Bhmj_9.59 //",
    "GK19ksbhm09u:121": " ***** śakunivadhaḥ // 2 // *****",
    "GK19ksbhm09u:122": " ulūkaṃ tatsutaṃ hatvā gāndhārāṇāmanīkinīm /",
    "GK19ksbhm09u:123": " jaghāna mādrītanayo vanavāsadaśāṃ smaran // Bhmj_9.60 //",
    "GK19ksbhm09u:124": " atha niḥśeṣite sainye śrānto nihatavāhanaḥ /",
    "GK19ksbhm09u:125": " apasṛtya raṇātprāyātpadbhyāṃ rājā suyodhanaḥ // Bhmj_9.61 //",
    "GK19ksbhm09u:126": " kṛtavarmakṛpadrauṇiśeṣe tasminmahāraṇe /",
    "GK19ksbhm09u:127": " kṣaṇādaśeṣatāṃ yāte bhūtavetālamaṇḍale // Bhmj_9.62 //",
    "GK19ksbhm09u:128": " dhṛṣṭadyumnasya vacasā māṃ nihantuṃ samudyate /",
    "GK19ksbhm09u:129": " śaineye bhagavānvyāso rarakṣa karuṇānidhiḥ // Bhmj_9.63 //",
    "GK19ksbhm09u:130": " tato dinānte śokārtaḥ prasthito 'haṃ suyodhanam /",
    "GK19ksbhm09u:131": " apaśyaṃ vajrahṛdayaṃ prayāntaṃ cakravartinam // Bhmj_9.64 //",
    "GK19ksbhm09u:132": " sa pādacārī māṃ dṛṣṭvā lajjākuṭilakandharaḥ /",
    "GK19ksbhm09u:133": " ūce saṃjayarājānaṃ brūyāstvaṃ janakaṃ mama // Bhmj_9.65 //",
    "GK19ksbhm09u:134": " tena karṇena suhṛdā taiśca vīrairvinā kṛtaḥ /",
    "GK19ksbhm09u:135": " hradaṃ praviṣṭaḥ putraste hīno duḥśāsanādibhiḥ // Bhmj_9.66 //",
    "GK19ksbhm09u:136": " māmityuktvā sa saṃstambhya salilaṃ daityamāyayā /",
    "GK19ksbhm09u:137": " hradaṃ viveśa vipulaṃ prauḍhaśokānalākulaḥ // Bhmj_9.67 //",
    "GK19ksbhm09u:138": " taṃ stambhitorusalile sarasi praviṣṭaṃ jñātvā girā mama gurostanayaḥ kṛpaśca /",
    "GK19ksbhm09u:139": " bhojaśca bhūpatiśikhāmaṇilīḍhapādaṃ lakṣmīvilāsasadanaṃ śuśucustametya // Bhmj_9.68 //",
    "GK19ksbhm09u:140": " akṣauhiṇīparivṛto 'tha visṛjya gehaṃ rātrau yuyutsumakhilaiḥ saha rājadāraiḥ /",
    "GK19ksbhm09u:141": " dharmātmajastamṛṇaśeṣamiva pradadhyau duryodhanaṃ saha dhanaṃjayabhīmamukhyaiḥ // Bhmj_9.69 //",
    "GK19ksbhm09u:142": " yatpādapadmanakhacandramarīcimālā mālā iva kṣitibhṛtāṃ babhuruttamāṅge /",
    "GK19ksbhm09u:143": " so 'pyeka eva kururājasutaḥ padātiryāto dhigāsthiravilāsavikāsi daivam // Bhmj_9.70 //",
    "GK19ksbhm09u:144": " yasyā vaśādbata natonnatabhāñji bhāvacakrāṇi hanta viśarārudaśāṃ viśanti /",
    "GK19ksbhm09u:145": " saṃkrandanāni yativibhramamudritāni tasyai namo 'stu satataṃ bhavitavyatāyai // Bhmj_9.71 //",
    "GK19ksbhm09u:146": " iti kṣemendraviracitāyāṃ bhāratamañjaryāṃ śalyaparva"
}