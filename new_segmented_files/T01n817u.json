{
    "T01n817u_001:0": " avalokiteśvarastotram",
    "T01n817u_001:1": " carapatipādaviracitam",
    "T01n817u_001:2": " om namo'valokiteśvarāya",
    "T01n817u_001:3": " devamanuṣyāsuranutacaraṇaḥ pratihatajanmajarārujamaraṇaḥ |",
    "T01n817u_001:4": " lokeśa tvaṃ māmaśaraṇyaṃ rakṣa kṛpālo kuru kāruṇyam || 1 ||",
    "T01n817u_001:5": " saṃsārodadhimadhyanimagnaṃ kleśamahormisamāhitabhagnam |",
    "T01n817u_001:6": " māmavadhāraya mā viruvantaṃ trāhi mahākṛpa naumi bhavantam || 2 ||",
    "T01n817u_001:7": " tṛṣṇātimiropadrutanetraṃ maraṇamahābhayavihvalagātram |",
    "T01n817u_001:8": " pālaya bhagavannavalokaya māṃ yāvadavīciṃ yāmi na viṣamām || 3 ||",
    "T01n817u_001:9": " kṛtamanyastrīgrahaṇamajasraṃ hatamajñeyaṃ prāṇisahasram |",
    "T01n817u_001:10": " nātha mayā kṛtapāpamaśeṣaṃ nāśaya saṃprati kāyikadoṣam || 4 ||",
    "T01n817u_001:11": " yajjovitasatkāranimittaṃ lokān nityaṃ bhaṇitamasatyam |",
    "T01n817u_001:12": " tallokeśvara śamaya samastaṃ vācikanarakaṃ ciramabhyastam || 5 ||",
    "T01n817u_001:13": " sattvānāmiha cintitamahitaṃ svayamanumoditamapi naravihitam |",
    "T01n817u_001:14": " adhunā tanmama mānasapāpaṃ sphoṭaya nātha karomi vilāpam || 6 ||",
    "T01n817u_001:15": " devamanuṣyāsurajātīnāṃ tiryaṅnārakapretagatīnām |",
    "T01n817u_001:16": " sattvā ye nivasanti sadā''rtā rakṣasi tāniti tava mayi vārtā || 7 ||",
    "T01n817u_001:17": " tena mamopari sṛja kāruṇyaṃ vīkṣya śarīragataṃ tāruṇyam |",
    "T01n817u_001:18": " iti śṛṇu bhagavan bhavati bhaṇāmi yāvannarakaṃ naiva viśāmi || 8 ||",
    "T01n817u_001:19": " kiṃ copetya karoṣi parārthaṃ muñcasi bhagavan māmakṛtārtham |",
    "T01n817u_001:20": " athavā prekṣya kṛpā tava puṇyaṃ janayasi dṛṣṭaṃ kathamavipannam || 9 ||",
    "T01n817u_001:21": " smaraṇenāpi bhavasi parituṣṭaḥ kṣipasi ca kaluṣaṃ kimiti na dṛṣṭaḥ |",
    "T01n817u_001:22": " yasmād bhagavan parahitadakṣa kṣepaṃ mā kuru māmiha rakṣa || 10 ||",
    "T01n817u_001:23": " dantituraṅgamaputrakalatraṃ rājyamakaṇṭakaveśmavicitram |",
    "T01n817u_001:24": " asthiśiro'sṛṅmāṃsaparyantaṃ bhavatārthibhyo dattamanantam || 11 ||",
    "T01n817u_001:25": " añjanaguṭikāpādukasiddhiḥ siddhauṣadhimaṇimantraviśuddhiḥ |",
    "T01n817u_001:26": " siddhayati yakṣastrīpuraveśaḥ tuṣyasi yasya tvaṃ lokeśa || 12 ||",
    "T01n817u_001:27": " ye karacaraṇavilocanahīnā vividhavyādhimahābhayadīnāḥ |",
    "T01n817u_001:28": " te tvayi tuṣṭe puṣṭaśarīrā vilasantyarujo guṇagambhīrāḥ || 13 ||",
    "T01n817u_001:29": " garalaṃ vyādhirgrahaḍākinyaḥ śāntiṃ yānti sadā yoginyaḥ |",
    "T01n817u_001:30": " sarati na tasya puro yamadūtaḥ proto yasya ca tvaṃ jinabhūtaḥ || 14 ||",
    "T01n817u_001:31": " iti lokeśvara kiṃ kriyamāṇaṃ muñcasi bhagavan māmatrāṇam |",
    "T01n817u_001:32": " raumyahamanudinamudyatapāṇirnāśaya trāsasamākulavāṇiḥ || 15 ||",
    "T01n817u_001:33": " yadviṣayendriyacañcalamanasā kṛtabahupāpaṃ vyākulamanasā |",
    "T01n817u_001:34": " nītaṃ janma mayā'smin sakalaṃ jaṭharanimittaṃ bhramatā vikalam || 16 ||",
    "T01n817u_001:35": " tatkuru saṃprati mama lokeśa praṇato vividhāñjalirahameṣaḥ |",
    "T01n817u_001:36": " yenābhuktvāpāyikadoṣaṃ sugatiṃ bhavato yāmi na mokṣam || 17 ||",
    "T01n817u_001:37": " mohadveṣavināśanahetustvaṃ saṃsāramahodadhisetuḥ |",
    "T01n817u_001:38": " patitastrastotthāpitabāhustvaṃ guruduritaniśākararāhu ḥ || 18 ||",
    "T01n817u_001:39": " deśitasugatānuttaratattvastvaṃ pālitabahuduḥkhitasattvaḥ |",
    "T01n817u_001:40": " nirjitadurjayamanmathamārastvaṃ saṃtīrṇabhavārṇavapāraḥ || 19 ||",
    "T01n817u_001:41": " sakalālānanikṛntanadehastvaṃ paribhāvitajagatasudehaḥ |",
    "T01n817u_001:42": " bhagavannanupamakaruṇāsindhustvaṃ janavidito'kāraṇabandhuḥ || 20 ||",
    "T01n817u_001:43": " līlāvidalitakarmavibhaṅgastvaṃ parahitaviṣayavyāsaṅgaḥ |",
    "T01n817u_001:44": " divyadhyānasamāhitacittastvaṃ yācakasādhāraṇacittaḥ || 21 ||",
    "T01n817u_001:45": " paramapakurvaṃnnapi karuṇāvān mayi paritoṣaṃ na karoṣi bhavān |",
    "T01n817u_001:46": " kathamiha mohamahoragadaṣṭaṃ viṣayaśarīramakuśalaṃ bhraṣṭam || 22 ||",
    "T01n817u_001:47": " sakalajanārthaṃ prati yā karuṇā sā kiṃ bhavato niyataspharaṇā |",
    "T01n817u_001:48": " yena na rakṣasi kilviṣavantaṃ bhavataḥ purato māṃ viruvantam || 23 ||",
    "T01n817u_001:49": " nātha kṛpā te vyomaviśālā sattveṣu hi yathāmbudadhārā |",
    "T01n817u_001:50": " sthalajalanimnonnatabahudeśe sarati nirantaramaniśamaśeṣe || 24 ||",
    "T01n817u_001:51": " iti bhagavatsmaraṇādyatpuṇyaṃ mama tenedaṃ jagadakṣuṇṇam |",
    "T01n817u_001:52": " labhatāṃ śrīpotalakācalavāsaṃ janayatu sundaravividhavilāsam || 25 ||",
    "T01n817u_001:53": " śrīmadāryāvalokiteśvarabhaṭṭārakasya carapatipādaviracitaṃ stotraṃ"
}