{
    "T11jithettu:0": " 1. sādhanaṃ dūṣaṇaṃ caiva sābhāsaṃ parasaṃvide /",
    "T11jithettu:1": " pratyakṣam anumānaṃ ca sābhāsaṃ tv ātmasaṃvide //",
    "T11jithettu:2": " iti śāstrārthasaṃgrahaḥ //",
    "T11jithettu:3": " 2. vādinā svayaṃ sādhayitum iṣṭo 'rthaḥ sādhyaḥ /",
    "T11jithettu:4": " sādhyate yena tat sādhanam /",
    "T11jithettu:5": " 3. hetos trirūpavacanam /",
    "T11jithettu:6": " kāni punas tāni triṇi rūpāṇi /",
    "T11jithettu:7": " pakṣe sattvam evety ekaṃ rūpam /",
    "T11jithettu:8": " sapakṣa eva sattvam iti dvitīyaṃ rūpam /",
    "T11jithettu:9": " vipakṣe cāsattvam eva niścitam iti tṛtīyam //",
    "T11jithettu:10": " 4. tatra pakṣaḥ prasiddho dharmī prasiddheṇa viśeṣeṇa viśiṣṭaḥ svayaṃ sādhayitum iṣṭaḥ pratyakṣādyaviruddhaḥ /",
    "T11jithettu:11": " yathā śabdo dharmī anityatvena viśeṇa viśiṣtaḥ sādhyate kṛtakatvād iti hetuḥ //",
    "T11jithettu:12": " 5. kaḥ sapakṣaḥ /",
    "T11jithettu:13": " sādhyadharmeṇa sāmānyena samānaḥ sapakṣo yathā ghaṭādir iti //",
    "T11jithettu:14": " 6. ko vā hetor vipakṣaḥ /",
    "T11jithettu:15": " yatra sādhyābhāvena hetor abhāvo niyamena kathyate [ yathākāśādir iti //",
    "T11jithettu:16": " 7. etad eva ca hetos trirūpavacanaṃ parapratyāyanāya prayujyamānaṃ parārtham anumānam ucyate /",
    "T11jithettu:17": " yathā anityaḥ śabda iti pakṣavacanaṃ kṛtakatvād iti hetuvacanam /",
    "T11jithettu:18": " ghaṭādivad iti sapakṣavacanaṃ /",
    "T11jithettu:19": " ākāśavad iti vipakṣavacanam //",
    "T11jithettu:20": " 8. tat punar dvividhaṃ dṛṣṭam /",
    "T11jithettu:21": " sādharmyeṇa vaidharmyeṇa ca /",
    "T11jithettu:22": " (Htu 262)",
    "T11jithettu:23": " 9. tatra sādharmyeṇa tāvat /",
    "T11jithettu:24": " yat kṛtakaṃ tat sarvam anityaṃ dṛṣṭam /",
    "T11jithettu:25": " yathā ghaṭādiḥ /",
    "T11jithettu:26": " kṛtakaś ca śabda iti //",
    "T11jithettu:27": " 10. vaidharmyeṇa punaḥ /",
    "T11jithettu:28": " asaty anityatve na bhavaty eva kṛtakatvaṃ yathākāśādau /",
    "T11jithettu:29": " śabdas tu kṛtaka iti //",
    "T11jithettu:30": " 11. kaḥ punaḥ pakṣābhāsaḥ /",
    "T11jithettu:31": " yaḥ pakṣa ivābhāsate /",
    "T11jithettu:32": " na tu sākṣāt pakṣo bhavati /",
    "T11jithettu:33": " pratyakṣādibhir bādhitatvāt //",
    "T11jithettu:34": " 12. sa tu pakṣābhāsaḥ /",
    "T11jithettu:35": " yathā dhūmādir dharmībuddhimatā hetunā janyata iti sādhye /",
    "T11jithettu:36": " pratyakṣaviruddhaḥ pakṣābhāsaḥ /",
    "T11jithettu:37": " pratyakṣeṇa vahnijanyasya dhumasya darśanāt //",
    "T11jithettu:38": " 13. anumānaviruddho yathā /",
    "T11jithettu:39": " vedavākyaṃ dharmy apauruṣeyam iti sādhye /",
    "T11jithettu:40": " prayatnānantarīyakatve śabdasya pauruṣeyatvasya prasādhanāt //",
    "T11jithettu:41": " 14. svavacanaviruddho yathā /",
    "T11jithettu:42": " nānumānaṃ pramāṇam iti parapratipādanāya vacanam uccāryamāṇaṃ parārtham anumānam ity uktatvāt //",
    "T11jithettu:43": " 15. lokaviruddho yathā /",
    "T11jithettu:44": " śuci naraśiraḥkapālaṃ prāṇyaṅgatvāc chaṅkhaśuktivat //",
    "T11jithettu:45": " 16. pratītiviruddho yathā /",
    "T11jithettu:46": " kiyatkālasthāyī kṛtako 'nitya iti /",
    "T11jithettu:47": " kiyatkālasthāyino 'pi kṛtakāḥ sarve nityā iti lokapratīteḥ //",
    "T11jithettu:48": " 17. aprasiddhaviśeṣaṇo yathā /",
    "T11jithettu:49": " vaiśeṣikasya sāṃkhyaṃ prati vināśī śabda iti sādhye //",
    "T11jithettu:50": " 18. aprasiddhaviśeṣyo yathā /",
    "T11jithettu:51": " sāṃkhyasya bauddhaṃ prati ātmā cetana iti sādhayataḥ //",
    "T11jithettu:52": " 19. ubhayāprasiddho yathā /",
    "T11jithettu:53": " vaiśeṣikasya bauddhaṃ prati sukhādisamavāyikāraṇam ātmeti",
    "T11jithettu:54": " (Htu 263)",
    "T11jithettu:55": " // prasiddhasaṃbandho yathā vāyur asthirasvabhāva iti //",
    "T11jithettu:56": " 20. uktāḥ pakṣābhāsāḥ // //",
    "T11jithettu:57": " 21. hetvābhāsaḥ kīdṛśaḥ /",
    "T11jithettu:58": " yo hetur ivābhāsate /",
    "T11jithettu:59": " na punaḥ siddho hetur iti //",
    "T11jithettu:60": " 22. hetvābhāso 'siddho viruddho 'naikāntikaś ceti triprakāraḥ //",
    "T11jithettu:61": " 23. tatra pakṣe 'siddhatvād asiddhasaṃjñako hetvābhāsaḥ /",
    "T11jithettu:62": " 24. pakṣasapakṣayor nāsti /",
    "T11jithettu:63": " vipakṣa evāsti sa viruddhasaṃjñako hetvābhāsaḥ /",
    "T11jithettu:64": " sādhyaviparyayasādhanāt //",
    "T11jithettu:65": " 25. tatra yo hetuḥ sapakṣavipakṣayor ubhayatrāsti nāsti vā saṃdihyate /",
    "T11jithettu:66": " aprasiddhasaṃbandho vā so 'naikāntikasaṃjñako hetvābhāsaḥ /",
    "T11jithettu:67": " vādinaḥ prativādino vā sādhayitum iṣṭasyaikāntasyāsādhanāt //",
    "T11jithettu:68": " 26. ubhayāsiddhaḥ tadyathā śabdasyānityatve sādhye cākṣuṣatvaṃ hetuḥ vādiprativādinor asiddhaḥ //",
    "T11jithettu:69": " 27. cetanās tarava iti sādhye sarvatvagapaharaṇe maraṇād iti hetuḥ prativādino bauddhasyāsiddha iti prativādyasiddhaḥ /",
    "T11jithettu:70": " caitanyādinirodhasya bauddhenopagamāt //",
    "T11jithettu:71": " 28. acetanāḥ sukhādaya iti sādhye /",
    "T11jithettu:72": " utpattimattvād iti hetuḥ svayaṃ vādinaḥ sāṃkhyasyāsiddhaḥ /",
    "T11jithettu:73": " iti vādyasiddha iti //",
    "T11jithettu:74": " 29. vaiśeṣikasya bauddhaṃ prati kṣamādikaṃ dharmī kāryam iti sādhayataḥ pratikṣaṇaṃ sadṛśāparāparotpatter iti svayaṃ vādino 'siddhaḥ /",
    "T11jithettu:75": " utpattau siddhāyām api pratikṣaṇasadṛśāparāparotpattir ity asiddhaḥ //",
    "T11jithettu:76": " (Htu 264)",
    "T11jithettu:77": " 30. pakṣaikadeśāsiddho yathā /",
    "T11jithettu:78": " cetanās taravaḥ svāpād iti hetuḥ /",
    "T11jithettu:79": " digambarasya svayaṃ vādinaḥ pakṣaikadeśāsiddhaḥ /",
    "T11jithettu:80": " na hi sarve vṛkṣā rātrau patrasaṃkocabhājaḥ //",
    "T11jithettu:81": " 31. tathā pṛthivyādikaṃ dharmī buddhimaddhetujanyam iti sādhye kāryatvād iti hetur bauddhaṃ praty asiddhaḥ /",
    "T11jithettu:82": " pratyakṣānupalambhanibandhano hi kāryakāraṇabhāvo bauddhasya pṛthivyādau na siddhaḥ /",
    "T11jithettu:83": " vihārāhārādiṣu siddhaṃ cet tadā pakṣaikadeśāsiddhaḥ //",
    "T11jithettu:84": " 32. saṃdigdhāsiddho yathā yady ayaṃ dhūmo 'gnir atreti sādhye hetor evāniścayāt //",
    "T11jithettu:85": " 33. dharmisaṃdehe 'py asiddho yathā /",
    "T11jithettu:86": " iha bahuṣu nikuñjeṣu kvacid ekasmin nikuñje mayūra iti sādhye kekāyikād iti hetuḥ //",
    "T11jithettu:87": " 34. dharmyasiddhāv apy asiddho yathā ātmā dharmī sarvagata iti sādhye sarvatropalabhyamānaguṇatvād iti hetuḥ //",
    "T11jithettu:88": " 35. daśaite 'siddhasaṃjñakā hetvābhāsāḥ //",
    "T11jithettu:89": " 36. // anaikāntiko hetvābhāsaḥ kīdṛśa ucyate //",
    "T11jithettu:90": " 37. yathā śabdasya nityatvādike dharme sādhye prameyatvaṃ hetuḥ sapaksvipakṣayoḥ sarvatra vartamānaḥ sādhāraṇānaikāntikaḥ //",
    "T11jithettu:91": " 38. tathā śabdasya nityatve śrāvaṇatvaṃ hetuḥ sapakṣavipakṣayor apravartamānāt /",
    "T11jithettu:92": " asādhāraṇānaikāntikaḥ //",
    "T11jithettu:93": " 39. tathā śabdasyāprayatnānantarīyakatve sādhye 'nityatvād iti hetuḥ /",
    "T11jithettu:94": " sapakṣaikadeśavṛttir vipakṣavyāpy anaikāntikaḥ //",
    "T11jithettu:95": " aprayatnānantarīyakaḥ śabdasya vidyudākāśādiḥ sapakṣaḥ tatraikadeśe vidyudādau vartate 'nityatvaṃ nākāśādau prayatnāntarīyakaḥ punaḥ sarvo ghaṭādir vipakṣaḥ /",
    "T11jithettu:96": " tatra sarvatra vartate //",
    "T11jithettu:97": " (Htu 265)",
    "T11jithettu:98": " 40. tathā prayatnānantarīyakatve śabdasya sādhye 'nityatvaṃ hetuḥ ghaṭādau sarvatra vidyate /",
    "T11jithettu:99": " aprayatnānantarīyakaḥ punar vidyudākāśādir vipakṣaḥ /",
    "T11jithettu:100": " tatraikadeśe vidyudādau vartate nākāśādau /",
    "T11jithettu:101": " tasmād ayaṃ vipakṣaikadeśavṛttiḥ sapakṣavyāpī hetur anaikāntikaḥ //",
    "T11jithettu:102": " 41. ubhayapakṣaikadeśavṛttir anaikāntiko yathā /",
    "T11jithettu:103": " śabde dharmiṇi nityatve sādhye 'mūrtatvād iti hetuḥ /",
    "T11jithettu:104": " paramāṇvākāśādiḥ sapakṣo 'sya /",
    "T11jithettu:105": " tatraikadeśe 'mūrtatvam ākāśe pravartate na paramāṇau mūrtatvāt paramāṇūnam /",
    "T11jithettu:106": " ghaṭasukhādir anityo vipakṣaḥ /",
    "T11jithettu:107": " tatraikadeśe sukhādau vidyate na ghaṭādau //",
    "T11jithettu:108": " 42. tathā saṃdigdhavipakṣavyāvṛttikaḥ sapakṣavyāpī hetur anaikāntiko yathā /",
    "T11jithettu:109": " kapilādidharmy asarvajña iti sādhye vaktṛtvād iti hetuḥ /",
    "T11jithettu:110": " rathyāpuruṣādau sapakṣe 'sti /",
    "T11jithettu:111": " vipakṣe sarvajñe saṃdigdhaḥ /",
    "T11jithettu:112": " sarvajñasyātīndriyatvād vacanam asti na veti saṃdigdham //",
    "T11jithettu:113": " 43. tathā saṃdigdhasapakṣavṛttir vipakṣavyāpl hetur anaikāntiko yathā /",
    "T11jithettu:114": " ṛṣabhavardhāmānādidharmī sarvajña iti sādhye kevaliśāstrakaraṇād iti hetuḥ sapakṣe sarvajñe saṃdigdhaḥ /",
    "T11jithettu:115": " sarvajñasyātīndriyatvāt kevaliśāstrakaraṇaṃ saṃdigdham /",
    "T11jithettu:116": " vipakṣe varāhamihirādāv asarvajñe vidyate //",
    "T11jithettu:117": " 44. saṃdigdhānvayavyatirekahetur anaikāntiko yathā sātmakaṃ jīvaccharīraṃ prāṇādimattvād iti hetuḥ /",
    "T11jithettu:118": " jīvaccharīrasaṃbandhī prāṇādir na sātmake anātmake vā pravṛtto nivṛtto veti niścīyate //",
    "T11jithettu:119": " (Htu 266)",
    "T11jithettu:120": " 45. tataḥ kevalānvayī hetur dṛṣṭāntābhāvāt //",
    "T11jithettu:121": " 46. tathā dvitīyo 'pi kevalavyatirekī nedaṃ nirātmakaṃ jīvaccharīram aprāṇādimattvaprasaṅgād iti /",
    "T11jithettu:122": " dṛṣṭāntābhāvād eva nānvayaniścayo nāpi vyatirekaniścaya iti saṃśayahetuḥ //",
    "T11jithettu:123": " 47. uktā nava ete 'naikāntikasaṃjñakā hetvābhāsāḥ //",
    "T11jithettu:124": " 48. viruddhasaṃjñako hetvābhāsaḥ kīdṛśaḥ //",
    "T11jithettu:125": " 49. yathā śabdo dharmī nitya iti sādhyo dharmaḥ kṛtakatvād ākāśādivat /",
    "T11jithettu:126": " ayaṃ hetur ghaṭādau vipakṣa evāsti na sapakṣe //",
    "T11jithettu:127": " 50. tathā śabdo dharmī nitya iti sādhye prayatnānantarīyakatvād iti hetur ākāśādau sapakṣe nāsty eva /",
    "T11jithettu:128": " vipakṣaikadese ghaṭādau vidyate na vidyudādau //",
    "T11jithettu:129": " etau dvau hetū dharmasvarūpaviparītasādhanau //",
    "T11jithettu:130": " 51. dharmaviśeśaviparītasādhano yathā /",
    "T11jithettu:131": " cakṣurādaya iti dharmī parārthā iti sādhyo dharmaḥ saṃghatatvād iti hetuḥ /",
    "T11jithettu:132": " mañcapīṭhādivad iti sapakṣavacanaṃ /",
    "T11jithettu:133": " ayaṃ tu hetur yathā cakṣurādīnāṃ pārārthyaṃ sādhayati /",
    "T11jithettu:134": " tathā saṃghātatvaṃ parasya sādhayati /",
    "T11jithettu:135": " mañcapīṭhādīnāṃ saṃghātasya devadattādeḥ parasyopakāradarśanāt //",
    "T11jithettu:136": " 52. dharmisvarūpaviparītasādhano yathā pṛthivyādir dharmī buddhimaddhetujanya iti sādhye sāśrayatvād iti hetuḥ /",
    "T11jithettu:137": " ghaṭādivad iti sapakṣavacanam /",
    "T11jithettu:138": " ayaṃ hetur yathā buddhimaddhetujanyatvaṃ sādhayati tathā buddhimataḥ kartuḥ sāśrayatvam api sādhayati //",
    "T11jithettu:139": " 53. dharmiviṣeśaviparītasādhano yathā /",
    "T11jithettu:140": " vaiśeṣikasya mīmāṃsakaṃ praty ātmā dharmī cetayata iti sādhye (Htu 267)",
    "T11jithettu:141": " cetanādhiṣṭhānatvād iti hetur ātmano 'cetanasya yathā caitanyaṃ sādhayati /",
    "T11jithettu:142": " tathā hetur ayam anityatvam api sādhayati /",
    "T11jithettu:143": " anityatvād vijñānasya //",
    "T11jithettu:144": " 54. uktāḥ pañcaite viruddhasaṃjñakā hetvābhāsāḥ //",
    "T11jithettu:145": " 55. viruddhāvyabhicārī nāma na kaścid dhetudoṣo 'stīti na tasyodāharaṇaṃ yuktam /",
    "T11jithettu:146": " tatrodāharaṇaṃ /",
    "T11jithettu:147": " yat sarvadeśāvasthitaiḥ svayaṃ ca svasaṃbandhibhir yugapad abhisaṃbadhyate tat sarvagatam /",
    "T11jithettu:148": " yathākāśam iti /",
    "T11jithettu:149": " abhisaṃbadhyate ca sarvadeśāvasthitaiḥ svasaṃbandhibhir yugapat sāmānyam iti pailukasya svabhāvahetuprayogaḥ / /",
    "T11jithettu:150": " dvitīyo 'pi prayogaḥ paiṭharasya /",
    "T11jithettu:151": " yad upalabdhilakṣaṇaprāptaṃ yatra nopalabhyate na tatrāsti /",
    "T11jithettu:152": " tad yathā kvacid avidyamāno ghaṭaḥ /",
    "T11jithettu:153": " nopalabhyate copalabdhilakṣaṇaprāptaṃ sāmānyaṃ vyaktyantarāleṣv iti //",
    "T11jithettu:154": " anupalambho hetuḥ pūrvoktaś ca svabhāvaḥ parasparaṃ bādhayataḥ /",
    "T11jithettu:155": " saṃśayajananāt /",
    "T11jithettu:156": " 56. na sapakṣād anyo dṛṣṭānto nāma kaścid iti sapakṣa eva sādharmyadṛṣṭāntaḥ //",
    "T11jithettu:157": " tatra dṛṣṭāntābhāsaḥ kīdṛśaḥ /",
    "T11jithettu:158": " 57. sādharmyeṇa tāvat /",
    "T11jithettu:159": " 58. nityaḥ śabdo 'mūrtatvāt karmavat /",
    "T11jithettu:160": " sādhyavikalaḥ karmaṇo 'nityatvāt //",
    "T11jithettu:161": " 59. nityaḥ śabdo 'mūrtatvāt paramāṇuvat /",
    "T11jithettu:162": " sādhanavikalaḥ paramāṇūnāṃ mūrtatvāt //",
    "T11jithettu:163": " 60. nityaḥ śabdo 'mūrtatvād ghaṭavad /",
    "T11jithettu:164": " sādhyasādhanobhayavikalaḥ //",
    "T11jithettu:165": " 61. tathā saṃdigdhasādhyadharmā dṛṣṭāntābhāsaḥ /",
    "T11jithettu:166": " kaścit puruṣo dharmī rāgādimān vacanāt /",
    "T11jithettu:167": " rathyāpuruṣavat /",
    "T11jithettu:168": " (Htu 268) tatra dṛṣṭānte rathyāpuruṣe rāgādimattvaṃ saṃdigdhaḥ paracetovṛttīnāṃ duranvayatvāt //",
    "T11jithettu:169": " 62. saṃdigdhasādhanadharmā yathā /",
    "T11jithettu:170": " kaścit puruṣo maraṇadharma iti sādhye rāgādimattvād iti hetuḥ /",
    "T11jithettu:171": " rathyāpuruṣe dṛṣṭānte saṃdigdhaḥ /",
    "T11jithettu:172": " vītarāgo 'pi rāgīva ceṣṭate yataḥ //",
    "T11jithettu:173": " 63. saṃdigdhobhayadharmā dṛṣṭāntābhāso yathā kaścit puruṣo dharmī asarvajña iti sādhye rāgādimattvād iti hetuḥ /",
    "T11jithettu:174": " rathyāpuruṣe dṛṣṭānte sādhyaṃ sādhanaṃ saṃdigdham //",
    "T11jithettu:175": " 64. ananvayo 'pradarśitānvayo viparītānvayaś ca dṛṣṭānṭābhāsāḥ //",
    "T11jithettu:176": " 65. tatrānanvayo yathā /",
    "T11jithettu:177": " yo vaktā sa rāgādimān rathyāpuruṣavat /",
    "T11jithettu:178": " vaktṛtvarāgādimattvayoḥ kāryakāraṇabhāvapratiṣedhāt //",
    "T11jithettu:179": " 66. apradarśitānvayo yathā /",
    "T11jithettu:180": " anityaḥ śabdaḥ kṛtakatvād iti /",
    "T11jithettu:181": " atra vidyamāno 'py anvayo vyāptyā na darśita iti /",
    "T11jithettu:182": " vaktṛdoṣād ayaṃ dṛṣṭāntābhāsaḥ //",
    "T11jithettu:183": " 67. viparītānvayo yathā /",
    "T11jithettu:184": " yad anityaṃ tat kṛtakaṃ ghaṭādivad ity atrānityatvaṃ sādhyam /",
    "T11jithettu:185": " sādhyenaiva sādhanaṃ vyāptaṃ kathanīyam /",
    "T11jithettu:186": " na tu sādhanena vyāptaṃ sādhyaṃ kathyate /",
    "T11jithettu:187": " atha viparītānvayo dṛṣṭāntābhāsaḥ //",
    "T11jithettu:188": " 68. uktā navaite sādharmyeṇa dṛṣṭāntābhāsāḥ //",
    "T11jithettu:189": " 69. vaidharmyeṇa dṛṣṭāntābhāsā ucyante /",
    "T11jithettu:190": " 70. sādhyāvyatirekī dṛṣṭāntābhāso yathā /",
    "T11jithettu:191": " nityaḥ śabdo 'mūrtatvāt paramāṇuvat /",
    "T11jithettu:192": " atra paramāṇor vaidharmyadṛṣṭāntatvād amūrtatvaṃ sādhanadharmo vyāvṛtto (Htu 269)",
    "T11jithettu:193": " mūrtatvāt paramāṇūnām /",
    "T11jithettu:194": " nityatvaṃ sādhyadharmo na vyāvṛttaḥ /",
    "T11jithettu:195": " paramāṇor nityatvāt //",
    "T11jithettu:196": " 71. sādhanāvyatirekl yathā /",
    "T11jithettu:197": " nityaḥ śabdo 'mūrtatvāt karmavat /",
    "T11jithettu:198": " atra nityatvaṃ sādhyadharmo vyāvṛttaḥ karmaṇo 'nityatvāt /",
    "T11jithettu:199": " sādhanadharmo na vyāvṛttaḥ karmaṇo 'mūrtatvāt //",
    "T11jithettu:200": " 72. ubhayāvyāvṛtto yathā /",
    "T11jithettu:201": " nityaḥ śabdo 'mūrtatvād ākāśādivat /",
    "T11jithettu:202": " atrākāśādau vaidharmyadṛṣṭāntāt sādhyaṃ sādhanaṃ ca na vyāvṛttam //",
    "T11jithettu:203": " 73. tathā saṃdigdhasādhyavyatirekī saṃdigdhasādhanavyatirekī /",
    "T11jithettu:204": " saṃdigdhobhayavyatirekī ceti /",
    "T11jithettu:205": " 74. saṃdigdhasādhyavyatireko dṛṣṭāntābhāso yathā /",
    "T11jithettu:206": " asarvajñāḥ kapilādayaḥ /",
    "T11jithettu:207": " sarvajñatāliṅgabhūtakevaliśāstrākaraṇād iti /",
    "T11jithettu:208": " atra vaidharmyodāharaṇam /",
    "T11jithettu:209": " yaḥ sarvajñaḥ sa jyotirjñānādikam upadiṣṭavān yathā ṛṣabhavardhamānādir iti /",
    "T11jithettu:210": " atra vaidharmyodāharaṇād ṛṣabhavardhamānāder asarvajñatā nivṛttāna veti saṃdehaḥ //",
    "T11jithettu:211": " 75. saṃdigdhasādhanavyatireko yathā /",
    "T11jithettu:212": " nātra trayīvidā brāhmaṇena grāhyavacanaḥ kapilakaṇādādiḥ puruṣo rāgādimattvād iti /",
    "T11jithettu:213": " atra vaidharmyodāharaṇaṃ ye grāhyavacanā na te rāgādimanto yathā gautamādayo dharmaśāstrāṇāṃ praṇetāra iti gautamādibhyo rāgādimattvasya dharmasya vyāvṛttiḥ saṃdigdhā //",
    "T11jithettu:214": " 76. saṃdigdhobhayavyatirekī yathā /",
    "T11jithettu:215": " avītarāgāḥ kapilādayaḥ parigrahāgrahayogād iti /",
    "T11jithettu:216": " atra vaidharmyodāharaṇaṃ yo vītarāgo na tasya parigrahāgrahau saṃbhavataḥ (Htu 270)",
    "T11jithettu:217": " yathā ṛṣabhavardhamānāder iti /",
    "T11jithettu:218": " ṛṣabhāder vaidharmyadṛṣṭāntāt avītarāgatvaṃ sādhyadharmaḥ parigrahāgrahayogaḥ sādhanadharmo vyāvṛtto na veti saṃdehaḥ /",
    "T11jithettu:219": " apūrvārthalābhaḥ parigrahaḥ /",
    "T11jithettu:220": " labdhasyāparityāga āgrahaḥ /",
    "T11jithettu:221": " tau ca dvāv api ṛṣabhādau saṃbhavyete /",
    "T11jithettu:222": " chatracāmaradundubhīnāṃ parigrahāgrahaśravaṇāt //",
    "T11jithettu:223": " 77. avyatireko vaidharmyadṛṣṭāntābhāso 'pradarśitavyatireko viparītavyatirekaś ceti /",
    "T11jithettu:224": " 78. avyatireko yathā /",
    "T11jithettu:225": " kapiIādir avītarāgo vaktṛtvāt /",
    "T11jithettu:226": " yatrāvītarāgatvaṃ nāsti na sa vaktā yathopalakhaṇḍa iti /",
    "T11jithettu:227": " yady upalakhaṇḍād ayaṃ vyāvṛttas tathāpi sarvo vītarāgo vakteti saṃdehaḥ //",
    "T11jithettu:228": " 79. apradarśitavyatireko yathā /",
    "T11jithettu:229": " anityaḥ śabdaḥ kṛtakatvād ākāśādivad iti /",
    "T11jithettu:230": " paramārthataḥ saṃyag dṛṣṭānto 'py ayaṃ vaktṛdoṣād dṛṣṭāntābhāsaḥ /",
    "T11jithettu:231": " parārthānumāne vaktur guṇadoṣayor vicāryamāṇatvāt /",
    "T11jithettu:232": " tathā hi yan nityaṃ tat sarvaṃ niyamenākṛtakaṃ dṛṣṭaṃ yathākāśādir iti vacanena vibhajya vaktrā vyāptipūrvako vyātireko na pradarśita ity apradarśitavyatirekaḥ",
    "T11jithettu:233": " 80. viparītavyatireko yathā /",
    "T11jithettu:234": " yad akṛtakaṃ tan nityaṃ dṛṣṭam iti /",
    "T11jithettu:235": " atra sādhananivṛttyā sādhyanivṛttir vyāptā darśayitavyā tena yatra yatra sādhyanivṛttis tatra tatra niyamena sādhananivṛttiḥ sidhyatīti //",
    "T11jithettu:236": " 81. uktā dṛṣṭāntābhāsā aṣṭādaśa //",
    "T11jithettu:237": " 82. eta eva sarve pakṣahetudṛṣṭāntābhāsāḥ /",
    "T11jithettu:238": " vādinā sādhayitum iṣṭam arthaṃ na sādhayantīti sādhanābhāsā (Htu 271)",
    "T11jithettu:239": " vādino bhavanti /",
    "T11jithettu:240": " evaṃ ca prativādinā dūṣaṇatvenopanyastā dūṣaṇāni bhavanti /",
    "T11jithettu:241": " pūrvapakṣavādino 'bhipretārthasiddhipratibandhāt /",
    "T11jithettu:242": " sādhanasya nyūnatodbhāvanam eva dūṣaṇasya lakṣaṇaṃ vibhajya pṛthag ucyate /",
    "T11jithettu:243": " 83. dūṣaṇābhāsaḥ /",
    "T11jithettu:244": " etāny eva dūṣaṇāni prativādinoktāni /",
    "T11jithettu:245": " yadā pūrvapakṣavādī mithyādūṣaṇatvena pratipādayatīti tadā dūṣaṇābhāsā jātaya iti paṭhyante /",
    "T11jithettu:246": " abhūtadoṣodbhāvanāni mithyottarāṇi jātyuttaraṇīti vacanāt /",
    "T11jithettu:247": " yāthāduṣṭapakṣe pakṣadoṣodbhāvanaṃ nirdoṣe hetau hetudoṣakhyāpanam /",
    "T11jithettu:248": " aduṣṭadṛṣṭānte dṛṣṭāntadoṣopādānaṃ dūṣaṇābhāsa iti nyāyāt / J",
    "T11jithettu:249": " 84. tatra pratijñāhetudāharaṇopanayanigamanāni pañcāvayavaṃ paraiḥ sādhanam ucyate /",
    "T11jithettu:250": " yathānityaḥ śabda iti pratijñā kṛtakatvād iti hetuḥ /",
    "T11jithettu:251": " yat kṛtakaṃ tat sarvam anityaṃ dṛṣṭaṃ yathā ghaṭādīty udāharaṇam /",
    "T11jithettu:252": " tathā kṛtakaḥ śabda ity upanayaḥ /",
    "T11jithettu:253": " tasmād anitya iti nigamanam /",
    "T11jithettu:254": " dṛṣṭānte pratītisamartho hetur dharmiṇy upanīyata ity upanayaḥ /",
    "T11jithettu:255": " pratijñāyāḥ punarvacanaṃ nigamanam iti vacanāt /",
    "T11jithettu:256": " naitad asti /",
    "T11jithettu:257": " tribhir evāvayavair anvayavyatirekapakṣadharmasaṃjñakaiḥ sādhyārthasiddheḥ //",
    "T11jithettu:258": " 85. tathā hi / vādakāle vyāptipūrvaka eva prayogaḥ kartavyaḥ /",
    "T11jithettu:259": " yat kṛtakaṃ tat sarvam anityaṃ dṛstaṃ yathā ghaṭādir iti /",
    "T11jithettu:260": " sādhyena sādhanasya dṛṣṭānte vyāptikathanam anvaya ucyate //",
    "T11jithettu:261": " 86. vipakṣe ca sādhyanivṛttyā sādhananivṛttir vyatireka ucyate yathāsaty anityatve na bhavaty eva kṛtakatvaṃ yathākāśādau /",
    "T11jithettu:262": " (Htu 272)",
    "T11jithettu:263": " 87. kṛtakaś ca śabda iti pakṣadharmavacanam /",
    "T11jithettu:264": " pratijñānigamane punaḥ sarvathā na vaktavye //",
    "T11jithettu:265": " 88. tathā sādharmyavati prayoge 'nvayābhidhānasāmarthyād eva vyatireko 'vagantavya iti na pṛthag ucyate /",
    "T11jithettu:266": " yathā yat kṛtakaṃ tat sarvam anityaṃ draṣṭavyam /",
    "T11jithettu:267": " yathā ghaṭādiḥ /",
    "T11jithettu:268": " kṛtakaś ca śabda iti /",
    "T11jithettu:269": " sādharmyavān prayogaḥ /",
    "T11jithettu:270": " tathā vaidharmyavati prayoge vyatirekoktisāmarthyād evānvayaḥ pratipanna iti nānvayaḥ punar ucyate /",
    "T11jithettu:271": " yan nityaṃ tad akṛtakaṃ dṛṣṭaṃ yathākāśādiḥ kṛtakaś ca śabda iti /",
    "T11jithettu:272": " vaidharmyavān prayogaḥ //",
    "T11jithettu:273": " 89. uktāḥ sādhanābhāsā dūṣanābhasāḥ //",
    "T11jithettu:274": " 90. pratyakṣaṃ kīdṛśam /",
    "T11jithettu:275": " pratyakṣaṃ kalpanāpoḍham abhrāntam /",
    "T11jithettu:276": " pratigatam āśritam akṣaṃ yad vijñānaṃ tat pratyakṣam /",
    "T11jithettu:277": " pañcendriyāśrayāṇi jñānānīti yāvat /",
    "T11jithettu:278": " atyādayaḥ krāntādyarthe dvitiyayeti samāsena pratyakṣaśabdo vācyaliṅgaḥ siddhaḥ /",
    "T11jithettu:279": " pratyakṣo bodhaḥ pratyakṣā buddhiḥ /",
    "T11jithettu:280": " pratyakṣaṃ jñānam ity upapannaṃ bhavati //",
    "T11jithettu:281": " 91. cakṣuḥśrotraghrāṇajihvākāyākhyāni pañcendriyāṇi tadāśritāni pañca jñānāni pramāṇāni /",
    "T11jithettu:282": " tadgrāhyā viṣayā rūpaśabdagandharasasparśākhyāḥ prameyāṇi pañcaiva //",
    "T11jithettu:283": " 92. tac ca pratyakṣaṃ nāmajātyādikalpanārahitaṃ nirvikalpakam abhrāntaṃ ca yadi bhavati /",
    "T11jithettu:284": " tadā pramāṇam ucyate /",
    "T11jithettu:285": " darśitasyārthasyāvisaṃvādanāt //",
    "T11jithettu:286": " 93. tatra nāmakalpanā /",
    "T11jithettu:287": " devadatto 'yam iti yad jñānam /",
    "T11jithettu:288": " jātikalpanā gaur iyam iti jñānam /",
    "T11jithettu:289": " viśeṣaṇaviśeṣyam (Htu 273)",
    "T11jithettu:290": " iti kalpanā nīlotpalam iti jñānaṃ /",
    "T11jithettu:291": " anyad api savikaipakaṃ jñānaṃ pratyakṣābhāsaḥ /",
    "T11jithettu:292": " bhrāntaṃ cārthe 'pi taimirikasya dvicandrajñānaṃ /",
    "T11jithettu:293": " śuktikāyāṃ rajatajñānaṃ sthāṇur ayaṃ puruṣo veti jñānam /",
    "T11jithettu:294": " anyad api jñānaṃ pratyakṣābhāsaḥ pradarśitārthāprāpakatvāt //",
    "T11jithettu:295": " 94. tatra trividhaṃ pratyakṣaṃ /",
    "T11jithettu:296": " vyavahāram apekṣya indriyajñānam /",
    "T11jithettu:297": " sarvacittacaittānāṃ svarūpasaṃvedanaṃ svasaṃvedanam /",
    "T11jithettu:298": " bhūtārthabhāvanāprakarṣaparyantajaṃ yogijñānaṃ ceti //",
    "T11jithettu:299": " 95. tasya viṣayaḥ svalakṣaṇam arthakriyāsamarthaṃ tu svalakṣaṇam ucyate /",
    "T11jithettu:300": " sāmānyaṃ tu nārthakriyāsamartham /",
    "T11jithettu:301": " 96. tad eva ca pratyakṣaṃ pramāṇam /",
    "T11jithettu:302": " pramāṇam arthapratītirūpaṃ phalaṃ ca tādṛśam eva /",
    "T11jithettu:303": " na pramāṇaphalayor bhedaḥ kaścid asti //",
    "T11jithettu:304": " 97. anumānaṃ dvidhā svārthaṃ parārthaṃ ca /",
    "T11jithettu:305": " 98. tatra svārthaṃ tāvat /",
    "T11jithettu:306": " gṛhīte ca pakṣadharme smṛte ca sādhyasādhanabhāve paścāt pratipattā yathārthaṃ pratipadyate yena tat svārtham anumānam /",
    "T11jithettu:307": " 99. pakṣadharmaś ca trividha eva bhavati /",
    "T11jithettu:308": " kāryaṃ svabhāvo 'nupalambhaś ceti /",
    "T11jithettu:309": " 100. siddhe hi kāryakāraṇabhāve kāryaṃ hetur draṣṭavyaḥ /",
    "T11jithettu:310": " yathā yatra dhūmas tatrāgniḥ /",
    "T11jithettu:311": " yathā mahānasādau /",
    "T11jithettu:312": " asti ceha dhūma iti [ asaty agnau na bhavaty eva dhūmo yathā sajalapradeśe /",
    "T11jithettu:313": " asti ceha dhūma iti /",
    "T11jithettu:314": " 101. svabhāvahetuḥ /",
    "T11jithettu:315": " vṛkṣo 'yaṃ śiṃśapātvād iti /",
    "T11jithettu:316": " pūrvapravartitaśiṃśapāvyavahāravat /",
    "T11jithettu:317": " asati vṛkṣatve na bhavaty eva śiṃśapātvam /",
    "T11jithettu:318": " yathā sthaṇḍilapradeśe /",
    "T11jithettu:319": " atrāpi vyāpyavyāpakabhāve niścite sati vyāpyo hetur draṣṭavyaḥ //",
    "T11jithettu:320": " (Htu 274)",
    "T11jithettu:321": " 102. anupalambhahetur yathā /",
    "T11jithettu:322": " nātra ghaṭa upalabdhilakṣaṇaprāptasyānupalabdheḥ śaśaviṣāṇādivat /",
    "T11jithettu:323": " atrāpi dṛṣyānupalambho dṛṣyābhavena vyāpto yadā niścitas tadāyaṃ hetur gamakaḥ //",
    "T11jithettu:324": " 103. anumānābhāsaḥ kīdṛśaḥ /",
    "T11jithettu:325": " pūrvavat /",
    "T11jithettu:326": " śeṣavat /",
    "T11jithettu:327": " sāmānyatodṛṣṭaṃ ceti paraiḥ kalpitam anumānaṃ sarvam anumānābhāsaḥ //",
    "T11jithettu:328": " teṣu tādātmyatadutpattilakṣaṇasya pratibandhābhāvāt [ siddhe saty eva hi kāryakāraṇabhāve vyāpyavyāpakabhāve ca sādhyasādhanabhāvo nānyathā vyabhicārasaṃbhavāt //",
    "T11jithettu:329": " 104. yathā vṛṣṭimān ayaṃ megho gambhīradhvanatvād iti /",
    "T11jithettu:330": " gambhīradhvanavato 'pi meghasya vṛṣṭivighātasaṃbhavāt //",
    "T11jithettu:331": " 105. yathopari vṛṣṭo devo nadīpūradarśanāt bandhabhaṅgādināpi nadīpūrasya darśaṇāt //",
    "T11jithettu:332": " 106. yathā pakvā ete taṇḍulā ekasthālyantargatatvād dṛṣṭataṇḍulavat //",
    "T11jithettu:333": " 107. pakvāny etāny phalāni ekaśākhaprabandhāt /",
    "T11jithettu:334": " upayuktaphalavat /",
    "T11jithettu:335": " atra bhūyo darśane 'pi sādhyasādhanayor vyabhicārasaṃbhava eva //",
    "T11jithettu:336": " 108. yathā yat pārthivaṃ tat sarvaṃ lohalekhyaṃ dṛṣṭam /",
    "T11jithettu:337": " yathā kāṣṭhādi) /",
    "T11jithettu:338": " vajram api pārthivaṃ //",
    "T11jithettu:339": " 109. yaḥ prāṇī sa sarvaḥ sagrīvaḥ /",
    "T11jithettu:340": " yathā karabhādiḥ kulīro 'pi prāṇī //",
    "T11jithettu:341": " 110. yathā yad dravad dravyam ārdrakṛt tad dṛṣṭaṃ yathodakaṃ /",
    "T11jithettu:342": " pāradam api dravad dravyam iti /",
    "T11jithettu:343": " evam anye 'py anumānābhāsā draṣṭavyā iti //",
    "T11jithettu:344": " hetutattvopadeśaḥ samāptaḥ //",
    "T11jithettu:345": " kṛtir iyaṃ paṇḍitarājajitāripādānām //"
}