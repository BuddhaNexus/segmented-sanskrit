{
    "T09ajm_u:0": " Āryaśūra: Jātakamālā 1-15,",
    "T09ajm_u:1": " revised text",
    "T09ajm_u:2": " 1. Vyāghrījātakam",
    "T09ajm_u:3": " 2. Śibijātakam",
    "T09ajm_u:4": " 3. Kulmāṣapiṇḍījātakam",
    "T09ajm_u:5": " 4. Śreṣṭhijātakam",
    "T09ajm_u:6": " 5. Aviṣahyaśreṣṭhijātakam",
    "T09ajm_u:7": " 6. Śaśajātakam",
    "T09ajm_u:8": " 7. Agastyajātakam",
    "T09ajm_u:9": " 8. Maitrībalajātakam",
    "T09ajm_u:10": " 9. Viśvaṃtarajātakam",
    "T09ajm_u:11": " 10. Yajñajātakam",
    "T09ajm_u:12": " 11. Śakrajātakam",
    "T09ajm_u:13": " 12. Brāhmaṇajātakam",
    "T09ajm_u:14": " 13. Unmādayantījātakam",
    "T09ajm_u:15": " 14. Supāragajātakam",
    "T09ajm_u:16": " 15. Matsyajātakam",
    "T09ajm_u:17": " namo buddhāya //",
    "T09ajm_u:18": " śrīmanti sadguṇaparigrahamaṅgalāni kīrtyāspadāny anavagītamanoharāṇi /",
    "T09ajm_u:19": " pūrveṣu janmasu muneś caritādbhutāni bhaktyā svakāvyakusumāñjalinārcayiṣye // AJm_1.1 //",
    "T09ajm_u:20": " ślāghyair amībhir abhilakṣitacihnabhūtair ādeśito bhavati yat sugatatvamārgaḥ /",
    "T09ajm_u:21": " syād eva rūkṣamanasām api ca prasādo dharmyāḥ kathāś ca ramaṇīyataratvam īyuḥ // AJm_1.2 //",
    "T09ajm_u:22": " lokārtham ity abhisamīkṣya kariṣyate 'yaṃ śrutyārṣayuktyaviguṇena pathā prayatnaḥ /",
    "T09ajm_u:23": " lokottamasya caritātiśayapradeśaiḥ svaṃ prātibhaṃ gamayituṃ śrutivallabhatvam // AJm_1.3 //",
    "T09ajm_u:24": " svārthodyatair api parārthacarasya yasya naivānvagamyata guṇapratipattiśobhā /",
    "T09ajm_u:25": " sarvajña ity avitathākṣaradīptakīrtiṃ mūrdhnā name tam asamaṃ sahadharmasaṅgham // AJm_1.4 //",
    "T09ajm_u:26": " 1. Vyāghrījātakam",
    "T09ajm_u:27": " sarvasattveṣv akāraṇaparamavatsalasvabhāvaḥ sarvabhūtātmabhūtaḥ pūrvajanmasv api sa bhagavān iti buddhe bhagavati paraḥ prasādaḥ kāryaḥ //",
    "T09ajm_u:28": " tadyathānuśrūyate ratnatrayagurubhiḥ pratipattiguṇābhirādhitagurubhir guṇapracayagurubhir asmadgurubhiḥ parikīrtyamānam idaṃ bhagavataḥ pūrvajanmāvadānam",
    "T09ajm_u:29": " bodhisattvaḥ kila pratijñātiśayasadṛśair dānapriyavacanārthacaryāprabhṛtibhiḥ prajñāparigrahaniravadyaiḥ",
    "T09ajm_u:30": " kāruṇyanisyandair lokam anugṛhṇan svadharmābhiratyupanataśucivṛttiny uditodite mahati",
    "T09ajm_u:31": " brāhmaṇakule janmaparigrahaṃ cakāra //",
    "T09ajm_u:32": " sa kṛtasaṃskārakramo jātakarmādibhir abhivardhamānaḥ prakṛtimedhāvitvāt sānāthyaviśeṣāj",
    "T09ajm_u:33": " jñānakautūhalād akausīdyāc ca nacireṇaivāṣṭādaśasu vidyāsthāneṣu svakulakramāviruddhāsu",
    "T09ajm_u:34": " ca sakalāsu kalāsv ācāryakaṃ param avāpa /",
    "T09ajm_u:35": " sa brahmavad brahmavidāṃ babhūva rājeva rājñāṃ bahumānapātram /",
    "T09ajm_u:36": " sākṣāt sahasrākṣa iva prajānāṃ jñānārthinām arthacaraḥ piteva // AJm_1.5 //",
    "T09ajm_u:37": " tasya bhāgyaguṇātiśayasamāvarjito mahālābhasatkārayaśoviśeṣaḥ prādurabhūt/",
    "T09ajm_u:38": " dharmābhyāsabhāvitamatiḥ kṛtapravrajyāparicayas tu bodhisattvo na tenābhireme /",
    "T09ajm_u:39": " sa pūrvacaryāpariśuddhabuddhiḥ kāmeṣu dṛṣṭvā bahudoṣajātam /",
    "T09ajm_u:40": " gārhasthyam asvāsthyam ivāvadhūya kaṃ cid vanaprastham alaṃcakāra // AJm_1.6 //",
    "T09ajm_u:41": " sa tatra niḥsaṅgatayā tayā ca prajñāvadātena śamena caiva /",
    "T09ajm_u:42": " pratyādideśeva kukāryasaṅgād viśliṣṭaśiṣṭopaśamaṃ nṛlokam // AJm_1.7 //",
    "T09ajm_u:43": " maitrīmayena praśamena tasya visyandinevānuparītacittāḥ /",
    "T09ajm_u:44": " parasparadrohanivṛttabhāvās tapasvivad vyāḍamṛgā viceruḥ // AJm_1.8 //",
    "T09ajm_u:45": " ācāraśuddhyā nibhṛtendriyatvāt saṃtoṣayogāt karuṇāguṇāc ca /",
    "T09ajm_u:46": " asaṃstutasyāpi janasya loke so 'bhūt priyas tasya yathaiva lokaḥ // AJm_1.9 //",
    "T09ajm_u:47": " alpecchabhāvāt kuhanānabhijñas tyaktaspṛho lābhayaśaḥsukhebhyaḥ /",
    "T09ajm_u:48": " sa devatānām api mānasāni prasādabhaktipravaṇāni cakre // AJm_1.10 //",
    "T09ajm_u:49": " śrutvātha taṃ pravrajitaṃ manuṣyā guṇais tadīyair avabaddhacittāḥ /",
    "T09ajm_u:50": " vihāya bandhūṃś ca parigrahāṃś ca tacchiṣyatāṃ siddhim ivopajagmuḥ // AJm_1.11 //",
    "T09ajm_u:51": " śīle śucāv indriyabhāvanāyāṃ smṛtyapramoṣe praviviktatāyām /",
    "T09ajm_u:52": " maitryādike caiva manaḥsamādhau yathābalaṃ so 'nuśaśāsa śiṣyān // AJm_1.12 //",
    "T09ajm_u:53": " atha kadā cit sa mahātmā pariniṣpannabhūyiṣṭhe pṛthūbhūte śiṣyagaṇe pratiṣṭhāpite",
    "T09ajm_u:54": " 'smin kalyāṇe vartmany avatārite naiṣkramyasatpathaṃ loke saṃvṛteṣv ivāpāyadvāreṣu",
    "T09ajm_u:55": " rājamārgīkṛteṣv iva sugatimārgeṣu dṛṣṭadharmasukhavihārārthaṃ tatkālaśiṣyeṇājitenānugamyamāno",
    "T09ajm_u:56": " yogānukūlān parvatadarīnikuñjān anuvicacāra //",
    "T09ajm_u:57": " athātra vyāghravanitāṃ dadarśa girigahvare /",
    "T09ajm_u:58": " prasūtikleśadoṣeṇa gatāṃ vispandamandatām // AJm_1.13 //",
    "T09ajm_u:59": " parikṣāmekṣaṇayugāṃ kṣudhā cchātatarodarīm /",
    "T09ajm_u:60": " āhāram iva paśyantīṃ bālān svatanayān api // AJm_1.14 //",
    "T09ajm_u:61": " stanyatarṣād upasṛtān mātṛviśrambhanirvyathān /",
    "T09ajm_u:62": " rorūyitaravaiḥ krūrair bhartsayantīṃ parān iva // AJm_1.15 //",
    "T09ajm_u:63": " bodhisattvas tu tāṃ dṛṣṭvā dhīro 'pi karuṇāvaśāt /",
    "T09ajm_u:64": " cakampe paraduḥkhena mahīkampād ivādrirāṭ // AJm_1.16 //",
    "T09ajm_u:65": " mahatsv api svaduḥkheṣu vyaktadhairyāḥ kṛpātmakāḥ /",
    "T09ajm_u:66": " mṛdunāpy anyaduḥkhena kampante yat tad adbhutam // AJm_1.17 //",
    "T09ajm_u:67": " atha bodhisattvaḥ sasaṃbhramāmreḍitapadaṃ svabhāvātiśayavyañjakaṃ karuṇābalasamāhitākṣaraṃ śiṣyam uvāca /",
    "T09ajm_u:68": " vatsa vatsa /",
    "T09ajm_u:69": " paśya saṃsāranairguṇyaṃ mṛgy eṣā svasutān api /",
    "T09ajm_u:70": " laṅghitasnehamaryādā bhoktum anvicchati kṣudhā // AJm_1.18 //",
    "T09ajm_u:71": " aho batātikaṣṭeyam ātmasnehasya raudratā /",
    "T09ajm_u:72": " yena mātāpi tanayān āhārayitum icchati // AJm_1.19 //",
    "T09ajm_u:73": " ātmasnehamayaṃ śatruṃ ko vardhayitum arhati /",
    "T09ajm_u:74": " yena kuryāt padanyāsam īdṛśeṣv api karmasu // AJm_1.20 //",
    "T09ajm_u:75": " tac chīghram anviṣyatāṃ tāvat kutaś cid asyāḥ kṣudduḥkhapratīkārahetur yāvan na tanayān ātmānaṃ copahanti /",
    "T09ajm_u:76": " aham api caināṃ prayatiṣye sāhasād asmād vārayitum /",
    "T09ajm_u:77": " sa tathety asmai pratiśrutya tadāhārānveṣaṇaparo babhūva //",
    "T09ajm_u:78": " atha bodhisattvas taṃ śiṣyaṃ savyapadeśam ativāhya cintām āpede /",
    "T09ajm_u:79": " saṃvidyamāne sakale śarīre kasmāt parasmān mṛgayāmi māṃsam /",
    "T09ajm_u:80": " yādṛcchikī tasya hi lābhasaṃpat kāryātyayaḥ syāc ca tathā mamāyam // AJm_1.21 //",
    "T09ajm_u:81": " api ca /",
    "T09ajm_u:82": " nirātmake bhedini sārahīne duḥkhe kṛtaghne satatāśucau ca /",
    "T09ajm_u:83": " dehe parasmāy upayujyamāne na prītimān yo na vicakṣaṇaḥ saḥ // AJm_1.22 //",
    "T09ajm_u:84": " svasaukhyasaṅgena parasya duḥkham upekṣyate śaktiparikṣayād vā /",
    "T09ajm_u:85": " na cānyaduḥkhe sati me 'sti saukhyaṃ satyāṃ ca śaktau kim upekṣakaḥ syām // AJm_1.23 //",
    "T09ajm_u:86": " satyāṃ ca śaktau mama yady upekṣā syād ātatāyiny api duḥkhamagne /",
    "T09ajm_u:87": " kṛtveva pāpaṃ mama tena cittaṃ dahyeta kakṣaṃ mahatāgnineva // AJm_1.24 //",
    "T09ajm_u:88": " tasmāt kariṣyāmi śarīrakeṇa taṭaprapātodgatajīvitena /",
    "T09ajm_u:89": " saṃrakṣaṇaṃ putravadhāc ca mṛgyā mṛgyāḥ sakāśāc ca tadātmajānām // AJm_1.25 //",
    "T09ajm_u:90": " kiṃ ca bhūyaḥ /",
    "T09ajm_u:91": " saṃdarśanaṃ lokahitotsukānām uttejanaṃ mandaparākramāṇām /",
    "T09ajm_u:92": " saṃharṣaṇaṃ tyāgaviśāradānām ākarṣaṇaṃ sajjanamānasānām // AJm_1.26 //",
    "T09ajm_u:93": " viṣādanaṃ māramahācamūnāṃ prasādanaṃ buddhaguṇapriyāṇām /",
    "T09ajm_u:94": " vrīḍodayaṃ svārthaparāyaṇānāṃ mātsaryalobhopahatātmanāṃ ca // AJm_1.27 //",
    "T09ajm_u:95": " śraddhāpanaṃ yānavarāśritānāṃ vismāpanaṃ tyāgakṛtasmayānām /",
    "T09ajm_u:96": " viśodhanaṃ svargamahāpathasya tyāgapriyāṇām anumodinṝṇām // AJm_1.28 //",
    "T09ajm_u:97": " kadā nu gātrair api nāma kuryāṃ hitaṃ pareṣām iti yaś ca me 'bhūt /",
    "T09ajm_u:98": " manorathas taṃ saphalīkriyāsaṃ saṃbodhim agryām api cāvidūre // AJm_1.29 //",
    "T09ajm_u:99": " na spardhayā naiva yaśo'bhilāṣān na svargalobhān na ca rājyahetoḥ /",
    "T09ajm_u:100": " nātyantike 'py ātmasukhe yathāyaṃ mamādaro 'nyatra parārthasiddheḥ // AJm_1.30 //",
    "T09ajm_u:101": " tathā mamānena samānakālaṃ lokasya duḥkhaṃ ca sukhodayaṃ ca /",
    "T09ajm_u:102": " hartuṃ ca kartuṃ ca sadāstu śaktis tamaḥ prakāśaṃ ca yathaiva bhānoḥ // AJm_1.31 //",
    "T09ajm_u:103": " dṛṣṭaḥ śruto 'nusmṛtim āgato vā spṛṣṭaḥ kathāyogam upāgato vā /",
    "T09ajm_u:104": " sarvaprakāraṃ jagato hitāni kuryām ajasraṃ sukhasaṃhitāni // AJm_1.32 //",
    "T09ajm_u:105": " evaṃ sa niścitya parārthasiddhyai prāṇātyaye 'py āpatitapramodaḥ /",
    "T09ajm_u:106": " manāṃsi dhīrāṇy api devatānāṃ vismāpayan svāṃ tanum utsasarja // AJm_1.33 //",
    "T09ajm_u:107": " atha sā vyāghrī tena bodhisattvasya śarīranipātaśabdena samutthāpitakautūhalāmarṣā viramya svatanayavaiśasodyamāt tato nayane vicikṣepa /",
    "T09ajm_u:108": " dṛṣṭvaiva ca tad bodhisattvaśarīram udgataprāṇaṃ sahasābhisṛtya bhakṣayitum upacakrame /",
    "T09ajm_u:109": " atha sa tasya śiṣyo māṃsam anāsādyaiva pratinivṛttaḥ kutropādhyāya iti vilokayaṃs tad bodhisattvaśarīram udgataprāṇaṃ tayā vyāghrayuvatyā bhakṣyamāṇaṃ dadarśa /",
    "T09ajm_u:110": " sa tatkarmātiśayavismayāt prativyūḍhaśokaduḥkhāvegas tadguṇāśrayabahumānam ivodgirann idam ātmagataṃ bruvāṇaḥ śobheta /",
    "T09ajm_u:111": " aho dayāsya vyasanāture jane svasaukhyanaiḥsaṅgyam aho mahātmanaḥ /",
    "T09ajm_u:112": " aho prakarṣaṃ gamitā sthitiḥ satām aho pareṣāṃ mṛditā yaśaḥśriyaḥ // AJm_1.34 //",
    "T09ajm_u:113": " aho parākrāntam apetasādhvasaṃ guṇāśrayaṃ prema paraṃ vidarśitam /",
    "T09ajm_u:114": " aho namaskāraviśeṣapātratāṃ prasahya nītā svaguṇātanus tanuḥ // AJm_1.35 //",
    "T09ajm_u:115": " nisargasaumyasya vasuṃdharādhṛter aho pareṣāṃ vyasaneṣv amarṣitā /",
    "T09ajm_u:116": " aho madīyā gamitā prakāśatāṃ khaṭuṅkatā vikramasaṃpadānayā // AJm_1.36 //",
    "T09ajm_u:117": " anena nāthena sanāthatāṃ gataṃ na śocitavyaṃ khalu sāṃprataṃ jagat /",
    "T09ajm_u:118": " parājayāśaṅkitajātasaṃbhramo dhruvaṃ viniśvāsaparo 'dya manmathaḥ // AJm_1.37 //",
    "T09ajm_u:119": " sarvathā namo 'stv asmai mahābhāgāya sarvabhūtaśaraṇyāyātivipulakāruṇyāyāprameyasattvāya bhūtārthabodhisattvāyeti //",
    "T09ajm_u:120": " atha sa tam arthaṃ sabrahmacāribhyo nivedayām āsa /",
    "T09ajm_u:121": " tatkarmavismitamukhair atha tasya śiṣyair gandharvayakṣabhujagais tridaśādhipaiś ca /",
    "T09ajm_u:122": " mālyāmbarābharaṇacandanacūrṇavarṣaiś channā tadasthivasudhā vasudhā babhūva // AJm_1.38 //",
    "T09ajm_u:123": " tad evaṃ sarvasattveṣv akāraṇaparamavatsalasvabhāvaḥ sarvabhūtātmabhūtaḥ pūrvajanmasv api sa bhagavān iti buddhe bhagavati paraḥ prasādaḥ kāryaḥ",
    "T09ajm_u:124": " jātaprasādaiś ca buddhe bhagavati prītir utpādayitavyā /",
    "T09ajm_u:125": " evam āyatanagato naḥ prasāda ity evam apy upaneyam /",
    "T09ajm_u:126": " tathā satkṛtya dharmaḥ śrotavyaḥ /",
    "T09ajm_u:127": " evaṃ duṣkaraśatasamudānītatvāt karuṇāvarṇe 'pi vācyam evaṃ svabhāvātiśayaniṣpādikā parānugrahapravṛttihetuḥ karuṇeti //",
    "T09ajm_u:128": " bodhisattvāvadānamālāyāṃ vyāghrījātakaṃ prathamam //",
    "T09ajm_u:129": " 2. Śibijātakam",
    "T09ajm_u:130": " duṣkaraśatasamudānīto 'yam asmadarthaṃ tena bhagavatā saddharma iti satkṛtya śrotavyaḥ //",
    "T09ajm_u:131": " tadyathānuśrūyate /",
    "T09ajm_u:132": " bodhisattvabhūtaḥ kilāyaṃ bhagavān aparimitakālābhyāsāt sātmībhūtopacitapuṇyakarmā kadā cic chibīnāṃ rājā babhūva /",
    "T09ajm_u:133": " sa bālyāt prabhṛty eva vṛddhopāsanaratir vinayānurakto 'nuraktaprakṛtiḥ prakṛtimedhāvitvād",
    "T09ajm_u:134": " anekavidyādhigamavimalataramatir utsāhamantraprabhāvaśaktidaivasaṃpannaḥ svā iva",
    "T09ajm_u:135": " prajāḥ prajāḥ pālayati sma /",
    "T09ajm_u:136": " tasmiṃs trivargānuguṇā guṇaughāḥ saṃharṣayogād iva saṃniviṣṭāḥ /",
    "T09ajm_u:137": " samastarūpā vibabhur na cāsur virodhasaṃkṣobhavipannaśobhāḥ // AJm_2.1 //",
    "T09ajm_u:138": " viḍambanevāvinayoddhatānāṃ durmedhasām āpad ivātikaṣṭā /",
    "T09ajm_u:139": " alpātmanāṃ yā madireva lakṣmīr babhūva sā tatra yathārthanāmā // AJm_2.2 //",
    "T09ajm_u:140": " udārabhāvāt karuṇāguṇāc ca vittādhipatyāc ca sa rājavaryaḥ /",
    "T09ajm_u:141": " reme 'rthinām īpsitasiddhiharṣād akliṣṭaśobhāni mukhāni paśyan // AJm_2.3 //",
    "T09ajm_u:142": " atha sa rājā dānapriyatvāt samantato nagarasya sarvopakaraṇadhanadhānyasamṛddhā dānaśālāḥ",
    "T09ajm_u:143": " kārayitvā svamāhātmyānurūpaṃ yathābhiprāyasaṃpāditaṃ sopacāramanoharam anatikrāntakālasubhagaṃ",
    "T09ajm_u:144": " dānavarṣaṃ kṛtayugamegha iva vavarṣa /",
    "T09ajm_u:145": " annam annārthibhyaḥ pānaṃ pānārthibhyaḥ śayanāsanavasanabhojanagandhamālyasuvarṇarajatādi tattadarthibhyaḥ //",
    "T09ajm_u:146": " atha tasya rājñaḥ pradānaudāryaśravaṇād vismitapramuditahṛdayā nānādigabhilakṣitadeśanivāsinaḥ puruṣās taṃ deśam abhijagmuḥ /",
    "T09ajm_u:147": " parītya kṛtsnaṃ manasā nṛlokam anyeṣv alabdhapraṇayāvakāśāḥ /",
    "T09ajm_u:148": " tam arthinaḥ prītimukhāḥ samīyur mahāhradaṃ vanyagajā yathaiva // AJm_2.4 //",
    "T09ajm_u:149": " atha sa rājā samantataḥ samāpatato lābhāśāpramuditamanasaḥ pathikanepathyapracchāditaśobhasya vanīpakajanasya",
    "T09ajm_u:150": " viproṣitasyeva suhṛjjanasya saṃdarśanāt prītivijṛmbhitākṣaḥ /",
    "T09ajm_u:151": " yācñāṃ priyākhyānam ivābhyanandad dattvā ca tuṣṭyārthijanaṃ jigāya // AJm_2.5 //",
    "T09ajm_u:152": " dānodbhavaḥ kīrtimayaḥ sa gandhas tasyārthināṃ vāganilaprakīrṇaḥ /",
    "T09ajm_u:153": " madaṃ jahārānyanarādhipānāṃ gandhadvipasyeva paradvipānām // AJm_2.6 //",
    "T09ajm_u:154": " atha kadā cit sa rājā dānaśālāḥ samanuvicaraṃs tṛptatvād arthijanasya praviralaṃ yācanakajanasaṃpātam abhisamīkṣya dānadharmasyānutsarpaṇān na tuṣṭim upajagāma /",
    "T09ajm_u:155": " tarṣaṃ vininye 'rthijanas tam etya na tv arthinaḥ prāpya sa dānaśauṇḍaḥ /",
    "T09ajm_u:156": " na hy asya dānavyavasāyam arthī yācñāpramāṇena śaśāka jetum // AJm_2.7 //",
    "T09ajm_u:157": " tasya buddhir abhavat /",
    "T09ajm_u:158": " atisabhāgyās te satpuruṣaviśeṣā ye viśrambhaniryantraṇapraṇayam arthibhiḥ svagātrāṇy api yācyante /",
    "T09ajm_u:159": " mama punaḥ pratyākhyānarūkṣākṣaravacanasaṃtarjita ivārthijano dhanamātrake 'py apragalbhapraṇayaḥ saṃvṛtta iti //",
    "T09ajm_u:160": " atha kṣitīśasya tam atyudāraṃ gātreṣv api sveṣu nivṛttasaṅgam /",
    "T09ajm_u:161": " vijñāya dānāśrayiṇaṃ vitarkaṃ patipriyā strīva mahī cakampe // AJm_2.8 //",
    "T09ajm_u:162": " atha śakro devānām indraḥ kṣititalacalanād ākampite vividharatnaprabhodbhāsini sumerau",
    "T09ajm_u:163": " parvatarāje kim idam iti samutpatitavitarkas tasya rājña imaṃ vitarkātiśayaṃ dharaṇicalananimittam",
    "T09ajm_u:164": " avetya vismayāvarjitahṛdayaś cintām āpede /",
    "T09ajm_u:165": " dānātiharṣoddhatamānasena vitarkitaṃ kiṃ svid idaṃ nṛpeṇa /",
    "T09ajm_u:166": " ābadhya dānavyavasāyakakṣyāṃ svagātradānasthiraniścayena // AJm_2.9 //",
    "T09ajm_u:167": " tan mīmāṃsiṣye tāvad enam iti //",
    "T09ajm_u:168": " atha tasya rājñaḥ pariṣadi niṣannasyāmātyagaṇaparivṛtasya samucitāyāṃ kṛtāyām arthijanasya",
    "T09ajm_u:169": " kaḥ kim icchatīty āhvānaghoṣaṇāyāṃ samudghāṭyamāneṣu kośādhyakṣādhiṣṭhiteṣu maṇikanakarajatadhananicayeṣu",
    "T09ajm_u:170": " viśliṣyamāṇapuṭāsu vividhavasanaparipūrṇagarbhāsu vastrapeḍāsu samupavartyamāneṣu",
    "T09ajm_u:171": " vinītavividhavāhanaskandhapratiṣṭhitayugeṣu vicitreṣu yānaviśeṣeṣu pravṛtte 'rthijanasaṃpāte",
    "T09ajm_u:172": " śakro devānām indro vṛddham andhaṃ brāhmaṇarūpam abhinirmāya rājñaś cakṣuḥpathe prādurabhavat /",
    "T09ajm_u:173": " atha sa rājñā kāruṇyamaitrīparibhāvitayā dhīraprasannasaumyayā pratyudgata iva pariṣvakta",
    "T09ajm_u:174": " iva ca dṛṣṭyā kenārtha ity upanimantryamāṇaḥ kṣitipānucarair nṛpatisamīpam upetya",
    "T09ajm_u:175": " jayāśīrvacanapuraḥsaraṃ rājānam ity uvāca /",
    "T09ajm_u:176": " dūrād apaśyan sthaviro 'bhyupetas tvaccakṣuṣo 'rthī kṣitipapradhāna /",
    "T09ajm_u:177": " ekekṣaṇenāpi hi paṅkajākṣa gamyeta lokādhipa lokayātrā // AJm_2.10 //",
    "T09ajm_u:178": " atha bodhisattvaḥ samabhilaṣitamanorathaprasiddhyā paraṃ prītyutsavam anubhavan kiṃ",
    "T09ajm_u:179": " svid idaṃ satyam evoktaṃ brāhmaṇena syād uta vikalpābhyāsān mayaivam upadhāritam",
    "T09ajm_u:180": " iti jātapratyavamarśaś cakṣuryācñāpriyavacanaśravaṇatṛṣitamatis taṃ cakṣuryācanakam uvāca /",
    "T09ajm_u:181": " kenānuśiṣṭas tvam ihābhyupeto māṃ yācituṃ brāhmaṇamukhya cakṣuḥ /",
    "T09ajm_u:182": " sudustyajaṃ cakṣur iti pravādasaṃbhāvanā kasya mayi vyatītā // AJm_2.11 //",
    "T09ajm_u:183": " atha sa brāhmaṇaveṣadhārī śakras tasya rājña āśayaṃ viditvovāca /",
    "T09ajm_u:184": " śakrasya śakrapratimānuśiṣṭyā tvāṃ yācituṃ cakṣur ihāgato 'smi /",
    "T09ajm_u:185": " saṃbhāvanāṃ tasya mamāpi cāśāṃ cakṣuḥpradānāt saphalīkuruṣva // AJm_2.12 //",
    "T09ajm_u:186": " atha sa rājā śakrasaṃkīrtanān nūnam asya brāhmaṇasya bhavitrī devatānubhāvād anena vidhinā cakṣuḥsaṃpad iti matvā pramodaviśadākṣaram enam uvāca",
    "T09ajm_u:187": " yenābhyupeto 'si manorathena tam eṣa te brāhmaṇa pūrayāmi /",
    "T09ajm_u:188": " ākāṅkṣamāṇāya mad ekam akṣi dadāmi cakṣurdvayam apy ahaṃ te // AJm_2.13 //",
    "T09ajm_u:189": " sa tvaṃ vibuddhanayanotpalaśobhitāsyaḥ saṃpaśyato vraja yathābhimataṃ janasya /",
    "T09ajm_u:190": " syāt kiṃ nu so 'yam uta neti vicāradolālolasya so 'yam iti cotthitavismayasya // AJm_2.14 //",
    "T09ajm_u:191": " atha tasya rājño 'mātyāś cakṣuḥpradānavyavasāyam avetya sasaṃbhramāvegaviṣādavyathitamanaso rājānam ūcuḥ /",
    "T09ajm_u:192": " dānātiharṣād anayam asamīkṣyāhitodayam /",
    "T09ajm_u:193": " prasīda deva mā maivaṃ na cakṣur dātum arhasi // AJm_2.15 //",
    "T09ajm_u:194": " ekasyārthe dvijasyāsya mā naḥ sarvān parākṛthāḥ /",
    "T09ajm_u:195": " alaṃ śokāgninā dagdhuṃ sukhasaṃvardhitāḥ prajāḥ // AJm_2.16 //",
    "T09ajm_u:196": " dhanāni lakṣmīpratibodhanāni śrīmanti ratnāni payasvinīr gāḥ /",
    "T09ajm_u:197": " rathān vinītāśvayujaḥ prayaccha madorjitaśrīlalitān dvipāṃś ca // AJm_2.17 //",
    "T09ajm_u:198": " samuccarannūpuranisvanāni śaratpayodābhyadhikadyutīni /",
    "T09ajm_u:199": " gṛhāṇi sarvartusukhāni dehi mā dāḥ svacakṣur jagadekacakṣuḥ // AJm_2.18 //",
    "T09ajm_u:200": " vimṛśyatām api ca tāvan mahārāja /",
    "T09ajm_u:201": " anyadīyaṃ kathaṃ nāma cakṣur anyatra yojyate /",
    "T09ajm_u:202": " atha daivaprabhāvo 'yaṃ tvaccakṣuḥ kim apekṣate // AJm_2.19 //",
    "T09ajm_u:203": " api ca deva /",
    "T09ajm_u:204": " cakṣuṣā kiṃ daridrasya parābhyudayasākṣiṇā /",
    "T09ajm_u:205": " dhanam eva yato dehi deva mā sāhasaṃ kṛthāḥ // AJm_2.20 //",
    "T09ajm_u:206": " atha sa rājā tān amātyān sānunayamadhurākṣaram ity uvāca /",
    "T09ajm_u:207": " adāne kurute buddhiṃ dāsyāmīty abhidhāya yaḥ /",
    "T09ajm_u:208": " sa lobhapāśaṃ prabhraṣṭam ātmani pratimuñcati // AJm_2.21 //",
    "T09ajm_u:209": " dāsyāmīti pratijñāya yo 'nyathā kurute manaḥ /",
    "T09ajm_u:210": " kārpaṇyāniścitamateḥ kaḥ syāt pāpataras tataḥ // AJm_2.22 //",
    "T09ajm_u:211": " sthirīkṛtyārthinām āśāṃ dāsyāmīti pratijñayā /",
    "T09ajm_u:212": " visaṃvādanarūkṣasya vacaso nāsti niṣkrayaḥ // AJm_2.23 //",
    "T09ajm_u:213": " yad api coktaṃ devatānubhāvād eva cakṣur asya kiṃ na saṃbhavatīty atrāpi śrūyatām /",
    "T09ajm_u:214": " naikakāraṇasādhyatvaṃ kāryāṇāṃ nanu dṛśyate /",
    "T09ajm_u:215": " kāraṇāntarasāpekṣaḥ syād daivo 'pi vidhir yataḥ // AJm_2.24 //",
    "T09ajm_u:216": " tan me dānātiśayavighnāya vyāyantuṃ nārhanti bhavanta iti //",
    "T09ajm_u:217": " amātyā ūcuḥ /",
    "T09ajm_u:218": " dhanadhānyaratnādi devo dātum arhati na svacakṣur iti vijñāpitam asmābhiḥ /",
    "T09ajm_u:219": " tan na devaṃ vayam atīrthe pratārayāmaḥ // rājovāca /",
    "T09ajm_u:220": " yad eva yācyeta tad eva dadyān nānīpsitaṃ prīṇayatīha dattam /",
    "T09ajm_u:221": " kim uhyamānasya jalena toyair dāsyāmy ataḥ prārthitam artham asmai // AJm_2.25 //",
    "T09ajm_u:222": " atha tasya rājño rūḍhataraviśrambhapraṇayaḥ snehāvegād anapekṣitopacāro 'mātyamukhyas taṃ rājānam ity uvāca /",
    "T09ajm_u:223": " mā tāvad bhoḥ /",
    "T09ajm_u:224": " yā nālpena tapaḥsamādhividhinā saṃprāpyate kena cid yām āsādya ca bhūribhir makhaśataiḥ kīrtiṃ divaṃ cāpnuyāt /",
    "T09ajm_u:225": " saṃprāptām atipatya tāṃ nṛpatitāṃ śakrarddhivispardhinīṃ kiṃ dṛṣṭvā nayane praditsati bhavān ko 'yaṃ kutastyo vidhiḥ // AJm_2.26 //",
    "T09ajm_u:226": " labdhāvakāśas tridaśeṣu yajñaiḥ kīrtyā samantād avabhāsamānaḥ /",
    "T09ajm_u:227": " narendracūḍādyutirañjitāṅghriḥ kiṃ lipsamāno nu dadāsi cakṣuḥ // AJm_2.27 //",
    "T09ajm_u:228": " atha sa rājā tam amātyaṃ sānunayam ity uvāca /",
    "T09ajm_u:229": " nāyaṃ yatnaḥ sārvabhaumatvam āptuṃ naiva svargaṃ nāpavargaṃ na kīrtim /",
    "T09ajm_u:230": " trātuṃ lokān ity ayaṃ tv ādaro me yācñākleśo mā ca bhūd asya moghaḥ // AJm_2.28 //",
    "T09ajm_u:231": " atha sa rājā nīlotpaladalarucirakānti nayanam ekaṃ vaidyaparidṛṣṭena vidhinā śanakair akṣatam utpāṭya parayā prītyā cakṣuryācanakāya prāyacchat",
    "T09ajm_u:232": " atha śakro devendras tādṛśam ṛddhyabhisaṃskāraṃ cakre yathā dadarśa sa rājā saparijanas tat tasya cakṣuś cakṣuḥsthāne pratiṣṭhitam /",
    "T09ajm_u:233": " athonmiṣitaikacakṣuṣaṃ cakṣuryācanakam abhisamīkṣya sa rājā parameṇa harṣeṇāpūryamāṇahṛdayo dvitīyam apy asmai nayanaṃ prāyacchat //",
    "T09ajm_u:234": " tataḥ sa rājā nayane pradāya vipadmapadmākaratulyavaktraḥ /",
    "T09ajm_u:235": " paurair asādhāraṇatuṣṭir āsīt samagracakṣur dadṛśe dvijaś ca // AJm_2.29 //",
    "T09ajm_u:236": " antaḥpure 'tha manujādhipateḥ pure ca śokāśrubhir vasumatī siṣice samantāt /",
    "T09ajm_u:237": " śakras tu vismayam avāpa parāṃ ca tuṣṭiṃ saṃbodhaye nṛpam akampyamatiṃ samīkṣya // AJm_2.30 //",
    "T09ajm_u:238": " atha śakrasya vismayāvarjitahṛdayasyaitad ity abhavat /",
    "T09ajm_u:239": " aho dhṛtir aho sattvam aho sattvahitaiṣitā /",
    "T09ajm_u:240": " pratyakṣam api karmedaṃ karotīva vicāraṇām // AJm_2.31 //",
    "T09ajm_u:241": " tan nāyam āścaryasattvaś ciram imaṃ parikleśam anubhavitum arhati yataḥ prayatiṣye cakṣur asyopāyapradarśanād upapādayitum //",
    "T09ajm_u:242": " atha tasya rājñaḥ kramāt saṃrūḍhanayanavraṇasyāvagītapratanūbhūtāntaḥpurapaurajānapadaśokasya",
    "T09ajm_u:243": " pravivekakāmatvād udyānapuṣkariṇyās tīre kusumabhārānatataruvaranicite mṛdusurabhiśiśirasukhapavane",
    "T09ajm_u:244": " madhukaragaṇopakūjite paryaṅkeṇa niṣaṇṇasya śakro devendraḥ purastāt prādurabhavat /",
    "T09ajm_u:245": " ka eṣa iti ca rājñā paryanuyukto 'bravīt /",
    "T09ajm_u:246": " śakro 'ham asmi devendras tvatsamīpam upāgataḥ /",
    "T09ajm_u:247": " svāgatam / ājñāpyatāṃ kenārtha iti /",
    "T09ajm_u:248": " sa upacārapuraḥsaram ukto rājānaṃ punar uvāca /",
    "T09ajm_u:249": " varaṃ vṛṇīṣva rājarṣe yad icchasi tad ucyatām // AJm_2.32 //",
    "T09ajm_u:250": " atha sa rājā pradānasamucitatvād anabhyastayācñākārpaṇyamārgo dhṛtyāvismayaśauṭīryam uvāca /",
    "T09ajm_u:251": " prabhūtaṃ me dhanaṃ śakra śaktimac ca mahad balam /",
    "T09ajm_u:252": " andhabhāvāt tv idānīṃ me mṛtyur evābhirocate // AJm_2.33 //",
    "T09ajm_u:253": " kṛtvāpi paryāptamanorathānāṃ prītiprasādādhikalocanāni /",
    "T09ajm_u:254": " mukhāni paśyāmi na yācakānāṃ yat tena mṛtyur dayito mamendra // AJm_2.34 //",
    "T09ajm_u:255": " śakra uvāca /",
    "T09ajm_u:256": " alam anena te vyavasāyena /",
    "T09ajm_u:257": " satpuruṣā evedṛśāny anuprāpnuvanti/",
    "T09ajm_u:258": " api ca pṛcchāmi tāvad bhavantam /",
    "T09ajm_u:259": " imām avasthāṃ gamitasya yācakaiḥ kathaṃ nu te saṃprati teṣu mānasam /",
    "T09ajm_u:260": " pracakṣva tat tāvad alaṃ nigūhituṃ vrajec ca saṃpratyayanīyatāṃ yathā // AJm_2.35 //",
    "T09ajm_u:261": " rājovāca / ko 'yam asmān vikatthayitum atrabhavato nirbandhaḥ /",
    "T09ajm_u:262": " api ca devendra śrūyatām /",
    "T09ajm_u:263": " tadaiva caitarhi ca yācakānāṃ vacāṃsi yācñāniyatākṣarāṇi /",
    "T09ajm_u:264": " āśīrmayāṇīva mama priyāṇi yathā tathodetu mamaikam akṣi // AJm_2.36 //",
    "T09ajm_u:265": " atha tasya rājñaḥ satyādhiṣṭhānabalāt puṇyopacayaviśeṣāc ca vacanasamanantaram evendranīlaśakalākrāntamadhyam iva nīlotpaladalasadṛśam ekaṃ cakṣuḥ prādurabhūt /",
    "T09ajm_u:266": " prādurbhūte ca tasmin nayanāścarye pramuditamanāḥ sa rājā punar api śakram uvāca /",
    "T09ajm_u:267": " yaś cāpi māṃ cakṣur ayācataikaṃ tasmai mudā dve nayane pradāya /",
    "T09ajm_u:268": " prītyutsavaikāgramatir yathāsaṃ dvitīyam apy akṣi tathā mamāstu // AJm_2.37 //",
    "T09ajm_u:269": " athābhivyāhārasamanantaram eva tasya rājño vispardhamānam iva tena nayanena dvitīyaṃ cakṣuḥ prādurabhūt /",
    "T09ajm_u:270": " tataś cakampe sadharādharā dharā vyatītya velāṃ prasasāra sāgaraḥ /",
    "T09ajm_u:271": " prasaktagambhīramanojñanisvanāḥ prasasvanur dundubhayo divaukasām // AJm_2.38 //",
    "T09ajm_u:272": " prasādaramyaṃ dadṛśe vapur diśāṃ rarāja śuddhyā śaradīva bhāskaraḥ /",
    "T09ajm_u:273": " paribhramac candanacūrṇarañjitaṃ papāta citraṃ kusumaṃ nabhastalāt // AJm_2.39 //",
    "T09ajm_u:274": " samāyayur vismayaphullalocanā divaukasas tatra sahāpsarogaṇāḥ /",
    "T09ajm_u:275": " vavau manojñātmaguṇaḥ samīraṇo manaḥsu harṣo jagatāṃ vyajṛmbhata // AJm_2.40 //",
    "T09ajm_u:276": " udīritā harṣaparītamānasair maharddhibhir bhūtagaṇaiḥ savismayaiḥ /",
    "T09ajm_u:277": " nṛpasya karmātiśayastavāśrayāḥ samantataḥ śuśruvire giraḥ śubhāḥ // AJm_2.41 //",
    "T09ajm_u:278": " aho bataudāryam aho kṛpālutā viśuddhatā paśya yathāsya cetasaḥ /",
    "T09ajm_u:279": " aho svasaukhyeṣu nirutsukā matir namo 'stu te 'tyadbhutadhairyavikrama // AJm_2.42 //",
    "T09ajm_u:280": " sanāthatāṃ sādhu jagad gataṃ tvayā punar vibuddhekṣaṇapaṅkajaśriyā /",
    "T09ajm_u:281": " amogharūpā bata puṇyasaṃcayāś cirasya dharmeṇa khalūrjitaṃ jitam // AJm_2.43 //",
    "T09ajm_u:282": " atha śakraḥ sādhu sādhv ity enam abhisaṃrādhya punar uvāca /",
    "T09ajm_u:283": " na no na vidito rājaṃs tava śuddhāśayāśayaḥ /",
    "T09ajm_u:284": " evaṃ tu pratidatte te mayeme nayane nṛpa // AJm_2.44 //",
    "T09ajm_u:285": " samantād yojanaśataṃ śailair api tiraskṛtam /",
    "T09ajm_u:286": " draṣṭum avyāhatā śaktir bhaviṣyaty anayoś ca te // AJm_2.45 //",
    "T09ajm_u:287": " ity uktvā śakras tatraivāntardadhe //",
    "T09ajm_u:288": " atha bodhisattvo vismayapraharṣāpūrṇamanobhir mandamandanimeṣapravikasitanayanair",
    "T09ajm_u:289": " amātyair anuyātaiḥ pauraiś cābhivīkṣyamāṇo jayāśīrvacanapuraḥsaraiś ca brāhmaṇair",
    "T09ajm_u:290": " abhinandyamānaḥ puravaram ucchritadhvajavicitrapatākaṃ pravitanyamānābhyudayaśobham",
    "T09ajm_u:291": " abhigamya parṣadi niṣaṇṇaḥ sabhājanārtham abhigatasyāmātyapramukhyasya brāhmaṇavṛddhapaurajanasyaivam",
    "T09ajm_u:292": " ātmopanāyikaṃ dharmaṃ deśayām āsa /",
    "T09ajm_u:293": " ko nāma loke śithilādaraḥ syāt kartuṃ dhanair arthijanapriyāṇi /",
    "T09ajm_u:294": " divyaprabhāve nayane mameme pradānapuṇyopanate samīkṣya // AJm_2.46 //",
    "T09ajm_u:295": " anekaśailāntaritaṃ yojanānāṃ śatād api /",
    "T09ajm_u:296": " adūrasthitavispaṣṭaṃ dṛśyaṃ paśyāmi sarvataḥ // AJm_2.47 //",
    "T09ajm_u:297": " parānukampāvinayābhijātād dānāt paraḥ ko 'bhyudayābhyupāyaḥ /",
    "T09ajm_u:298": " yan mānuṣaṃ cakṣur ihaiva dattvā prāptaṃ mayāmānuṣadivyacakṣuḥ // AJm_2.48 //",
    "T09ajm_u:299": " etad viditvā śibayaḥ pradānair bhogena cārthān saphalīkurudhvam /",
    "T09ajm_u:300": " loke parasminn iha caiṣa panthāḥ kīrtipradhānasya sukhodayasya // AJm_2.49 //",
    "T09ajm_u:301": " dhanasya niḥsāralaghoḥ sa sāro yad dīyate lokahitonmukhena /",
    "T09ajm_u:302": " nidhānatāṃ yāti hi dīyamānam adīyamānaṃ nidhanaikaniṣṭham // AJm_2.50 //",
    "T09ajm_u:303": " tad evaṃ duṣkaraśatasamudānīto 'yam asmadarthaṃ tena bhagavatā saddharma iti satkṛtya śrotavyaḥ /",
    "T09ajm_u:304": " tathāgatamāhātmye pūrvavac ca karuṇāvarṇe 'pi vācyam ihaiva puṇyaphalapradarśane",
    "T09ajm_u:305": " caivaṃ satkṛtyopacitāni puṇyānīhaiva puṣpamātram ātmaprabhāvasya kīrtisaṃtatimanoharaṃ pradarśayantīti //",
    "T09ajm_u:306": " śibijātakaṃ dvitīyam //",
    "T09ajm_u:307": " 3. Kulmāṣapiṇḍījātakam",
    "T09ajm_u:308": " cittaprasādodgataṃ pātrātiśayapratipāditaṃ ca nālpakaṃ nāma dānam asti vipākamahattvāt //",
    "T09ajm_u:309": " tadyathānuśrūyate /",
    "T09ajm_u:310": " bodhisattvabhūtaḥ kilāyaṃ bhagavān kośalādhipatir babhūva /",
    "T09ajm_u:311": " tasyotsāhamantraprabhāvaśaktisaṃpatprabhṛtīnāṃ prakarṣiṇām api rājaguṇānāṃ vibhūtim atiśiśye daivasaṃpadguṇaśobhā /",
    "T09ajm_u:312": " guṇās tasyādhikaṃ rejur daivasaṃpadvibhūṣaṇāḥ /",
    "T09ajm_u:313": " kiraṇā iva candrasya śaradunmīlitaśriyaḥ // AJm_3.1 //",
    "T09ajm_u:314": " tatyāja dṛptān api tasya śatrūn rakteva reme tadapāśriteṣu /",
    "T09ajm_u:315": " ity āsa tasyānyanarādhipeṣu kopaprasādānuvidhāyinī śrīḥ // AJm_3.2 //",
    "T09ajm_u:316": " dharmātmakatvān na ca nāma tasya paropatāpāśivam āsa cetaḥ /",
    "T09ajm_u:317": " bhṛtyānurāgas tu tathā jajṛmbhe dviṣatsu lakṣmīr na yathāsya reme // AJm_3.3 //",
    "T09ajm_u:318": " so 'nantarātītāṃ svāṃ jātim anusasmāra /",
    "T09ajm_u:319": " tadanusmaraṇāc ca samupajātasaṃvego viśeṣavattaraṃ śramaṇabrāhmaṇakṛpaṇavanīpakebhyaḥ sukhahetunidānaṃ dānam adāt /",
    "T09ajm_u:320": " śīlasaṃvaraṃ cānavaraṃ poṣadhaniyamaṃ ca parvadivaseṣu samādade /",
    "T09ajm_u:321": " abhīkṣṇaṃ ca rājaparṣadi svasmiṃś cāntaḥpure puṇyaprabhāvodbhāvanāl lokaṃ śreyasi niyoktukāmaḥ pratītahṛdayo gāthādvayam iti niyatārthaṃ babhāṣe",
    "T09ajm_u:322": " na sugataparicaryā vidyate svalpikāpi pratanuphalavibhūtir yac chrutaṃ kevalaṃ prāk /",
    "T09ajm_u:323": " tad idam alavaṇāyāḥ śuṣkarūkṣāruṇāyāḥ phalavibhavamahattvaṃ paśya kulmāṣapiṇḍyāḥ // AJm_3.4 //",
    "T09ajm_u:324": " rathaturagavicitraṃ mattanāgendralīlaṃ balam akṛśam idaṃ me medinī kevalā ca /",
    "T09ajm_u:325": " bahu dhanam anuraktā śrīr udārāś ca dārāḥ phalasamudayaśobhāṃ paśya kulmāṣapiṇḍyāḥ // AJm_3.5 //",
    "T09ajm_u:326": " tam amātyā brāhmaṇavṛddhāḥ pauramukhyāś ca kautūhalāpūrṇamanaso 'pi na prasahante sma paryanuyoktuṃ kim abhisamīkṣya mahārājo gāthādvayam idam abhīkṣṇaṃ bhāṣata iti //",
    "T09ajm_u:327": " atha tasya rājño vāllabhyād avyāhatataraviśrambhapraṇayaprasādā devī samutpannakautūhalā saṃkathāprastāvāgataṃ parṣadi paryapṛcchad enam /",
    "T09ajm_u:328": " niyatam iti narendra bhāṣase hṛdayagatāṃ mudam udgirann iva /",
    "T09ajm_u:329": " bhavati mama kutūhalākulaṃ hṛdayam idaṃ kathitena tena te // AJm_3.6 //",
    "T09ajm_u:330": " tad arhati śrotum ayaṃ jano yadi pracakṣva tat kiṃ nv iti bhāṣase nṛpa /",
    "T09ajm_u:331": " rahasyam evaṃ ca na kīrtyate kva cit prakāśam asmāc ca mayāpi pṛcchyate // AJm_3.7 //",
    "T09ajm_u:332": " atha sa rājā prītyatisnigdhayā dṛṣṭyā samavekṣya devīṃ smitapravikasitavadana uvāca //",
    "T09ajm_u:333": " avibhāvyanimittārthaṃ śrutvodgāram imaṃ mama /",
    "T09ajm_u:334": " na kevalaṃ tavaivātra kautūhalacalaṃ manaḥ // AJm_3.8 //",
    "T09ajm_u:335": " samagram apy etad amātyamaṇḍalaṃ kutūhalāghūrṇitalolamānasam /",
    "T09ajm_u:336": " puraṃ ca sāntaḥpuram atra tena me niśamyatāṃ yena mayaivam ucyate // AJm_3.9 //",
    "T09ajm_u:337": " svapnaprabuddha iva jātim anusmarāmi yasyām ihaiva nagare bhṛtako 'ham āsam /",
    "T09ajm_u:338": " śīlānvito 'pi dhanamātrasamucchritebhyaḥ karmābhirādhanasamārjitadīnavṛttiḥ // AJm_3.10 //",
    "T09ajm_u:339": " so 'haṃ bhṛtiṃ paribhavaśramadainyaśālāṃ trāṇāśayā svayam avṛttibhayād vivikṣuḥ /",
    "T09ajm_u:340": " bhikṣārthinaś ca caturaḥ śramaṇān apaśyaṃ vaśyendriyān anugatān iva bhikṣulakṣmyā // AJm_3.11 //",
    "T09ajm_u:341": " tebhyaḥ prasādamṛdunā manasā praṇamya kulmāṣamātrakam adāṃ prayataḥ svagehe /",
    "T09ajm_u:342": " tasyāṅkurodaya ivaiṣa yad anyarājacūḍāprabhāś caraṇareṇuṣu me niṣiktāḥ // AJm_3.12 //",
    "T09ajm_u:343": " tad etad abhisaṃdhāya mayaivaṃ devi kathyate /",
    "T09ajm_u:344": " puṇyair na ca labhe tṛptim arhatāṃ darśanena ca // AJm_3.13 //",
    "T09ajm_u:345": " atha devī praharṣavismayaviśālatarākṣī sabahumānam udīkṣamāṇā rājānam uvāca /",
    "T09ajm_u:346": " upapannarūpaḥ puṇyānām ayam evaṃvidho vipākābhyudayaviśeṣaḥ /",
    "T09ajm_u:347": " puṇyaphalapratyakṣiṇaś ca mahārājasya yad ayaṃ puṇyeṣv ādaraḥ /",
    "T09ajm_u:348": " tad evam eva pāpapravṛttivimukhaḥ piteva prajānāṃ samyakparipālanasumukhaḥ puṇyaguṇārjanābhimukhaḥ /",
    "T09ajm_u:349": " yaśaḥśriyā dānasamṛddhayā jvalan pratiṣṭhitājñaḥ pratirājamūrdhasu /",
    "T09ajm_u:350": " samīraṇākuñcitasāgarāmbarāṃ ciraṃ mahīṃ dharmanayena pālaya // AJm_3.14 //",
    "T09ajm_u:351": " rājovāca / kiṃ hy etad devi na syāt /",
    "T09ajm_u:352": " so 'haṃ tam eva punar āśrayituṃ yatiṣye śreyaḥpathaṃ samabhilakṣitaramyacihnam /",
    "T09ajm_u:353": " lokaḥ praditsati hi dānaphalaṃ niśamya dāsyāmy ahaṃ kim iti nātmagataṃ niśāmya // AJm_3.15 //",
    "T09ajm_u:354": " atha sa rājā devīṃ devīm iva śriyā jvalantīm atisnigdham avekṣya śrīsaṃpattihetukutūhalahṛdayaḥ punar uvāca /",
    "T09ajm_u:355": " candralekheva tārāṇāṃ strīṇāṃ madhye virājase /",
    "T09ajm_u:356": " akṛthāḥ kiṃ nu kalyāṇi karmātimadhurodayam // AJm_3.16 //",
    "T09ajm_u:357": " devy uvāca / asti deva kiṃ cid aham api pūrvajanmavṛttam anusmarāmīti/",
    "T09ajm_u:358": " kathaya kathayedānīm iti ca sādaraṃ rājñā paryanuyuktovāca /",
    "T09ajm_u:359": " bālye 'nubhūtam iva tat samanusmarāmi dāsī satī yad aham uddhṛtabhaktam ekam /",
    "T09ajm_u:360": " kṣīṇāsravāya munaye vinayena dattvā supteva tatra samavāpam iha prabodham // AJm_3.17 //",
    "T09ajm_u:361": " etat smarāmi kuśalaṃ naradeva yena tvannāthatām upagatāsmi samaṃ pṛthivyā /",
    "T09ajm_u:362": " kṣīṇāsraveṣu na kṛtaṃ tanu nāma kiṃ cid ity uktavān asi yathaiva munis tathaiva // AJm_3.18 //",
    "T09ajm_u:363": " atha sa rājā puṇyaphalapradarśanāt puṇyeṣu samutpāditabahumānām abhiprasannamanasaṃ pariṣadaṃ vismayaikāgrām avetya niyatam īdṛśaṃ kiṃ cit samanuśaśāsa",
    "T09ajm_u:364": " alpasyāpi śubhasya vistaram imaṃ dṛṣṭvā vipākaśriyaḥ syāt ko nāma na dānaśīlavidhinā puṇyakriyātatparaḥ /",
    "T09ajm_u:365": " naivaṃ draṣṭum api kṣamaḥ sa puruṣaḥ paryāptavitto 'pi san yaḥ kārpaṇyatamisrayāvṛtamatir nāpnoti dānair yaśaḥ // AJm_3.19 //",
    "T09ajm_u:366": " tyaktavyaṃ vivaśena yan na ca tathā kasmai cid arthāya yat tan nyāyena dhanaṃ tyajan yadi guṇaṃ kaṃ cit samudbhāvayet /",
    "T09ajm_u:367": " ko 'sau tatra bhajeta matsarapathaṃ jānan guṇānāṃ rasaṃ prītyādyā vividhāś ca kīrtyanusṛtā dānapratiṣṭhā guṇāḥ // AJm_3.20 //",
    "T09ajm_u:368": " dānaṃ nāma mahānidhānam anugaṃ caurādyasādhāraṇaṃ dānaṃ matsaralobhadoṣarajasaḥ prakṣālanaṃ cetasaḥ /",
    "T09ajm_u:369": " saṃsārādhvapariśramāpanayanaṃ dānaṃ sukhaṃ vāhanaṃ dānaṃ naikasukhopadhānasumukhaṃ sanmitram ātyantikam // AJm_3.21 //",
    "T09ajm_u:370": " vibhavasamudayaṃ vā dīptam ājñāguṇaṃ vā tridaśapuranivāsaṃ rūpaśobhāguṇaṃ vā /",
    "T09ajm_u:371": " yad abhilaṣati sarvaṃ tat samāpnoti dānād iti parigaṇitārthaḥ ko na dānāni dadyāt // AJm_3.22 //",
    "T09ajm_u:372": " sārādānaṃ dānam āhur dhanānām aiśvaryāṇāṃ dānam āhur nidānam /",
    "T09ajm_u:373": " dānaṃ śrīmat sajjanatvāvadānaṃ nālpaprajñaiḥ pāṃsudānaṃ sudānam // AJm_3.23 //",
    "T09ajm_u:374": " atha sā parṣat tasya rājñas tadgrāhakaṃ vacanaṃ sabahumānam abhinandya pradānādiguṇapratipattyabhimukhī babhūva //",
    "T09ajm_u:375": " tad evaṃ cittaprasādodgataṃ pātrātiśayapratipāditaṃ ca nālpakaṃ nāma dānam asti vipākamahattvād iti",
    "T09ajm_u:376": " prasannacittenānuttare puṇyakṣetra āryasaṃghe dānaṃ dadatā parā prītir utpādyā /",
    "T09ajm_u:377": " adūre mamāpy evaṃvidhā ato viśiṣṭataraś ca saṃpattaya iti //",
    "T09ajm_u:378": " kulmāṣapiṇḍījātakaṃ tṛtīyam //",
    "T09ajm_u:379": " 4. Śreṣṭhijātakam",
    "T09ajm_u:380": " atyayam apy avigaṇayya ditsanti satpuruṣāḥ /",
    "T09ajm_u:381": " kena nāma svasthena na dātavyaṃ syāt //",
    "T09ajm_u:382": " tadyathānuśrūyate /",
    "T09ajm_u:383": " bodhisattvabhūtaḥ kilāyaṃ bhagavān bhāgyātiśayaguṇād utthānasaṃpadā cādhigatavipuladhanasamṛddhir",
    "T09ajm_u:384": " aviṣamavyavahāraśīlatvāl lokabahumānaniketabhūta udārābhijanavān anekavidyākalāvikalpādhigamavimalataramatir",
    "T09ajm_u:385": " guṇamāhātmyād rājñā samupahṛtasaṃmānaḥ pradānaśīlatvāl lokasādhāraṇavibhavaḥ śreṣṭhī babhūva /",
    "T09ajm_u:386": " arthibhiḥ prītahṛdayaiḥ kīrtyamānam itas tataḥ /",
    "T09ajm_u:387": " tyāgaśauryonnataṃ nāma tasya vyāpa diśo daśa // AJm_4.1 //",
    "T09ajm_u:388": " dadyān na dadyād iti tatra nāsīd vicāradolācalamānaso 'rthī /",
    "T09ajm_u:389": " khyātāvadāne hi babhūva tasmin viśrambhadhṛṣṭapraṇayo 'rthivargaḥ // AJm_4.2 //",
    "T09ajm_u:390": " nāsau jugopātmasukhārtham arthaṃ na spardhayā lobhaparābhavād vā /",
    "T09ajm_u:391": " sa tv arthiduḥkhaṃ na śaśāka soḍhuṃ nāstīti vaktuṃ ca tato jugopa // AJm_4.3 //",
    "T09ajm_u:392": " atha kadā cit tasya mahāsattvasya bhojanakāle snātānuliptasya kuśalasūdopakalpite",
    "T09ajm_u:393": " samupasthite varṇagandharasasparśādiguṇasamudite vicitre bhakṣyabhojyādividhau tatpuṇyasaṃbhāravivṛddhikāmo",
    "T09ajm_u:394": " jñānāgninirdagdhasarvakleśendhanaḥ pratyekabuddhas tadgṛham abhijagāma bhikṣārthī /",
    "T09ajm_u:395": " samupetya ca dvārakoṣṭhake vyatiṣṭhata /",
    "T09ajm_u:396": " aśaṅkitācañcaladhīrasaumyam avekṣamāṇo yugamātram urvyāḥ /",
    "T09ajm_u:397": " tatrāvatasthe praśamābhijātaḥ sa pātrasaṃsaktakarāgrapadmaḥ // AJm_4.4 //",
    "T09ajm_u:398": " atha māraḥ pāpīyān bodhisattvasya tāṃ dānasaṃpadam amṛṣyamāṇas tadvighnārtham antarā",
    "T09ajm_u:399": " ca taṃ bhadantam antarā ca dvāradehalīṃ jvālākarālodaram anekapauruṣam atigambhīraṃ",
    "T09ajm_u:400": " bhayānakadarśanaṃ pratibhayanirghoṣaṃ narakam abhinirmame visphuradbhir anekair janaśatair ācitam //",
    "T09ajm_u:401": " atha bodhisattvaḥ pratyekabuddhaṃ bhikṣārthinam abhigatam ālokya patnīm uvāca /",
    "T09ajm_u:402": " bhadre svayam āryāya piṇḍapātaṃ dehīti /",
    "T09ajm_u:403": " sā tathety asmai pratiśrutya praṇītaṃ bhakṣyabhojyam ādāya prasthitā /",
    "T09ajm_u:404": " narakam ālokya dvārasamīpād bhayaviṣādacañcalākṣī sahasā nyavartata /",
    "T09ajm_u:405": " kim etad iti ca bhartrā paryanuyuktā samāpatitasādhvasāpihitakaṇṭhī tat kathaṃ cid asya kathayām āsa //",
    "T09ajm_u:406": " atha bodhisattvaḥ katham ayam āryo madgṛhād anavāptabhikṣa eva pratiyāsyatīti sasaṃbhramas",
    "T09ajm_u:407": " tat tasyāḥ kathitam anādṛtya svayam eva praṇītaṃ bhakṣyabhojyam ādāya tasya mahātmanaḥ",
    "T09ajm_u:408": " piṇḍapātaṃ pratipādayitukāmo dvārakoṣṭhakasamīpam abhigatas tam atibhīṣaṇam antarā narakaṃ dadarśa /",
    "T09ajm_u:409": " tasya kiṃ svid idam iti samutpatitavitarkasya māraḥ pāpīyān bhavanabhitter niṣpatya saṃdṛśyamānadivyādbhutavapur antarikṣe sthitvā hitakāma iva nāmābravīt /",
    "T09ajm_u:410": " gṛhapate mahārauravo nāmāyaṃ mahānarakaḥ /",
    "T09ajm_u:411": " arthipraśaṃsāvacanapralubdhā hiṃsanti dānavyasanena ye 'rthān /",
    "T09ajm_u:412": " śaratsahasrāṇi bahūni teṣām asmin nivāso 'sulabhapravāsaḥ // AJm_4.5 //",
    "T09ajm_u:413": " arthas trivargasya viśeṣahetus tasmin hate kena hato na dharmaḥ /",
    "T09ajm_u:414": " dharmaṃ ca hatvārthanibarhaṇena kathaṃ nu na syān narakapratiṣṭhaḥ // AJm_4.6 //",
    "T09ajm_u:415": " dānaprasaṅgena ca dharmamūlaṃ ghnatā tvayārthaṃ yad akāri pāpam /",
    "T09ajm_u:416": " tvām attum abhyudgatam etad asmāj jvālograjihvaṃ narakāntakāsyam // AJm_4.7 //",
    "T09ajm_u:417": " tat sādhu dānād viniyaccha buddhim evaṃ hi sadyaḥ patanaṃ na te syāt /",
    "T09ajm_u:418": " viceṣṭamānaiḥ karuṇaṃ rudadbhir mā dātṛbhir gāḥ samatām amībhiḥ // AJm_4.8 //",
    "T09ajm_u:419": " pratigrahītā tu jano 'bhyupaiti nivṛttadānāpanayaḥ suratvam /",
    "T09ajm_u:420": " tat svargamārgāvaraṇād viramya dānodyamāt saṃyamam āśrayasva // AJm_4.9 //",
    "T09ajm_u:421": " atha bodhisattvo nūnam asyaitad durātmano maddānavighnāya viceṣṭitam ity avagamya svasattvāvaṣṭambhadhīravinayamadhurākṣarāvicchedaṃ niyatam ity avocad enam /",
    "T09ajm_u:422": " asmaddhitāvekṣaṇadakṣiṇena vidarśito 'yaṃ bhavatāryamārgaḥ /",
    "T09ajm_u:423": " yuktā viśeṣeṇa ca daivateṣu parānukampānipuṇā pravṛttiḥ // AJm_4.10 //",
    "T09ajm_u:424": " doṣodayāt pūrvam anantaraṃ vā yuktaṃ tu tacchāntipathena gantum /",
    "T09ajm_u:425": " gate prayāmaṃ hy apacāradoṣair vyādhau cikitsāpraṇayo vighātaḥ // AJm_4.11 //",
    "T09ajm_u:426": " idaṃ ca dānavyasanaṃ madīyaṃ śaṅke cikitsāviṣayavyatītam /",
    "T09ajm_u:427": " tathā hy anādṛtya hitaiṣitāṃ te na me manaḥ saṃkucati pradānāt // AJm_4.12 //",
    "T09ajm_u:428": " dānād adharmaṃ ca yad ūcivāṃs tvam arthaṃ ca dharmasya viśeṣahetum /",
    "T09ajm_u:429": " tan mānuṣī neyam avaiti buddhir dānād ṛte dharmapatho yathārthaḥ // AJm_4.13 //",
    "T09ajm_u:430": " nidhīyamānaḥ sa tu dharmahetuś cauraiḥ prasahyātha vilupyamānaḥ /",
    "T09ajm_u:431": " oghodarāntarvinimagnamūrtir hutāśanasyāśanatāṃ gato vā // AJm_4.14 //",
    "T09ajm_u:432": " yac cārthadātā narakaṃ prayāti pratigrahītā tu surendralokam /",
    "T09ajm_u:433": " vivardhitas tena ca me tvayāyaṃ dānodyamaḥ saṃyamayiṣyatāpi // AJm_4.15 //",
    "T09ajm_u:434": " ananyathā cāstu vacas tavedaṃ svargaṃ ca me yācanakā vrajantu /",
    "T09ajm_u:435": " dānaṃ hi me lokahitārtham iṣṭaṃ nedaṃ svasaukhyodayasādhanāya // AJm_4.16 //",
    "T09ajm_u:436": " atha māraḥ punar api bodhisattvaṃ hitaiṣīva dhīrahastenovāca /",
    "T09ajm_u:437": " hitoktim enāṃ mama cāpalaṃ vā samīkṣya yenecchasi tena gaccha /",
    "T09ajm_u:438": " sukhānvito vā bahumānapūrvaṃ smartāsi māṃ vipratisāravān vā // AJm_4.17 //",
    "T09ajm_u:439": " bodhisattva uvāca /",
    "T09ajm_u:440": " mārṣa marṣayatu bhavān /",
    "T09ajm_u:441": " kāmaṃ patāmi narakaṃ sphuradugravahniṃ jvālāvalīḍhaśithilāvanatena mūrdhnā /",
    "T09ajm_u:442": " na tv arthināṃ praṇayadarśitasauhṛdānāṃ saṃmānakālam avamānanayā hariṣye // AJm_4.18 //",
    "T09ajm_u:443": " ity uktvā bodhisattvaḥ svabhāgyabalāvaṣṭabdho jānānaś ca niratyayatāṃ dānasya nivāraṇaikarasam",
    "T09ajm_u:444": " avadhūya svajanaparijanaṃ sādhvasānabhibhūtamatir abhivṛddhadānābhilāṣo narakamadhyena prāyāt /",
    "T09ajm_u:445": " puṇyānubhāvād atha tasya tasminn apaṅkajaṃ paṅkajam udbabhūva /",
    "T09ajm_u:446": " avajñayevāvajahāsa māraṃ yac chuklayā kesaradantapaṅktyā // AJm_4.19 //",
    "T09ajm_u:447": " atha bodhisattvaḥ padmasaṃkrameṇa svapuṇyātiśayanirjātenābhigamya pratyekabuddhaṃ prasādasaṃharṣāpūrṇahṛdayaḥ piṇḍapātam asmai prāyacchat //",
    "T09ajm_u:448": " manaḥprasādapratibodhanārthaṃ tasyātha bhikṣur viyad utpapāta /",
    "T09ajm_u:449": " varṣañ jvalaṃś caiva sa tatra reje savidyududdyotapayodalakṣmyā // AJm_4.20 //",
    "T09ajm_u:450": " avamṛditamanorathas tu māro dyutiparimoṣam avāpya vaimanasyāt /",
    "T09ajm_u:451": " tam abhimukham udīkṣituṃ na sehe saha narakeṇa tatas tirobabhūva // AJm_4.21 //",
    "T09ajm_u:452": " tat kim idam upanītam / evam",
    "T09ajm_u:453": " atyayam apy avigaṇayya ditsanti satpuruṣāḥ /",
    "T09ajm_u:454": " kena nāma svasthena na dātavyaṃ syād iti",
    "T09ajm_u:455": " na sattvavantaḥ śakyante bhayād apy agatiṃ gamayitum ity evam apy upaneyam //",
    "T09ajm_u:456": " śreṣṭhijātakaṃ caturtham //",
    "T09ajm_u:457": " 5. Aviṣahyaśreṣṭhijātakam",
    "T09ajm_u:458": " na vibhavakṣayāśaṅkayā samṛddhyāśayā vā pradānavaidhuryam upayānti satpuruṣāḥ //",
    "T09ajm_u:459": " tadyathānuśrūyate /",
    "T09ajm_u:460": " bodhisattvaḥ kila tyāgaśīlakulavinayaśrutajñānāvismayādiguṇasamudito dhanadāyamāno",
    "T09ajm_u:461": " vibhavasaṃpadā sarvātithitvād anuparatadānasattro lokahitārthapravṛtto dāyakaśreṣṭhaḥ śreṣṭhī babhūva /",
    "T09ajm_u:462": " mātsaryādidoṣāviṣahyo 'viṣahya iti prakāśanāmā /",
    "T09ajm_u:463": " iṣṭārthasaṃpattivimarśanāśāt prītiprabodhasya viśeṣahetuḥ /",
    "T09ajm_u:464": " yathārthināṃ darśanam āsa tasya tathārthināṃ darśanam āsa tasya // AJm_5.1 //",
    "T09ajm_u:465": " dehīti yācñāniyatārtham ukto nāstīti nāsau gadituṃ śaśāka /",
    "T09ajm_u:466": " hṛtāvakāśā hi babhūva citte tasyārthasaktiḥ kṛpayā mahatyā // AJm_5.2 //",
    "T09ajm_u:467": " tasyārthibhir nirhriyamāṇasāre gṛhe babhūvābhyadhikaḥ praharṣaḥ /",
    "T09ajm_u:468": " viveda sa hy ugraghanān anarthān akāraṇakṣipravināśino 'rthān // AJm_5.3 //",
    "T09ajm_u:469": " bhavanti lokasya ca bhūyasārthā lobhāśrayā durgatimārgasārthāḥ /",
    "T09ajm_u:470": " parātmanor abhyudayāvahatvād arthās tadīyās tu babhur yathārthāḥ // AJm_5.4 //",
    "T09ajm_u:471": " atha tasya mahāsattvasya yathābhilaṣitair akliṣṭaiḥ śiṣṭopacāravibhūṣaṇair vipulair",
    "T09ajm_u:472": " arthavisargair yācanakajanaṃ samantataḥ saṃtarpayataḥ pradānaudāryaśravaṇād vismayāvarjitamanāḥ",
    "T09ajm_u:473": " śakro devendraḥ pradānasthiraniścayatām asya jijñāsamānaḥ pratyahaṃ dhanadhānyaratnaparicchadajātaṃ",
    "T09ajm_u:474": " tat tad antardhāpayām āsa /",
    "T09ajm_u:475": " api nāmāyaṃ vibhavaparikṣayāśaṅkayā mātsaryāya pratāryeteti /",
    "T09ajm_u:476": " pradānādhimuktasya tu punar mahāsattvasya",
    "T09ajm_u:477": " yathā yathā tasya vineśur arthāḥ sūryābhisṛṣṭā iva toyaleśāḥ /",
    "T09ajm_u:478": " tathā tathaitān vipulaiḥ pradānair gṛhāt pradīptād iva nirjahāra // AJm_5.5 //",
    "T09ajm_u:479": " atha śakro devendras tyāgaparāyaṇam eva taṃ mahāsattvam avetya prakṣīyamāṇavibhavasāram",
    "T09ajm_u:480": " api vismitataramatis tasyaikarātreṇa sarvaṃ vibhavasāram antardhāpayām āsānyatra",
    "T09ajm_u:481": " rajjukuṇḍalakād dātrāc caikasmāt //",
    "T09ajm_u:482": " atha bodhisattvaḥ prabhātāyāṃ rajanyāṃ yathocitaṃ prativibuddhaḥ paśyati sma dhanadhānyaparicchadaparijanarddhiśūnyaṃ",
    "T09ajm_u:483": " niṣkūjadīnaṃ svabhavanaṃ rākṣasair ivodvāsitam anabhirāmadarśanaṃ kim idam iti ca",
    "T09ajm_u:484": " samutthitavitarkaḥ samanuvicaraṃs tad rajjukuṇḍalakaṃ dātraṃ ca kevalam atra dadarśa /",
    "T09ajm_u:485": " tasya cintā prādurabhavat /",
    "T09ajm_u:486": " yadi tāvat kena cid yācitum anucitavacasā svavikramopajīvinā madgṛhe praṇaya evaṃ darśitaḥ sūpayuktā eva me 'rthāḥ /",
    "T09ajm_u:487": " atha tv idānīṃ madbhāgyadoṣād ucchrayam asahamānāḥ kena cid anupayuktā eva vidrutās tat kaṣṭam /",
    "T09ajm_u:488": " calaṃ sauhṛdam arthānāṃ viditaṃ pūrvam eva me /",
    "T09ajm_u:489": " arthinām eva pīḍā tu dahaty atra mano mama // AJm_5.6 //",
    "T09ajm_u:490": " pradānasatkārasukhocitāś ciraṃ viviktam arthair abhigamya madgṛham /",
    "T09ajm_u:491": " kathaṃ bhaviṣyanti nu te mamārthinaḥ pipāsitāḥ śuṣkam ivāgatā hradam // AJm_5.7 //",
    "T09ajm_u:492": " atha bodhisattvaḥ svadhairyāvaṣṭambhād anāsvāditaviṣādadainyas tasyām apy avasthāyām anabhyastayācñākramatvāt parān yācituṃ paricitān api na prasehe /",
    "T09ajm_u:493": " evaṃ duṣkaraṃ yācitum iti tasya bhūyasī yācanakajaneṣv anukampā babhūva//",
    "T09ajm_u:494": " atha sa mahātmā yācanakajanasvāgatādikriyāvekṣayā svayam eva tad rajjukuṇḍalakaṃ",
    "T09ajm_u:495": " dātraṃ ca parigṛhya pratyahaṃ tṛṇavikrayopalabdhayā vibhavamātrayārthijanapraṇayasaṃmānanaṃ cakāra //",
    "T09ajm_u:496": " atha śakro devendras tasyemām aviṣāditāṃ parame 'pi dāridrye pradānābhimukhatāṃ cāvekṣya",
    "T09ajm_u:497": " savismayabahumānaḥ saṃdṛśyamānadivyādbhutavapur antarikṣe sthitvā dānād vicchandayaṃs",
    "T09ajm_u:498": " taṃ mahāsattvam uvāca / gṛhapate /",
    "T09ajm_u:499": " suhṛnmanastāpakarīm avasthām imām upetas tvam atipradānaiḥ /",
    "T09ajm_u:500": " na dasyubhir naiva jalānalābhyāṃ na rājabhiḥ saṃhriyamāṇavittaḥ // AJm_5.8 //",
    "T09ajm_u:501": " tat tvā hitāvekṣitayā bravīmi niyaccha dānavyasanānurāgam /",
    "T09ajm_u:502": " itthaṃgataḥ sann api cen na dadyā yāyāḥ punaḥ pūrvasamṛddhiśobhām // AJm_5.9 //",
    "T09ajm_u:503": " śaśvat kṛśenāpi parivyayeṇa kālena dṛṣṭvā kṣayam añjanānām /",
    "T09ajm_u:504": " cayena valmīkasamucchrayāṃś ca vṛddhyarthinaḥ saṃyama eva panthāḥ // AJm_5.10 //",
    "T09ajm_u:505": " atha bodhisattvaḥ pradānābhyāsamāhātmyaṃ vidarśayañ chakram uvāca /",
    "T09ajm_u:506": " anāryam āryeṇa sahasranetra suduṣkaraṃ suṣṭhv api durgatena /",
    "T09ajm_u:507": " mā caiva tad bhūn mama śakra vittaṃ yatprāptihetoḥ kṛpaṇāśayaḥ syām // AJm_5.11 //",
    "T09ajm_u:508": " icchanti yācñāmaraṇena gantuṃ duḥkhasya yasya pratikāramārgam /",
    "T09ajm_u:509": " tenāturān kaḥ kulaputramānī nāstīti śuṣkāśaninābhihanyāt // AJm_5.12 //",
    "T09ajm_u:510": " tan madvidhaḥ kiṃ svid upādadīta ratnaṃ dhanaṃ vā divi vāpi rājyam /",
    "T09ajm_u:511": " yācñābhitāpena vivarṇitāni prasādayen nārthimukhāni yena // AJm_5.13 //",
    "T09ajm_u:512": " mātsaryadoṣopacayāya yaḥ syān na tyāgacittaṃ paribṛṃhayed vā /",
    "T09ajm_u:513": " sa tyāgam evārhati madvidhebhyaḥ parigrahacchadmamayo vighātaḥ // AJm_5.14 //",
    "T09ajm_u:514": " vidyullatānṛttacale dhane ca sādhāraṇe naikavighātahetau /",
    "T09ajm_u:515": " dāne nidāne ca sukhodayānāṃ mātsaryam āryaḥ ka ivāśrayeta // AJm_5.15 //",
    "T09ajm_u:516": " tad darśitā śakra mayi svateyaṃ hitābhidhānād anukampito 'smi /",
    "T09ajm_u:517": " svabhyastaharṣaṃ tu manaḥ pradānais tadutpathe kena dhṛtiṃ labheta // AJm_5.16 //",
    "T09ajm_u:518": " na cātra manyor anuvṛttimārge cittaṃ bhavān arhati saṃniyoktum /",
    "T09ajm_u:519": " na hi svabhāvasya vipakṣadurgam āroḍhum alpena balena śakyam // AJm_5.17 //",
    "T09ajm_u:520": " śakra uvāca /",
    "T09ajm_u:521": " gṛhapate /",
    "T09ajm_u:522": " paryāptavibhavasya paripūrṇakośakoṣṭhāgārasya samyakpravṛttavividhavipulakarmāntasya virūḍhāyater loke vaśīkṛtaiśvaryasyāyaṃ kramo nemāṃ daśām abhiprapannasya / paśya /",
    "T09ajm_u:523": " svabuddhivispandasamāhitena vā yaśo'nukūlena kulocitena vā /",
    "T09ajm_u:524": " samṛddhim ākṛṣya śubhena karmaṇā sapatnatejāṃsy abhibhūya bhānuvat // AJm_5.18 //",
    "T09ajm_u:525": " jane prasaṅgena vitatya saṃnatiṃ prabodhya harṣaṃ sasuhṛtsu bandhuṣu /",
    "T09ajm_u:526": " avāptasaṃmānavidhir nṛpād api śriyā pariṣvakta ivābhikāmyayā // AJm_5.19 //",
    "T09ajm_u:527": " atha pradāne pravijṛmbhitakramaḥ sukheṣu vā naiti janasya vācyatām /",
    "T09ajm_u:528": " ajātapakṣaḥ kham ivārurukṣayā vighātabhāk kevalayā tu ditsayā // AJm_5.20 //",
    "T09ajm_u:529": " yato dhanaṃ saṃyamanaibhṛtāśrayād upārjyatāṃ tāvad alaṃ praditsayā /",
    "T09ajm_u:530": " anāryatāpy atra ca nāma kā bhaven na yat pradadyād vibhaveṣv abhāviṣu // AJm_5.21 //",
    "T09ajm_u:531": " bodhisattva uvāca /",
    "T09ajm_u:532": " alam atinirbandhenātrabhavataḥ /",
    "T09ajm_u:533": " ātmārthaḥ syād yasya garīyān parakāryāt tenāpi syād deyam anādṛtya samṛddhim /",
    "T09ajm_u:534": " naiti prītiṃ tāṃ hi mahatyāpi vibhūtyā dānais tuṣṭiṃ lobhajayād yām upabhuṅkte // AJm_5.22 //",
    "T09ajm_u:535": " naiti svargaṃ kevalayā yac ca samṛddhyā dānenaiva khyātim avāpnoti ca puṇyām /",
    "T09ajm_u:536": " mātsaryādīn nābhibhavaty eva ca doṣāṃs tasyā hetor dānam ataḥ ko na bhajeta // AJm_5.23 //",
    "T09ajm_u:537": " trātuṃ lokān yas tu jarāmṛtyuparītān apy ātmānaṃ ditsati kāruṇyavaśena /",
    "T09ajm_u:538": " yo nāsvādaṃ vetti sukhānāṃ paraduḥkhaiḥ kas tasyārthas tvadgatayā syād api lakṣmyā // AJm_5.24 //",
    "T09ajm_u:539": " api ca devendra /",
    "T09ajm_u:540": " saṃpattir iva vittānām adhruvā sthitir āyuṣaḥ /",
    "T09ajm_u:541": " iti yācanakaṃ labdhvā na samṛddhir avekṣyate // AJm_5.25 //",
    "T09ajm_u:542": " eko rathaś ca bhuvi yad vidadhāti vartma tenāparo vrajati dhṛṣṭataraṃ tathānyaḥ /",
    "T09ajm_u:543": " kalyāṇam ādyam imam ity avadhūya mārgaṃ nāsatpathapraṇayane ramate mano me // AJm_5.26 //",
    "T09ajm_u:544": " arthaś ca vistaram upaiṣyati cet punar me hartā manāṃsi niyamena sa yācakānām /",
    "T09ajm_u:545": " evaṃgate 'pi ca yathāvibhavaṃ pradāsye mā caiva dānaniyame pramadiṣma śakra // AJm_5.27 //",
    "T09ajm_u:546": " ity ukte śakro devendraḥ samabhiprasāditamanāḥ sādhu sādhv ity enam abhisaṃrādhya sabahumānasnigdham avekṣamāṇa uvāca /",
    "T09ajm_u:547": " yaśaḥsapatnair api karmabhir janaḥ samṛddhim anvicchati nīcadāruṇaiḥ /",
    "T09ajm_u:548": " svasaukhyasaṅgād anapekṣitātyayaḥ pratāryamāṇaś capalena cetasā // AJm_5.28 //",
    "T09ajm_u:549": " acintayitvā tu dhanakṣayaṃ tvayā svasaukhyahāniṃ mama ca pratāraṇām /",
    "T09ajm_u:550": " parārthasaṃpādanadhīracetasā mahattvam udbhāvitam ātmasaṃpadaḥ // AJm_5.29 //",
    "T09ajm_u:551": " aho bataudāryaviśeṣabhāsvataḥ pramṛṣṭamātsaryatamisratā hṛdaḥ /",
    "T09ajm_u:552": " pradānasaṃkocavirūpatāṃ gataṃ dhane pranaṣṭe 'pi na yat tadāśayā // AJm_5.30 //",
    "T09ajm_u:553": " na cātra citraṃ paraduḥkhaduḥkhinaḥ kṛpāvaśāl lokahitaiṣiṇas tava /",
    "T09ajm_u:554": " himāvadātaḥ śikharīva vāyunā na yat pradānād asi kampito mayā // AJm_5.31 //",
    "T09ajm_u:555": " yaśaḥ samudbhāvayituṃ parīkṣayā dhanaṃ tavedaṃ tu nigūḍhavān aham /",
    "T09ajm_u:556": " maṇir hi śobhānugato 'py ato 'nyathā na saṃspṛśed ratnayaśomahārghatām // AJm_5.32 //",
    "T09ajm_u:557": " ataḥ pradānair abhivarṣa yācakān hradān mahāmegha ivābhipūrayan /",
    "T09ajm_u:558": " dhanakṣayaṃ nāpsyasi matparigrahād idaṃ kṣamethāś ca viceṣṭitaṃ mama // AJm_5.33 //",
    "T09ajm_u:559": " ity enam abhisaṃrādhya śakras tac cāsya vibhavasāram upasaṃhṛtya kṣamayitvā ca tatraivāntardadhe //",
    "T09ajm_u:560": " tad evaṃ na vibhavakṣayāpekṣayā samṛddhyāśayā vā pradānavaidhuryam upayānti satpuruṣā iti //",
    "T09ajm_u:561": " aviṣahyaśreṣṭhijātakaṃ pañcamam //",
    "T09ajm_u:562": " 6. Śaśajātakam",
    "T09ajm_u:563": " tiryaggatānām api mahāsattvānāṃ śaktyanurūpā dānapravṛttir dṛṣṭā /",
    "T09ajm_u:564": " kena nāma manuṣyabhūtena na dātavyaṃ syāt //",
    "T09ajm_u:565": " tadyathānuśrūyate /",
    "T09ajm_u:566": " kasmiṃś cid araṇyapradeśe manojñavīruttṛṇatarunicite puṣpaphalavati vaiḍūryanīlaśucisalilavāhinyā",
    "T09ajm_u:567": " saritā vibhūṣitaparyante mṛduśādvalāstaraṇasukhasaṃsparśadarśanīyadharaṇitale tapasvijanavicarite",
    "T09ajm_u:568": " bodhisattvaḥ śaśo babhūva /",
    "T09ajm_u:569": " sa sattvayogād vapuṣaś ca saṃpadā balaprakarṣād vipulena caujasā /",
    "T09ajm_u:570": " atarkitaḥ kṣudramṛgair aśaṅkitaś cacāra tasmin mṛgarājalīlayā // AJm_6.1 //",
    "T09ajm_u:571": " svacarmājinasaṃvītaḥ svatanūruhavalkalaḥ /",
    "T09ajm_u:572": " munivat tatra śuśubhe tuṣṭacittas tṛṇāṅkuraiḥ // AJm_6.2 //",
    "T09ajm_u:573": " tasya maitryavadātena manovākkāyakarmaṇā /",
    "T09ajm_u:574": " āsur jihmitadaurātmyāḥ prāyaḥ śiṣyasukhā mṛgāḥ // AJm_6.3 //",
    "T09ajm_u:575": " tasya guṇātiśayasaṃbhṛtena snehagauraveṇa viśeṣavattaram avabaddhahṛdayās trayaḥ sahāyā babhūvur udraḥ śṛgālo vānaraś ca /",
    "T09ajm_u:576": " te parasparasaṃbandhanibaddhasnehā iva bāndhavā anyonyapraṇayasaṃmānavirūḍhasauhṛdā iva ca suhṛdaḥ saṃmodamānās tatra viharanti sma /",
    "T09ajm_u:577": " tiryaksvabhāvavimukhāś ca prāṇiṣu dayānuvṛttyā laulyapraśamād vismṛtasteyapravṛttyā",
    "T09ajm_u:578": " ca dharmānurodhinyā ca vṛttyā paṭuvijñānatvād vinayaniyamadhīrayā ca ceṣṭayā devatānām",
    "T09ajm_u:579": " api vismayanīyā babhūvuḥ /",
    "T09ajm_u:580": " sukhānulome guṇabādhini krame guṇānukūle ca sukhoparodhini /",
    "T09ajm_u:581": " naro 'pi tāvad guṇapakṣasaṃśrayād virājate kiṃ bata tiryagākṛtiḥ // AJm_6.4 //",
    "T09ajm_u:582": " abhūt sa teṣāṃ tu śaśākṛtiḥ kṛtī parānukampāpratipadgurur guruḥ /",
    "T09ajm_u:583": " svabhāvasaṃpac ca guṇakramānugā yaśo yad eṣāṃ suralokam apy agāt // AJm_6.5 //",
    "T09ajm_u:584": " atha kadā cit sa mahātmā sāyāhnasamaye dharmaśravaṇārtham abhigataiḥ sabahumānam",
    "T09ajm_u:585": " upāsyamānas taiḥ sahāyaiḥ paripūrṇaprāyamaṇḍalam ādityaviprakarṣād vyavadāyamānaśobhaṃ",
    "T09ajm_u:586": " rūpyadarpaṇam iva tsaruvirahitam īṣatpārśvāpavṛttabimbaṃ śuklapakṣacaturdaśīcandramasamuditam",
    "T09ajm_u:587": " abhivīkṣya sahāyān uvāca /",
    "T09ajm_u:588": " asāv āpūrṇaśobhena maṇḍalena hasann iva /",
    "T09ajm_u:589": " nivedayati sādhūnāṃ candramāḥ poṣadhotsavam // AJm_6.6 //",
    "T09ajm_u:590": " tad vyaktaṃ śvaḥ pañcadaśī yato bhavadbhiḥ poṣadhaniyamam abhisaṃpādayadbhir nyāyopalabdhenāhāraviśeṣena kālopanatam atithijanaṃ pratipūjya prāṇasaṃdhāraṇam anuṣṭheyam /",
    "T09ajm_u:591": " paśyantu bhavantaḥ /",
    "T09ajm_u:592": " yat saṃprayogā virahāvasānāḥ samucchrayāḥ pātavirūpaniṣṭhāḥ /",
    "T09ajm_u:593": " vidyullatābhaṅguralolam āyus tenaiva kāryo dṛḍham apramādaḥ // AJm_6.7 //",
    "T09ajm_u:594": " dānena śīlābharaṇena tasmāt puṇyāni saṃvardhayituṃ yatadhvam /",
    "T09ajm_u:595": " vivartamānasya hi janmadurge lokasya puṇyāni parā pratiṣṭhā // AJm_6.8 //",
    "T09ajm_u:596": " tārāgaṇānām abhibhūya lakṣmīṃ vibhāti yat kāntiguṇena somaḥ /",
    "T09ajm_u:597": " jyotīṃṣi cākramya sahasraraśmir yad dīpyate puṇyaguṇocchrayaḥ saḥ // AJm_6.9 //",
    "T09ajm_u:598": " dṛptasvabhāvāḥ sacivā nṛpāś ca puṇyaprabhāvāt pṛthivīśvarāṇām /",
    "T09ajm_u:599": " sadaśvavṛttyā hatasarvagarvāḥ prītā ivājñādhuram udvahanti // AJm_6.10 //",
    "T09ajm_u:600": " puṇyair vihīnān anuyāty alakṣmīr vispandamānān api nītimārge /",
    "T09ajm_u:601": " puṇyādhikaiḥ sā hy avabhartsyamānā paryety amarṣād iva tadvipakṣān // AJm_6.11 //",
    "T09ajm_u:602": " duḥkhapratiṣṭhād ayaśo'nubandhād apuṇyamārgād uparamya tasmāt /",
    "T09ajm_u:603": " śrīmatsu saukhyodayasādhaneṣu puṇyaprasaṅgeṣu matiṃ kurudhvam // AJm_6.12 //",
    "T09ajm_u:604": " te tathety asyānuśāsanīṃ pratigṛhyābhivādya pradakṣiṇīkṛtya cainaṃ svaṃ svam ālayam abhijagmuḥ /",
    "T09ajm_u:605": " aciragateṣu ca teṣu sahāyeṣu sa mahātmā cintām āpede /",
    "T09ajm_u:606": " atither abhyupetasya saṃmānaṃ yena tena vā /",
    "T09ajm_u:607": " vidhātuṃ śaktir asty eṣām atra śocyo 'ham eva tu // AJm_6.13 //",
    "T09ajm_u:608": " asmaddantāgravicchinnāḥ paritiktās tṛṇāṅkurāḥ /",
    "T09ajm_u:609": " śakyā nātithaye dātuṃ sarvathā dhig aśaktitām // AJm_6.14 //",
    "T09ajm_u:610": " ity asāmarthyadīnena ko nv artho jīvitena me /",
    "T09ajm_u:611": " ānandaḥ śokatāṃ yāyād yasyaivam atithir mama // AJm_6.15 //",
    "T09ajm_u:612": " tat kutredānīm idam atithiparicaryāvaiguṇyān niḥsāraṃ śarīrakam utsṛjyamānaṃ kasya cid upakārāya syād iti vimṛśan sa mahātmā smṛtiṃ pratilebhe / aye /",
    "T09ajm_u:613": " svādhīnasulabham etan niravadyaṃ vidyate mamaiva khalu /",
    "T09ajm_u:614": " atithijanapratipūjanasamartharūpaṃ śarīradhanam // AJm_6.16 //",
    "T09ajm_u:615": " tat kim ahaṃ viṣīdāmi /",
    "T09ajm_u:616": " samadhigatam idaṃ mayātitheyaṃ hṛdaya vimuñca yato viṣādadainyam /",
    "T09ajm_u:617": " samupanatam anena satkariṣyāmy aham atithipraṇayaṃ śarīrakeṇa // AJm_6.17 //",
    "T09ajm_u:618": " iti viniścitya sa mahāsattvaḥ param iva lābham adhigamya paramaprītamanās tatrāvatasthe /",
    "T09ajm_u:619": " vitarkātiśayas tasya hṛdi saṃpravijṛmbhitaḥ /",
    "T09ajm_u:620": " āviścakre prabhāvaṃ ca prasādaṃ ca divaukasām // AJm_6.18 //",
    "T09ajm_u:621": " tataḥ praharṣād iva sācalā calā mahī babhūvānibhṛtārṇavāṃśukā /",
    "T09ajm_u:622": " vitastaruḥ khe suradundubhisvanā diśaḥ prasādābharaṇāś cakāśire // AJm_6.19 //",
    "T09ajm_u:623": " prasaktamandrastanitaprahāsinas taḍitpinaddhāś ca ghanāḥ samantataḥ /",
    "T09ajm_u:624": " parasparāśleṣavikīrṇareṇubhiḥ prasaktam enaṃ kusumair avākiran // AJm_6.20 //",
    "T09ajm_u:625": " samudvahan dhīragatiḥ samīraṇaḥ sugandhi nānādrumapuṣpajaṃ rajaḥ /",
    "T09ajm_u:626": " mudā pravṛddhair avibhaktabhaktibhis tam arcayām āsa kṛśāṃśukair iva // AJm_6.21 //",
    "T09ajm_u:627": " tad upalabhya pramuditavismitamanobhir devatābhiḥ samantataḥ parikīrtyamānaṃ tasya",
    "T09ajm_u:628": " vitarkādbhutaṃ samāpūryamāṇavismayakautūhalena manasā tasya mahāsattvasya bhāvajijñāsayā",
    "T09ajm_u:629": " dvitīye 'hani gaganatalamadhyam abhilaṅghamāne paṭutarakiraṇaprabhāve savitari prasphuritamarīcijālavasanāsu",
    "T09ajm_u:630": " bhāsvarātapavisarāvaguṇṭhitāsv anālokanakṣamāsu dikṣu saṃkṣipyamāṇacchāyeṣv abhivṛddhacīrīvirāvonnāditeṣu",
    "T09ajm_u:631": " vanāntareṣu vicchidyamānapakṣisaṃpāteṣu gharmaklamāpītotsāheṣv adhvageṣu śakro devānām",
    "T09ajm_u:632": " adhipatir brāhmaṇarūpī bhūtvā mārgapranaṣṭa ivādhvagaḥ kṣuttarṣaśramaviṣādadīnakaṇṭhaḥ",
    "T09ajm_u:633": " sasvaraṃ prarudann avidūre teṣāṃ vicukrośa /",
    "T09ajm_u:634": " ekaṃ sārthāt paribhraṣṭaṃ bhramantaṃ gahane vane /",
    "T09ajm_u:635": " kṣucchramaklāntadehaṃ māṃ trātum arhanti sādhavaḥ // AJm_6.22 //",
    "T09ajm_u:636": " mārgāmārgajñānaniścetanaṃ māṃ diksaṃmohāt kvāpi gacchantam ekam /",
    "T09ajm_u:637": " kāntāre 'smin gharmatarṣaklamārtaṃ mābhaiḥśabdaiḥ ko 'tra māṃ hlādayeta // AJm_6.23 //",
    "T09ajm_u:638": " atha te mahāsattvās tena tasyātikaruṇenākranditaśabdena samākampitahṛdayāḥ sasaṃbhramadrutataragatayas taṃ deśam abhijagmuḥ /",
    "T09ajm_u:639": " mārgapranaṣṭādhvagadīnadarśanaṃ cainam abhisamīkṣya samabhigamyopacārapuraḥsaraṃ samāśvāsayanta ūcuḥ /",
    "T09ajm_u:640": " kāntāre vipranaṣṭo 'ham ity alaṃ saṃbhrameṇa te /",
    "T09ajm_u:641": " svasya śiṣyagaṇasyeva samīpe vartase hi naḥ // AJm_6.24 //",
    "T09ajm_u:642": " tad adya tāvad asmākaṃ paricaryāpratigrahāt /",
    "T09ajm_u:643": " vidhāyānugrahaṃ saumya śvo gantāsi yathepsitam // AJm_6.25 //",
    "T09ajm_u:644": " athodras tasya tūṣṇīṃbhāvād anumatam upanimantraṇam avetya harṣasaṃbhramatvaritagatiḥ sapta rohitamatsyān samupanīyāvocad enam /",
    "T09ajm_u:645": " mīnāribhir vismaraṇojjhitā vā trāsotplutā vā sthalam abhyupetāḥ /",
    "T09ajm_u:646": " khedaprasuptā iva sapta matsyā labdhā mayaitān nivaseha bhuktvā // AJm_6.26 //",
    "T09ajm_u:647": " atha śṛgālo 'py enaṃ yathopalabdham annajātam upahṛtya praṇāmapuraḥsaraṃ sādaram uvāca /",
    "T09ajm_u:648": " ekāṃ ca godhāṃ dadhibhājanaṃ ca kenāpi saṃtyaktam ihādhyagaccham /",
    "T09ajm_u:649": " tan me hitāvekṣitayopayujya vane 'stu te 'smin guṇavāsa vāsaḥ // AJm_6.27 //",
    "T09ajm_u:650": " ity uktvā prītamanās tad asmai samupajahāra //",
    "T09ajm_u:651": " atha vānaraḥ paripākaguṇāt samupajātamārdavāni manaḥśilācūrṇarañjitānīvātipiñjarāṇy atiraktabandhanamūlāni piṇḍīkṛtāny āmraphalāny ādāya sāñjalipragraham enam uvāca /",
    "T09ajm_u:652": " āmrāṇi pakvāny udakaṃ manojñaṃ chāyāś ca satsaṃgamasaukhyaśītāḥ /",
    "T09ajm_u:653": " ity asti me brahmavidāṃ variṣṭha bhuktvaitad atraiva tavāstu vāsaḥ // AJm_6.28 //",
    "T09ajm_u:654": " atha śaśo 'bhisṛtyainam upacārakriyānantaraṃ sabahumānam udīkṣamāṇaḥ svena śarīreṇopanimantrayām āsa /",
    "T09ajm_u:655": " na santi mudgā na tilā na taṇḍulā vane 'bhivṛddhasya śaśasya ke ca na /",
    "T09ajm_u:656": " śarīram etat tv analābhisaṃskṛtaṃ mamopayujyādya tapovane vasa // AJm_6.29 //",
    "T09ajm_u:657": " yad asti yasyepsitasādhanaṃ dhanaṃ sa tan niyuṅkte 'rthijanāgamotsave /",
    "T09ajm_u:658": " na cāsti dehād adhikaṃ ca me dhanaṃ pratīccha sarvasvam idaṃ yato mama // AJm_6.30 //",
    "T09ajm_u:659": " śakra uvāca /",
    "T09ajm_u:660": " anyasyāpi vadhaṃ tāvat kuryād asmadvidhaḥ katham /",
    "T09ajm_u:661": " iti darśitasauhārde kathā kaiva bhavadvidhe // AJm_6.31 //",
    "T09ajm_u:662": " śaśa uvāca / upapannarūpam idam āsannānukrośe brāhmaṇye /",
    "T09ajm_u:663": " tad ihaiva tāvad bhavān āstām asmadanugrahāpekṣayā yāvat kutaś cid ātmānugrahopāyam āsādayāmīti //",
    "T09ajm_u:664": " atha śakro devānām indras tasya bhāvam avetya taptatapanīyavarṇaṃ sphuratpratanujvālaṃ vikīryamāṇavisphuliṅgaprakaraṃ nirdhūmam aṅgārarāśim abhinirmame //",
    "T09ajm_u:665": " atha śaśaḥ samantato vilokayaṃs tam agniskandhaṃ dadarśa /",
    "T09ajm_u:666": " dṛṣṭvā ca prītamanāḥ śakram uvāca /",
    "T09ajm_u:667": " samadhigato 'yaṃ mayātmānugrahopāyaḥ /",
    "T09ajm_u:668": " tad asmaccharīropabhogāt saphalām anugrahāśāṃ me kartum arhasi /",
    "T09ajm_u:669": " paśya mahābrāhmaṇa /",
    "T09ajm_u:670": " deyaṃ ca ditsāpravaṇaṃ ca cittaṃ bhavadvidhenātithinā ca yogaḥ /",
    "T09ajm_u:671": " nāvāptum etad dhi sukhena śakyaṃ tat syād amoghaṃ bhavadāśrayān me // AJm_6.32 //",
    "T09ajm_u:672": " ity anunīya saṃmānanādarātithipriyatayā cainam abhivādya /",
    "T09ajm_u:673": " tataḥ sa taṃ vahnim abhijvalantaṃ nidhiṃ dhanārthī sahaseva dṛṣṭvā /",
    "T09ajm_u:674": " pareṇa harṣeṇa samāruroha toyaṃ hasatpadmam ivaikahaṃsaḥ // AJm_6.33 //",
    "T09ajm_u:675": " tad dṛṣṭvā paramavismayāvarjitamatir devānām adhipatiḥ svam eva vapur āsthāya divyakusumavarṣapuraḥsarībhir",
    "T09ajm_u:676": " manaḥśrutisukhābhir vāgbhir abhipūjya taṃ mahāsattvaṃ kamalapalāśalakṣmīsamṛddhābhyāṃ",
    "T09ajm_u:677": " bhāsurāṅgulivibhūṣaṇālaṃkṛtābhyāṃ pāṇibhyāṃ svayam eva cainaṃ parigṛhya tridaśebhyaḥ saṃdarśayām āsa /",
    "T09ajm_u:678": " paśyantv atrabhavantas tridaśālayanivāsino devāḥ samanumodantāṃ cedam ativismayanīyaṃ karmāvadānam asya mahāsattvasya /",
    "T09ajm_u:679": " tyaktaṃ batānena yathā śarīraṃ niḥsaṅgam adyātithivatsalena /",
    "T09ajm_u:680": " nirmālyam apy evam akampamānā nālaṃ parityaktum adhīrasattvāḥ // AJm_6.34 //",
    "T09ajm_u:681": " jātiḥ kveyaṃ tadvirodhi kva cedaṃ tyāgaudāryaṃ cetasaḥ pāṭavaṃ ca /",
    "T09ajm_u:682": " vispaṣṭo 'yaṃ puṇyamandādarāṇāṃ pratyādeśo devatānāṃ nṛṇāṃ ca // AJm_6.35 //",
    "T09ajm_u:683": " aho bata guṇābhyāsavāsitāsya yathā matiḥ /",
    "T09ajm_u:684": " aho sadvṛttavātsalyaṃ kriyaudāryeṇa darśitam // AJm_6.36 //",
    "T09ajm_u:685": " atha śakras tatkarmātiśayavikhyāpanārthaṃ lokahitāvekṣī śaśabimbalakṣaṇena vaijayantasya prāsādavarasya sudharmāyāś ca devasabhāyāḥ kūṭāgārakarṇike candramaṇḍalaṃ cābhyalaṃcakāra /",
    "T09ajm_u:686": " saṃpūrṇe 'dyāpi tad idaṃ śaśabimbaṃ niśākare /",
    "T09ajm_u:687": " chāyāmayam ivādarśe rājate 'bhivirājate // AJm_6.37 //",
    "T09ajm_u:688": " tataḥ prabhṛti lokena kumudākarahāsanaḥ /",
    "T09ajm_u:689": " kṣaṇadātilakaś candraḥ śaśāṅka iti kīrtyate // AJm_6.38 //",
    "T09ajm_u:690": " tad evaṃ tiryaggatānām api mahāsattvānāṃ śaktyanurūpā dānapravṛttir dṛṣṭā /",
    "T09ajm_u:691": " kena nāma manuṣyabhūtena na dātavyaṃ syāt //",
    "T09ajm_u:692": " tathā tiryaggatā api guṇavātsalyāt saṃpūjyante sadbhir iti guṇeṣv ādaraḥ kārya ity evam apy upaneyam //",
    "T09ajm_u:693": " śaśajātakaṃ ṣaṣṭham //",
    "T09ajm_u:694": " 7. Agastyajātakam",
    "T09ajm_u:695": " tapovanasthānām apy alaṃkāras tyāgaśauryaṃ prāg eva gṛhasthānām //",
    "T09ajm_u:696": " tadyathānuśrūyate /",
    "T09ajm_u:697": " bodhisattvabhūtaḥ kilāyaṃ bhagavāṃl lokahitārthaṃ saṃsārādhvani vartamānaś cāritraguṇaviśuddhyabhilakṣitaṃ",
    "T09ajm_u:698": " kṣititalatilakabhūtam anyatamaṃ mahad brāhmaṇakulaṃ gaganatalam iva śaradamalaparipūrṇamaṇḍalaś",
    "T09ajm_u:699": " candramāḥ samudyann evābhyalaṃcakāra /",
    "T09ajm_u:700": " sa yathākramaṃ śrutismṛtivihitān avāpya jātakarmādīn saṃskārān adhītya sāṅgān vedān",
    "T09ajm_u:701": " kṛtsnaṃ vyāpya vidvadyaśasā manuṣyalokaṃ guṇapriyair dātṛbhir abhyarthya pratigrāhyamāṇavibhavatvāt",
    "T09ajm_u:702": " parāṃ dhanasamṛddhim adhijagāma /",
    "T09ajm_u:703": " sa bandhumitrāśritadīnavargaṃ saṃmānanīyān atithīn gurūṃś ca /",
    "T09ajm_u:704": " prahlādayām āsa tayā samṛddhyā deśān mahāmegha ivābhivarṣan // AJm_7.1 //",
    "T09ajm_u:705": " vidvattayā tasya yaśaḥ prakāśaṃ tat tyāgaśauryād adhikaṃ cakāśe /",
    "T09ajm_u:706": " niśākarasyeva śaradviśuddhaṃ samagrabhāvād adhikānti bimbam // AJm_7.2 //",
    "T09ajm_u:707": " atha sa mahātmā kukāryavyāsaṅgadoṣasaṃbādhaṃ pramādāspadabhūtaṃ dhanārjanarakṣaṇaprasaṅgavyākulam",
    "T09ajm_u:708": " upaśamavirodhi vyasanaśaraśatalakṣyabhūtam aparyantakarmāntānuṣṭhānapariśramam atṛptijanakaṃ",
    "T09ajm_u:709": " kṛśāsvādaṃ gārhasthyam avetya taddoṣaviviktasukhāṃ ca dharmapratipattyanukūlāṃ mokṣadharmārambhādhiṣṭhānabhūtāṃ",
    "T09ajm_u:710": " pravrajyām anupaśyan mahatīm api tāṃ dhanasamṛddhim aparikleśādhigatāṃ lokasaṃnatimanoharāṃ",
    "T09ajm_u:711": " tṛṇavad apāsya tāpasapravrajyāvinayaniyamaparo babhūva /",
    "T09ajm_u:712": " pravrajitam api taṃ mahāsattvaṃ yaśaḥprakāśatvāt pūrvasaṃstavānusmaraṇāt saṃbhāvitaguṇatvāt praśamābhilakṣitatvāc ca śreyo'rthī janas tadguṇagaṇāvarjitamatis tathaivābhijagāma /",
    "T09ajm_u:713": " sa taṃ gṛhijanasaṃsargaṃ pravivekasukhapramāthinaṃ vyāsaṅgavikṣepāntarāyakaram abahumanyamānaḥ",
    "T09ajm_u:714": " pravivekābhirāmatayā dakṣiṇasamudramadhyāvagāḍham indranīlabhedābhinīlavarṇair anilabalākalitair",
    "T09ajm_u:715": " ūrmimālāvilāsair ācchuritaparyantaṃ sitasikatāstīrṇabhūmibhāgaṃ puṣpaphalapallavālaṃkṛtaviṭapair",
    "T09ajm_u:716": " nānātarubhir upaśobhitaṃ vimalasalilāśayapratīraṃ kārādvīpam adhyāsanād āśramapadaśriyā saṃyojayām āsa /",
    "T09ajm_u:717": " sutanus tapasā tatra sa reje tapasātanuḥ /",
    "T09ajm_u:718": " navaś candra iva vyomni kāntatvenākṛśaḥ kṛśaḥ // AJm_7.3 //",
    "T09ajm_u:719": " praśamanibhṛtaceṣṭitendriyo vrataniyamaikaraso vane vasan /",
    "T09ajm_u:720": " munir iti tanubuddhiśaktibhir mṛgavihagair api so 'nvagamyata // AJm_7.4 //",
    "T09ajm_u:721": " atha sa mahātmā pradānocitatvāt tapovane 'pi nivasan kālopanatam atithijanaṃ yathāsaṃnihitena",
    "T09ajm_u:722": " mūlaphalena śucinā salilena hṛdyābhiś ca svāgatāśīrvādapeśalābhis tapasvijanayogyābhir",
    "T09ajm_u:723": " vāgbhiḥ saṃpūjayati sma /",
    "T09ajm_u:724": " atithijanopayuktaśeṣeṇa ca yātrāmātrārtham abhyavahṛtena vanyenāhāreṇa vartayām āsa //",
    "T09ajm_u:725": " tasya tapaḥprakarṣāt pravisṛtena yaśasā samāvarjitahṛdayaḥ śakro devānām indraḥ sthairyajijñāsayā",
    "T09ajm_u:726": " tasya mahāsattvasya tasminn araṇyāyatane tāpasajanopabhogayogyaṃ mūlaphalam anupūrveṇa",
    "T09ajm_u:727": " sarvam antardhāpayām āsa /",
    "T09ajm_u:728": " bodhisattvo 'pi dhyānaprasṛtamānasatayā saṃtoṣaparicayād anadhimūrchitatvād āhāre śarīre cānabhiṣvaṅgān na tadantardhānahetuṃ manasi cakāra",
    "T09ajm_u:729": " sa taruṇāni tarupallavāny adhiśrāya tair āhāraprayojanam abhiniṣpādyāparitṛṣyamāṇa āhāraviśeṣānutsukaḥ svasthamatis tathaiva vijahāra /",
    "T09ajm_u:730": " na kva cid durlabhā vṛttiḥ saṃtoṣaniyatātmanām /",
    "T09ajm_u:731": " kutra nāma na vidyante tṛṇaparṇajalāśayāḥ // AJm_7.5 //",
    "T09ajm_u:732": " vismitataramanās tu śakro devendras tasya tenāvasthānena sthirataraguṇasaṃbhāvanas",
    "T09ajm_u:733": " tatparīkṣānimittaṃ tasminn araṇyavanapradeśe nidāghakālānila iva samagraṃ vīruttṛṇatarugaṇaṃ",
    "T09ajm_u:734": " parṇasamṛddhyā viyojayām āsa //",
    "T09ajm_u:735": " atha bodhisattvaḥ pratyārdratarāṇi śīrṇaparṇāni samāhṛtya tair udakasvinnair anutkaṇṭhitamatir vartayamāno dhyānasukhaprīṇitamanās tatrāmṛtatṛpta iva vijahāra /",
    "T09ajm_u:736": " avismayaḥ śrutavatāṃ samṛddhānām amatsaraḥ /",
    "T09ajm_u:737": " saṃtoṣaś ca vanasthānāṃ guṇaśobhāvidhiḥ paraḥ // AJm_7.6 //",
    "T09ajm_u:738": " atha śakras tena tasyādbhutarūpeṇa saṃtoṣasthairyeṇa samabhivṛddhavismayaḥ sāmarṣa",
    "T09ajm_u:739": " iva tasya mahāsattvasya vratakāle hutāgnihotrasya parisamāptajapasyātithijanadidṛkṣayā",
    "T09ajm_u:740": " diśo vyavalokayato brāhmaṇarūpam āsthāyātithir iva nāma purastāt prādurabhūt /",
    "T09ajm_u:741": " prītamanāḥ samabhigamya cainaṃ bodhisattvaḥ svāgatādipriyavacanapuraḥsareṇāhārakālanivedanenopanimantrayām āsa /",
    "T09ajm_u:742": " tūṣṇīṃbhāvāt tu tasyānumatam upanimantraṇam avetya sa mahātmā",
    "T09ajm_u:743": " ditsāprakarṣavikasannayanāsyaśobhaḥ snigdhair manaḥśrutiharair abhinandya vākyaiḥ /",
    "T09ajm_u:744": " kṛcchropalabdham api tac chrapaṇaṃ samastaṃ tasmai dadau svayam abhūc ca mudaiva tṛptaḥ // AJm_7.7 //",
    "T09ajm_u:745": " sa tathaiva praviśya dhyānāgāraṃ tenaiva prītiprāmodyena tad ahorātram atināmayām āsa //",
    "T09ajm_u:746": " atha śakras tasya dvitīye tṛtīye cāhani tathaiva vratakāle purataḥ prādurabhūt /",
    "T09ajm_u:747": " so 'pi cainaṃ pramuditataramanās tathaiva pratipūjayām āsa/",
    "T09ajm_u:748": " dānābhilāṣaḥ sādhūnāṃ kṛpābhyāsavivardhitaḥ /",
    "T09ajm_u:749": " naiti saṃkocadīnatvaṃ duḥkhaiḥ prāṇāntikair api // AJm_7.8 //",
    "T09ajm_u:750": " atha śakraḥ paramavismayāviṣṭahṛdayas tapaḥprakarṣād asya prārthanāmātrāpekṣaṃ tridaśapatilakṣmīsaṃparkam",
    "T09ajm_u:751": " avagamya samutpatitabhayāśaṅkaḥ svam eva vapur divyādbhutaśobham abhiprapadya tapaḥprayojanam enaṃ paryapṛcchat /",
    "T09ajm_u:752": " bandhūn priyān aśrumukhān vihāya parigrahān saukhyaparigrahāṃś ca /",
    "T09ajm_u:753": " āśāṅkuśaṃ nu vyavasṛjya kutra tapaḥparikleśam imaṃ śrito 'si // AJm_7.9 //",
    "T09ajm_u:754": " sukhopapannān paribhūya bhogāñ chokāturaṃ bandhujanaṃ ca kṛtvā /",
    "T09ajm_u:755": " na hetunālpena hi yānti dhīrāḥ sukhoparodhīni tapovanāni // AJm_7.10 //",
    "T09ajm_u:756": " vaktavyam etan mayi manyase cet kautūhalaṃ no 'rhasi tad vinetum /",
    "T09ajm_u:757": " kiṃ nāma tad yasya guṇaśraveṇa vaśīkṛtaivaṃ bhavato 'pi buddhiḥ // AJm_7.11 //",
    "T09ajm_u:758": " bodhisattva uvāca /",
    "T09ajm_u:759": " śrūyatāṃ mārṣa yannimitto 'yaṃ mama prayatnaḥ /",
    "T09ajm_u:760": " punaḥpunarjātir atīva duḥkhaṃ jarā vipad vyādhivirūpatā ca /",
    "T09ajm_u:761": " martavyam ity ākulatā ca buddher lokān atas trātum iha sthito 'smi // AJm_7.12 //",
    "T09ajm_u:762": " atha śakro nāyam asmadgatāṃ śriyaṃ kāmayata iti samāśvāsitahṛdayaḥ subhāṣitena tena",
    "T09ajm_u:763": " cābhiprasāditamatir yuktam ity abhipūjya tad asya vacanaṃ varapradānena bodhisattvam",
    "T09ajm_u:764": " upanimantrayām āsa /",
    "T09ajm_u:765": " atra te tāpasajanapratirūpe subhāṣite /",
    "T09ajm_u:766": " dadāmi kāśyapa varaṃ tad vṛṇīṣva yad icchasi // AJm_7.13 //",
    "T09ajm_u:767": " atha bodhisattvo bhavasukheṣv anāsthaḥ prārthanām eva duḥkham avagacchan sātmībhūtasaṃtoṣaḥ śakram uvāca /",
    "T09ajm_u:768": " dātum icchasi cen mahyam anugrahakaraṃ varam /",
    "T09ajm_u:769": " vṛṇe tasmād aham imaṃ devānāṃ pravaraṃ varam // AJm_7.14 //",
    "T09ajm_u:770": " dārān mano'bhilaṣitāṃs tanayān prabhutvam arthān abhīpsitaviśālatarāṃś ca labdhvā /",
    "T09ajm_u:771": " yenābhitaptamatir eti na jātu tṛptiṃ lobhānalaḥ sa hṛdayaṃ mama nābhyupeyāt // AJm_7.15 //",
    "T09ajm_u:772": " atha śakras tasya tayā saṃtoṣapravaṇamānasatayā subhāṣitābhivyañjitayā bhūyasyā mātrayā saṃprasāditamatiḥ punar bodhisattvaṃ sādhu sādhv iti praśasya vareṇopacchandayām āsa /",
    "T09ajm_u:773": " atrāpi te munijanapratirūpe subhāṣite /",
    "T09ajm_u:774": " pratiprābhṛtavat prītyā prayacchāmy aparaṃ varam // AJm_7.16 //",
    "T09ajm_u:775": " atha bodhisattvaḥ kleśaviyogasyaiva durlabhatām asya pradarśayan varayācñāpadeśena punar apy asmai dharmaṃ deśayām āsa /",
    "T09ajm_u:776": " dadāsi me yadi varaṃ sadguṇāvāsa vāsava /",
    "T09ajm_u:777": " vṛṇe tenedam aparaṃ devendrānavaraṃ varam // AJm_7.17 //",
    "T09ajm_u:778": " arthād api bhraṃśam avāpnuvanti varṇaprasādād yaśasaḥ sukhāc ca /",
    "T09ajm_u:779": " yenābhibhūtā dviṣateva sattvāḥ sa dveṣavahnir mama dūrataḥ syāt // AJm_7.18 //",
    "T09ajm_u:780": " tac chrutvā śakro devānām adhipatir vismayavaśāt sādhv ity enaṃ sabahumānam abhipraśasya punar uvāca /",
    "T09ajm_u:781": " sthāne pravrajitān kīrtir anurakteva sevate /",
    "T09ajm_u:782": " tad varaṃ pratigṛhṇīṣva mad atrāpi subhāṣite // AJm_7.19 //",
    "T09ajm_u:783": " atha bodhisattvaḥ kleśaprātikūlyāt kliṣṭasattvasaṃparkavigarhāṃ varasaṃpratigrahāpadeśena kurvann ity uvāca /",
    "T09ajm_u:784": " śṛṇuyām api naiva jātu bālaṃ na ca vīkṣeya na cainam ālapeyam /",
    "T09ajm_u:785": " na ca tena nivāsakhedaduḥkhaṃ samupeyāṃ varam ity ahaṃ vṛṇe tvām // AJm_7.20 //",
    "T09ajm_u:786": " śakra uvāca /",
    "T09ajm_u:787": " anukampyo viśeṣeṇa satām āpadgato nanu /",
    "T09ajm_u:788": " āpadāṃ mūlabhūtatvād bālyaṃ cādhamam iṣyate // AJm_7.21 //",
    "T09ajm_u:789": " karuṇāśrayabhūtasya bālasyāsya viśeṣataḥ /",
    "T09ajm_u:790": " kṛpālur api san kasmān na darśanam apīcchasi // AJm_7.22 //",
    "T09ajm_u:791": " bodhisattva uvāca /",
    "T09ajm_u:792": " agatyā mārṣa /",
    "T09ajm_u:793": " paśyatv atrabhavān /",
    "T09ajm_u:794": " kathaṃ cid api śakyeta yadi bālaś cikitsitum /",
    "T09ajm_u:795": " taddhitodyoganiryatnaḥ kathaṃ syād iti madvidhaḥ // AJm_7.23 //",
    "T09ajm_u:796": " itthaṃ caiṣa cikitsāprayogasyāpātram iti gṛhyatām /",
    "T09ajm_u:797": " sunayavad anayaṃ nayaty ayaṃ param api cātra niyoktum icchati /",
    "T09ajm_u:798": " anucitavinayārjavakramo hitam api cābhihitaḥ prakupyati // AJm_7.24 //",
    "T09ajm_u:799": " iti paṇḍitamānamohadagdhe hitavādiṣv api roṣarūkṣabhāve /",
    "T09ajm_u:800": " rabhase vinayābhiyogamāndyād vada kas tatra hitārpaṇābhyupāyaḥ // AJm_7.25 //",
    "T09ajm_u:801": " ity agatyā suraśreṣṭha karuṇāpravaṇair api /",
    "T09ajm_u:802": " bālyād adravyabhūtasya na darśanam apīṣyate // AJm_7.26 //",
    "T09ajm_u:803": " tac chrutvā śakraḥ sādhu sādhv ity enam abhinandya subhāṣitaparitoṣitamatiḥ punar uvāca /",
    "T09ajm_u:804": " na subhāṣitaratnānām arghaḥ kaś ca na vidyate /",
    "T09ajm_u:805": " kusumāñjalivat prītyā dadāmy atra tu te varam // AJm_7.27 //",
    "T09ajm_u:806": " atha bodhisattvaḥ sarvāvasthasukhatāṃ sajjanasya pradarśayañ chakram uvāca/",
    "T09ajm_u:807": " vīkṣeya dhīraṃ śṛṇuyāṃ ca dhīraṃ syān me nivāsaḥ saha tena śakra /",
    "T09ajm_u:808": " saṃbhāṣaṇaṃ tena sahaiva bhūyād etad varaṃ devavara prayaccha // AJm_7.28 //",
    "T09ajm_u:809": " śakra uvāca /",
    "T09ajm_u:810": " atipakṣapāta iva khalu te dhīraṃ prati /",
    "T09ajm_u:811": " tad ucyatām /",
    "T09ajm_u:812": " kiṃ nu dhīras tavākārṣīd vada kāśyapa kāraṇam /",
    "T09ajm_u:813": " adhīra iva yenāsi dhīradarśanalālasaḥ // AJm_7.29 //",
    "T09ajm_u:814": " atha bodhisattvaḥ sajjanamāhātmyam asya pradarśayann uvāca /",
    "T09ajm_u:815": " śrūyatāṃ mārṣa yena me dhīradarśanam evābhilaṣati matiḥ /",
    "T09ajm_u:816": " vrajati guṇapathena ca svayaṃ nayati parān api tena vartmanā /",
    "T09ajm_u:817": " vacanam api na rūkṣam akṣamāṃ janayati tasya hitopasaṃhitam // AJm_7.30 //",
    "T09ajm_u:818": " aśaṭhavinayabhūṣaṇaḥ sadā hitam iti lambhayituṃ sa śakyate /",
    "T09ajm_u:819": " iti mama guṇapakṣapātinī namati matir guṇapakṣapātini // AJm_7.31 //",
    "T09ajm_u:820": " athainaṃ śakraḥ sādhūpapannarūpam idam iti cābhinandya samabhivṛddhaprasādaḥ punar vareṇopanimantrayām āsa /",
    "T09ajm_u:821": " kāmaṃ saṃtoṣasātmatvāt sarvatra kṛtam eva te /",
    "T09ajm_u:822": " madanugrahabuddhyā tu grahītuṃ varam arhasi // AJm_7.32 //",
    "T09ajm_u:823": " upakārāśayā bhaktyā śaktyā caiva samastayā /",
    "T09ajm_u:824": " prayuktasyātiduḥkho hi praṇayasyāpratigrahaḥ // AJm_7.33 //",
    "T09ajm_u:825": " atha tasya parām upakartukāmatām avetya bodhisattvas tatpriyahitakāmyayā pradānānutarṣaprābalyam asmai prakāśayann uvāca /",
    "T09ajm_u:826": " tvadīyam annaṃ kṣayadoṣavarjitaṃ manaś ca ditsāparitoṣapeśalam /",
    "T09ajm_u:827": " viśuddhaśīlābharaṇāś ca yācakā mama syur etāṃ varasaṃpadaṃ vṛṇe // AJm_7.34 //",
    "T09ajm_u:828": " śakra uvāca /",
    "T09ajm_u:829": " subhāṣitaratnākaraḥ khalv atrabhavān / api ca /",
    "T09ajm_u:830": " yad abhiprārthitaṃ sarvaṃ tat tathaiva bhaviṣyati /",
    "T09ajm_u:831": " dadāmi ca punas tubhyaṃ varam asmin subhāṣite // AJm_7.35 //",
    "T09ajm_u:832": " bodhisattva uvāca /",
    "T09ajm_u:833": " varaṃ mamānugrahasaṃpadākaraṃ dadāsi cet sarvadivaukasāṃ vara /",
    "T09ajm_u:834": " na mābhyupeyāḥ punar ity abhijvalann imaṃ varaṃ daityanisūdanaṃ vṛṇe // AJm_7.36 //",
    "T09ajm_u:835": " atha śakraḥ sāmarṣavad enam ativismayamāna uvāca /",
    "T09ajm_u:836": " mā tāvad bhoḥ /",
    "T09ajm_u:837": " japavratejyāvidhinā tapaḥśramair jano 'yam anvicchati darśanaṃ mama /",
    "T09ajm_u:838": " bhavān punar necchati kena hetunā varapraditsābhigatasya me sataḥ // AJm_7.37 //",
    "T09ajm_u:839": " bodhisattva uvāca /",
    "T09ajm_u:840": " alaṃ te manyupraṇayena /",
    "T09ajm_u:841": " samanuneṣyāmy aham atrabhavantaṃ devarājam /",
    "T09ajm_u:842": " na hy asāv adākṣiṇyānuvṛttir nāpy abahumānaviceṣṭitam asamavadhānakāmyatā vā bhavataḥ / kiṃ tu",
    "T09ajm_u:843": " nirīkṣya te rūpam amānuṣādbhutaṃ prasannakānti jvalitaṃ ca tejasā /",
    "T09ajm_u:844": " bhavet pramādas tapasīti me bhayaṃ prasādasaumyād api darśanāt tava // AJm_7.38 //",
    "T09ajm_u:845": " atha śakraḥ praṇamya pradakṣiṇīkṛtya cainaṃ tatraivāntardadhe /",
    "T09ajm_u:846": " prabhātāyāṃ ca rajanyāṃ bodhisattvaḥ śakraprabhāvopahṛtaṃ prabhūtaṃ divyam annapānaṃ dadarśa /",
    "T09ajm_u:847": " śakropanimantraṇāhūtāni cānekāni pratyekabuddhaśatāni vyāyatābaddhaparikarāṃś ca pariveṣaṇasajjān anekān devakumārān /",
    "T09ajm_u:848": " tenānnapānavidhinā sa munir maharṣīn saṃtarpayan mudam udāratamām avāpa /",
    "T09ajm_u:849": " vṛttyā ca tāpasajanocitayābhireme dhyānāpramāṇaniyamena śamena caiva // AJm_7.39 //",
    "T09ajm_u:850": " tad evaṃ tapovanasthānām apy alaṃkāras tyāgaśauryaṃ prāg eva gṛhasthānām iti",
    "T09ajm_u:851": " tyāgaśauryeṇālaṃkartavya evātmā satpuruṣeṇeti dānapatisaṃvarṇanāyām upaneyaṃ lobhadveṣabālavigarhāyāṃ",
    "T09ajm_u:852": " kalyāṇamitrasaṃparkaguṇe saṃtoṣakathāyāṃ tathāgatamāhātmye caivaṃ pūrvajanmasv api",
    "T09ajm_u:853": " subhāṣitaratnātiśayākaraḥ sa bhagavān prāg evābhisaṃbuddha iti //",
    "T09ajm_u:854": " agastyajātakaṃ saptamam //",
    "T09ajm_u:855": " 8. Maitrībalajātakam",
    "T09ajm_u:856": " na paraduḥkhāturāḥ svasukham avekṣante mahākāruṇikāḥ //",
    "T09ajm_u:857": " tadyathānuśrūyate /",
    "T09ajm_u:858": " bodhisattvaḥ kila svamāhātmyakāruṇyābhiprapannajagatparitrāṇādhyāśayaḥ pradānadamasaṃyamasauratyādibhir",
    "T09ajm_u:859": " lokānugrahānukūlair guṇātiśayair abhivardhamānaḥ sarvasattvamaitramanā maitrībalo nāma rājā babhūva /",
    "T09ajm_u:860": " duḥkhaṃ sukhaṃ vā yad abhūt prajānāṃ tasyāpi rājñas tad abhūt tathaiva /",
    "T09ajm_u:861": " ataḥ prajārakṣaṇadakṣiṇo 'sau śastraṃ ca śāstraṃ ca parāmamarśa // AJm_8.1 //",
    "T09ajm_u:862": " narendracūḍādhṛtaśāsanasya tasya tv alaṃkāravad āsa śastram /",
    "T09ajm_u:863": " vispaṣṭarūpaṃ dadṛśe ca śāstraṃ nayeṣu lokasya hitodayeṣu // AJm_8.2 //",
    "T09ajm_u:864": " vinigrahapragrahayoḥ pravṛttir dharmoparodhaṃ na cakāra tasya /",
    "T09ajm_u:865": " hitāśayatvān nayanaipuṇāc ca parīkṣakasyeva pituḥ prajāsu // AJm_8.3 //",
    "T09ajm_u:866": " tasyaivaṃ dharmeṇa prajāḥ pālayataḥ satyatyāgopaśamaprajñādibhiś ca parahitapariṇāmanāt",
    "T09ajm_u:867": " saviśeṣodāttakramair bodhisaṃbhāravidhibhir abhivardhamānasya kadā cit kasmiṃś cid",
    "T09ajm_u:868": " aparādhe yakṣāṇām adhipatinā svaviṣayāt pravrājitā ojohārāḥ pañca yakṣāḥ paravadhadakṣās",
    "T09ajm_u:869": " tadviṣayam abhijagmuḥ /",
    "T09ajm_u:870": " vyapagatasarvopadravatvāc ca nityapravṛttavividhotsavaṃ parayā saṃpadā samupetarūpaṃ",
    "T09ajm_u:871": " pramuditatuṣṭapuṣṭajanam abhisamīkṣya taṃ viṣayaṃ tadviṣayanivāsināṃ puruṣāṇām ojāṃsy",
    "T09ajm_u:872": " apahartum eṣām abhilāṣo babhūva /",
    "T09ajm_u:873": " te pareṇāpi yatnena saṃpravṛttāḥ svakarmaṇi /",
    "T09ajm_u:874": " naiva tadviṣayasthānāṃ hartum ojaḥ prasehire // AJm_8.4 //",
    "T09ajm_u:875": " tasya prabhāvātiśayān nṛpasya mameti yatraiva babhūva buddhiḥ /",
    "T09ajm_u:876": " saivāsya rakṣā paramāsa tasmād ojāṃsi hartuṃ na viṣehire te // AJm_8.5 //",
    "T09ajm_u:877": " yadā ca param api prayatnaṃ kurvanto naiva śaknuvanti sma kasya cit tadviṣayanivāsina ojo 'pahartum athaiṣāṃ parasparam avekṣyaitad abhūt /",
    "T09ajm_u:878": " kiṃ nu khalv idaṃ mārṣāḥ /",
    "T09ajm_u:879": " asmatprabhāvapratighātayogyā vidyātapaḥsiddhimayā viśeṣāḥ /",
    "T09ajm_u:880": " na santi caiṣām atha cādya sarve vyarthābhidhānatvam upāgatāḥ smaḥ // AJm_8.6 //",
    "T09ajm_u:881": " atha te yakṣā brāhmaṇavarṇam ātmānam abhinirmāya samanucaranto dadṛśuḥ pratyaraṇyacaram",
    "T09ajm_u:882": " anyatamaṃ gopālakaṃ saśādvale chāyādrumamūle sopānatkaṃ saṃniṣaṇṇaṃ sapallavair vanatarukusumair",
    "T09ajm_u:883": " viracitāṃ mālām udvahantaṃ dakṣiṇato vinyastadaṇḍaparaśum ekākinaṃ rajjuvartanavyāpṛtaṃ",
    "T09ajm_u:884": " prakṣveḍitavilāsena gāyantam āsīnaṃ samupetya cainam ūcuḥ /",
    "T09ajm_u:885": " bho gavāṃ saṃrakṣaṇādhikṛta /",
    "T09ajm_u:886": " evaṃ vivikte nirjanasaṃpāte 'sminn araṇye vicarann ekākī kathaṃ na bibheṣīti //",
    "T09ajm_u:887": " sa tān ullokyābravīt /",
    "T09ajm_u:888": " kuto vā bhetavyam iti //",
    "T09ajm_u:889": " yakṣā ūcuḥ /",
    "T09ajm_u:890": " kiṃ tvayā na śrutapūrvā rakṣasāṃ piśācānāṃ vā nisargaraudrā prakṛtiḥ /",
    "T09ajm_u:891": " sahāyamadhye 'pi hi vartamāno vidyātapaḥsvastyayanair upetaḥ /",
    "T09ajm_u:892": " yebhyaḥ kathaṃ cit parimokṣam eti śauryād avajñātabhayo 'pi lokaḥ // AJm_8.7 //",
    "T09ajm_u:893": " tebhyo nṛmedaḥpiśitāśanebhyaḥ kathaṃ bhayaṃ te 'sti na rākṣasebhyaḥ /",
    "T09ajm_u:894": " viviktagambhīrabhayānakeṣu sahāyahīnasya vanāntareṣu // AJm_8.8 //",
    "T09ajm_u:895": " ity ukte sa gopālakaḥ prahasyainān uvāca /",
    "T09ajm_u:896": " janaḥ svastyayanenāyaṃ mahatā paripālyate /",
    "T09ajm_u:897": " devendrair apy aśakyo 'yaṃ kiṃ punaḥ piśitāśanaiḥ // AJm_8.9 //",
    "T09ajm_u:898": " tena geha ivāraṇye rātrāv api yathā divā /",
    "T09ajm_u:899": " janānta iva caiko 'pi nirbhayo vicarāmy aham // AJm_8.10 //",
    "T09ajm_u:900": " athainaṃ te yakṣāḥ kautūhalaprābalyāt sādaram upavatsayanta ivocuḥ /",
    "T09ajm_u:901": " tat kathaya kathaya tāvad bhadra kīdṛśo 'yaṃ yuṣmākaṃ svastyayanaviśeṣa iti //",
    "T09ajm_u:902": " sa tān prahasann uvāca /",
    "T09ajm_u:903": " śrūyatāṃ yādṛśo 'smākam atyadbhutaḥ svastyayanaviśeṣaḥ /",
    "T09ajm_u:904": " kanakagiriśilāviśālavakṣāḥ śaradamalendumanojñavaktraśobhaḥ /",
    "T09ajm_u:905": " kanakaparighapīnalambabāhur vṛṣabhanibhekṣaṇavikramo narendraḥ // AJm_8.11 //",
    "T09ajm_u:906": " īdṛśo 'smākaṃ svastyayanaviśeṣa ity uktvā sāmarṣavismayas tān yakṣān avekṣamāṇaḥ punar uvāca /",
    "T09ajm_u:907": " āścaryaṃ batedam /",
    "T09ajm_u:908": " evaṃ prakāśo nṛpatiprabhāvaḥ kathaṃ nu vaḥ śrotrapathaṃ na yātaḥ /",
    "T09ajm_u:909": " atyadbhutatvād athavā śruto 'pi bhavatsu vipratyayato na rūḍhaḥ // AJm_8.12 //",
    "T09ajm_u:910": " śaṅke guṇānveṣaṇaviklavo vā deśe jano 'sāv akutūhalo vā /",
    "T09ajm_u:911": " vivarjito bhāgyaparikṣayād vā kīrtyā narendrasya yato 'bhyupaitha // AJm_8.13 //",
    "T09ajm_u:912": " tad asti vo bhāgyaśeṣaṃ yat tādṛśād deśakāntārād ihāgatāḥ stha //",
    "T09ajm_u:913": " yakṣā ūcuḥ /",
    "T09ajm_u:914": " bhadra kiṃkṛto 'yam asya rājñaḥ prabhāvo yad asyāmānuṣā na prasahante viṣayanivāsinaṃ janaṃ hiṃsitum iti /",
    "T09ajm_u:915": " gopālaka uvāca /",
    "T09ajm_u:916": " svamāhātmyādhigataḥ prabhāvo 'yam asmākaṃ mahārājasya /",
    "T09ajm_u:917": " paśyata brāhmaṇāḥ /",
    "T09ajm_u:918": " maitrī tasya balaṃ dhvajāgraśabalaṃ tv ācāramātraṃ balaṃ nāsau vetti ruṣaṃ na cāha paruṣaṃ samyak ca gāṃ rakṣati /",
    "T09ajm_u:919": " dharmas tasya nayo na nītinikṛtiḥ pūjārtham arthaḥ satām ity āścaryamayo 'pi durjanadhanaṃ garvaṃ ca nālambate // AJm_8.14 //",
    "T09ajm_u:920": " evamādiguṇaśatasamudito 'yam asmākaṃ svāmī /",
    "T09ajm_u:921": " tenāsya na prasahante viṣayanivāsinaṃ janam upadravāḥ /",
    "T09ajm_u:922": " api ca kiyad ahaṃ vaḥ śakṣyāmi vaktum /",
    "T09ajm_u:923": " nṛpatiguṇaśravaṇakutūhalais tu bhavadbhir nagaram eva yuktaṃ praveṣṭuṃ syāt /",
    "T09ajm_u:924": " tatra hi bhavantaḥ svadharmānurāgād vyavasthitāryamaryādaṃ nityakṣemasubhikṣatvāt",
    "T09ajm_u:925": " pramuditasamṛddham anuddhatodāttaveṣam abhyāgatātithijanaviśeṣavatsalaṃ nṛpatiguṇākṣiptahṛdayaṃ",
    "T09ajm_u:926": " tatkīrtyāśrayāḥ stutīr maṅgalam iva svastyayanam iva ca praharṣād abhyasyantaṃ janaṃ",
    "T09ajm_u:927": " dṛṣṭvā rājño guṇavistaram anumāsyante /",
    "T09ajm_u:928": " satyāṃ ca guṇabahumānodbhāvanāyāṃ taddidṛkṣāyām avaśyaṃ tadguṇapratyakṣiṇo bhaviṣyatheti //",
    "T09ajm_u:929": " atha te yakṣāḥ svaprabhāvapratīghātāt tasmin rājani sā marṣahṛdayā bhāvaprayuktayāpi yuktayā tayā tathyayā guṇakathayā naiva mārdavam upajagmuḥ",
    "T09ajm_u:930": " prāyeṇa khalu mandānām amarṣajvalitaṃ manaḥ /",
    "T09ajm_u:931": " yasmin vastuni tatkīrtyā tad viśeṣeṇa dahyate // AJm_8.15 //",
    "T09ajm_u:932": " pradānapriyatāṃ tu samabhivīkṣya rājñas te yakṣās tadapakāracikīrṣavaḥ samabhigamya rājānaṃ saṃdarśanakāle bhojanam ayācanta //",
    "T09ajm_u:933": " atha sa rājā pramuditamanās tadadhikṛtān puruṣān samādideśa /",
    "T09ajm_u:934": " kṣipram abhirucitaṃ bhojanaṃ brāhmaṇebhyo dīyatām iti //",
    "T09ajm_u:935": " atha te yakṣāḥ samupahṛtaṃ rājārham api bhojanaṃ haritatṛṇam iva vyāghrā naiva pratyagṛhṇan naivaṃvidhaṃ bhojanaṃ vayam aśnīma iti /",
    "T09ajm_u:936": " tac chrutvā sa rājā samabhigamyainān abravīt /",
    "T09ajm_u:937": " atha kīdṛśaṃ bhojanaṃ yuṣmākam upaśete /",
    "T09ajm_u:938": " yāvat tādṛśam anviṣyatām iti // yakṣā ūcuḥ /",
    "T09ajm_u:939": " atyaktoṣmāṇi māṃsāni narāṇāṃ rudhirāṇi ca /",
    "T09ajm_u:940": " ity annapānaṃ padmākṣa yakṣānām akṣatavrata // AJm_8.16 //",
    "T09ajm_u:941": " ity uktvā daṃṣṭrākarālavadanāni dīptapiṅgalakekararaudranayanāni cipiṭavirūpaghoṇāni",
    "T09ajm_u:942": " jvaladanalakapilakeśaśmaśrūṇi sajalajaladharāndhakārākārāṇi vikṛtabhīṣaṇāni svāny",
    "T09ajm_u:943": " eva vapūṃṣi pratyapadyanta /",
    "T09ajm_u:944": " samavekṣya cainān sa rājā piśācāḥ khalv ime na mānuṣās tenāsmadīyam annapānaṃ nābhilaṣantīti niścayam upajagāma //",
    "T09ajm_u:945": " atha tasya narendrasya prakṛtyā karuṇātmanaḥ /",
    "T09ajm_u:946": " bhūyasī karuṇā teṣu samabhūc chuddhacetasaḥ // AJm_8.17 //",
    "T09ajm_u:947": " karuṇaikatānahṛdayaś ca tān yakṣān anuśocan niyatam īdṛśam arthaṃ cintayām āsa /",
    "T09ajm_u:948": " dayāvatas tāvad idam annapānaṃ sudurlabham /",
    "T09ajm_u:949": " pratyahaṃ ca tad anveṣyaṃ kiṃ nu duḥkham ataḥ param // AJm_8.18 //",
    "T09ajm_u:950": " nirdayasyāpy aśaktasya vighātaikarasaḥ śramaḥ /",
    "T09ajm_u:951": " śaktasyāpy ahitābhyāsāt kiṃ svit kaṣṭataraṃ tataḥ // AJm_8.19 //",
    "T09ajm_u:952": " evaṃvidhāhāraparāyaṇānāṃ kāruṇyaśūnyāśivamānasānām /",
    "T09ajm_u:953": " pretyeha caiṣāṃ dahatāṃ svam arthaṃ duḥkhāni yāsyanti kadā nu nāśam // AJm_8.20 //",
    "T09ajm_u:954": " tat katham idānīm aham eṣām āhārasaṃpādanād ekāham api tāvat parahiṃsāpraṇayavighātaṃ kuryām /",
    "T09ajm_u:955": " na hi smarāmy arthitayāgatānām āśāviparyāsahataprabhāṇi /",
    "T09ajm_u:956": " himānilamlāpitapaṅkajānāṃ samānadainyāni mukhāni kartum // AJm_8.21 //",
    "T09ajm_u:957": " bhavatu / dṛṣṭam /",
    "T09ajm_u:958": " svataḥ śarīrāt sthirapīvarāṇi dāsyāmi māṃsāni saśoṇitāni /",
    "T09ajm_u:959": " ato 'nyathā ko hi mama kramaḥ syād ity āgateṣv arthiṣu yuktarūpaḥ // AJm_8.22 //",
    "T09ajm_u:960": " svayaṃmṛtānāṃ hi nirūṣmakāṇi bhavanti māṃsāni viśoṇitāni /",
    "T09ajm_u:961": " priyāṇi caiṣāṃ na hi tāni samyag bubhukṣayā pīḍitavigrahāṇām // AJm_8.23 //",
    "T09ajm_u:962": " jīvato 'pi ca kuto 'ham anyasmān māṃsam ādāsye mām abhigamya caite tathaiva kṣuttarṣaparikṣāmanayanavadanā",
    "T09ajm_u:963": " niṣphalāśāpraṇayatvād adhikataravighātāturamanasaḥ kathaṃ nāma pratiyāsyanti /",
    "T09ajm_u:964": " tad idam atra prāptakālam /",
    "T09ajm_u:965": " duṣṭavraṇasyeva sadāturasya kaḍevarasyāsya rujākarasya /",
    "T09ajm_u:966": " karomi kāryātiśayopayogād atyartharamyaṃ pratikārakhedam // AJm_8.24 //",
    "T09ajm_u:967": " iti viniścitya sa rājā praharṣodgamāt sphītīkṛtanayanavadanaśobhaḥ svaśarīram upadarśayaṃs tān yakṣān uvāca /",
    "T09ajm_u:968": " amūni māṃsāni saśoṇitāni dhṛtāni lokasya hitārtham eva /",
    "T09ajm_u:969": " yady ātitheyatvam upeyur adya mahodayaḥ so 'bhyudayo mama syāt // AJm_8.25 //",
    "T09ajm_u:970": " atha te yakṣā jānanto 'pi rājñas tasyādhyāśayam atyadbhutatvād aśraddadhānā rājānam ūcuḥ /",
    "T09ajm_u:971": " arthinātmagate duḥkhe yācñādainyena darśite /",
    "T09ajm_u:972": " jñātum arhati dātaiva prāptakālam ataḥ param // AJm_8.26 //",
    "T09ajm_u:973": " atha sa rājā 'numatam idam eṣām iti pramuditamanāḥ sirāmokṣaṇārthaṃ vaidyā ājñāpyantām iti samādideśa //",
    "T09ajm_u:974": " atha tasya rājño 'mātyāḥ svamāṃsaśoṇitapradānavyavasāyam avetya sasaṃbhramāmarṣavyākulahṛdayā vyaktam īdṛśaṃ kaṃ cid arthaṃ snehavaśād ūcuḥ",
    "T09ajm_u:975": " nārhati devaḥ pradānaharṣātirabhasād anuraktānāṃ prajānāṃ hitāhitakramam anavekṣitum /",
    "T09ajm_u:976": " na caitad aviditaṃ devasya yathā",
    "T09ajm_u:977": " yad yat prajānām ahitodayāya tat tat priyaṃ mānada rākṣasānām /",
    "T09ajm_u:978": " paroparodhārjitavṛttituṣṭir evaṃsvabhāvānagha jātir eṣām // AJm_8.27 //",
    "T09ajm_u:979": " sukheṣv asaktaś ca bibharṣi deva rājyaśriyaṃ lokahitārtham eva /",
    "T09ajm_u:980": " svamāṃsadānavyavasāyam asmāt svaniścayonmārgam imaṃ vimuñca // AJm_8.28 //",
    "T09ajm_u:981": " asaṃśayaṃ na prasahanta ete tvadvīryaguptaṃ naravīra lokam /",
    "T09ajm_u:982": " anarthapāṇḍityahatās tathā hi nayena vāñchanty anayaṃ prajānām // AJm_8.29 //",
    "T09ajm_u:983": " medovasādyais tridaśā makheṣu prītiṃ hutāśābhihutair vrajanti /",
    "T09ajm_u:984": " satkārapūtaṃ bhavadīyam annaṃ saṃpannam eṣāṃ kila naiva rucyam // AJm_8.30 //",
    "T09ajm_u:985": " kāmaṃ nāsmadvidhajanādheyabuddhayo devapādāḥ svakāryānurāgas tv ayam asmān evam upacārapathād bhraṃśayati /",
    "T09ajm_u:986": " pañcānām amīṣām arthe sakalaṃ jagad anāthīkartavyam iti ko 'yaṃ dharmamārgo devasya /",
    "T09ajm_u:987": " api ca /",
    "T09ajm_u:988": " kiṃkṛteyam asmāsv evaṃ niṣpraṇayatā kena vāsmākaṃ svāmyarthe viniyojyamānāni vinigūḍhapūrvāṇi māṃsaśoṇitāni yad aparikṣīṇeṣv evāmīṣu svāni devo dātum icchatīti //",
    "T09ajm_u:989": " atha sa rājā tān amātyān uvāca /",
    "T09ajm_u:990": " saṃvidyamānaṃ nāstīti brūyād asmadvidhaḥ katham /",
    "T09ajm_u:991": " na dadāmīty asabhyaṃ vā vispaṣṭam api yācitaḥ // AJm_8.31 //",
    "T09ajm_u:992": " dharmavyavasthāsu puraḥsaraḥ san svayaṃ vrajeyaṃ yadi kāpathena /",
    "T09ajm_u:993": " asmadgatācārapathānugānāṃ bhaved avasthā mama kā prajānām // AJm_8.32 //",
    "T09ajm_u:994": " yataḥ prajā eva samīkṣamāṇaḥ sāraṃ śarīrād aham uddhariṣye /",
    "T09ajm_u:995": " kaś ca prabhāvo jagadarthasādhur mātsaryahāryālpahṛdo mama syāt // AJm_8.33 //",
    "T09ajm_u:996": " yad api cāsmatpremabahumānāvarjitaṃ praṇayaviśrambhagarbham abhidhīyate bhavadbhiḥ",
    "T09ajm_u:997": " kiṃkṛteyam asmāsv evaṃ niṣpraṇayatā yad aparikṣīṇeṣv eva no māṃsaśoṇiteṣu svāni devo",
    "T09ajm_u:998": " dātum icchatīty atra vo 'nuneṣyāmi /",
    "T09ajm_u:999": " na khalu me yuṣmāsu pratihataviṣayaḥ praṇayamārgo viśrambhavirahāt pariśaṅkāgahanaduravagāho vā / kiṃ tu",
    "T09ajm_u:1000": " dhane tanutvaṃ kramaśo gate vā bhāgyānuvṛttyā kṣayam āgate vā /",
    "T09ajm_u:1001": " vijṛmbhamāṇapraṇayaḥ suhṛtsu śobheta na sphītadhanaḥ kṛśeṣu // AJm_8.34 //",
    "T09ajm_u:1002": " vivardhiteṣv arthijanārtham eva saṃvidyamāneṣu ca me bṛhatsu /",
    "T09ajm_u:1003": " gātreṣu māṃsopacayonnateṣu yuṣmāsv api syāt praṇayo virūpaḥ // AJm_8.35 //",
    "T09ajm_u:1004": " asaṃstutānām api ca kṣameya pīḍāṃ kathaṃ kaiva kathā bhavatsu /",
    "T09ajm_u:1005": " svāny eva māṃsāni yato 'smi ditsur māṃ caiva yācanta ime na yuṣmān // AJm_8.36 //",
    "T09ajm_u:1006": " tad alam asmadatisnehād dharmavighnaniḥsādhvasatayā /",
    "T09ajm_u:1007": " anucitaḥ khalv ayam atrabhavatām asmadartheṣu samudācāraḥ /",
    "T09ajm_u:1008": " mīmāṃsitavyam api ca tāvad etat syāt /",
    "T09ajm_u:1009": " svārtham annādi ditsantaṃ kathaṃ syāt pratiṣedhayan /",
    "T09ajm_u:1010": " sādhuvṛttir asādhur vā prāg evaivaṃvidhaṃ vidhim // AJm_8.37 //",
    "T09ajm_u:1011": " tad alam anenātra vo nirbandhena /",
    "T09ajm_u:1012": " nyāyopaparīkṣayā kriyatām asmatsācivyasadṛśam unmārgāvaraṇaṃ manasaḥ /",
    "T09ajm_u:1013": " anumodanānuguṇavacasaḥ khalv atrabhavantaḥ śobheran naivam adhīranayanāḥ / kutaḥ /",
    "T09ajm_u:1014": " naikopayogasya dhanasya tāvan na pratyahaṃ yācanakā bhavanti /",
    "T09ajm_u:1015": " evaṃvidhas tv arthijano 'dhigantuṃ na daivatārādhanayāpi śakyaḥ // AJm_8.38 //",
    "T09ajm_u:1016": " evaṃvidhe cārthijane 'bhyupete dehe vināśiny asukhāspade ca /",
    "T09ajm_u:1017": " vimarśamārgo 'py anudāttatā syān mātsaryadainyaṃ tu parā tamisrā // AJm_8.39 //",
    "T09ajm_u:1018": " tan na māṃ vārayitum arhanty atrabhavanta ity anunīya sa rājā svāṃ parṣadam āhūya vaidyān pañca sirāḥ svaśarīre mokṣayitvā tān yakṣān uvāca",
    "T09ajm_u:1019": " dharmakarmaṇi sācivyaṃ prītiṃ ca paramāṃ mama /",
    "T09ajm_u:1020": " bhavantaḥ kartum arhanti dehasyāsya pratigrahāt // AJm_8.40 //",
    "T09ajm_u:1021": " te tathety uktvāñjalipuṭair eva rājño raktacandanarasābhitāmraṃ rudhiraṃ pātum upacakramire /",
    "T09ajm_u:1022": " sa pīyamānakṣatajaḥ kṣitīśaḥ kṣapācarair hemavapuś cakāśe /",
    "T09ajm_u:1023": " saṃdhyānuraktair jalabhāranamraiḥ payodharair merur ivopagūḍhaḥ // AJm_8.41 //",
    "T09ajm_u:1024": " prītiprakarṣād dhṛtisaṃpadā ca vapurguṇād eva ca tasya rājñaḥ /",
    "T09ajm_u:1025": " mamlau na gātraṃ na mumūrcha cetaḥ saṃcikṣiye na kṣatajaṃ kṣarad vā // AJm_8.42 //",
    "T09ajm_u:1026": " vinītatarṣaklamās tu te yakṣāḥ paryāptam aneneti rājānam ūcuḥ //",
    "T09ajm_u:1027": " anekaduḥkhāyatane śarīre sadā kṛtaghne 'pi narādhipasya /",
    "T09ajm_u:1028": " gate 'rthisaṃmānanasādhanatvaṃ harṣānukūlaṃ grahaṇaṃ babhūva // AJm_8.43 //",
    "T09ajm_u:1029": " atha sa rājā praharṣaprabodhād adhikataranayanavadanaprasādo nīlotpaladalanīlavimalapattraṃ",
    "T09ajm_u:1030": " ratnaprabhodbhāsuraruciratsaruṃ niśitaṃ nistriṃśam ādāya svamāṃsāni cchittvā cchittvā",
    "T09ajm_u:1031": " tebhyaḥ prāyacchat /",
    "T09ajm_u:1032": " hriyamāṇāvakāśaṃ tu dānaprītyā punaḥ punaḥ /",
    "T09ajm_u:1033": " na prasehe manas tasya cchedaduḥkhaṃ vigāhitum // AJm_8.44 //",
    "T09ajm_u:1034": " ākṛṣyamāṇaṃ śitaśastrapātaiḥ prītyā punar dūram apāsyamānam /",
    "T09ajm_u:1035": " khedālasatvād iva tasya duḥkhaṃ manaḥsamutsarpaṇamandam āsīt // AJm_8.45 //",
    "T09ajm_u:1036": " sa prītimān eva niśācarāṃs tān saṃtarpayan svaiḥ piśitais tathāsa /",
    "T09ajm_u:1037": " krūrāṇi teṣām api mānasāni yenāsur āviṣkṛtamārdavāni // AJm_8.46 //",
    "T09ajm_u:1038": " dharmapriyatvāt karuṇāvaśād vā tyajan parārthe priyam ātmadeham /",
    "T09ajm_u:1039": " dveṣāgnidagdhāny api mānasāni prasādasāvarṇyanavāni kuryāt // AJm_8.47 //",
    "T09ajm_u:1040": " atha te yakṣās taṃ rājānaṃ svamāṃsotkartanaparaṃ tathaivāskhalitavadanaprasādam avikampyamānaṃ māṃsacchedavedanābhir abhivīkṣya paraṃ prasādaṃ vismayaṃ copajagmuḥ /",
    "T09ajm_u:1041": " āścaryam adbhutam aho bata kiṃ svid etat satyaṃ na veti samudīrṇavicāraharṣāḥ /",
    "T09ajm_u:1042": " rājany amarṣam upamṛdya manaḥprasādaṃ tatsaṃstutipraṇatibhiḥ prathayāṃ babhūvuḥ // AJm_8.48 //",
    "T09ajm_u:1043": " alam alaṃ deva /",
    "T09ajm_u:1044": " viramyatāṃ svaśarīrapīḍāprasaṅgāt /",
    "T09ajm_u:1045": " saṃtarpitāḥ smas tavānayātyadbhutayā yācanakajanamanoharayā pratipattyeti sasaṃbhramāḥ sapraṇāmaṃ vinivārya rājānaṃ prasādāśrupariṣiktavadanāḥ sabahumānam udīkṣamāṇāḥ punar ūcuḥ /",
    "T09ajm_u:1046": " sthāne bhaktivaśena gacchati janas tvatkīrtivācālatāṃ sthāne śrīḥ paribhūya paṅkajavanaṃ tvatsaṃśrayaślāghinī /",
    "T09ajm_u:1047": " vyaktaṃ śakrasanāthatām api gatā tvadvīryaguptām imāṃ dyauḥ paśyaty uditaspṛhā vasumatīṃ no ced aho vañcyate // AJm_8.49 //",
    "T09ajm_u:1048": " kiṃ bahunā / evaṃvidhajanābhyupapannaḥ sabhāgyaḥ khalu manuṣyalokaḥ /",
    "T09ajm_u:1049": " yuṣmadāyāsābhyanumodanāt tu vayam atra dagdhāḥ /",
    "T09ajm_u:1050": " bhavadvidhajanāpāśrayāc chakya itthaṃgatair apy ātmā samuddhartum iti svaduṣkṛtapratīkārāśayā pṛcchāmaḥ /",
    "T09ajm_u:1051": " anādṛtya sukhaprāptām anuraktāṃ nṛpaśriyam /",
    "T09ajm_u:1052": " kiṃ tad atyadbhutaṃ sthānaṃ pathānena yad icchasi // AJm_8.50 //",
    "T09ajm_u:1053": " sarvakṣitipatitvaṃ nu dhaneśatvam athendratām /",
    "T09ajm_u:1054": " brahmabhūyaṃ vimokṣaṃ vā tapasānena kāṅkṣasi // AJm_8.51 //",
    "T09ajm_u:1055": " asya hi vyavasāyasya na dūrataram īpsitam /",
    "T09ajm_u:1056": " śrotavyaṃ cet tad asmābhir vaktum arhati no bhavān // AJm_8.52 //",
    "T09ajm_u:1057": " rājovāca / śrūyatāṃ yadartho 'yaṃ mamābhyudyamaḥ /",
    "T09ajm_u:1058": " prayatnalabhyā yad ayatnanāśinī na tṛptisaukhyāya kutaḥ praśāntaye /",
    "T09ajm_u:1059": " bhavāśrayā saṃpad ato na kāmaye surendralakṣmīm api kiṃ batetarām // AJm_8.53 //",
    "T09ajm_u:1060": " na cātmaduḥkhakṣayamātrakeṇa me prayāti saṃtoṣapathena mānasam /",
    "T09ajm_u:1061": " amūn anāthān abhivīkṣya dehinaḥ prasaktatīvravyasanaśramāturān // AJm_8.54 //",
    "T09ajm_u:1062": " anena puṇyena tu sarvadarśitām avāpya nirjitya ca doṣavidviṣaḥ /",
    "T09ajm_u:1063": " jarārujāmṛtyumahormisaṃkulāt samuddhareyaṃ bhavasāgarāj jagat // AJm_8.55 //",
    "T09ajm_u:1064": " atha te yakṣāḥ prasādasaṃhṛṣitatanūruhāḥ praṇamya rājānam ūcuḥ /",
    "T09ajm_u:1065": " upapannarūpam evaṃvidhasya vyavasāyātiśayasyedaṃ karma /",
    "T09ajm_u:1066": " tan na dūre bhavadvidhānām abhiprāyasaṃpad iti niścitamanaso vijñāpayām āsuḥ /",
    "T09ajm_u:1067": " kāmaṃ lokahitāyaiva tava sarvo 'yam udyamaḥ /",
    "T09ajm_u:1068": " svahitātyādaras tv eṣa smartum arhasi nas tadā // AJm_8.56 //",
    "T09ajm_u:1069": " ajñānāc ca yad asmābhir evam āyāsito bhavān /",
    "T09ajm_u:1070": " svam apy artham apaśyadbhir mṛṣyatām eva tac ca naḥ // AJm_8.57 //",
    "T09ajm_u:1071": " ājñām api ca tāvan nas tvam anugrahapaddhatim /",
    "T09ajm_u:1072": " sacivānām iva sveṣāṃ viśrabdhaṃ dātum arhasi // AJm_8.58 //",
    "T09ajm_u:1073": " atha sa rājā prasādamṛdūkṛtahṛdayān matvainān uvāca /",
    "T09ajm_u:1074": " upakāraḥ khalv ayaṃ nāyāso mamety alam atrākṣamāśaṅkayā / api ca /",
    "T09ajm_u:1075": " evaṃvidhe dharmapathe sahāyān kiṃ vismariṣyāmy adhigamya bodhim /",
    "T09ajm_u:1076": " yuṣmākam eva prathamaṃ kariṣye vimokṣadharmāmṛtasaṃvibhāgam // AJm_8.59 //",
    "T09ajm_u:1077": " asmatpriyaṃ cābhisamīkṣamāṇair hiṃsā bhavadbhir viṣavad vivarjyā /",
    "T09ajm_u:1078": " lobhaḥ paradravyaparigraheṣu vāg garhitā madyamayaś ca pāpmā // AJm_8.60 //",
    "T09ajm_u:1079": " atha te yakṣās tathety asmai pratiśrutya praṇamya pradakṣiṇīkṛtya cainaṃ tatraivāntardadhire /",
    "T09ajm_u:1080": " svamāṃsaśoṇitapradānaniścayasamakālam eva tu tasya mahāsattvasya",
    "T09ajm_u:1081": " vikampamānā bahudhā vasuṃdharā vighūrṇayām āsa suvarṇaparvatam /",
    "T09ajm_u:1082": " prasasvanur dundubhayaś ca tadgatā drumāś ca puṣpaṃ sasṛjur vikampanāt // AJm_8.61 //",
    "T09ajm_u:1083": " tad abhravad vyomani māruteritaṃ patatriseneva vitānavat kva cit /",
    "T09ajm_u:1084": " visṛtya mālā grathiteva kutra cit samaṃ samantān nṛpater vyakīryata // AJm_8.62 //",
    "T09ajm_u:1085": " nivārayiṣyann iva medinīpatiṃ samuddhatāvegatayā mahārṇavaḥ /",
    "T09ajm_u:1086": " jalaiḥ prakṛtyabhyadhikakramasvanaiḥ prayāṇasaujaskavapur vyarocata // AJm_8.63 //",
    "T09ajm_u:1087": " kim etad ity āgatasaṃbhramas tataḥ surādhipas tasya vicintya kāraṇam /",
    "T09ajm_u:1088": " nṛpātyayāśaṅkitatūrṇam āyayau nṛpālayaṃ śokabhayākulākulam // AJm_8.64 //",
    "T09ajm_u:1089": " tathāgatasyāpi tu tasya bhūpater mukhaprasādāt saviśeṣavismayaḥ /",
    "T09ajm_u:1090": " upetya tatkarma manojñayā girā prasādasaṃharṣavaśena tuṣṭuve // AJm_8.65 //",
    "T09ajm_u:1091": " aho prakarṣo bata sajjanasthiter aho guṇābhyāsavidher udāttatā /",
    "T09ajm_u:1092": " aho parānugrahapeśalā matis tvadarpaṇān nāthavatī bata kṣitiḥ // AJm_8.66 //",
    "T09ajm_u:1093": " ity abhipraśasyainaṃ śakro devendraḥ sadyaḥkṣatarohaṇasamarthair divyamānuṣyakair",
    "T09ajm_u:1094": " auṣadhaviśeṣair nirvedanaṃ yathāpaurāṇaṃ śarīraṃ kṛtvā dākṣiṇyavinayopacāramadhuraṃ",
    "T09ajm_u:1095": " pratipūjitas tena rājñā svam āvāsaṃ pratijagāma //",
    "T09ajm_u:1096": " tad evaṃ paraduḥkhāturā nātmasukham avekṣante mahākāruṇikā iti",
    "T09ajm_u:1097": " ko nāma dhanamātrake 'py avekṣāṃ notsraṣṭum arhatīti dāyakajanasamuttejanāyāṃ vācyaṃ karuṇāvarṇe 'pi tathāgatamāhātmye satkṛtya dharmaśravaṇe ca /",
    "T09ajm_u:1098": " yac coktaṃ bhagavatā bahukarāḥ khalv ete pañcakā bhikṣava iti syād etad abhisaṃdhāya /",
    "T09ajm_u:1099": " tena hi samayena te pañca yakṣā babhūvuḥ /",
    "T09ajm_u:1100": " teṣāṃ bhagavatā yathāpratijñātam eva prathamaṃ dharmāmṛtasaṃvibhāgaḥ kṛta iti //",
    "T09ajm_u:1101": " maitrībalajātakam aṣṭamam //",
    "T09ajm_u:1102": " 9. Viśvaṃtarajātakam",
    "T09ajm_u:1103": " na bodhisattvacaritaṃ sukham anumoditum apy alpasattvaiḥ prāg evācaritum //",
    "T09ajm_u:1104": " tadyathānuśrūyate /",
    "T09ajm_u:1105": " sātmībhūtendriyajayaḥ parākramanayavinayasaṃpadā samadhigatavijayaśrīr vṛddhopāsananiyamāt",
    "T09ajm_u:1106": " trayyānvīkṣikyor upalabdhārthatattvaḥ svadharmakarmānuraktābhir anudvignasukhocitābhir",
    "T09ajm_u:1107": " anuraktābhiḥ prakṛtibhiḥ prakāśyamānadaṇḍanītiśobhaḥ samyakpravṛttavārttāvidhiḥ saṃjayo",
    "T09ajm_u:1108": " nāma śibīnāṃ rājā babhūva /",
    "T09ajm_u:1109": " guṇodayair yasya nibaddhabhāvā kulāṅganevāsa narādhipaśrīḥ /",
    "T09ajm_u:1110": " atarkaṇīyānyamahīpatīnāṃ siṃhābhigupteva guhā mṛgāṇām // AJm_9.1 //",
    "T09ajm_u:1111": " tapaḥsu vidyāsu kalāsu caiva kṛtaśramā yasya sado 'bhyupetāḥ /",
    "T09ajm_u:1112": " viśeṣayuktaṃ bahumānam īyuḥ pūjābhir āviṣkriyamāṇasārāḥ // AJm_9.2 //",
    "T09ajm_u:1113": " tasya rājño rājyapratipattyanantaraḥ prathitaguṇagaṇanirantaro viśvaṃtaro nāma putro yuvarājo babhūva /",
    "T09ajm_u:1114": " ayam eva sa bhagavāṃs chākyamunis tena samayena /",
    "T09ajm_u:1115": " yuvāpi vṛddhopaśamābhirāmas tejasvy api kṣāntisukhasvabhāvaḥ /",
    "T09ajm_u:1116": " vidvān api jñānamadānabhijñaḥ śriyā samṛddho 'py avalepaśūnyaḥ // AJm_9.3 //",
    "T09ajm_u:1117": " dṛṣṭaprayāmāsu ca dikṣu tasya vyāpte ca lokatritaye yaśobhiḥ /",
    "T09ajm_u:1118": " babhūva naivānyayaśolavānāṃ prasartum utsāha ivāvakāśaḥ // AJm_9.4 //",
    "T09ajm_u:1119": " amṛṣyamāṇaḥ sa jagadgatānāṃ duḥkhodayānāṃ prabhutāvalepam /",
    "T09ajm_u:1120": " dāneṣuvarṣī karuṇorucāpas tair yuddhasaṃrambham ivājagāma // AJm_9.5 //",
    "T09ajm_u:1121": " sa pratyaham abhigatam arthijanam abhilaṣitādhikair akliṣṭair arthavisargaiḥ priyavacanopacāramanoharair atīva prahlādayām āsa /",
    "T09ajm_u:1122": " parvadivaseṣu ca poṣadhaniyamapraśamavibhūṣaṇaḥ śiraḥsnātaḥ śuklakṣaumavāsā himagiriśikharasaṃnikāśaṃ",
    "T09ajm_u:1123": " madalekhābhyalaṃkṛtamukhaṃ lakṣaṇavinayajavasattvasaṃpannaṃ gandhahastinaṃ samājñātam",
    "T09ajm_u:1124": " aupavāhyaṃ dviradavaram abhiruhya samantato nagarasyābhiniviṣṭāny arthijananipānabhūtāni",
    "T09ajm_u:1125": " svāni sattrāgārāṇi pratyavekṣate sma /",
    "T09ajm_u:1126": " tathā ca prītiviśeṣam adhijagāma /",
    "T09ajm_u:1127": " na hi tāṃ kurute prītiṃ vibhūtir bhavanāśritā /",
    "T09ajm_u:1128": " saṃkrāmyamāṇārthijane saiva dānapriyasya yām // AJm_9.6 //",
    "T09ajm_u:1129": " atha kadā cit tasyaivaṃvidhaṃ dānaprasaṅgaṃ pramuditahṛdayair arthibhiḥ samantato",
    "T09ajm_u:1130": " vikīryamāṇam upalabhyānyatamo bhūmyanantaras tasya rājā śakyo 'yam atisaṃdhātuṃ dānānurāgavaśagatvād",
    "T09ajm_u:1131": " iti pratarkya dviradavarāpaharaṇārthaṃ brāhmaṇāṃs tatra praṇidadhe //",
    "T09ajm_u:1132": " atha te brāhmaṇā viśvaṃtarasya svāni sattrāgārāṇi pratyavekṣamāṇasya pramodād adhikataranayanavadanaśobhasya",
    "T09ajm_u:1133": " jayāśīrvādamukharāḥ samucchritābhiprasāritadakṣiṇāgrapāṇayaḥ purastāt samatiṣṭhanta /",
    "T09ajm_u:1134": " sa taṃ vinigṛhya dviradavaram upacārapuraḥsaram abhigamanaprayojanam enān paryapṛcchad ājñāpyatāṃ kenārtha iti //",
    "T09ajm_u:1135": " brāhmaṇā ūcuḥ /",
    "T09ajm_u:1136": " amuṣya tava nāgasya gatilīlāvilambinaḥ /",
    "T09ajm_u:1137": " guṇair arthitvam āyātā dānaśauryāc ca te vayam // AJm_9.7 //",
    "T09ajm_u:1138": " kailāsaśikharābhasya pradānād asya dantinaḥ /",
    "T09ajm_u:1139": " kuruṣva tāval lokānāṃ vismayaikarasaṃ manaḥ // AJm_9.8 //",
    "T09ajm_u:1140": " ity ukte bodhisattvaḥ prītyā samāpūryamāṇahṛdayaś cintām āpede /",
    "T09ajm_u:1141": " cirasya khalūdārapraṇayasumukham arthijanaṃ paśyāmi /",
    "T09ajm_u:1142": " kaḥ punar artha evaṃvidhena dviradapatinaiṣāṃ brāhmaṇānām /",
    "T09ajm_u:1143": " vyaktam ayaṃ lobherṣyādoṣaparyākulamanasaḥ kasyāpi rājñaḥ kārpaṇyaprayogaḥ /",
    "T09ajm_u:1144": " āśāvighātadīnatvaṃ tan mā bhūd asya bhūpateḥ /",
    "T09ajm_u:1145": " anādṛtya yaśodharmau yo 'smaddhita ivodyataḥ // AJm_9.9 //",
    "T09ajm_u:1146": " iti viniścitya sa mahātmā tvaritam avatīrya dviradavarāt pratigṛhyatām iti samudyatakāñcanabhṛṅgāras teṣāṃ purato 'vatasthe //",
    "T09ajm_u:1147": " tataḥ sa vidvān api rājaśāstram arthānuvṛttyā gatadharmamārgam /",
    "T09ajm_u:1148": " dharmānurāgeṇa dadau gajendraṃ nītivyalīkena na saṃcakampe // AJm_9.10 //",
    "T09ajm_u:1149": " taṃ hemajālarucirābharaṇaṃ gajendraṃ vidyutpinaddham iva śāradam abhrarāśim /",
    "T09ajm_u:1150": " dattvā parāṃ mudam avāpa narendrasūnuḥ saṃcukṣubhe tu nagaraṃ nayapakṣapātāt // AJm_9.11 //",
    "T09ajm_u:1151": " atha dviradapatipradānaśravaṇāt samudīrṇakrodhasaṃrambhāḥ śibayo brāhmaṇavṛddhā mantriṇo",
    "T09ajm_u:1152": " yodhāḥ pauramukhyāś ca kolāhalaṃ samupajanayantaḥ saṃjayaṃ rājānam abhigamya sasaṃbhramāmarṣasaṃrambhāt",
    "T09ajm_u:1153": " pariśithilopacārayantraṇam ūcuḥ /",
    "T09ajm_u:1154": " kim iyaṃ deva rājyaśrīr vilupyamānaivam apy upekṣyate /",
    "T09ajm_u:1155": " nārhati devaḥ svarājyopaplavam evam abhivardhamānaṃ marṣayitum /",
    "T09ajm_u:1156": " kim etad iti ca sāvegam uktā rājñā punar enam ūcuḥ /",
    "T09ajm_u:1157": " kasmād devo na jānīte /",
    "T09ajm_u:1158": " niṣevya mattabhramaropagītaṃ yasyānanaṃ dānasugandhi vāyuḥ /",
    "T09ajm_u:1159": " madāvalepaṃ paravāraṇānām āyāsaduḥkhena vinā pramārṣṭi // AJm_9.12 //",
    "T09ajm_u:1160": " yattejasākrāntabalaprabhāvāḥ saṃsuptadarpā iva vidviṣas te /",
    "T09ajm_u:1161": " viśvaṃtareṇaiṣa gajaḥ sa datto rūpī jayas te hriyate 'nyadeśam // AJm_9.13 //",
    "T09ajm_u:1162": " gāvaḥ suvarṇaṃ vasanāni bhojyam iti dvijebhyo nṛpa deyarūpam /",
    "T09ajm_u:1163": " yasmiñ jayaśrīr niyatā dvipendre deyaḥ sa nāmety atidānaśauryam // AJm_9.14 //",
    "T09ajm_u:1164": " nayotpathenainam iti vrajantaṃ kathaṃ samanveṣyati rājalakṣmīḥ /",
    "T09ajm_u:1165": " nopekṣaṇaṃ deva tavātra yuktaṃ purāyam ānandayati dviṣas te // AJm_9.15 //",
    "T09ajm_u:1166": " tac chrutvā sa rājā putrapriyatvāt kiṃ cit tān eva praty aprītamanāḥ kāryānurodhāt sāvegavad evam ity uktvā samanuneṣyañ chibīn uvāca /",
    "T09ajm_u:1167": " jāne dānaprasaṅgavyasanitāṃ nītikramānapekṣāṃ viśvaṃtarasya na caiṣa kramo rājyadhuri saṃniyuktasya /",
    "T09ajm_u:1168": " dattaṃ tv anena svaṃ hastinaṃ vāntakalpaṃ kaḥ pratyāhariṣyati /",
    "T09ajm_u:1169": " api tu tathāham enaṃ kariṣye yathā dāne mātrāṃ jñāsyati /",
    "T09ajm_u:1170": " tad alam atra vaḥ saṃrambheṇeti //",
    "T09ajm_u:1171": " śibaya ūcuḥ /",
    "T09ajm_u:1172": " na khalu mahārāja paribhāṣaṇāmātrasādhyo 'sminn arthe viśvaṃtara iti //",
    "T09ajm_u:1173": " saṃjaya uvāca /",
    "T09ajm_u:1174": " atha kim anyad atra mayā śakyaṃ kartum /",
    "T09ajm_u:1175": " doṣapravṛtter vimukhasya yasya guṇaprasaṅgā vyasanīkriyante /",
    "T09ajm_u:1176": " bandho vadho vātmasutasya tasya kiṃ niṣkrayaḥ syād dviradasya tasya // AJm_9.16 //",
    "T09ajm_u:1177": " tad alam atra vaḥ saṃrambheṇa /",
    "T09ajm_u:1178": " nivārayiṣyāmy aham ato viśvaṃtaram iti //",
    "T09ajm_u:1179": " atha śibayaḥ samudīrṇamanyavo rājānam ūcuḥ /",
    "T09ajm_u:1180": " ko vā vadhaṃ bandhanatāḍanaṃ vā sutasya te rocayate narendra /",
    "T09ajm_u:1181": " dharmātmakas tv eṣa na rājyabhārakṣobhasya soḍhā karuṇātmakatvāt // AJm_9.17 //",
    "T09ajm_u:1182": " siṃhāsanaṃ tejasi labdhaśabdās trivargasevānipuṇā bhajante /",
    "T09ajm_u:1183": " dharmātirāgān nayanirvyapekṣas tapovanādhyāsanayogya eṣaḥ // AJm_9.18 //",
    "T09ajm_u:1184": " phalanti kāmaṃ vasudhādhipānāṃ durnītidoṣās tadapāśriteṣu /",
    "T09ajm_u:1185": " sahyās ta eṣāṃ tu tathāpi dṛṣṭā mūloparodhān na tu pārthivānām // AJm_9.19 //",
    "T09ajm_u:1186": " kim atra vā bahv abhidhāya niścayas tv ayaṃ śibīnāṃ tvadabhūtyamarṣiṇām /",
    "T09ajm_u:1187": " prayātu vaṅkaṃ tapaso 'bhivṛddhaye nṛpātmajaḥ siddhaniṣevitaṃ girim // AJm_9.20 //",
    "T09ajm_u:1188": " atha sa rājā snehapraṇayaviśrambhavaśād anayāpāyadarśinā hitodyatena tena janena",
    "T09ajm_u:1189": " pariniṣṭhuram ity abhidhīyamānaḥ prakṛtikopād vrīḍāvanatavadanaḥ putraviyogacintāparigatahṛdayaḥ",
    "T09ajm_u:1190": " sāyāsam abhiniśvasya śibīn uvāca /",
    "T09ajm_u:1191": " yady eṣa bhavatāṃ nirbandhas tad ekam api tāvad ahorātram asya mṛṣyatām /",
    "T09ajm_u:1192": " prabhātāyāṃ rajanyām abhipretaṃ vo 'nuṣṭhātā viśvaṃtara iti /",
    "T09ajm_u:1193": " evam astv iti ca pratigṛhītānunayaḥ śibibhiḥ sa rājā kṣattāram uvāca /",
    "T09ajm_u:1194": " gacchemaṃ vṛttāntaṃ viśvaṃtarāya nivedayeti /",
    "T09ajm_u:1195": " sa tatheti pratiśrutya śokāśrupariṣiktavadano viśvaṃtaraṃ svabhavanagatam upetya śokaduḥkhāvegāt sasvaraṃ rudan pādayor asya nyapatat /",
    "T09ajm_u:1196": " api kuśalaṃ rājakulāyeti ca sasaṃbhramaṃ viśvaṃtareṇānuyuktaḥ samavasīdann aviśadapadākṣaram enam uvāca /",
    "T09ajm_u:1197": " kuśalaṃ rājakulāyeti /",
    "T09ajm_u:1198": " atha kasmād evam adhīro 'sīti ca punar anuyukto viśvaṃtareṇa kṣattā bāṣpavegoparudhyamānagadgadakaṇṭhaḥ śvāsaviskhalitalulitākṣaraṃ śanair ity uvāca /",
    "T09ajm_u:1199": " sāntvagarbhām anādṛtya nṛpājñām apy adakṣiṇāḥ /",
    "T09ajm_u:1200": " rāṣṭrāt pravrājayanti tvāṃ kupitāḥ śibayo nṛpa // AJm_9.21 //",
    "T09ajm_u:1201": " viśvaṃtara uvāca /",
    "T09ajm_u:1202": " māṃ śibayaḥ pravrājayanti kupitā iti kaḥ saṃbandhaḥ /",
    "T09ajm_u:1203": " rame na vinayonmārge dveṣmi cāhaṃ pramāditām /",
    "T09ajm_u:1204": " kutra me śibayaḥ kruddhā yan na paśyāmi duṣkṛtam // AJm_9.22 //",
    "T09ajm_u:1205": " kṣattovāca /",
    "T09ajm_u:1206": " atyudāratāyām /",
    "T09ajm_u:1207": " alobhaśubhrā tvayi tuṣṭir āsīl lobhākulā yācakamānaseṣu /",
    "T09ajm_u:1208": " datte tvayā mānada vāraṇendre dhairyāṇi kopas tv aharac chibīnām // AJm_9.23 //",
    "T09ajm_u:1209": " ity atītāḥ svamaryādāṃ rabhasāḥ śibayas tvayi /",
    "T09ajm_u:1210": " yena pravrājitā yānti pathā tena kila vraja // AJm_9.24 //",
    "T09ajm_u:1211": " atha bodhisattvaḥ kṛpābhyāsarūḍhāṃ yācanakajanavatsalatāṃ dhairyātiśayasaṃpadaṃ ca svām udbhāvayann uvāca /",
    "T09ajm_u:1212": " capalasvabhāvāḥ khalu śibayo 'nabhijñā iva cāsmatsvabhāvasya /",
    "T09ajm_u:1213": " dravyeṣu bāhyeṣu ka eva vādo dadyām ahaṃ sve nayane śiro vā /",
    "T09ajm_u:1214": " imaṃ hi lokārtham ahaṃ bibharmi samucchrayaṃ kiṃ bata vastu bāhyam // AJm_9.25 //",
    "T09ajm_u:1215": " yasya svagātrair api yācakānāṃ vacāṃsi saṃpūjayituṃ manīṣā /",
    "T09ajm_u:1216": " bhayān na dadyāt sa iti pratarkaḥ prakāśanā bāliśacāpalasya // AJm_9.26 //",
    "T09ajm_u:1217": " api ca / śibayas tvayaivaṃ vācyā madvacanena /",
    "T09ajm_u:1218": " naivāham etad yaśase dadāmi na bhūtim icchañ chibayo na lobhāt /",
    "T09ajm_u:1219": " nīcair anāsevita eṣa panthā dātavyam ity eva tato dadāmi // 26' //",
    "T09ajm_u:1220": " kāmaṃ māṃ śibayaḥ sarve ghnantu pravrājayantu vā /",
    "T09ajm_u:1221": " na tv evāhaṃ na dāsyāmi gacchāmy eṣa tapovanam // AJm_9.27 //",
    "T09ajm_u:1222": " atha bodhisattvo vipriyaśravaṇaviklavamukhīṃ patnīm uvāca /",
    "T09ajm_u:1223": " śruto 'trabhavatyā śibīnāṃ niścayaḥ //",
    "T09ajm_u:1224": " madry uvāca /",
    "T09ajm_u:1225": " śruto deva //",
    "T09ajm_u:1226": " viśvaṃtara uvāca /",
    "T09ajm_u:1227": " yad yad asti dhanaṃ kiṃ cid asmatto 'dhigataṃ tvayā /",
    "T09ajm_u:1228": " nidhehi tad anindyāṅgi yac ca te paitṛkaṃ dhanam // AJm_9.28 //",
    "T09ajm_u:1229": " madry uvāca /",
    "T09ajm_u:1230": " kutraitad deva nidadhāmīti //",
    "T09ajm_u:1231": " viśvaṃtara uvāca /",
    "T09ajm_u:1232": " śīlavadbhyaḥ sadā dadyā dānaṃ satkāraśībharam /",
    "T09ajm_u:1233": " tathā hi nihitaṃ dravyam ahāryam anugāmi ca // AJm_9.29 //",
    "T09ajm_u:1234": " priyaṃ śvaśurayoḥ kuryāḥ putrayoḥ paripālanam /",
    "T09ajm_u:1235": " dharma evāpramādaṃ ca śokaṃ madvirahāt tu mā // AJm_9.30 //",
    "T09ajm_u:1236": " tac chrutvā madrī saṃtaptahṛdayāpi bhartur adhṛtiparihārārtham anādṛtya śokadainyam ity uvāca /",
    "T09ajm_u:1237": " naiṣa dharmo mahārāja yad yāyā vanam ekakaḥ /",
    "T09ajm_u:1238": " tenāham api yāsyāmi yena kṣatriya yāsyasi // AJm_9.31 //",
    "T09ajm_u:1239": " tvadaṅkaparivartinyā mṛtyur utsava eva me /",
    "T09ajm_u:1240": " mṛtyor duḥkhataraṃ tat syāj jīveyaṃ yat tvayā vinā // AJm_9.32 //",
    "T09ajm_u:1241": " naiva ca khalu me deva vanavāso duḥkha iti pratibhāti / tathā hi /",
    "T09ajm_u:1242": " nirdurjanāny anupabhuktasarittarūṇi nānāvihaṃgavirutāni mṛgākulāni /",
    "T09ajm_u:1243": " vaiḍūryakuṭṭimamanoharaśādvalāni krīḍāvanādhikasukhāni tapovanāni // AJm_9.33 //",
    "T09ajm_u:1244": " api ca deva /",
    "T09ajm_u:1245": " alaṃkrtāv imau paśyan kumārau mālabhāriṇau /",
    "T09ajm_u:1246": " krīḍantau vanagulmeṣu na rājyasya smariṣyasi // AJm_9.34 //",
    "T09ajm_u:1247": " ṛtuprayatnaracitā vanaśobhā navā navā /",
    "T09ajm_u:1248": " vane tvāṃ ramayiṣyanti saritkuñjāś ca sodakāḥ // AJm_9.35 //",
    "T09ajm_u:1249": " citraṃ virutavāditraṃ pakṣiṇāṃ ratikāṅkṣiṇām /",
    "T09ajm_u:1250": " madācāryopadiṣṭāni nṛttāni ca śikhaṇḍinām // AJm_9.36 //",
    "T09ajm_u:1251": " mādhuryānavagītaṃ ca gītaṃ madhupayoṣitām /",
    "T09ajm_u:1252": " vaneṣu kṛtasaṃgītaṃ harṣayiṣyanti te manaḥ // AJm_9.37 //",
    "T09ajm_u:1253": " āstīryamāṇāni ca śarvarīṣu jyotsnādukūlena śilātalāni /",
    "T09ajm_u:1254": " saṃbāhamāno vanamārutaś ca labdhādhivāsaḥ kusumadrumebhyaḥ // AJm_9.38 //",
    "T09ajm_u:1255": " calopalapraskhalitodakānāṃ kalā virāvāś ca saridvadhūnām /",
    "T09ajm_u:1256": " vibhūṣaṇānām iva saṃninādāḥ pramodayiṣyanti vane manas te // AJm_9.39 //",
    "T09ajm_u:1257": " ity anunīyamānaḥ sa dayitayā vanaprayāṇaparyutsukamatir arthijanāvekṣayā mahāpradānaṃ dātum upacakrame //",
    "T09ajm_u:1258": " athemāṃ viśvaṃtarapravrājanapravṛttim upalabhya rājakule tumula ākrandaśabdaḥ prādurabhūt /",
    "T09ajm_u:1259": " śokaduḥkhāvegān mūrchāparigata iva cārthijano mattonmatta iva ca tat tad bahuvidhaṃ vilalāpa/",
    "T09ajm_u:1260": " chāyātaroḥ svāduphalapradasya cchedārtham āgūrṇaparaśvadhānām /",
    "T09ajm_u:1261": " dhātrī na lajjāṃ yad upaiti bhūmir vyaktaṃ tad asyā hatacetanatvam // AJm_9.40 //",
    "T09ajm_u:1262": " śītāmalasvādujalaṃ nipānaṃ bibhitsatām asti na cen niṣeddhā /",
    "T09ajm_u:1263": " vyarthābhidhānā bata lokapālā viproṣitā vā śrutimātrakaṃ vā // AJm_9.41 //",
    "T09ajm_u:1264": " adharmo bata jāgarti dharmaḥ supto 'thavā mṛtaḥ /",
    "T09ajm_u:1265": " yatra viśvaṃtaro rājā svasmād rājyān nirasyate // AJm_9.42 //",
    "T09ajm_u:1266": " ko 'narthapaṭusāmarthyo yācñānūrjitavṛttiṣu /",
    "T09ajm_u:1267": " asmāsv anaparādheṣu vadhābhyudyamaniṣṭhuraḥ // AJm_9.43 //",
    "T09ajm_u:1268": " atha bodhisattvo naikaśatasahasrasaṃkhyaṃ maṇikanakarajataparipūrṇakośaṃ vividhadhanadhānyanicayavanti",
    "T09ajm_u:1269": " kośakoṣṭhāgārāṇi dāsīdāsayānavāhanavasanaparicchadādi ca sarvam arthibhyo yathārham",
    "T09ajm_u:1270": " atisṛjya śokaduḥkhābhibhūtadhairyayor mātāpitroś caraṇān abhipraṇamya saputradāraḥ",
    "T09ajm_u:1271": " syandanavaram abhiruhya puṇyāhaghoṣaṇayeva mahato janakāyasyākranditaśabdena puravarān niragacchat /",
    "T09ajm_u:1272": " anurāgavaśagam anuyāyinaṃ ca janaṃ śokāśrupariklinnavadanaṃ prayatnād vinivartya svayam eva pragrahān parigṛhya yena vaṅkaḥ parvatas tena prāyāt",
    "T09ajm_u:1273": " vyatītya cāviklavamatir udyānavanaruciramālinaṃ puravaropacāram anupūrveṇa praviralacchāyādrumaṃ",
    "T09ajm_u:1274": " vicchidyamānajanasaṃpātaṃ pravicaritamṛgagaṇasaṃbādham asaṃbādhadigālokaṃ cīrīvirāvonnāditam",
    "T09ajm_u:1275": " araṇyaṃ pratyapadyata //",
    "T09ajm_u:1276": " athainaṃ yadṛcchayābhigatā brāhmaṇā rathavāhāṃs turagān ayācanta //",
    "T09ajm_u:1277": " sa vartamāno 'dhvani naikayojane sahāyahīno 'pi kalatravān api /",
    "T09ajm_u:1278": " pradānaharṣād anapekṣitāyatir dadau dvijebhyaś caturas turaṃgamān // AJm_9.44 //",
    "T09ajm_u:1279": " atha bodhisattvasya svayam eva rathadhuryatām upagantukāmasya gāḍhataraṃ parikaram",
    "T09ajm_u:1280": " abhisaṃyacchamānasya rohitamṛgarūpiṇaś catvāro yakṣakumārāḥ suvinītā iva sadaśvāḥ",
    "T09ajm_u:1281": " svayam eva rathayugaṃ skandhapradeśaiḥ pratyapadyanta /",
    "T09ajm_u:1282": " tāṃs tu dṛṣṭvā harṣavismayaviśālatarākṣīṃ madrīṃ bodhisattva uvāca /",
    "T09ajm_u:1283": " tapodhanādhyāsanasatkṛtānāṃ paśya prabhāvātiśayaṃ vanānām /",
    "T09ajm_u:1284": " yatraivam abhyāgatavatsalatvaṃ saṃrūḍhamūlaṃ mṛgapuṃgaveṣu // AJm_9.45 //",
    "T09ajm_u:1285": " madry uvāca /",
    "T09ajm_u:1286": " tavaivāham imaṃ manye prabhāvam atimānuṣam /",
    "T09ajm_u:1287": " rūḍho 'pi hi guṇābhyāsaḥ sarvatra na samaḥ satām // AJm_9.46 //",
    "T09ajm_u:1288": " toyeṣu tārāpratibimbaśobhā viśiṣyate yat kumudaprahāsaiḥ /",
    "T09ajm_u:1289": " kautūhalābhiprasṛtā ivendor hetutvam atrāgrakarāḥ prayānti // AJm_9.47 //",
    "T09ajm_u:1290": " iti teṣām anyonyānukūlyāt parasparaṃ priyaṃ vadatām adhvānaṃ gacchatām athāparo brāhmaṇaḥ samabhigamya bodhisattvaṃ rathavaram ayācata /",
    "T09ajm_u:1291": " tataḥ svasukhaniḥsaṅgo yācakapriyabāndhavaḥ /",
    "T09ajm_u:1292": " pūrayām āsa viprasya sa rathena manoratham // AJm_9.48 //",
    "T09ajm_u:1293": " atha bodhisattvaḥ prītamanā rathād avatārya svajanaṃ niryātya rathavaraṃ brāhmaṇāya jālinaṃ kumāram aṅkenādāya padbhyām evādhvānaṃ pratyapadyata",
    "T09ajm_u:1294": " avimanaskaiva ca madrī kṛṣṇājināṃ kumārīm aṅkena parigṛhya pṛṣṭhato 'nvagacchad enam //",
    "T09ajm_u:1295": " nimantrayām āsur iva drumās taṃ hṛdyaiḥ phalair ānamitāgraśākhāḥ /",
    "T09ajm_u:1296": " puṇyānubhāvād abhivīkṣamāṇāḥ śiṣyā vinītā iva ca praṇemuḥ // AJm_9.49 //",
    "T09ajm_u:1297": " haṃsāṃsasaṃkṣobhitapaṅkajāni kiñjalkareṇusphuṭapiñjarāṇi prādurbabhūvuś ca sarāṃsi tasya tatraiva yatrābhicakāṅkṣa vāri // AJm_9.50 //",
    "T09ajm_u:1298": " vitānaśobhāṃ dadhire payodāḥ sukhaḥ sugandhiḥ pravavau nabhasvān /",
    "T09ajm_u:1299": " pariśramakleśam amṛṣyamāṇā yakṣāś ca saṃcikṣipur asya mārgam // AJm_9.51 //",
    "T09ajm_u:1300": " iti bodhisattva udyānavanagata iva pādacāravinodanasukham anubhavan mārgaparikhedarasam anāsvādya saputradāraḥ prāpta eva tu vaṅkaparvatam apaśyat",
    "T09ajm_u:1301": " tatra ca puṣpaphalapallavālaṃkṛtasnigdhavividharucirataruvaranicitaṃ madamuditavihagavividharutaninadaṃ",
    "T09ajm_u:1302": " pravṛttanṛttabarhigaṇopaśobhitaṃ pravicaritanaikamṛgakulaṃ kṛtaparikaram iva vimalanīlasalilayā",
    "T09ajm_u:1303": " saritā kusumarajo'ruṇasukhapavanaṃ tapovanaṃ vanacarakādeśitamārgaḥ praviśya viśvakarmaṇā",
    "T09ajm_u:1304": " śakrasaṃdeśāt svayam abhinirmitāṃ manojñadarśanāṃ sarvartusukhāṃ praviviktāṃ parṇaśālām adhyāvasat /",
    "T09ajm_u:1305": " tasmin vane dayitayā paricaryamāṇaḥ śṛṇvann ayatnamadhurāṃś ca sutapralāpān /",
    "T09ajm_u:1306": " udyānasaṃstha iva vismṛtarājyacintaḥ saṃvatsarārdham adhikaṃ sa tapaś cacāra // AJm_9.52 //",
    "T09ajm_u:1307": " atha kadā cin mūlaphalārthaṃ gatāyāṃ rājaputryāṃ putrayoḥ paripālananimittam āśramapadam",
    "T09ajm_u:1308": " aśūnyaṃ kurvāṇe rājaputre mārgareṇuparuṣīkṛtacaraṇaprajaṅghaḥ pariśramakṣāmanayanavadano",
    "T09ajm_u:1309": " daṇḍakāṣṭhāvabaddhaskandhāvasaktakamaṇḍalur brāhmaṇaḥ patnyā paricārakānayanārthaṃ",
    "T09ajm_u:1310": " samarpitadṛḍhasaṃdeśas taṃ deśam abhijagāma /",
    "T09ajm_u:1311": " atha bodhisattvaś cirasyārthijanaṃ dṛṣṭvābhigataṃ manaḥpraharṣāt saṃjāyamānanayanavadanaprasādaḥ",
    "T09ajm_u:1312": " pratyudgamya svāgatādipriyavacanapuraḥsaraṃ praveśya cainam āśramapadaṃ kṛtātithisatkāram",
    "T09ajm_u:1313": " āgamanaprayojanam apṛcchat /",
    "T09ajm_u:1314": " atha sa brāhmaṇo bhāryānurāgād utsāritadhairyalajjaḥ pratigrahamātrasajja īdṛśam artham uvāca /",
    "T09ajm_u:1315": " āloko bhavati yataḥ samaś ca mārgo loko 'yaṃ vrajati tato na durgameṇa /",
    "T09ajm_u:1316": " prāyo 'smiñ jagati tu matsarāndhakāre nānyena praṇayapadāni me vahanti // AJm_9.53 //",
    "T09ajm_u:1317": " pradānaśauryorjitayā yaśaḥśriyā gataṃ ca gantavyam aśeṣatas tava /",
    "T09ajm_u:1318": " ato 'smi yācñāśramam abhyupeyivān prayaccha tan me paricārakau sutau // AJm_9.54 //",
    "T09ajm_u:1319": " ity ukte bodhisattvo mahāsattvaḥ",
    "T09ajm_u:1320": " dānaprītau kṛtābhyāsaḥ pratyākhyātum aśikṣitaḥ /",
    "T09ajm_u:1321": " dadāmīty avadad dhṛṣṭaṃ dayitau tanayāv api // AJm_9.55 //",
    "T09ajm_u:1322": " svasty astu /",
    "T09ajm_u:1323": " tat kim idānīm āsyata iti ca brāhmaṇenābhihitaḥ sa mahāsattvaḥ pradānakathāśravaṇotpatitaviṣādaviplutākṣayoḥ sutayoḥ snehavegenāvalambyamānahṛdayo bodhisattva uvāca /",
    "T09ajm_u:1324": " dattāv etau mayā tubhyaṃ kiṃ tu mātānayor gatā /",
    "T09ajm_u:1325": " vanaṃ mūlaphalasyārthe sāyam adyāgamiṣyati // AJm_9.56 //",
    "T09ajm_u:1326": " tayā dṛṣṭāv upāghrātau mālināv abhyalaṃkṛtau /",
    "T09ajm_u:1327": " ihaikarātraṃ viśramya śvo netāsi sutau mama // AJm_9.57 //",
    "T09ajm_u:1328": " brāhmaṇa uvāca /",
    "T09ajm_u:1329": " alam anenātrabhavato nirbandhena /",
    "T09ajm_u:1330": " gauṇam etad dhi nārīṇāṃ nāma vāmā iti sthitam /",
    "T09ajm_u:1331": " syāc caivaṃ dānavighnas te tena vāsaṃ na rocaye // AJm_9.58 //",
    "T09ajm_u:1332": " bodhisattva uvāca /",
    "T09ajm_u:1333": " alaṃ dānavighnāśaṅkayā /",
    "T09ajm_u:1334": " sahadharmacāriṇī mama sā /",
    "T09ajm_u:1335": " yathā vātrabhavate rocate /",
    "T09ajm_u:1336": " api ca mahābrāhmaṇa",
    "T09ajm_u:1337": " sukumāratayā bālyāt paricaryāsv akauśalāt /",
    "T09ajm_u:1338": " kīdṛśīṃ nāma kuryātāṃ dāsaprītim imau tava // AJm_9.59 //",
    "T09ajm_u:1339": " dṛṣṭvā tv itthaṃgatāv etau śibirājaḥ pitāmahaḥ /",
    "T09ajm_u:1340": " addhā dadyād yad iṣṭaṃ te dhanaṃ niṣkrayam etayoḥ // AJm_9.60 //",
    "T09ajm_u:1341": " yatas tadviṣayaṃ sādhu tvam imau netum arhasi /",
    "T09ajm_u:1342": " evaṃ hy arthena mahatā dharmeṇa ca sameṣyasi // AJm_9.61 //",
    "T09ajm_u:1343": " brāhmaṇa uvāca /",
    "T09ajm_u:1344": " na śakṣyāmy aham āśīviṣadurāsadaṃ vipriyopāyanena rājānam abhigantum /",
    "T09ajm_u:1345": " ācchindyān mad imau rājā daṇḍaṃ vā praṇayen mayi /",
    "T09ajm_u:1346": " yato neṣyāmy aham imau brāhmaṇyāḥ paricārakau // AJm_9.62 //",
    "T09ajm_u:1347": " atha bodhisattvo yatheṣṭam idānīm ity aparisamāptārtham uktvā sānunayam anuśiṣya tanayau paricaryānukūlye pratigrahārtham abhiprasārite brāhmaṇasya pāṇau kamaṇḍalum āvarjayām āsa /",
    "T09ajm_u:1348": " tasya yatnānurodhena papātāmbu kamaṇḍaloḥ /",
    "T09ajm_u:1349": " padmapattrābhitāmrābhyāṃ netrābhyāṃ svayam eva tu // AJm_9.63 //",
    "T09ajm_u:1350": " atha sa brāhmaṇo lābhātiharṣāt sasaṃbhramākulitamatir bodhisattvatanayāpaharaṇatvarayā",
    "T09ajm_u:1351": " saṃkṣiptapadam āśīrvacanam uktvā nirgamyatām ity ājñākarkaśena vacasā kumārāv āśramapadān",
    "T09ajm_u:1352": " niṣkrāmayitum ārebhe //",
    "T09ajm_u:1353": " atha kumārau viyogaduḥkhātibhāravyathitahṛdayau pitaram abhipraṇamya bāṣpoparudhyamānanayanāv ūcatuḥ /",
    "T09ajm_u:1354": " ambā ca tāta niṣkrāntā tvaṃ ca nau dātum icchasi /",
    "T09ajm_u:1355": " yāvat tām api paśyeva tato dāsyati nau bhavān // AJm_9.64 //",
    "T09ajm_u:1356": " atha sa brāhmaṇaḥ purā mātānayor āgacchaty asya vā putrasnehāt paścāttāpaḥ saṃbhavatīti",
    "T09ajm_u:1357": " vicintya padmakalāpam ivānayor hastān ābadhya latayā saṃtarjayan viceṣṭamānau pitaraṃ",
    "T09ajm_u:1358": " prati vyāvartitavadanau prakṛtisukumārau kumārau pracakarṣa //",
    "T09ajm_u:1359": " atha kṛṣṇājinā kumārī tatpūrvaduḥkhopanipātāt sasvaraṃ rudatī pitaram uvāca /",
    "T09ajm_u:1360": " ayaṃ māṃ brāhmaṇas tāta latayā hanti nirdayaḥ /",
    "T09ajm_u:1361": " na cāyaṃ brāhmaṇo vyaktaṃ dhārmikā brāhmaṇāḥ kila // AJm_9.65 //",
    "T09ajm_u:1362": " yakṣo 'yaṃ brāhmaṇacchadmā nūnaṃ harati khāditum /",
    "T09ajm_u:1363": " nīyamānau piśācena tāta kiṃ nāv upekṣase // AJm_9.66 //",
    "T09ajm_u:1364": " atha jālī kumāro mātaram anuśocann uvāca /",
    "T09ajm_u:1365": " naivedaṃ me tathā duḥkhaṃ yad ayaṃ hanti māṃ dvijaḥ /",
    "T09ajm_u:1366": " nāpaśyam ambāṃ yat tv adya tad vidārayatīva mām // AJm_9.67 //",
    "T09ajm_u:1367": " rodiṣyati ciraṃ nūnam ambā śūnye tapovane /",
    "T09ajm_u:1368": " putraśokena kṛpaṇā hataśāveva cātakī // AJm_9.68 //",
    "T09ajm_u:1369": " asmadarthaṃ samāhṛtya vanān mūlaphalam bahu /",
    "T09ajm_u:1370": " bhaviṣyati kathaṃ nv ambā dṛṣṭvā śūnyaṃ tapovanam // AJm_9.69 //",
    "T09ajm_u:1371": " ime nāv aśvakās tāta hastikā rathakāś ca ye /",
    "T09ajm_u:1372": " ato 'rdhaṃ deyam ambāyai śokaṃ tena vineṣyati // AJm_9.70 //",
    "T09ajm_u:1373": " vandyāsmadvacanād ambā vāryā śokāc ca sarvathā /",
    "T09ajm_u:1374": " durlabhaṃ hi punas tāta tava tasyāś ca darśanam // AJm_9.71 //",
    "T09ajm_u:1375": " ehi kṛṣṇe mariṣyāvaḥ ko nv artho jīvitena nau /",
    "T09ajm_u:1376": " dattāv āvāṃ janitrāsmai brāhmaṇāya dhanaiṣiṇe // AJm_9.72 //",
    "T09ajm_u:1377": " ity uktvā jagmatuḥ //",
    "T09ajm_u:1378": " atha bodhisattvas tenātikaruṇena tanayapralāpenākampitamatir api ka idānīṃ dattvānutāpaṃ",
    "T09ajm_u:1379": " kariṣyatīti niṣpratīkāreṇa śokāgninā nirdahyamānahṛdayo viṣavegamūrchāparigata iva",
    "T09ajm_u:1380": " samuparudhyamānacetās tatraiva niṣasāda /",
    "T09ajm_u:1381": " śītānilavyajanapratilabdhasaṃjñaś ca niṣkūjam ivāśramapadaṃ tanayaśūnyam abhivīkṣya bāṣpagadgadasaṃnirudhyamānakaṇṭha ity ātmagatam uvāca /",
    "T09ajm_u:1382": " putrābhidhāne hṛdaye samakṣaṃ praharan mama /",
    "T09ajm_u:1383": " nāśaṅkata kathaṃ nāma dhig alajjo bata dvijaḥ // AJm_9.73 //",
    "T09ajm_u:1384": " pattikāv anupānatkau saukumāryāt klamāsahau /",
    "T09ajm_u:1385": " yāsyataḥ katham adhvānaṃ tasya ca preṣyatāṃ gatau // AJm_9.74 //",
    "T09ajm_u:1386": " mārgaśramaparimlānau ko 'dya viśrāmayiṣyati /",
    "T09ajm_u:1387": " kṣuttarṣaduḥkābhihatau yāciṣyete kam etya vā // AJm_9.75 //",
    "T09ajm_u:1388": " mama tāvad idaṃ duḥkhaṃ dhīratāṃ kartum icchataḥ /",
    "T09ajm_u:1389": " kā nv avasthā mama tayoḥ sutayoḥ sukhavṛddhayoḥ // AJm_9.76 //",
    "T09ajm_u:1390": " aho putraviyogāgnir nirdahaty eva me manaḥ /",
    "T09ajm_u:1391": " satāṃ tu dharmaṃ saṃsmṛtya ko 'nutāpaṃ kariṣyati // AJm_9.77 //",
    "T09ajm_u:1392": " atha madrī vipriyopanipātāśaṃsibhir aniṣṭair nimittair upajanitavaimanasyā mūlaphalāny ādāya kṣiprataram āgantukāmāpi vyāḍamṛgoparudhyamānamārgā ciratareṇāśramapadam upajagāma /",
    "T09ajm_u:1393": " ucitāyāṃ ca pratyudgamanabhūmāv ākrīḍasthāneṣu ca tanayāv apaśyantī bhṛśataram arativaśam agāt //",
    "T09ajm_u:1394": " anīpsitāśaṅkitajātasaṃbhramā tataḥ sutānveṣaṇacañcalekṣaṇā /",
    "T09ajm_u:1395": " prasaktam āhvānam asaṃpratigrahaṃ tayor viditvā vyalapac chucāturā // AJm_9.78 //",
    "T09ajm_u:1396": " samājavad yat pratibhāti me purā sutapralāpapratināditaṃ vanam /",
    "T09ajm_u:1397": " adarśanād adya tayos tad eva me prayāti kāntāram ivāśaraṇyatām // AJm_9.79 //",
    "T09ajm_u:1398": " kiṃ nu khalu tau kumārau",
    "T09ajm_u:1399": " krīḍāprasaṅgaśramajātanidrau suptau nu naṣṭau gahane vane vā /",
    "T09ajm_u:1400": " cirān madabhyāgamanād atuṣṭau syātāṃ kva cid bālatayā nilīnau // AJm_9.80 //",
    "T09ajm_u:1401": " ruvanti kasmāc ca na pakṣiṇo 'py amī samākulās tadvadhasākṣiṇo yadi /",
    "T09ajm_u:1402": " taraṃgabhaṅgair avinītakopayā hṛtau nu kiṃ nimnagayātivegayā // AJm_9.81 //",
    "T09ajm_u:1403": " apīdānīṃ me vitathā mithyāvikalpā bhaveyuḥ /",
    "T09ajm_u:1404": " api rājaputrāya saputrāya svasti syāt /",
    "T09ajm_u:1405": " apy aniṣṭanivedināṃ nimittānāṃ maccharīra eva vipāko bhavet /",
    "T09ajm_u:1406": " kiṃ nu khalv idaṃ animittāpavṛttapraharṣam aratitamisrayāvacchādyamānaṃ vidravatīva me hṛdayam /",
    "T09ajm_u:1407": " visrasyanta iva me gātrāṇi /",
    "T09ajm_u:1408": " vyākulā iva digvibhāgāḥ /",
    "T09ajm_u:1409": " bhramatīva cedaṃ paridhvastalakṣmīkaṃ vanam iti //",
    "T09ajm_u:1410": " athānupraviśyāśramapadam ekānte nikṣipya mūlaphalam upacārapuraḥsaraṃ bhartāram abhigamya kva dārakāv iti papraccha /",
    "T09ajm_u:1411": " atha bodhisattvo jānānaḥ snehadurbalatāṃ mātṛhṛdayasya durnivedyatvāc ca vipriyasya naināṃ kiṃ cid vaktuṃ śaśāka /",
    "T09ajm_u:1412": " janasya hi priyārhasya vipriyākhyānavahninā upetya hi manastāpaḥ saghṛṇena suduṣkaraḥ // AJm_9.82 //",
    "T09ajm_u:1413": " atha madrī vyaktam akuśalaṃ me putrayor yad ayam evaṃ tūṣṇīṃbhūtaḥ śokadainyānuvṛttyety",
    "T09ajm_u:1414": " avadhārya samantataḥ kṣiptacitteva vicintyāśramapadaṃ tanayāv apaśyantī sabāṣpagadgadaṃ punar uvāca /",
    "T09ajm_u:1415": " dārakau ca na paśyāmi tvaṃ ca māṃ nābhibhāṣase /",
    "T09ajm_u:1416": " hatā khalv asmi kṛpaṇā vipriyaṃ hi na kathyate // AJm_9.83 //",
    "T09ajm_u:1417": " ity uktvā śokāgninā parigatahṛdayā chinnamūleva latā nipapāta /",
    "T09ajm_u:1418": " patantīm eva caināṃ parigṛhya bodhisattvas tṛṇaśayanam ānīya śītābhir adbhiḥ pariṣicya pratyāgataprāṇāṃ samāśvāsayann uvāca /",
    "T09ajm_u:1419": " sahasaiva na te madri duḥkham ākhyātavān aham /",
    "T09ajm_u:1420": " na hi saṃbhāvyate dhairyaṃ manasi snehadurbale // AJm_9.84 //",
    "T09ajm_u:1421": " jarādāridryaduḥkhārto brāhmaṇo mām upāgamat /",
    "T09ajm_u:1422": " tasmai dattau mayā putrau samāśvasihi mā śucaḥ // AJm_9.85 //",
    "T09ajm_u:1423": " māṃ paśya madri mā putrau paridevīś ca devi mā /",
    "T09ajm_u:1424": " putraśokasaśalye me prahārṣīr iva mā hṛdi // AJm_9.86 //",
    "T09ajm_u:1425": " yācitena kathaṃ śakyaṃ na dātum api jīvitam /",
    "T09ajm_u:1426": " anumodasva tad bhadre putradānam idaṃ mama // AJm_9.87 //",
    "T09ajm_u:1427": " tac chrutvā madrī putravināśaśaṅkāvyathitahṛdayā putrayor jīvitapravṛttiśravaṇāt pratanūbhūtaśokā patyur adhṛtiparihārārthaṃ pramṛjya nayane savismayam udīkṣamāṇā bhartāram uvāca /",
    "T09ajm_u:1428": " āścaryam / kiṃ bahunā /",
    "T09ajm_u:1429": " nūnaṃ vismayavaktavyacetaso 'pi divaukasaḥ /",
    "T09ajm_u:1430": " yad ity alabdhaprasaras tava cetasi matsaraḥ // AJm_9.88 //",
    "T09ajm_u:1431": " tathā hi dikṣu prasṛtapratisvanaiḥ samantato daivatadundubhisvanaiḥ /",
    "T09ajm_u:1432": " prasaktavispaṣṭapadākṣaraṃ nabhas tavaiva kīrtiprathanādarād abhūt // AJm_9.89 //",
    "T09ajm_u:1433": " prakampiśailendrapayodharā dharā madād ivābhūd abhivṛddhavepathuḥ /",
    "T09ajm_u:1434": " divaḥ patadbhiḥ kusumaiś ca kāñcanaiḥ savidyududdyotam ivābhavan nabhaḥ // AJm_9.90 //",
    "T09ajm_u:1435": " tad alaṃ śokadainyena dattvā cittaṃ prasādaya /",
    "T09ajm_u:1436": " nipānabhūto lokānāṃ dātaiva ca punar bhava // AJm_9.91 //",
    "T09ajm_u:1437": " atha śakro devendraḥ kṣititalacalanād ākampite sumerau parvatarāje kim idam iti samutpannavimarśo",
    "T09ajm_u:1438": " vismayotphullanayanebhyo lokapālebhyaḥ pṛthivīkampakāraṇaṃ viśvaṃtaraputradānam upalabhya",
    "T09ajm_u:1439": " praharṣavismayāghūrṇitamanāḥ prabhātāyāṃ tasyāṃ rajanyāṃ brāhmaṇarūpī viśvaṃtaram",
    "T09ajm_u:1440": " arthivad abhyagacchat /",
    "T09ajm_u:1441": " kṛtātithisatkāraś ca bodhisattvena kenārtha ity upanimantrito bhāryām enam ayācata /",
    "T09ajm_u:1442": " mahāhradeṣv ambha ivopaśoṣaṃ na dānadharmaḥ samupaiti satsu /",
    "T09ajm_u:1443": " yāce tatas tvāṃ surasaṃnibhāryāṃ bhāryām imām arhasi naḥ pradātum // AJm_9.92 //",
    "T09ajm_u:1444": " avimanā eva tu bodhisattvas tathety asmai pratiśuśrāva /",
    "T09ajm_u:1445": " tataḥ sa vāmena kareṇa madrīm ādāya savyena kamaṇḍaluṃ ca /",
    "T09ajm_u:1446": " nyapātayat tasya jalaṃ karāgre manobhuvaś cetasi śokavahnim // AJm_9.93 //",
    "T09ajm_u:1447": " cukopa madrī na tu no ruroda viveda sā tasya hi taṃ svabhāvam /",
    "T09ajm_u:1448": " apūrvaduḥkhātibharāturā tu taṃ prekṣamāṇā likhiteva tasthau // AJm_9.94 //",
    "T09ajm_u:1449": " tad dṛṣṭvā paramavismayākrāntahṛdayaḥ śakro devānām indras taṃ mahāsattvam abhiṣṭuvann uvāca /",
    "T09ajm_u:1450": " aho vikṛṣṭāntaratā sadasaddharmayor yathā /",
    "T09ajm_u:1451": " śraddhātum api karmedaṃ kā śaktir akṛtātmanām // AJm_9.95 //",
    "T09ajm_u:1452": " avītarāgeṇa satā putradāram atipriyam /",
    "T09ajm_u:1453": " niḥsaṅgam iti dātavyaṃ kā nāmeyam udāttatā // AJm_9.96 //",
    "T09ajm_u:1454": " asaṃśayaṃ tvadguṇaraktasaṃkathaiḥ prakīryamāṇeṣu yaśaḥsu dikṣu te /",
    "T09ajm_u:1455": " tirobhaviṣyanty aparā yaśaḥśriyaḥ pataṃgatejaḥsu yathānyadīptayaḥ // AJm_9.97 //",
    "T09ajm_u:1456": " tasya te 'bhyanumodante karmedam atimānuṣam /",
    "T09ajm_u:1457": " yakṣagandharvabhujagās tridaśāś ca savāsavāḥ // AJm_9.98 //",
    "T09ajm_u:1458": " ity uktvā śakraḥ svam eva vapur abhijvalad āsthāya śakro 'ham asmīti ca nivedyātmānaṃ bodhisattvam uvāca /",
    "T09ajm_u:1459": " tubhyam eva prayacchāmi madrīṃ bhāryām imām aham /",
    "T09ajm_u:1460": " vyatītya na hi śītāṃśuṃ candrikā sthātum arhati // AJm_9.99 //",
    "T09ajm_u:1461": " dattāpi ca śṛgālasya siṃhabhāryā kim asya sā /",
    "T09ajm_u:1462": " siṃhasyaiva hi sā bhāryā dhīrā yacchanti yācitāḥ // AJm_9.100 //",
    "T09ajm_u:1463": " viśiṣṭamadhyahīnānāṃ samacittā jināṅkurāḥ /",
    "T09ajm_u:1464": " tasmād anumatā loke [......]na tu karmaṇā // AJm_9.101 //",
    "T09ajm_u:1465": " tan mā cintāṃ putrayor viprayogād rājyabhraṃśān mā ca saṃtāpam āgāḥ /",
    "T09ajm_u:1466": " sārdhaṃ tābhyām abhyupetaḥ pitā te kartā rājyaṃ tvatsanāthaṃ sanātham // AJm_9.102 //",
    "T09ajm_u:1467": " ity uktvā śakras tatraivāntardadhe /",
    "T09ajm_u:1468": " śakrānubhāvāc ca sa brāhmaṇo bodhisattvatanayau śibiviṣayam eva saṃprāpayām āsa /",
    "T09ajm_u:1469": " atha śibayaḥ saṃjayaś ca śibirājas tad atikaruṇam atiduṣkaraṃ bodhisattvasya karma",
    "T09ajm_u:1470": " śrutvā samākleditahṛdayā brāhmaṇahastān niṣkrīya bodhisattvatanayau prasādyānīya",
    "T09ajm_u:1471": " ca viśvaṃtaraṃ rājya eva pratiṣṭhāpayām āsuḥ //",
    "T09ajm_u:1472": " tad evam atyadbhutā bodhisattvacaryeti tadunmukheṣu sattvaviśeṣeṣu nāvajñā pratīghāto vā karaṇīyaḥ /",
    "T09ajm_u:1473": " tathāgatavarṇe satkṛtya dharmaśravaṇe copaneyam //",
    "T09ajm_u:1474": " viśvaṃtarajātakaṃ navamam //",
    "T09ajm_u:1475": " 10. Yajñajātakam",
    "T09ajm_u:1476": " na kalyāṇāśayāḥ pāpapratāraṇām anuvidhīyanta ity āśayaśuddhau yatitavyam //",
    "T09ajm_u:1477": " tadyathānuśrūyate /",
    "T09ajm_u:1478": " bodhisattvaḥ kila svapuṇyaprabhāvopanatām ānatasarvasāmantāṃ praśāntasvaparacakrādyupadravatvād akaṇṭakām asapatnām ekātapatrāṃ dāyādyakramāgatāṃ pṛthivīṃ pālayām āsa /",
    "T09ajm_u:1479": " nāthaḥ pṛthivyāḥ sa jitendriyārir bhuktāvagīteṣu phaleṣv asaktaḥ /",
    "T09ajm_u:1480": " prajāhiteṣv āhitasarvabhāvo dharmaikakāryo munivad babhūva // AJm_10.1 //",
    "T09ajm_u:1481": " viveda lokasya hi sa svabhāvaṃ pradhānacaryānukṛtipradhānam /",
    "T09ajm_u:1482": " śreyaḥ samādhitsur ataḥ prajāsu viśeṣato dharmavidhau sasañje // AJm_10.2 //",
    "T09ajm_u:1483": " dadau dhanaṃ śīlavidhiṃ samādade kṣamāṃ siṣeve jagadartham aihata /",
    "T09ajm_u:1484": " prajāhitādhyāśayasaumyadarśanaḥ sa mūrtimān dharma iva vyarocata // AJm_10.3 //",
    "T09ajm_u:1485": " atha kadā cit tadbhujābhiguptam api taṃ viṣayaṃ sattvānāṃ karmavaiguṇyāt pramādavaśagatvāc ca varṣakarmādhikṛtānāṃ devaputrāṇāṃ durvṛṣṭiparyākulatā kva cit kva cid abhidudrāva //",
    "T09ajm_u:1486": " atha sa rājā vyaktam ayaṃ mama prajānāṃ vā dharmāpacārāt samupanato 'nartha iti niścitamatiḥ",
    "T09ajm_u:1487": " saṃrūḍhahitādhyāśayatvāt prajāsu tadduḥkham amṛṣyamāṇo dharmatattvajñasaṃmatān purohitapramukhān",
    "T09ajm_u:1488": " brāhmaṇavṛddhān matisacivāṃś ca taduddharaṇopāyaṃ papraccha /",
    "T09ajm_u:1489": " atha te vedavihitam anekaprāṇiśatavadhārambhabhīṣaṇaṃ yajñavidhiṃ suvṛṣṭihetuṃ manyamānās tam asmai saṃvarṇayām āsuḥ /",
    "T09ajm_u:1490": " viditavṛttāntas tu sa rājā yajñavihitānāṃ prāṇivaiśasānāṃ karuṇātmakatvān na teṣāṃ tad vacanaṃ bhāvenābhyanandat /",
    "T09ajm_u:1491": " vinayānuvṛttyā cainān pratyākhyānarūkṣākṣaram anuktvā prastāvāntareṇaiṣāṃ tāṃ kathāṃ tiraścakāra /",
    "T09ajm_u:1492": " te punar api taṃ rājānaṃ dharmasaṃkathāprastāvalabdhāvasarā gāmbhīryagūḍhaṃ tasya bhāvam ajānānā yajñapravṛttaye samanuśaśāsuḥ /",
    "T09ajm_u:1493": " kāryāṇi rājñāṃ niyatāni yāni lābhe pṛthivyāḥ paripālane ca /",
    "T09ajm_u:1494": " nātyeti kālas tava tāni nityaṃ teṣāṃ kramo dharmasukhāni yadvat // AJm_10.4 //",
    "T09ajm_u:1495": " trivargasevānipuṇasya tasya prajāhitārthaṃ dhṛtakārmukasya /",
    "T09ajm_u:1496": " yajñābhidhāne suralokasetau pramādatantreva kathaṃ matis te // AJm_10.5 //",
    "T09ajm_u:1497": " bhṛtyair ivājñā bahumanyate te sākṣād iyaṃ siddhir iti kṣitīśaiḥ /",
    "T09ajm_u:1498": " śreyāṃsi kīrtijvalitāni cetuṃ yajñair ayaṃ te ripukāla kālaḥ // AJm_10.6 //",
    "T09ajm_u:1499": " kāmaṃ sadā dīkṣita eva ca tvaṃ dānaprasaṅgān niyamādarāc ca /",
    "T09ajm_u:1500": " vedaprasiddhaiḥ kratubhis tathāpi yuktaṃ bhaven moktum ṛṇaṃ surāṇām // AJm_10.7 //",
    "T09ajm_u:1501": " sviṣṭyābhituṣṭāni hi daivatāni bhūtāni vṛṣṭyā pratimānayanti /",
    "T09ajm_u:1502": " iti prajānāṃ hitam ātmanaś ca yaśaskaraṃ yajñavidhiṃ juṣasva // AJm_10.8 //",
    "T09ajm_u:1503": " tasya cintā prādurabhavat /",
    "T09ajm_u:1504": " atidurnyasto batāyaṃ parapratyayahāryapelavamatir amīmāṃsako dharmapriyaśraddadhāno jano yatra hi nāma",
    "T09ajm_u:1505": " ya eva lokeṣu śaraṇyasaṃmatās ta eva hiṃsām api dharmato gatāḥ /",
    "T09ajm_u:1506": " vivartate kaṣṭam apāyasaṃkaṭe janas tadādeśitakāpathānugaḥ // AJm_10.9 //",
    "T09ajm_u:1507": " ko hi nāmābhisaṃbandho dharmasya paśuhiṃsayā /",
    "T09ajm_u:1508": " suralokādhivāsasya daivataprīṇanasya vā // AJm_10.10 //",
    "T09ajm_u:1509": " viśasyamānaḥ kila mantraśaktibhiḥ paśur divaṃ gacchati tena tadvadhaḥ /",
    "T09ajm_u:1510": " upaiti dharmatvam itīdam apy asat paraiḥ kṛtaṃ ko hi paratra lapsyate // AJm_10.11 //",
    "T09ajm_u:1511": " asatpravṛtter anivṛttamānasaḥ śubheṣu karmasv avirūḍhaniścayaḥ /",
    "T09ajm_u:1512": " paśur divaṃ yāsyati kena hetunā hato 'pi yajñe svakṛtāśrayaṃ vinā // AJm_10.12 //",
    "T09ajm_u:1513": " hataś ca yajñe tridivaṃ yadi vrajen nanu vrajeyuḥ paśutāṃ svayaṃ dvijāḥ /",
    "T09ajm_u:1514": " yatas tu nāyaṃ vidhir īkṣyate kva cid vacas tad eṣāṃ ka iva grahīṣyati // AJm_10.13 //",
    "T09ajm_u:1515": " atulyagandharddhirasaujasaṃ śubhāṃ sudhāṃ kilotsṛjya varāpsarodhṛtām /",
    "T09ajm_u:1516": " mudaṃ prayāsyanti vapādikāraṇād vadhena śocyasya paśor divaukasaḥ // AJm_10.14 //",
    "T09ajm_u:1517": " tad idam atra prāptakālam iti viniścitya sa rājā yajñārambhasamutsuka iva nāma tat teṣāṃ vacanaṃ pratigṛhyāvocad enān /",
    "T09ajm_u:1518": " sanāthaḥ khalv aham anugrahavāṃś ca yad evaṃ me hitāvahitamanaso 'trabhavantaḥ /",
    "T09ajm_u:1519": " tad icchāmi puruṣamedhasahasreṇa yaṣṭum /",
    "T09ajm_u:1520": " anuśiṣyantāṃ tadupayogyasaṃbhārasamudānayanārthaṃ yathādhikāram amātyāḥ /",
    "T09ajm_u:1521": " parīkṣyatāṃ sattrāgāraniveśayogyo bhūmipradeśas tadanuguṇaś ca tithikaraṇamuhūrtanakṣatrayoga iti //",
    "T09ajm_u:1522": " athainaṃ purohita uvāca /",
    "T09ajm_u:1523": " īpsitārthasaṃpattaye snātu tāvan mahārāja ekasya yajñasyāvabhṛthe /",
    "T09ajm_u:1524": " athottareṣām ārambhaḥ kariṣyate krameṇa /",
    "T09ajm_u:1525": " yugapat puruṣapaśavaḥ sahasraśo hi parigṛhyamāṇā vyaktam udvegadoṣāya prajānāṃ te syur iti //",
    "T09ajm_u:1526": " asty etad iti ca brāhmaṇair uktaḥ sa rājā tān uvāca /",
    "T09ajm_u:1527": " alam atrabhavatāṃ prakṛtikopāśaṅkayā /",
    "T09ajm_u:1528": " tathāhaṃ saṃvidhāsye yathodvegaṃ me prajā na prayāsyantīti //",
    "T09ajm_u:1529": " atha sa rājā paurajānapadān saṃnipātyābravīt /",
    "T09ajm_u:1530": " icchāmi puruṣamedhasahasreṇa yaṣṭum /",
    "T09ajm_u:1531": " na ca mayā śakyaḥ kaś cid akāmaḥ paśutve niyoktum aduṣṭaḥ /",
    "T09ajm_u:1532": " tad yaṃ yam aham itaḥ prabhṛti vo drakṣyāmi vyavadhūtapramādanidreṇa vimalena cāracakṣuṣā",
    "T09ajm_u:1533": " śīlamaryādātivartinam asmadājñāṃ paribhavantaṃ taṃ taṃ svakulapaṃsakaṃ deśakaṇṭakam",
    "T09ajm_u:1534": " ahaṃ paśunimittam ādāsyāmīty etad vo viditam astv iti //",
    "T09ajm_u:1535": " atha teṣāṃ mukhyatamāḥ prāñjalaya enam ūcuḥ /",
    "T09ajm_u:1536": " sarvāḥ kriyās tava hitapravaṇāḥ prajānāṃ tatrāvamānanavidher naradeva ko 'rthaḥ /",
    "T09ajm_u:1537": " brahmāpi te caritam abhyanumantum arhaḥ sādhupramāṇaparam atrabhavān pramāṇam // AJm_10.15 //",
    "T09ajm_u:1538": " priyaṃ yad eva devasya tad asmākam api priyam /",
    "T09ajm_u:1539": " asmatpriyahitād anyad dṛśyate na hi te priyam // AJm_10.16 //",
    "T09ajm_u:1540": " iti pratigṛhītavacanaḥ paurajānapadaiḥ sa rājā mahatā janaprakāśenāḍambareṇa pratyayitān amātyān pāpajanopagrahaṇārthaṃ janapadaṃ nagarāṇi ca preṣayām āsa /",
    "T09ajm_u:1541": " samantataś ca pratyaham iti ghoṣaṇāṃ kārayām āsa /",
    "T09ajm_u:1542": " abhayam abhayado dadāti rājā sthiraśuciśīladhanāya sajjanāya /",
    "T09ajm_u:1543": " avinayanirataiḥ prajāhitārthaṃ narapaśubhis tu sahasraśo yiyakṣuḥ // AJm_10.17 //",
    "T09ajm_u:1544": " tad yaḥ kaś cid itaḥ prabhṛty avinayaślāghānuvṛttyuddhavāt sāmantakṣitipārcitām api nṛpasyājñām avajñāsyati /",
    "T09ajm_u:1545": " sa svair eva viṣahya yajñapaśutām āpāditaḥ karmabhir yūpābaddhatanur viṣādakṛpaṇaḥ śuṣyañ janair drakṣyate // AJm_10.18 //",
    "T09ajm_u:1546": " atha tadviṣayanivāsinaḥ puruṣā yajñapaśunimittaṃ duḥśīlapuruṣānveṣaṇādaram avekṣya",
    "T09ajm_u:1547": " rājñas tāṃ ca ghoṣaṇām atibhīṣaṇāṃ pratyaham upaśṛṇvantaḥ pāpajanopagrahāvahitāṃś",
    "T09ajm_u:1548": " ca rājapuruṣān samantataḥ samāpatato 'bhivīkṣya tyaktadauḥśīlyānurāgāḥ śīlasaṃvarasamādānaparā",
    "T09ajm_u:1549": " vairaprasaṅgaparāṅmukhāḥ parasparapremagauravasumukhāḥ praśāntavigrahavivādā gurujanavacanānuvartinaḥ",
    "T09ajm_u:1550": " saṃvibhāgaviśāradāḥ priyātithayo vinayanaibhṛtyaślāghinaḥ kṛtayuga iva babhūvuḥ /",
    "T09ajm_u:1551": " bhayena mṛtyoḥ paralokacintayā kulābhimānena yaśo'nurakṣayā /",
    "T09ajm_u:1552": " suśuklabhāvāc ca virūḍhayā hriyā janaḥ svaśīlāmalabhūṣaṇo 'bhavat // AJm_10.19 //",
    "T09ajm_u:1553": " yathā yathā dharmaparo 'bhavaj janas tathā tathā rakṣijano viśeṣataḥ /",
    "T09ajm_u:1554": " cakāra duḥśīlajanābhimārgaṇām ataś ca dharmān na cacāla kaś ca na // AJm_10.20 //",
    "T09ajm_u:1555": " svadeśavṛttāntam athopaśuśruvān imaṃ nṛpaḥ prītiviśeṣabhūṣaṇaḥ /",
    "T09ajm_u:1556": " carān priyākhyānakadānavistaraiḥ sa tarpayitvā sacivān samanvaśāt // AJm_10.21 //",
    "T09ajm_u:1557": " parā manīṣā mama rakṣituṃ prajā gatāś ca tāḥ saṃprati dakṣiṇīyatām /",
    "T09ajm_u:1558": " idaṃ ca yajñāya dhanaṃ prakalpitaṃ yiyakṣur asmīti yathāpratarkitam // AJm_10.22 //",
    "T09ajm_u:1559": " yad īpsitaṃ yasya sukhendhanaṃ dhanaṃ prakāmam āpnotu sa tan madantikāt /",
    "T09ajm_u:1560": " itīyam asmadviṣayopatāpinī daridratā nirviṣayī bhaved yathā // AJm_10.23 //",
    "T09ajm_u:1561": " mayi prajārakṣaṇaniścayasthite sahāyasaṃpatparivṛddhasādhane /",
    "T09ajm_u:1562": " iyaṃ janārtir madamarṣadīpanī muhur muhur me jvalatīva cetasi // AJm_10.24 //",
    "T09ajm_u:1563": " atha te tasya rājñaḥ sacivāḥ param iti pratigṛhya tadvacanaṃ sarveṣu grāmanagaranigameṣu",
    "T09ajm_u:1564": " mārgaviśrāmapradeśeṣu ca dānaśālāḥ kārayitvā yathāsaṃdiṣṭaṃ rājñā pratyaham arthijanam",
    "T09ajm_u:1565": " abhilaṣitair arthaiḥ saṃtarpayām āsuḥ /",
    "T09ajm_u:1566": " atha vihāya janaḥ sa daridratāṃ samam avāptavasur vasudhādhipāt /",
    "T09ajm_u:1567": " vividhacitraparicchadabhūṣaṇaḥ pravitatotsavaśobha ivābhavat // AJm_10.25 //",
    "T09ajm_u:1568": " pramuditārthijanastutivistṛtaṃ pravitatāna nṛpasya diśo yaśaḥ /",
    "T09ajm_u:1569": " tanutaraṃgavivardhitavistaraṃ sara ivāmbujakesarajaṃ rajaḥ // AJm_10.26 //",
    "T09ajm_u:1570": " iti nṛpasya sunītiguṇāśrayāt sucaritābhimukhe nikhile jane samabhibhūtabalāḥ kuśalocchrayair vilayam īyur asaṅgam upadravāḥ // AJm_10.27 //",
    "T09ajm_u:1571": " aviṣamatvasukhā ṛtavo 'bhavan navanṛpā iva dharmaparāyaṇāḥ /",
    "T09ajm_u:1572": " vividhasasyadharā ca vasuṃdharā sakamalāmalanīlajalāśayā // AJm_10.28 //",
    "T09ajm_u:1573": " na janam abhyarujan prabalā rujaḥ paṭutaraṃ guṇam oṣadhayo dadhuḥ /",
    "T09ajm_u:1574": " ṛtuvaśena vavau niyato 'nilaḥ pariyayuś ca śubhena pathā grahāḥ // AJm_10.29 //",
    "T09ajm_u:1575": " na paracakrakṛtaṃ samabhūd bhayaṃ na ca parasparajaṃ na ca daivikam /",
    "T09ajm_u:1576": " niyamadharmapare nibhṛte jane kṛtam ivātra yugaṃ samapadyata // AJm_10.30 //",
    "T09ajm_u:1577": " athaivaṃ pravṛttena dharmayajñena rājñā praśamiteṣv arthijanaduḥkheṣu sārdham upadravaiḥ",
    "T09ajm_u:1578": " pramuditajanasaṃbādhāyām abhyudayaramyadarśanāyāṃ ca vasuṃdharāyāṃ nṛpater āśīrvacanādhyayanasavyāpāre",
    "T09ajm_u:1579": " loke vitanyamāne samantato rājayaśasi prasādāvarjitamatiḥ kaś cid amātyamukhyo rājānam ity uvāca /",
    "T09ajm_u:1580": " suṣṭhu khalv idam ucyate /",
    "T09ajm_u:1581": " uttamādhamamadhyānāṃ kāryāṇāṃ nityadarśanāt /",
    "T09ajm_u:1582": " upary upari buddhīnāṃ carantīśvarabuddhayaḥ // AJm_10.31 //",
    "T09ajm_u:1583": " iti devena hi paśuvaiśasavācyadoṣavirahitena dharmayajñena prajānām ubhayalokahitaṃ saṃpāditam upadravāś ca praśamitā dāridryaduḥkhāni ca /",
    "T09ajm_u:1584": " kiṃ bahunā /",
    "T09ajm_u:1585": " sabhāgyās tāḥ prajāḥ /",
    "T09ajm_u:1586": " lakṣmeva kṣaṇadākarasya vitataṃ gātre na kṛṣṇājinaṃ dīkṣāyantraṇayā nisargalalitāś ceṣṭā na mandodyamāḥ /",
    "T09ajm_u:1587": " mūrdhnaś chattranibhasya keśaracanāśobhā tathaivātha ca tyāgais te śatayajvano 'py apahṛtaḥ kīrtyāśrayo vismayaḥ // AJm_10.32 //",
    "T09ajm_u:1588": " hiṃsāviṣaktaḥ kṛpaṇaḥ phalepsoḥ prāyeṇa lokasya nayajña yajñaḥ /",
    "T09ajm_u:1589": " yajñas tu kīrtyābharaṇaḥ samas te śīlasya nirdoṣamanoharasya // AJm_10.33 //",
    "T09ajm_u:1590": " aho prajānāṃ bhāgyāni yāsāṃ gopāyitā bhavān /",
    "T09ajm_u:1591": " prajānām api hi vyaktaṃ naivaṃ syād gopitā pitā // AJm_10.34 //",
    "T09ajm_u:1592": " apara uvāca /",
    "T09ajm_u:1593": " dānaṃ nāma dhanodaye sati jano datte tadāśāvaśaḥ syāc chīle 'pi ca lokapaktyabhimukhaḥ svarge ca jātaspṛhaḥ /",
    "T09ajm_u:1594": " yā tv eṣā parakāryadakṣiṇatayā tvadvat pravṛttis tayor nāvidvatsu na sattvayogavidhureṣv eṣā samālakṣyate // AJm_10.35 //",
    "T09ajm_u:1595": " tad evaṃ na kalyāṇāśayāḥ pāpapratāraṇām anuvidhīyanta ity āśayaśuddhau yatitavyam //",
    "T09ajm_u:1596": " iti prajāhitodyogaḥ śreyaḥkīrtisukhāvahaḥ /",
    "T09ajm_u:1597": " yan nṛpāṇām ato nālaṃ tam anādṛtya vartitum // AJm_10.36 //",
    "T09ajm_u:1598": " evaṃ rājāvavāde 'pi vācyam /",
    "T09ajm_u:1599": " dharmābhyāsaḥ prajānāṃ bhūtim āvahatīti dharmānuvartinā bhūtikāmena bhavitavyam ity evam apy upaneyam //",
    "T09ajm_u:1600": " na paśuhiṃsā kadā cid abhyudayāya dānadamasaṃyamādayas tv abhyudayāyeti tadarthinā dānādipareṇa bhavitavyam ity evam api vācyam //",
    "T09ajm_u:1601": " lokārthacaryāpravaṇamatir evaṃ pūrvajanmasv api sa bhagavān iti tathāgatavarṇe 'pi vācyam //",
    "T09ajm_u:1602": " yajñajātakaṃ daśamam //",
    "T09ajm_u:1603": " uddānam //",
    "T09ajm_u:1604": " vyāghrī śibiḥ kośaleśaḥ śreṣṭhinau śaśa eva ca /",
    "T09ajm_u:1605": " agastyamāṃsadau viśvantarayajñavidau tathā //",
    "T09ajm_u:1606": " prathamo vargaḥ //",
    "T09ajm_u:1607": " 11. Śakrajātakam",
    "T09ajm_u:1608": " āpad api mahātmanām aiśvaryasaṃpad vā sattveṣv anukampāṃ na śithilīkaroti //",
    "T09ajm_u:1609": " tadyathānuśrūyate /",
    "T09ajm_u:1610": " bodhisattvaḥ kilānalpakālasvabhyastapuṇyakarmā sātmībhūtapradānadamasaṃyamakaruṇaḥ parahitaniratakriyātiśayaḥ kadā cic chakro devānām indro babhūva //",
    "T09ajm_u:1611": " surendralakṣmīr adhikaṃ rarāja tatsaṃśrayāt sphītataraprabhāvā /",
    "T09ajm_u:1612": " harmye sudhāsekanavāṅgarāge niṣaktarūpā śaśinaḥ prabheva // AJm_11.1 //",
    "T09ajm_u:1613": " yasyāḥ kṛte ditisutā rabhasāgatāni diṅnāgadantamusalāny urasābhijagmuḥ /",
    "T09ajm_u:1614": " sā bhāgyavistarasukhopanatāpi tasya lakṣmīr na darpamalinaṃ hṛdayaṃ cakāra // AJm_11.2 //",
    "T09ajm_u:1615": " tasya divaspṛthivyoḥ samyakparipālanopārjitāṃ sarvalokāntavyāpinīṃ kīrtisaṃpadaṃ",
    "T09ajm_u:1616": " tāṃ ca lakṣmīm atyadbhutām amṛṣyamāṇā daityagaṇāḥ kalpanāṭopabhīṣaṇataradviradarathaturagapadātinā",
    "T09ajm_u:1617": " kṣubhitasāgaraghoranirghoṣeṇa jājvalyamānavimalapraharaṇāvaraṇadurnirīkṣyeṇa mahatā",
    "T09ajm_u:1618": " balakāyena yuddhāyainam abhijagmuḥ /",
    "T09ajm_u:1619": " dharmātmano 'pi tu sa tasya parāvalepaḥ krīḍāvighātavirasaṃ ca bhayaṃ janasya /",
    "T09ajm_u:1620": " tejasvitānayapathopanataḥ kramaś ca yuddhoddhavābhimukhatāṃ hṛdayasya cakruḥ // AJm_11.3 //",
    "T09ajm_u:1621": " atha sa mahāsattvas turagavarasahasrayuktam abhyucchritārhadvasanacihnaruciradhvajaṃ",
    "T09ajm_u:1622": " vividhamaṇiratnadīptivyavabhāsitam abhijvaladvapuṣaṃ kalpanāvibhāgopaniyataniśitajvalitavividhāyudhavirājitobhayapārśvaṃ",
    "T09ajm_u:1623": " pāṇḍukambalinaṃ haimaṃ rathavaram abhiruhya mahatā hastyaśvarathapadāticitreṇa devānīkena",
    "T09ajm_u:1624": " parivṛtas tad asurasainyaṃ samudratīrānta eva pratyujjagāma //",
    "T09ajm_u:1625": " atha pravavṛte tatra bhīrūṇāṃ dhṛtidāraṇaḥ /",
    "T09ajm_u:1626": " anyonyāyudhaniṣpeṣajarjarāvaraṇo raṇaḥ // AJm_11.4 //",
    "T09ajm_u:1627": " tiṣṭha naivaṃ itaḥ paśya kvedānīṃ mama mokṣyase /",
    "T09ajm_u:1628": " praharāyaṃ na bhavasīty evaṃ te 'nyonyam ārdayan // AJm_11.5 //",
    "T09ajm_u:1629": " tataḥ pravṛtte tumule sphūrjatpraharaṇe raṇe /",
    "T09ajm_u:1630": " paṭahadhvanitotkruṣṭaiḥ phalatīva nabhastale // AJm_11.6 //",
    "T09ajm_u:1631": " dānagandhoddhatāmarṣeṣv āpatatsu parasparam /",
    "T09ajm_u:1632": " yugāntavātākalitaśailabhīmeṣu dantiṣu // AJm_11.7 //",
    "T09ajm_u:1633": " vidyullolapatākeṣu prasṛteṣu samantataḥ /",
    "T09ajm_u:1634": " ratheṣu paṭunirghoṣeṣūtpātāmbudhareṣv iva // AJm_11.8 //",
    "T09ajm_u:1635": " pātyamānadhvajacchattraśastrāvaraṇamauliṣu /",
    "T09ajm_u:1636": " devadānavavīreṣu śitair anyonyasāyakaiḥ // AJm_11.9 //",
    "T09ajm_u:1637": " atha prataptā suraśatrusāyakair bhayāt pradudrāva surendravāhinī /",
    "T09ajm_u:1638": " rathena viṣṭabhya balaṃ tu vidviṣāṃ surendra ekaḥ samare vyatiṣṭhata // AJm_11.10 //",
    "T09ajm_u:1639": " atyudīrṇaṃ tv āsuraṃ balam atiharṣāt paṭutarotkruṣṭakṣveḍitasiṃhanādam abhipatad",
    "T09ajm_u:1640": " abhivīkṣya mātalir devendrasārathiḥ svaṃ ca balaṃ palāyanaparāyaṇam avetyāpayānam",
    "T09ajm_u:1641": " atra prāptakālam iti devādhipateḥ syandanam āvartayām āsa //",
    "T09ajm_u:1642": " atha śakro devendraḥ samutpatato rathasyeṣāgrābhimukhāny abhighātapathagatāni śālmalivṛkṣe garuḍanīḍāny apaśyat /",
    "T09ajm_u:1643": " dṛṣṭvaiva ca karuṇayā samālambyamānahṛdayo mātaliṃ saṃgrāhakam ity uvāca /",
    "T09ajm_u:1644": " ajātapakṣadvijapotasaṃkulā dvijālayāḥ śālmalipādapāśrayāḥ /",
    "T09ajm_u:1645": " amī pateyur na yathā ratheṣayā vicūrṇitā vāhaya me rathaṃ tathā // AJm_11.11 //",
    "T09ajm_u:1646": " mātalir uvāca /",
    "T09ajm_u:1647": " amī tāvan mārṣa samabhiyānti no daityā iti //",
    "T09ajm_u:1648": " śakra uvāca/",
    "T09ajm_u:1649": " tataḥ kim /",
    "T09ajm_u:1650": " parihara pariharaitāni samyag garuḍanīḍānīti //",
    "T09ajm_u:1651": " athainaṃ mātaliḥ punar uvāca /",
    "T09ajm_u:1652": " nivartanād asya rathasya kevalaṃ śivaṃ bhaved amburuhākṣa pakṣiṇām /",
    "T09ajm_u:1653": " cirasya labdhaprasarā sureṣv asāv abhidravaty eva hi no dviṣaccamūḥ // AJm_11.12 //",
    "T09ajm_u:1654": " atha śakro devendraḥ svam adhyāśayātiśayaṃ sattvaviśeṣaṃ ca kāruṇyavaśāt prakāśayann uvāca /",
    "T09ajm_u:1655": " tasmān nivartaya rathaṃ varam eva mṛtyur daityādhipaprahitabhīmagadābhighātaiḥ /",
    "T09ajm_u:1656": " dhigvādadagdhayaśaso na tu jīvitaṃ me sattvāny amūni bhayadīnamukhāni hatvā // AJm_11.13 //",
    "T09ajm_u:1657": " atha mātalis tatheti pratiśrutya turagasahasrayuktaṃ syandanam asya nivartayām āsa /",
    "T09ajm_u:1658": " dṛṣṭāvadānā ripavas tu tasya yuddhe samālokya rathaṃ nivṛttam /",
    "T09ajm_u:1659": " bhayadrutapraskhalitāḥ praṇeśur vātābhinunnā iva kālameghāḥ // AJm_11.14 //",
    "T09ajm_u:1660": " bhagne svasainye 'pi nivartamānaḥ panthānam āvṛtya ripudhvajinyāḥ /",
    "T09ajm_u:1661": " saṃkocayaty eva madāvalepam eko 'pi saṃbhāvyaparākramatvāt // AJm_11.15 //",
    "T09ajm_u:1662": " nirīkṣya bhagnaṃ tu balaṃ tad āsuraṃ surendrasenāpy atha sā nyavartata /",
    "T09ajm_u:1663": " babhūva naiva praṇayaḥ suradviṣāṃ bhayadrutānāṃ vinivartituṃ yataḥ // AJm_11.16 //",
    "T09ajm_u:1664": " saharṣalajjais tridaśaiḥ surādhipaḥ sabhāyjamāno 'tha raṇājirāc chanaiḥ /",
    "T09ajm_u:1665": " abhijvalaccāruvapur jayaśriyā samutsukāntaḥpuram āgamat puram // AJm_11.17 //",
    "T09ajm_u:1666": " evaṃ sa eva tasya saṃgrāmavijayo babhūva /",
    "T09ajm_u:1667": " tasmād ucyate /",
    "T09ajm_u:1668": " pāpaṃ samācarati vītaghṛṇo jaghanyaḥ prāpyāpadaṃ saghṛṇa eva vimadhyabuddhiḥ /",
    "T09ajm_u:1669": " prāṇātyaye 'pi tu na sādhujanaḥ svavṛttaṃ velāṃ samudra iva laṅghayituṃ samarthaḥ // AJm_11.18 //",
    "T09ajm_u:1670": " tad evaṃ devarājyaṃ prāṇān api ca parityajya dīrgharātraṃ paripālitāni bhagavatā sattvāni /",
    "T09ajm_u:1671": " teṣv iha prājñasyāghāto 'pi na pratirūpaḥ prāg eva vipratipattir iti prāṇiṣu dayāpannenāryeṇa bhavitavyam //",
    "T09ajm_u:1672": " tathā hi dharmo ha vai rakṣati dharmacāriṇam ity atrāpy upaneyam //",
    "T09ajm_u:1673": " tathāgatavarṇe satkṛtya dharmaśravaṇe ceti //",
    "T09ajm_u:1674": " śakrajātakam ekādaśam //",
    "T09ajm_u:1675": " 12. Brāhmaṇajātakam",
    "T09ajm_u:1676": " ātmalajjayaiva satpuruṣā nācāravelāṃ laṅghayanti //",
    "T09ajm_u:1677": " tadyathānuśrūyate /",
    "T09ajm_u:1678": " bodhisattvaḥ kila kasmiṃś cid anupākruṣṭagotracāritre svadharmānuvṛttiprakāśayaśasi vinayācāraślāghini mahati brāhmaṇakule janmaparigrahaṃ cakāra",
    "T09ajm_u:1679": " sa yathākramaṃ garbhādhānapuṃsavanasīmantonnayanajātakarmādibhiḥ kṛtasaṃskāro vedādhyayananimittaṃ śrutābhijanācārasaṃpanne gurau prativasati sma /",
    "T09ajm_u:1680": " tasya śrutagrahaṇadhāraṇapāṭavaṃ ca bhaktyanvayaś ca vinayaḥ svakulaprasiddhaḥ /",
    "T09ajm_u:1681": " pūrve vayasy api śamābharaṇā sthitiś ca premaprasādasumukhaṃ gurum asya cakruḥ // AJm_12.1 //",
    "T09ajm_u:1682": " vaśīkaraṇamantrā hi nityam avyāhatā guṇāḥ /",
    "T09ajm_u:1683": " api dveṣāgnitaptānāṃ kiṃ punaḥ svasthacetasām // AJm_12.2 //",
    "T09ajm_u:1684": " atha tasyādhyāpakaḥ sarveṣām eva śiṣyāṇāṃ śīlaparīkṣānimittaṃ svādhyāyaviśrāmakāleṣv ātmano dāridryaduḥkhāny abhīkṣṇam upavarṇayām āsa /",
    "T09ajm_u:1685": " svajane 'pi nirākrandam utsave 'pi hatānandam /",
    "T09ajm_u:1686": " dhik pradānakathāmandaṃ dāridryam aphalacchandam // AJm_12.3 //",
    "T09ajm_u:1687": " paribhavabhavanaṃ śramāspadaṃ sukhaparivarjitam atyanūrjitam /",
    "T09ajm_u:1688": " vyasanam iva sadaiva śocanaṃ dhanavikalatvam atīva dāruṇam // AJm_12.4 //",
    "T09ajm_u:1689": " atha te śiṣyāḥ pratodasaṃcoditā iva sadaśvā gurusnehāt samupajātasaṃvegāḥ saṃpannataraṃ prabhūtataraṃ ca bhaikṣam upāharanti sma /",
    "T09ajm_u:1690": " sa tān uvāca /",
    "T09ajm_u:1691": " alam anenātrabhavatāṃ pariśrameṇa /",
    "T09ajm_u:1692": " na bhaikṣopahārāḥ kasya cid dāridryakṣāmatāṃ kṣapayanti /",
    "T09ajm_u:1693": " asmatparikleśāmarṣibhis tu bhavadbhir ayam eva yatno dhanāharaṇaṃ prati yuktaḥ kartuṃ syāt / kutaḥ /",
    "T09ajm_u:1694": " kṣudham annaṃ jalaṃ tarṣaṃ mantravāk sāgadā gadān /",
    "T09ajm_u:1695": " hanti dāridryaduḥkhaṃ tu saṃtatyārādhanaṃ dhanam // AJm_12.5 //",
    "T09ajm_u:1696": " śiṣyā ūcuḥ / kiṃ kariṣyāmo mandabhāgyā yad etāvān naḥ śaktiprayāmaḥ / api ca /",
    "T09ajm_u:1697": " bhaikṣavad yadi labhyerann upādhyāya dhanāny api /",
    "T09ajm_u:1698": " nedaṃ dāridryaduḥkhaṃ te vayam evaṃ sahemahi // AJm_12.6 //",
    "T09ajm_u:1699": " pratigrahakṛśopāyaṃ viprāṇāṃ hi dhanārjanam /",
    "T09ajm_u:1700": " apradātā janaś cāyam ity agatyā hatā vayam // AJm_12.7 //",
    "T09ajm_u:1701": " adhyāpaka uvāca /",
    "T09ajm_u:1702": " santy anye 'pi brāhmaṇānāṃ śāstraparidṛṣṭā dhanārjanopāyāḥ /",
    "T09ajm_u:1703": " jarāpītasāmarthyās tu vayam ayogyarūpās tatpratipattau //",
    "T09ajm_u:1704": " śiṣyā ūcuḥ /",
    "T09ajm_u:1705": " vayam upādhyāya jarayānupahataparākramāḥ /",
    "T09ajm_u:1706": " tad yadi nas teṣāṃ śāstravihitānām upāyānāṃ pratipattisahatāṃ manyase tad ucyatām /",
    "T09ajm_u:1707": " yāvad adhyāpanapariśramasyānṛṇyaṃ te gacchāma iti //",
    "T09ajm_u:1708": " adhyāpaka uvāca /",
    "T09ajm_u:1709": " taruṇair api vyavasāyaśithilahṛdayair durabhisaṃbhavāḥ khalv evaṃvidhā dhanārjanopāyāḥ /",
    "T09ajm_u:1710": " yadi tv ayam atrabhavatāṃ nirbandhas tac chrūyatāṃ sādhu katama eko dhanārjanakramaḥ /",
    "T09ajm_u:1711": " āpaddharmaḥ steyam iṣṭaṃ dvijānām āpac cāntyā niḥsvatā nāma loke /",
    "T09ajm_u:1712": " tenādeyaṃ svaṃ pareṣām adṛṣṭaiḥ sarvaṃ caitad brāhmaṇānāṃ svam eva // AJm_12.8 //",
    "T09ajm_u:1713": " kāmaṃ prasahyāpi dhanāni hartuṃ śaktir bhaved eva bhavadvidhānām /",
    "T09ajm_u:1714": " na tv eṣa yogaḥ svayaśo hi rakṣyaṃ śūnyeṣu tasmād vyavaseyam evam // AJm_12.9 //",
    "T09ajm_u:1715": " iti muktapragrahās tena te cchāttrāḥ param iti tat tasya vacanam ayuktam api yuktam iva pratyaśrauṣur anyatra bodhisattvāt /",
    "T09ajm_u:1716": " sa hi prakṛtibhadratvāt tan notsehe 'numoditum /",
    "T09ajm_u:1717": " kṛtyavat pratipannaṃ tair vyāhartuṃ sahasaiva tu // AJm_12.10 //",
    "T09ajm_u:1718": " vrīḍāvanatavadanas tu bodhisattvo mṛdu viniśvasya tūṣṇīmabhūt //",
    "T09ajm_u:1719": " atha sa teṣām adhyāpako bodhisattvam avekṣya taṃ vidhim anabhinandantam apratikrośantaṃ",
    "T09ajm_u:1720": " niviṣṭaguṇasaṃbhāvanas tasmin mahāsattve kiṃ nu khalv ayam avyavasitatvān niḥsnehatayā",
    "T09ajm_u:1721": " vā mayi steyaṃ na pratipadyate /",
    "T09ajm_u:1722": " uta dharmasaṃjñayeti samutpannavimarśas tatsvabhāvavyaktīkaraṇārthaṃ bodhisattvam uvāca /",
    "T09ajm_u:1723": " bho mahābrāhmaṇa /",
    "T09ajm_u:1724": " amī dvijā madvyasanāsahiṣṇavaḥ samāśritā vīramanuṣyapaddhatim /",
    "T09ajm_u:1725": " bhavān anutsāhajaḍas tu lakṣyate na nūnam asmadvyasanena tapyate // AJm_12.11 //",
    "T09ajm_u:1726": " pariprakāśe 'py anigūḍhavistare mayātmaduḥkhe vacasā vidarśite /",
    "T09ajm_u:1727": " kathaṃ nu niḥsaṃbhramadhīramānaso bhavān iti svasthavad eva tiṣṭhati // AJm_12.12 //",
    "T09ajm_u:1728": " atha bodhisattvaḥ sasaṃbhramo 'bhivādyopādhyāyam uvāca /",
    "T09ajm_u:1729": " śāntaṃ pāpam /",
    "T09ajm_u:1730": " na khalv ahaṃ niḥsnehakaṭhinahṛdayatvād aparitapyamāno guruduḥkhair evam avasthitaḥ kiṃ tv asaṃbhavād upādhyāyapradarśitasya kramasya /",
    "T09ajm_u:1731": " na hi śakyam adṛśyamānena kva cit pāpam ācaritum /",
    "T09ajm_u:1732": " kutaḥ /",
    "T09ajm_u:1733": " raho'nupapatteḥ /",
    "T09ajm_u:1734": " nāsti loke raho nāma pāpaṃ karma prakurvataḥ /",
    "T09ajm_u:1735": " adṛśyāni hi paśyanti nanu bhūtāni mānuṣān // AJm_12.13 //",
    "T09ajm_u:1736": " kṛtātmānaś ca munayo divyonmiṣitacakṣuṣaḥ /",
    "T09ajm_u:1737": " tān apaśyan rahomānī bālaḥ pāpe pravartate // AJm_12.14 //",
    "T09ajm_u:1738": " ahaṃ punar na paśyāmi śūnyaṃ kva ca na kiṃ ca na /",
    "T09ajm_u:1739": " yatrāpy anyaṃ na paśyāmi nanv aśūnyaṃ mayaiva tat // AJm_12.15 //",
    "T09ajm_u:1740": " pareṇa yac ca dṛśyate duṣkṛtaṃ svayam eva vā /",
    "T09ajm_u:1741": " sudṛṣṭataram etat syād dṛśyate svayam eva yat // AJm_12.16 //",
    "T09ajm_u:1742": " svakāryaparyākulamānasatvāt paśyen na vānyaś caritaṃ parasya /",
    "T09ajm_u:1743": " rāgārpitaikāgramatiḥ svayaṃ tu pāpaṃ prakurvan niyamena vetti // AJm_12.17 //",
    "T09ajm_u:1744": " tad anena kāraṇenāham evam avasthita iti /",
    "T09ajm_u:1745": " atha bodhisattvaḥ samabhiprasāditamanasam upādhyāyam avetya punar uvāca /",
    "T09ajm_u:1746": " na cātra me niścayam eti mānasaṃ dhanārtham evaṃ pratared bhavān iti /",
    "T09ajm_u:1747": " avetya ko nāma guṇāguṇāntaraṃ guṇopamardaṃ dhanamūlyatāṃ nayet // AJm_12.18 //",
    "T09ajm_u:1748": " svābhiprāyaṃ ca khalu nivedayāmi /",
    "T09ajm_u:1749": " kapālam ādāya vipannavāsasā varaṃ dviṣadveśmasamṛddhir īkṣitā /",
    "T09ajm_u:1750": " vyatītya lajjāṃ na tu dharmavaiśase surendratārthe 'py upasaṃhṛtaṃ manaḥ // AJm_12.19 //",
    "T09ajm_u:1751": " atha sa tasyopādhyāyaḥ praharṣavismayākṣiptahṛdaya utthāyāsanāt saṃpariṣvajyainam uvāca /",
    "T09ajm_u:1752": " sādhu sādhu putra /",
    "T09ajm_u:1753": " sādhu mahābrāhmaṇa /",
    "T09ajm_u:1754": " pratirūpam etat te praśamālaṃkṛtasyāsya maidhāvakasya /",
    "T09ajm_u:1755": " nimittam āsādya yad eva kiṃ ca na svadharmamārgaṃ visṛjanti bāliśāḥ /",
    "T09ajm_u:1756": " tapaḥśrutajñānadhanās tu sādhavo na yānti kṛcchre parame 'pi vikriyām // AJm_12.20 //",
    "T09ajm_u:1757": " tvayā kulaṃ svam amalam abhyalaṃkṛtaṃ samudyatā nabha iva śāradendunā /",
    "T09ajm_u:1758": " tavārthavat sucaritaviśrutaṃ śrutaṃ sukhodayaḥ saphalatayā śramaś ca me // AJm_12.21 //",
    "T09ajm_u:1759": " tad evamātmalajjayaiva satpuruṣā nācāravelāṃ laṅghayantīti hrībalasamanvitenāryeṇa bhavitavyam /",
    "T09ajm_u:1760": " evaṃ hrīparikhāsaṃpanna āryaśrāvako 'kuśalam prajahātītyevamādiṣu sūtrapadeṣūpaneyam /",
    "T09ajm_u:1761": " hrīvarṇapratisaṃyukteṣu sūtrānteṣu lokādhipateye ceti //",
    "T09ajm_u:1762": " brāhmaṇajātakaṃ dvādaśamam //",
    "T09ajm_u:1763": " 13. Unmādayantījātakam",
    "T09ajm_u:1764": " tīvraduḥkhāturāṇām api satāṃ nīcamārganiṣpraṇayatā bhavati svadhairyāvaṣṭambhāt //",
    "T09ajm_u:1765": " tadyathānuśrūyate /",
    "T09ajm_u:1766": " satyatyāgopaśamaprajñādibhir guṇātiśayair lokahitārtham udyacchamānaḥ kila bodhisattvaḥ",
    "T09ajm_u:1767": " kadā cic chibīnāṃ rājā babhūva sākṣād dharma iva vinaya iva piteva ca prajānām upakārapravṛttaḥ /",
    "T09ajm_u:1768": " doṣapravṛtter viniyamyamāno niveśyamānaś ca guṇābhijātye /",
    "T09ajm_u:1769": " pitreva putraḥ kṣitipena tena nananda lokadvitaye 'pi lokaḥ // AJm_13.1 //",
    "T09ajm_u:1770": " samasvabhāvā svajane jane ca dharmānugā tasya hi daṇḍanītiḥ /",
    "T09ajm_u:1771": " adharmyam āvṛtya janasya mārgaṃ sopānamāleva divo babhūva // AJm_13.2 //",
    "T09ajm_u:1772": " dharmānvayaṃ lokahitaṃ sa paśyaṃs tadekakāryo naralokapālaḥ /",
    "T09ajm_u:1773": " sarvātmanā dharmapathe 'bhireme tasyopamardaṃ ca parair na sehe // AJm_13.3 //",
    "T09ajm_u:1774": " tasya ca rājñaḥ pauramukhyasya duhitā śrīr iva vigrahavatī sākṣād ratir ivāpsarasām anyatameva ca paramayā rūpalāvaṇyasaṃpadopetā paramadarśanīyā strīratnasaṃmatā babhūva /",
    "T09ajm_u:1775": " avītarāgasya janasya yāvat sā locanaprāpyavapur babhūva /",
    "T09ajm_u:1776": " tāvat sa tadrūpaguṇāvabaddhāṃ na dṛṣṭim utkampayituṃ śaśāka // AJm_13.4 //",
    "T09ajm_u:1777": " ataś ca tasyā unmādayantīty eva bāndhavā nāma cakruḥ //",
    "T09ajm_u:1778": " atha tasyāḥ pitā rājñaḥ saṃviditaṃ kārayām āsa /",
    "T09ajm_u:1779": " strīratnaṃ te deva viṣaye prādurbhūtaṃ yatas tatpratigrahaṃ visarjanaṃ vā prati devaḥ pramāṇam iti //",
    "T09ajm_u:1780": " atha sa rājā strīlakṣaṇavido brāhmaṇān samādideśa /",
    "T09ajm_u:1781": " paśyantv enām atrabhavanto yady asāv asmadyogyā na veti //",
    "T09ajm_u:1782": " atha tasyāḥ pitā tān brāhmaṇān svabhavanam abhinīyonmādayantīm uvāca /",
    "T09ajm_u:1783": " bhadre svayaṃ brāḥmaṇān pariveṣayeti /",
    "T09ajm_u:1784": " sā tatheti pratiśrutya yathākramaṃ brāhmaṇān pariveṣayitum upacakrame //",
    "T09ajm_u:1785": " atha te brāhmaṇāḥ",
    "T09ajm_u:1786": " tadānanodvīkṣaṇaniścalākṣā manobhuvā saṃhriyamāṇadhairyāḥ /",
    "T09ajm_u:1787": " anīśvarā locanamānasānām āsur madeneva viluptasaṃjñāḥ // AJm_13.5 //",
    "T09ajm_u:1788": " yadā ca naiva śaknuvanti sma pratisaṃkhyānadhīranibhṛtam avasthātuṃ kuta eva bhoktum",
    "T09ajm_u:1789": " athaiṣāṃ cakṣuṣpathād utsārya svāṃ duhitaraṃ sa gṛhapatiḥ svayam eva brāhmaṇān pariveṣya visarjayām āsa //",
    "T09ajm_u:1790": " atha teṣāṃ buddhir abhavat kṛtyārūpam iva khalv idam atimanoharam asyā dārikāyā rūpacāturyaṃ yato naināṃ rājā draṣṭum apy arhati kutaḥ punaḥ patnītvaṃ gamayitum /",
    "T09ajm_u:1791": " anayā hi rūpaśobhayā niyatam asyonmāditahṛdayasya dharmārthakāryapravṛtter visrasyamānotsāhasya rājakāryakālātikramāḥ prajānāṃ hitasukhodayapatham upapīḍayantaḥ parābhavāya syuḥ /",
    "T09ajm_u:1792": " iyaṃ hi saṃdarśanamātrakeṇa kuryān munīnām api siddhivighnam /",
    "T09ajm_u:1793": " prāg eva bhāvārpitadṛṣṭidṛṣṭer yūnaḥ kṣitīśasya sukhe sthitasya // AJm_13.6 //",
    "T09ajm_u:1794": " tasmād idam atra prāptakālam iti yathāprastāvam upetya rājñe nivedayām āsuḥ /",
    "T09ajm_u:1795": " dṛṣṭāsmābhir mahārāja sā kanyakā /",
    "T09ajm_u:1796": " asti cāsyā rūpacāturyamātrakam apalakṣaṇopaghātaniḥśrīkaṃ tu yato naināṃ draṣṭum apy arhati mahārājaḥ kiṃ punaḥ patnītvaṃ gamayitum /",
    "T09ajm_u:1797": " kuladvayasyāpi hi ninditā strī yaśo vibhūtiṃ ca tiraskaroti /",
    "T09ajm_u:1798": " nimagnacandreva niśā sameghā śobhāṃ vibhāgaṃ ca divaspṛthivyoḥ // AJm_13.7 //",
    "T09ajm_u:1799": " iti śrutārthaḥ sa rājāpalakṣaṇā kilāsau na ca me kulānurūpeti tasyāṃ vinivṛttābhilāṣo babhūva /",
    "T09ajm_u:1800": " anarthitāṃ tu vijñāya rājñaḥ sa gṛhapatis tāṃ dārikāṃ tasyaiva rājño 'bhipāragāyāmātyāya prāyacchat //",
    "T09ajm_u:1801": " atha kadā cit sa rājā kramāgatāṃ kaumudīṃ svasmin puravare viṣaktaśobhāṃ draṣṭum",
    "T09ajm_u:1802": " utsukamanā rathavaragataḥ siktasaṃmṛṣṭarathyāntarāpaṇam ucchritacchattradhvajapatākaṃ",
    "T09ajm_u:1803": " samantataḥ puṣpopahāraśabalabhūmitalaṃ pravṛttanṛttagītahāsyalāsyavāditraṃ puṣpadhūpacūrṇavāsamālyāsavasnānānulepanāmodaprasṛtasurabhigandhi",
    "T09ajm_u:1804": " prasāritavividharucirapaṇyaṃ tuṣṭapuṣṭojjvalataraveṣapaurajanasaṃbādharājamārgaṃ",
    "T09ajm_u:1805": " puravaram anuvicaraṃs tasyāmātyasya bhavanasamīpam upajagāma /",
    "T09ajm_u:1806": " athonmādayanty apalakṣaṇā kilāham ity anena rājñāvadhūteti samutpannāmarṣā rājadarśanakutūhaleva",
    "T09ajm_u:1807": " nāma saṃdṛśyamānarūpaśobhā vidyud iva ghanaśikharaṃ harmyatalam avabhāsayantī vyatiṣṭhata /",
    "T09ajm_u:1808": " śaktir asyedānīm astv apalakṣaṇādarśanavicalitasmṛtim ātmānaṃ dhārayitum iti //",
    "T09ajm_u:1809": " atha tasya rājñaḥ puravaravibhūṣādarśanaprasṛtā dṛṣṭir abhimukhasthitāyāṃ sahasaiva tasyām apatat /",
    "T09ajm_u:1810": " atha sa rājā",
    "T09ajm_u:1811": " prakāmam antaḥpurasundarīṇāṃ vapurvilāsaiḥ kalitekṣaṇo 'pi /",
    "T09ajm_u:1812": " anuddhato dharmapathānurāgād udyogavān indriyanirjaye 'pi // AJm_13.8 //",
    "T09ajm_u:1813": " vipuladhṛtiguṇo 'py apatrapiṣṇuḥ parayuvatīkṣaṇaviklavekṣaṇo 'pi /",
    "T09ajm_u:1814": " uditamadanavismayaḥ striyaṃ tāṃ ciram animeṣavilocano dadarśa // AJm_13.9 //",
    "T09ajm_u:1815": " kaumudī kiṃ nv iyaṃ sākṣād bhavanasyāsya devatā /",
    "T09ajm_u:1816": " svargastrī daityayoṣid vā na hy etan mānuṣaṃ vapuḥ // AJm_13.10 //",
    "T09ajm_u:1817": " iti vicārayata eva tasya rājñas taddarśanāvitṛptanayanasya sa rathas taṃ deśam ativartamāno na manorathānukūlo babhūva /",
    "T09ajm_u:1818": " atha sa rājā śūnyahṛdaya iva tadgataikāgramanāḥ svabhavanam upetya manmathākṣiptadhṛtiḥ sunandaṃ sārathiṃ rahasi paryapṛcchat /",
    "T09ajm_u:1819": " sitaprākārasaṃvītaṃ vetsi kasya nu tad gṛham /",
    "T09ajm_u:1820": " kā sā tatra vyarociṣṭa vidyut sita ivāmbude // AJm_13.11 //",
    "T09ajm_u:1821": " sārathir uvāca /",
    "T09ajm_u:1822": " asti devasyābhipārago nāmāmātyas tasya tad gṛhaṃ tasyaiva ca sā bhāryā kirīṭavatsaduhitonmādayantī nāmeti /",
    "T09ajm_u:1823": " tad upaśrutya sa rājā parabhāryeti vitānībhūtahṛdayaś cintāstimitanayano dīrgham uṣṇam abhiniśvasya tadarpitamanāḥ śanair ātmagatam uvāca /",
    "T09ajm_u:1824": " anvartharamyākṣarasaukumāryam aho kṛtaṃ nāma yathedam asyāḥ /",
    "T09ajm_u:1825": " unmādayantīti śucismitāyās tathā hi sonmādam ivākaron mām // AJm_13.12 //",
    "T09ajm_u:1826": " vismartum enām icchāmi paśyāmīva ca cetasā /",
    "T09ajm_u:1827": " sthitaṃ tasyāṃ nu me cetaḥ sā prabhutvena tatra vā // AJm_13.13 //",
    "T09ajm_u:1828": " parasya nāma bhāryāyāṃ mamāpy evam adhīratā /",
    "T09ajm_u:1829": " tad unmatto 'smi saṃtyakto lajjayevādya nidrayā // AJm_13.14 //",
    "T09ajm_u:1830": " tasyā vapurvilasitasmitavīkṣiteṣu saṃrāganiścalamateḥ sahasā svanantī /",
    "T09ajm_u:1831": " kāryāntarakramanivedanadhṛṣṭaśabdā vidveṣam uttudati cetasi nālikā me // AJm_13.15 //",
    "T09ajm_u:1832": " iti sa rājā madanabalavicalitadhṛtir vyavasthāpayann apy ātmānam āpāṇḍukṛśatanuḥ pradhyānaniśvasitavijṛmbhaṇaparaḥ pravyaktamadanākāro babhūva",
    "T09ajm_u:1833": " dhṛtyā mahatyāpi niguhyamānaḥ sa bhūpates tasya manovikāraḥ /",
    "T09ajm_u:1834": " mukhena cintāstimitekṣaṇena kārśyena ca vyaktim upājagāma // AJm_13.16 //",
    "T09ajm_u:1835": " atheṅgitākāragrahaṇanipuṇamatir abhipārago 'mātyas taṃ rājño vṛttāntaṃ sakāraṇam",
    "T09ajm_u:1836": " upalabhya snehāt tadatyayāśaṅkī jānānaś cātibalatāṃ madanasya rahasi rājānaṃ viditaḥ",
    "T09ajm_u:1837": " samupetya kṛtābhyanujño vijñāpayām āsa /",
    "T09ajm_u:1838": " adyārcayantaṃ naradeva devān sākṣād upetyāmburuhākṣa yakṣaḥ /",
    "T09ajm_u:1839": " mām āha nāvaiṣi nṛpasya kasmād unmādayantyāṃ hṛdayaṃ niviṣṭam // AJm_13.17 //",
    "T09ajm_u:1840": " ity evam uktvā sahasā tiro'bhūd vimarśavān ity aham abhyupetaḥ /",
    "T09ajm_u:1841": " tac cet tathā deva kim etad evam asmāsu te niṣpraṇayatvamaunam // AJm_13.18 //",
    "T09ajm_u:1842": " tat pratigrahītum enām arhati madanugrahārthaṃ deva iti /",
    "T09ajm_u:1843": " atha sa rājā pratyādeśāl lajjāvanatavadano madanavaśago 'pi svabhyastadharmasaṃjñatvād aviklavībhūtadhairyaḥ pratyākhyānaviśadākṣaram enam uvāca",
    "T09ajm_u:1844": " naitad asti / kutaḥ /",
    "T09ajm_u:1845": " puṇyāc cyutaḥ syām amaro na cāsmi vidyāc ca naḥ pāpam idaṃ jano 'pi /",
    "T09ajm_u:1846": " tadviprayogāc ca manojvaras tvāṃ vahniḥ purā kakṣam iva kṣiṇoti // AJm_13.19 //",
    "T09ajm_u:1847": " yac cobhayor ity ahitāvahaṃ syāl loke parasminn iha caiva karma /",
    "T09ajm_u:1848": " tad yasya hetor abudhā bhajante tasyaiva hetor na budhā bhajante // AJm_13.20 //",
    "T09ajm_u:1849": " abhipāraga uvāca /",
    "T09ajm_u:1850": " alam atra devasya dharmātikramaśaṅkayā /",
    "T09ajm_u:1851": " dāne sāhāyyadānena dharma eva bhavet tava /",
    "T09ajm_u:1852": " dānavighnāt tv adharmaḥ syāt tāṃ matto 'pratigṛhṇataḥ // AJm_13.21 //",
    "T09ajm_u:1853": " kīrtyuparodhāvakāśam api cātra devasya na paśyāmi / kutaḥ /",
    "T09ajm_u:1854": " āvābhyām idam anyaś ca ka eva jñātum arhati /",
    "T09ajm_u:1855": " janāpavādād āśaṅkām ato manasi mā kṛthāḥ // AJm_13.22 //",
    "T09ajm_u:1856": " anugrahaś caiṣa mama syān na pīḍā / kutaḥ /",
    "T09ajm_u:1857": " svāmyarthacaryārjitayā hi tuṣṭyā nirantare cetasi ko vighātaḥ /",
    "T09ajm_u:1858": " yataḥ sakāmaṃ kuru deva kāmam alaṃ madutpīḍanaśaṅkayā te // AJm_13.23 //",
    "T09ajm_u:1859": " rājovāca / śāntaṃ pāpam /",
    "T09ajm_u:1860": " vyaktam asmadatisnehān na tvayaitad avekṣitam /",
    "T09ajm_u:1861": " yathā dāne na sarvasmin sācivyaṃ dharmasādhanam // AJm_13.24 //",
    "T09ajm_u:1862": " yo 'smadartham atisnehāt svān prāṇān api nekṣate /",
    "T09ajm_u:1863": " tasya bandhuviśiṣṭasya sakhyur bhāryā sakhī nanu // AJm_13.25 //",
    "T09ajm_u:1864": " tad ayuktaṃ mām atra pratārayitum /",
    "T09ajm_u:1865": " yad api ceṣṭaṃ naitad anyaḥ kaś cij jñāsyatīti kim evam idam apāpaṃ syāt /",
    "T09ajm_u:1866": " adṛśyamāno 'pi hi pāpam ācaran viṣaṃ niṣevyeva kathaṃ śam āpnuyāt /",
    "T09ajm_u:1867": " na taṃ na paśyanti viśuddhacakṣuṣo divaukasaś caiva narāś ca yoginaḥ // AJm_13.26 //",
    "T09ajm_u:1868": " kiṃ ca bhūyaḥ /",
    "T09ajm_u:1869": " śraddadhīta ka etac ca yathāsau tava na priyā /",
    "T09ajm_u:1870": " tāṃ parityajya sadyo vā vighātaṃ na samāpnuyāḥ // AJm_13.27 //",
    "T09ajm_u:1871": " abhipāraga uvāca /",
    "T09ajm_u:1872": " saputradāro dāso 'haṃ svāmī tvaṃ daivataṃ ca me /",
    "T09ajm_u:1873": " dāsyām asyāṃ yato deva kas te dharmavyatikramaḥ // AJm_13.28 //",
    "T09ajm_u:1874": " yad api ceṣṭaṃ priyā mameyam ity ataḥ kim /",
    "T09ajm_u:1875": " mama priyā kāmada kāmam eṣā tenaiva ditsāmi ca tubhyam enām /",
    "T09ajm_u:1876": " priyaṃ hi dattvā labhate paratra prakarṣaramyāṇi janaḥ priyāṇi // AJm_13.29 //",
    "T09ajm_u:1877": " yataḥ pratigṛhṇātv evaināṃ deva iti //",
    "T09ajm_u:1878": " rājovāca /",
    "T09ajm_u:1879": " mā maivam /",
    "T09ajm_u:1880": " akrama eṣaḥ / kutaḥ /",
    "T09ajm_u:1881": " ahaṃ hi śastraṃ niśitaṃ viśeyaṃ hutāśanaṃ visphuradarciṣaṃ vā /",
    "T09ajm_u:1882": " na tv eva dharmād adhigamya lakṣmīṃ śakṣyāmi tatraiva punaḥ prahartum // AJm_13.30 //",
    "T09ajm_u:1883": " abhipāraga uvāca /",
    "T09ajm_u:1884": " yady enāṃ madbhāryeti devo na pratigrahītum icchaty ayam aham asyāḥ sarvajanaprārthanāviruddhaṃ veśyāvratam ādiśāmi /",
    "T09ajm_u:1885": " tata enāṃ devaḥ pratigṛhṇīyād iti //",
    "T09ajm_u:1886": " rājovāca /",
    "T09ajm_u:1887": " kim unmatto 'si /",
    "T09ajm_u:1888": " aduṣṭāṃ saṃtyajan bhāryāṃ matto daṇḍam avāpnuyāḥ /",
    "T09ajm_u:1889": " sa dhigvādāspadībhūtaḥ paratreha ca dhakṣyase // AJm_13.31 //",
    "T09ajm_u:1890": " tad alam akāryanirbandhitayā /",
    "T09ajm_u:1891": " nyāyābhiniveśī bhaveti //",
    "T09ajm_u:1892": " abhipāraga uvāca /",
    "T09ajm_u:1893": " dharmātyayo me yadi kaś cid evaṃ janāpavādaḥ sukhaviplavo vā /",
    "T09ajm_u:1894": " pratyudgamiṣyāmy urasā tu tat tat tvatsaukhyalabdhena manaḥsukhena // AJm_13.32 //",
    "T09ajm_u:1895": " tvattaḥ paraṃ cāhavanīyam anyaṃ loke na paśyāmi mahīmahendra /",
    "T09ajm_u:1896": " unmādayantīṃ mama puṇyavṛddhyai tvaṃ dakṣiṇām ṛtvig iva pratīccha // AJm_13.33 //",
    "T09ajm_u:1897": " rājovāca / kāmam asmadatisnehād anavekṣitātmahitāhitakramo madarthacaryāsamudyogas tavāyam /",
    "T09ajm_u:1898": " ata eva tu tvāṃ viśeṣato nopekṣitum arhāmi /",
    "T09ajm_u:1899": " naiva khalu lokāpavādaniḥśaṅkena bhavitavyam / paśya /",
    "T09ajm_u:1900": " lokasya yo nādriyate 'pavādaṃ dharmānapekṣaḥ parataḥ phalaṃ vā /",
    "T09ajm_u:1901": " jano na viśvāsam upaiti tasminn atīva lakṣmyāpi vivarjyate saḥ // AJm_13.34 //",
    "T09ajm_u:1902": " yatas tvāṃ bravīmi /",
    "T09ajm_u:1903": " mā te rociṣṭa dharmasya jīvitārthe 'py atikramaḥ /",
    "T09ajm_u:1904": " niḥsaṃdigdhamahādoṣaḥ sasaṃdehakṛśodayaḥ // AJm_13.35 //",
    "T09ajm_u:1905": " kiṃ ca bhūyaḥ /",
    "T09ajm_u:1906": " nindādiduḥkheṣu parān nipātya neṣṭā satām ātmasukhaprasiddhiḥ /",
    "T09ajm_u:1907": " eko 'py anutpīḍya parān ato 'haṃ dharme sthitaḥ svārthadhuraṃ prapatsye // AJm_13.36 //",
    "T09ajm_u:1908": " abhipāraga uvāca /",
    "T09ajm_u:1909": " svāmyarthaṃ bhaktivaśena carato mama tāvad atra ka evādharmāvakāśaḥ syād devasya vā dīyamānām enāṃ pratigṛhṇataḥ syād yataḥ sanaigamajānapadāḥ śibayaḥ kim atrādharma iti brūyuḥ /",
    "T09ajm_u:1910": " tat pratigṛhṇātv evaināṃ deva iti //",
    "T09ajm_u:1911": " rājovāca /",
    "T09ajm_u:1912": " addhā madarthacaryāpravaṇamatir bhavān /",
    "T09ajm_u:1913": " idaṃ tv atra cintayitavyam /",
    "T09ajm_u:1914": " sanaigamajānapadānāṃ śibīnāṃ tava mama vā ko 'smākaṃ dharmavittama iti //",
    "T09ajm_u:1915": " athābhipāragaḥ sasaṃbhramo rājānam uvāca /",
    "T09ajm_u:1916": " vṛddhopasevāsu kṛtaśramatvāc chrutādhikārān matipāṭavāc ca /",
    "T09ajm_u:1917": " trivargavidyātiśayārthatattvaṃ tvayi sthitaṃ deva bṛhaspatau ca // AJm_13.37 //",
    "T09ajm_u:1918": " rājovāca / tena hi na mām atra pratārayitum arhasi / kutaḥ /",
    "T09ajm_u:1919": " narādhipānāṃ cariteṣv adhīnaṃ lokasya yasmād ahitaṃ hitaṃ ca /",
    "T09ajm_u:1920": " bhaktiṃ prajānām anucintya tasmāt kīrtikṣame satpatha eva raṃsye // AJm_13.38 //",
    "T09ajm_u:1921": " jihmaṃ śubhaṃ vā vṛṣabhapracāraṃ gāvo 'nugā yadvad anuprayānti /",
    "T09ajm_u:1922": " utkṣiptaśaṅkāṅkuśanirvighaṭṭaṃ prajās tathaiva kṣitipasya vṛttam // AJm_13.39 //",
    "T09ajm_u:1923": " api ca paśyatu tāvad bhavān /",
    "T09ajm_u:1924": " ātmānam api cec chaktir na syāt pālayituṃ mama /",
    "T09ajm_u:1925": " kā nv avasthā janasya syān matto rakṣābhikāṅkṣiṇaḥ // AJm_13.40 //",
    "T09ajm_u:1926": " iti prajānāṃ hitam īkṣamāṇaḥ svaṃ caiva dharmaṃ vimalaṃ yaśaś ca /",
    "T09ajm_u:1927": " necchāmi cittasya vaśena gantum ahaṃ hi netā vṛṣavat prajānām // AJm_13.41 //",
    "T09ajm_u:1928": " athābhipārago 'mātyas tena rājño 'vasthānena prasāditamanāḥ praṇamya rājānaṃ prāñjalir ity uvāca /",
    "T09ajm_u:1929": " aho prajānām atibhāgyasaṃpad yāsāṃ tvam evaṃ naradeva goptā /",
    "T09ajm_u:1930": " dharmānurāgo hi sukhānapekṣas tapovanastheṣv api mṛgya eva // AJm_13.42 //",
    "T09ajm_u:1931": " mahacchabdo mahārāja tvayy evāyaṃ virājate /",
    "T09ajm_u:1932": " viguṇeṣu guṇoktir hi kṣeparūkṣatarākṣarā // AJm_13.43 //",
    "T09ajm_u:1933": " vismayo 'nibhṛtatvaṃ vā kiṃ mamaitāvatā tvayi /",
    "T09ajm_u:1934": " samudra iva ratnānāṃ guṇānāṃ yas tvam ākaraḥ // AJm_13.44 //",
    "T09ajm_u:1935": " tad evaṃ tīvraduḥkhāturāṇām api satāṃ nīcamārganiṣpraṇayatā bhavati svadhairyāvaṣṭambhāt svabhyastadharmasaṃjñatvāc ceti dhairye dharmābhyāse ca yogaḥ kārya iti //",
    "T09ajm_u:1936": " unmādayantījātakaṃ trayodaśam //",
    "T09ajm_u:1937": " 14. Supāragajātakam",
    "T09ajm_u:1938": " dharmāśrayaṃ satyavacanam apy āpadaṃ nudati prāg eva tatphalam iti dharmānuvartinā bhavitavyam //",
    "T09ajm_u:1939": " tadyathānuśrūyate /",
    "T09ajm_u:1940": " bodhisattvaḥ kila mahāsattvaḥ paramanipuṇamatir nausārathir babhūva /",
    "T09ajm_u:1941": " dharmatā hy eṣā bodhisattvānāṃ prakṛtimedhāvitvād yad uta yaṃ yaṃ śāstrātiśayaṃ jijñāsante kalāviśeṣaṃ vā tasmiṃs tasminn adhikā bhavanti medhāvino jagataḥ //",
    "T09ajm_u:1942": " atha sa mahātmā viditajyotirgatitvād digvibhāgeṣv asaṃmūḍhamatiḥ parividitaniyatāgantukautpātikanimittaḥ",
    "T09ajm_u:1943": " kālākālakramakuśalo mīnatoyavarṇabhaumaprakāraśakuniparvatādibhiś cihnaiḥ sūpalakṣitasamudrapradeśaḥ",
    "T09ajm_u:1944": " smṛtimān vijitatandrīnidraḥ śītoṣṇavarṣādiparikhedasahiṣṇur apramādī dhṛtimān āharaṇāpasaraṇādikuśalatvād",
    "T09ajm_u:1945": " īpsitaṃ deśaṃ prāpayitā vaṇijām āsīt /",
    "T09ajm_u:1946": " tasya paramasiddhayātratvāt supāraga ity eva nāma babhūva /",
    "T09ajm_u:1947": " tadadhyuṣitaṃ ca pattanaṃ supāragam ity eva khyātam āsīt /",
    "T09ajm_u:1948": " yad etarhi śūrpārakam iti jñāyate //",
    "T09ajm_u:1949": " so 'timaṅgalasaṃmatatvād vṛddhatve 'pi sāṃyātrikair yātrāsiddhikāmair vahanam abhyarthanasatkārapuraḥsaram āropyate sma //",
    "T09ajm_u:1950": " atha kadā cid bharukacchād abhiprayātāḥ suvarṇabhūmiṃ vaṇijo yātrāsiddhikāmāḥ supāragaṃ pattanam upetya taṃ mahāsattvaṃ vahanārohaṇārtham abhyarthayām āsuḥ /",
    "T09ajm_u:1951": " sa tān uvāca /",
    "T09ajm_u:1952": " jarājñayā saṃhriyamāṇadarśane śramābhipātaiḥ pratanūkṛtasmṛtau /",
    "T09ajm_u:1953": " svadehakṛtye 'py avasannavikrame sahāyatā kā pariśaṅkyate mayi // AJm_14.1 //",
    "T09ajm_u:1954": " vaṇija ūcuḥ /",
    "T09ajm_u:1955": " viditeyam asmākaṃ yuṣmaccharīrāvasthā /",
    "T09ajm_u:1956": " saty api ca vaḥ parākramasahatve naiva vayaṃ karmaviniyogena yuṣmān āyāsayitum icchāmaḥ / kiṃ tarhi /",
    "T09ajm_u:1957": " tvatpādapaṅkajasamāśrayasatkṛtena maṅgalyatām upagatā rajasā tv iyaṃ nauḥ /",
    "T09ajm_u:1958": " durge mahaty api ca toyanidhāv amuṣmin svasti vrajed iti bhavantam upāgatāḥ smaḥ // AJm_14.2 //",
    "T09ajm_u:1959": " atha sa mahātmā teṣām anukampayā jarāśithilaśarīro 'pi tadvahanam āruroha /",
    "T09ajm_u:1960": " tadadhirohaṇāc ca pramuditamanasaḥ sarva eva te vaṇijo babhūvur niyatam asmākam uttamā yātrāsiddhir iti /",
    "T09ajm_u:1961": " krameṇa cāvajagāhire vividhamīnakulavicaritam anibhṛtajalakalakalārāvam anilavilāsapravicalitataraṅgaṃ",
    "T09ajm_u:1962": " bahuvidharatnair bhūmiviśeṣair arpitaraṅgaṃ phenāvalīkusumadāmavicitram asuravarabhujagavarabhavanaṃ",
    "T09ajm_u:1963": " durāpapātālam aprameyatoyaṃ mahāsamudram /",
    "T09ajm_u:1964": " athendranīlaprakarābhinīlaṃ sūryāṃśutāpād iva khaṃ vilīnam /",
    "T09ajm_u:1965": " samantato 'ntarhitatīralekham agādham ambhonidhimadhyam īyuḥ // AJm_14.3 //",
    "T09ajm_u:1966": " teṣāṃ tatrānuprāptānāṃ sāyāhnasamaye mṛdūbhūtakiraṇacakraprabhāve savitari mahad autpātikaṃ paramabhīṣaṇaṃ prādurabhūt /",
    "T09ajm_u:1967": " vibhidyamānormivikīrṇaphenaś caṇḍānilāsphālanabhīmanādaḥ /",
    "T09ajm_u:1968": " naibhṛtyanirmuktasamagratoyaḥ kṣaṇena raudraḥ samabhūt samudraḥ // AJm_14.4 //",
    "T09ajm_u:1969": " utpātavātākalitair mahadbhis toyasthalair bhīmarayair bhramadbhiḥ /",
    "T09ajm_u:1970": " yugāntakālapracalācaleva bhūmir babhūvogravapuḥ samudraḥ // AJm_14.5 //",
    "T09ajm_u:1971": " vidyullatodbhāsuralolajihvā nīlā bhujaṃgā iva naikaśīrṣāḥ /",
    "T09ajm_u:1972": " āvavrur ādityapathaṃ payodāḥ prasaktabhīmastanitānunādāḥ // AJm_14.6 //",
    "T09ajm_u:1973": " ghanair ghanair āvṛtaraśmijālaḥ sūryaḥ krameṇāstam upāruroha /",
    "T09ajm_u:1974": " dināntalabdhaprasaraṃ samantāt tamo ghanībhāvam ivājagāma // AJm_14.7 //",
    "T09ajm_u:1975": " dhārāśarair ācchuritormicakre mahodadhāv utpatatīva roṣāt /",
    "T09ajm_u:1976": " bhīteva naur abhyadhikaṃ cakampe viṣādayantī hṛdayāni teṣām // AJm_14.8 //",
    "T09ajm_u:1977": " te trāsadīnāś ca viṣādamūkā dhīrāḥ pratīkārasasaṃbhramāś ca /",
    "T09ajm_u:1978": " svadevatāyācanatatparāś ca bhāvān yathāsattvaguṇaṃ vivavruḥ // AJm_14.9 //",
    "T09ajm_u:1979": " atha te sāṃyātrikāḥ pavanasalilavegavaśagayā nāvā paribhrāmyamāṇā bahubhir apy ahobhir naiva kutaś cit tīraṃ dadṛśur na ca yathepsitāni samudracihnāni",
    "T09ajm_u:1980": " apūrvair eva tu samudracihnair abhivardhamānavaimanasyā bhayaviṣādavyākulatām upajagmuḥ //",
    "T09ajm_u:1981": " athainān supārago bodhisattvo vyavasthāpayann uvāca /",
    "T09ajm_u:1982": " anāścaryaḥ khalu samudram avagāḍhānām autpātikakṣobhaparikleśaḥ /",
    "T09ajm_u:1983": " tad alam atrabhavatāṃ viṣādānuvṛttyā /",
    "T09ajm_u:1984": " nāpatpratīkāravidhir viṣādas tasmād alaṃ dainyaparigraheṇa /",
    "T09ajm_u:1985": " dhairyāt tu kāryapratipattidakṣāḥ kṛcchrāṇy akṛcchreṇa samuttaranti // AJm_14.10 //",
    "T09ajm_u:1986": " viṣādadainyaṃ vyavadhūya tasmāt kāryāvakāśaṃ kriyayā bhajadhvam /",
    "T09ajm_u:1987": " prājñasya dhairyajvalitaṃ hi tejaḥ sarvārthasiddhigrahaṇāgrahastaḥ // AJm_14.11 //",
    "T09ajm_u:1988": " iti te sāṃyātrikās tena mahātmanā dhīrīkṛtamanasaḥ kūlasaṃdarśanotsukamatayaḥ samudram avalokayanto dadṛśuḥ puruṣavigrahān āmuktarūpyakavacān ivonmajjato nimajjataś ca /",
    "T09ajm_u:1989": " samyak caiṣām ākṛtinimittam avadhārya savismayāḥ supāragāya nyavedayanta /",
    "T09ajm_u:1990": " apūrvaṃ khalv idam iha samudre cihnam upalabhyate / ete khalu",
    "T09ajm_u:1991": " āmuktarūpyakavacā iva daityayodhā ghorekṣaṇāḥ kṣuranikāśavirūpaghoṇāḥ /",
    "T09ajm_u:1992": " unmajjanāvataraṇasphuraṇaprasaṅgāt kṛīḍām ivārṇavajale 'nubhavanti ke 'pi // AJm_14.12 //",
    "T09ajm_u:1993": " supāraga uvāca /",
    "T09ajm_u:1994": " naite mānuṣā amānuṣā vā /",
    "T09ajm_u:1995": " mīnāḥ khalv ete yato na bhetavyam ebhyaḥ / kiṃ tu /",
    "T09ajm_u:1996": " sudūram apakṛṣṭāḥ smaḥ pattanadvitayād api /",
    "T09ajm_u:1997": " kṣuramālī samudro 'yaṃ tad yatadhvaṃ nivartitum // AJm_14.13 //",
    "T09ajm_u:1998": " caṇḍavegavāhinā tu salilanivahenaikāntahareṇa ca pāścātyena vāyunā samākṣiptayā nāvā na te sāṃyātrikāḥ śekur vinivartitum //",
    "T09ajm_u:1999": " athāvagāhamānāḥ krameṇa rūpyaprabhāvabhāsitasitasalilaṃ phenanicayapāṇḍaram aparaṃ samudram ālokya savismayāḥ supāragam ūcuḥ /",
    "T09ajm_u:2000": " svaphenamagnair iva ko 'yam ambubhir mahārṇavaḥ śukladukūlavān iva /",
    "T09ajm_u:2001": " dravān ivendoḥ kiraṇān samudvahan samantato hāsa iva prasarpati // AJm_14.14 //",
    "T09ajm_u:2002": " supāraga uvāca /",
    "T09ajm_u:2003": " kaṣṭam /",
    "T09ajm_u:2004": " atidūraṃ khalv avagāhyate /",
    "T09ajm_u:2005": " kṣīrārṇava iti khyāta udadhir dadhimāly asau /",
    "T09ajm_u:2006": " kṣamaṃ nātaḥ paraṃ gantuṃ śakyate cen nivartitum // AJm_14.15 //",
    "T09ajm_u:2007": " vaṇija ūcuḥ /",
    "T09ajm_u:2008": " na khalu śakyate vilambayitum api vahanaṃ kuta eva nivartayitum atiśīghravāhitvād vahanasya pratikūlatvāc ca mārutasyeti //",
    "T09ajm_u:2009": " atha vyatītya tam api samudraṃ suvarṇaprabhānurañjitapracalormimālam agnijvālākapilasalilam aparaṃ samudram ālokya savismayakautūhalās te vaṇijaḥ supāragaṃ papracchuḥ /",
    "T09ajm_u:2010": " bālārkalakṣmyeva kṛtāṅgarāgaiḥ samunnamadbhiḥ salilair anīlaiḥ /",
    "T09ajm_u:2011": " jvalan mahān agnir ivāvabhāti ko nāma kasmāc ca mahārṇavo 'yam // AJm_14.16 //",
    "T09ajm_u:2012": " supāraga uvāca /",
    "T09ajm_u:2013": " agnimālīti vikhyātaḥ samudro 'yaṃ prakāśate /",
    "T09ajm_u:2014": " atīva khalu sādhu syān nivartemahi yady ataḥ // AJm_14.17 //",
    "T09ajm_u:2015": " iti sa mahātmā nāmamātram akathayat tasya saritpater na toyavaivarṇyakāraṇaṃ dīrghadarśitvāt //",
    "T09ajm_u:2016": " atha te sāṃyātrikās tam api samudram atītya puṣparāgendranīlaprabhoddyotitasalilaṃ paripakvakuśaparṇanikāśavarṇam aparaṃ samudram ālokya kautūhalajātāḥ supāragaṃ papracchuḥ /",
    "T09ajm_u:2017": " pariṇatakuśaparṇavarṇatoyaḥ salilanidhiḥ katamo nv ayaṃ vibhāti /",
    "T09ajm_u:2018": " sakusuma iva phenabhakticitrair anilajavākalitais taraṅgabhaṅgaiḥ // AJm_14.18 //",
    "T09ajm_u:2019": " supāraga uvāca /",
    "T09ajm_u:2020": " bhoḥ sārthavāhā nivartanaṃ prati yatnaḥ kriyatām /",
    "T09ajm_u:2021": " na khalv ataḥ paraṃ kṣamate gantum /",
    "T09ajm_u:2022": " kuśamālī samudro 'yam atyaṅkuśa iva dvipaḥ /",
    "T09ajm_u:2023": " prasahyāsahyasalilo haran harati no ratim // AJm_14.19 //",
    "T09ajm_u:2024": " atha te vāṇijakāḥ pareṇāpi yatnena vahanaṃ nivartayitum aśaknuvantas tam api samudram",
    "T09ajm_u:2025": " atītya vaṃśarāgavaiḍūryaprabhāvyatikaraharitasalilam aparaṃ samudram ālokya supāragam apṛcchan /",
    "T09ajm_u:2026": " marakataharitaprabhair jalair vahati navām iva śādvalaśriyam /",
    "T09ajm_u:2027": " kumudaruciraphenabhūṣaṇaḥ salilanidhiḥ katamo 'yam īkṣyate // AJm_14.20 //",
    "T09ajm_u:2028": " atha sa mahātmā tena tasya vaṇigjanasya vyasanopanipātena paridahyamānahṛdayo dīrgham uṣṇam abhiniśvasya śanakair uvāca /",
    "T09ajm_u:2029": " atidūram upetāḥ smaḥ duḥkham asmān nivartitum /",
    "T09ajm_u:2030": " paryanta iva lokasya nalamāly eṣa sāgaraḥ // AJm_14.21 //",
    "T09ajm_u:2031": " tac chrutvā te vāṇijakā viṣādoparudhyamānamanaso visrasyamānagātrotsāhā niśvasitamātraparāyaṇās tatraiva niṣeduḥ /",
    "T09ajm_u:2032": " vyatītya tam api samudraṃ sāyāhnasamaye vilambamānamandaraśmimaṇḍale salilanidhim",
    "T09ajm_u:2033": " iva praveṣṭukāme divasakare samudvartamānasyeva salilanidher aśanīnām iva ca saṃpatatāṃ",
    "T09ajm_u:2034": " veṇuvanānām iva cāgniparigatānāṃ visphuṭatāṃ tumulam atibhīṣaṇaṃ śrutihṛdayavidāraṇaṃ",
    "T09ajm_u:2035": " samudradhvanim aśrauṣuḥ /",
    "T09ajm_u:2036": " śrutvā ca saṃtrāsavaśagāḥ sphuranmanasaḥ sahasaivotthāya samantato 'nuvilokayanto",
    "T09ajm_u:2037": " dadṛśuḥ prapāta iva śvabhra iva ca mahāntaṃ tam udakaughaṃ nipatantam dṛṣṭvā ca paramabhayavihvalāḥ",
    "T09ajm_u:2038": " supāragam upetyocuḥ /",
    "T09ajm_u:2039": " nirbhindann iva naḥ śrutīḥ pratibhayaś cetāṃsi mathnann iva kruddhasyeva saritpater dhvanir ayaṃ dūrād api śrūyate /",
    "T09ajm_u:2040": " bhīme śvabhra ivāgrataś ca nipataty etat samagraṃ jalaṃ tat ko 'sāv udadhiḥ kim atra ca paraṃ kṛtyaṃ bhavān manyate // AJm_14.22 //",
    "T09ajm_u:2041": " atha sa mahātmā sasaṃbhramaḥ kaṣṭaṃ kaṣṭam ity uktvā samudram ālokayann uvāca /",
    "T09ajm_u:2042": " yat prāpya na nivartante mṛtyor mukham ivāmukham /",
    "T09ajm_u:2043": " aśivaṃ samupetāḥ smas tad etad vaḍabāmukham // AJm_14.23 //",
    "T09ajm_u:2044": " tad upaśrutya te vāṇijakā vaḍabāmukham upetā vayam iti tyaktajīvitāśā maraṇabhayaviklavībhūtamanasaḥ",
    "T09ajm_u:2045": " sasvaraṃ ruruduḥ ke cid vilepur atha cukruśuḥ /",
    "T09ajm_u:2046": " na kiṃ cit pratyapadyanta ke cit trāsavicetasaḥ // AJm_14.24 //",
    "T09ajm_u:2047": " viśeṣataḥ ke cid abhipraṇemur devendram ārtiprahitair manobhiḥ /",
    "T09ajm_u:2048": " ādityarudrāśvimarudvasūṃś ca prapedire sāgaram eva cānye // AJm_14.25 //",
    "T09ajm_u:2049": " jepuś ca mantrān apare vicitrān anye tu devīṃ vidhivat praṇemuḥ /",
    "T09ajm_u:2050": " supāragaṃ ke cid upetya tat tad viceṣṭamānāḥ karuṇaṃ vilepuḥ // AJm_14.26 //",
    "T09ajm_u:2051": " āpadgatatrāsaharasya nityaṃ parānukampāguṇasaṃbhṛtasya /",
    "T09ajm_u:2052": " ayaṃ prabhāvātiśayasya tasya tavābhyupeto viniyogakālaḥ // AJm_14.27 //",
    "T09ajm_u:2053": " ārtān anāthāñ charaṇāgatān nas tvaṃ trātum āvarjaya dhīra cetaḥ /",
    "T09ajm_u:2054": " ayaṃ hi kopād vaḍabāmukhena cikīrṣati grāsam ivārṇavo 'smān // AJm_14.28 //",
    "T09ajm_u:2055": " nopekṣituṃ yuktam ayaṃ janas te vipadyamānaḥ salilaughamadhye /",
    "T09ajm_u:2056": " nājñāṃ tavātyeti mahāsamudras tad vāryatām apraśamo 'yam asya // AJm_14.29 //",
    "T09ajm_u:2057": " atha sa mahātmā mahatyā karuṇayā samāpīḍyamānahṛdayas tān vāṇijakān vyavasthāpayann uvāca /",
    "T09ajm_u:2058": " asty atrāpi naḥ kaś cit pratīkāravidhiḥ pratibhāti /",
    "T09ajm_u:2059": " taṃ tāvat prayokṣye yato muhūrtaṃ dhīrās tāvad bhavantu bhavanta iti //",
    "T09ajm_u:2060": " atha te vāṇijakā asty atrāpi pratīkāra ity āśayā samupastambhitadhairyās tadavahitamanasas tūṣṇīṃbabhūvuḥ //",
    "T09ajm_u:2061": " atha supārago bodhisattva ekāṃsam uttarāsaṅgaṃ kṛtvā dakṣiṇena jānumaṇḍalenādhiṣṭhāya nāvaṃ samāvarjitasarvabhāvaḥ praṇamya tathāgatebhyas tān sāṃyātrikān āmantrayate sma /",
    "T09ajm_u:2062": " śṛṇvantv atrabhavantaḥ sāṃyātrikāḥ salilanidhivyomāśrayāś ca devatāviśeṣāḥ /",
    "T09ajm_u:2063": " smarāmi yata ātmānaṃ yataḥ prāpto 'smi vijñatām /",
    "T09ajm_u:2064": " nābhijānāmi saṃcintya prāṇinaṃ hiṃsituṃ kva cit // AJm_14.30 //",
    "T09ajm_u:2065": " anena satyavākyena mama puṇyabalena ca /",
    "T09ajm_u:2066": " vaḍabāmukham aprāpya svasti naur vinivartatām // AJm_14.31 //",
    "T09ajm_u:2067": " atha tasya mahātmanaḥ satyādhiṣṭhānaprabhāvāt puṇyatejasā ca saha salilajavena sa māruto vyāvartamānas tāṃ nāvaṃ vinivartayām āsa /",
    "T09ajm_u:2068": " nivṛttāṃ tu tāṃ nāvam abhisamīkṣya te vāṇijakāḥ paramavismayapraharṣoddhatamānasā nivṛttā nivṛttā naur iti praṇāmasabhājanapuraḥsaraṃ supāragāya nyavedayanta //",
    "T09ajm_u:2069": " atha sa mahātmā tān vāṇijakān uvāca /",
    "T09ajm_u:2070": " sthirībhavantu bhavantaḥ /",
    "T09ajm_u:2071": " śīghram āropyantāṃ śītāni /",
    "T09ajm_u:2072": " iti ca tena samādiṣṭāḥ pramodād udbhūtabalotsāhās te tadadhikṛtās tathā cakruḥ /",
    "T09ajm_u:2073": " atha muditajanaprahāsanādā pravitatapāṇḍaraśītacārupakṣā /",
    "T09ajm_u:2074": " salilanidhigatā rarāja sā naur gatajalade nabhasīva rājahaṃsī // AJm_14.32 //",
    "T09ajm_u:2075": " nivṛttāyāṃ tu tasyām anukūlasalilamārutāyāṃ vimānalīlayā svecchayaivābhiprayātāyāṃ",
    "T09ajm_u:2076": " nāvi nātiśyāmībhūtasaṃdhyāṅgarāgāsu pravitanyamānatamovitānāsv ālakṣyanakṣatrabhūṣaṇāsu",
    "T09ajm_u:2077": " dikṣu kiṃ cid avaśeṣaprabhe divasakaramārge pravṛtte kṣaṇadādhikāre supāragas tān vāṇijakān uvāca /",
    "T09ajm_u:2078": " bhoḥ sārthavāhā nalamāliprabhṛtibhyo yathādṛṣṭebhyaḥ samudrebhyo vālikāpāṣāṇā vahanam āropyantāṃ yāvat sahate /",
    "T09ajm_u:2079": " evam idaṃ yānapātraṃ nirghātabharākrāntaṃ na ca pārśvāni dāsyati /",
    "T09ajm_u:2080": " maṅgalasaṃmatāś caite vālikāpāṣāṇā niyataṃ lābhasiddhaye vo bhaviṣyantīti //",
    "T09ajm_u:2081": " te supāragapremabahumānāvarjitamatibhir devatābhir anupradarśitebhyaḥ sthalebhya ādāya vālikāpāṣāṇabuddhyā vaiḍūryādīni ratnāni vahanam āropayām āsuḥ //",
    "T09ajm_u:2082": " tenaiva caikarātreṇa sā naur bharukaccham upajagāma //",
    "T09ajm_u:2083": " atha prabhāte rajatendranīlavaiḍūryahemapratipūrṇanaukāḥ /",
    "T09ajm_u:2084": " svadeśatīrāntam upāgatās te prītyā tam ānarcur udīrṇaharṣāḥ // AJm_14.33 //",
    "T09ajm_u:2085": " tad evaṃ dharmāśrayaṃ satyavacanam apy āpadaṃ nudati prāg eva tatphalam iti dharmānuvartinā bhavitavyam //",
    "T09ajm_u:2086": " kalyāṇamitrāśrayavarṇe 'pi vācyam evaṃ kalyāṇamitrāśritāḥ śreyaḥ prāpnuvantīti //",
    "T09ajm_u:2087": " supāragajātakaṃ caturdaśam //",
    "T09ajm_u:2088": " 15. Matsyajātakam",
    "T09ajm_u:2089": " śīlavatām ihaivābhiprāyāḥ kalyāṇāḥ samṛdhyanti prāg eva paratreti śīlaviśuddhau prayatitavyam //",
    "T09ajm_u:2090": " tadyathānuśrūyate /",
    "T09ajm_u:2091": " bodhisattvaḥ kila kasmiṃś cin nātimahati kahlāratāmarasakamalakuvalayavibhūṣitarucirasalile",
    "T09ajm_u:2092": " haṃsakāraṇḍavacakravākamithunopaśobhite tīrāntaruhatarukusumāvakīrṇe sarasi matsyādhipatir babhūva /",
    "T09ajm_u:2093": " svabhyastabhāvāc ca bahuṣu janmāntareṣu parārthacaryāyās tatrastho 'pi parahitasukhopapādanasavyāpāro babhūva /",
    "T09ajm_u:2094": " abhyāsayogād dhi śubhāśubhāni karmāṇi sātmy eva bhavanti puṃsām /",
    "T09ajm_u:2095": " tathāvidhāny eva yad aprayatnāj janmāntare svapna ivācaranti // AJm_15.1 //",
    "T09ajm_u:2096": " iṣṭānām iva ca sveṣām apatyānām upari niviṣṭahārdo sa mahāsattvas teṣāṃ mīnānāṃ dānapriyavacanārthacaryādikramaiḥ param anugrahaṃ cakāra /",
    "T09ajm_u:2097": " anyonyahiṃsāpraṇayaṃ niyacchan parasparaprema vivardhayaṃś ca /",
    "T09ajm_u:2098": " yogād upāyajñatayā ca teṣāṃ vismārayām āsa sa matsyavṛttam // AJm_15.2 //",
    "T09ajm_u:2099": " tat tena samyak paripālyamānaṃ vṛddhiṃ parāṃ mīnakulaṃ jagāma /",
    "T09ajm_u:2100": " puraṃ vinirmuktam ivopasargair nyāyapravṛttena narādhipena // AJm_15.3 //",
    "T09ajm_u:2101": " atha kadā cit sattvānāṃ bhāgyasaṃpadvaikalyāt pramādāc ca varṣādhikṛtānāṃ devaputrāṇāṃ na samyag devo vavarṣa /",
    "T09ajm_u:2102": " asamyag varṣiṇi ca deve tat saraḥ phullakadambakusumagaureṇa navasalilena na yathāpūrvam āpupūre /",
    "T09ajm_u:2103": " krameṇa copagate nidāghasamaye paṭutaradīptibhiḥ khedālasagatibhir iva ca dinakarakiraṇais",
    "T09ajm_u:2104": " tadabhitaptayā ca dharaṇyā jvālānugateneva ca hlādābhilāṣiṇā mārutena tarṣavaśād",
    "T09ajm_u:2105": " iva pratyaham āpīyamānaṃ tat saraḥ palvalībabhūva /",
    "T09ajm_u:2106": " nidāghakālajvalito vivasvāñ jvālāvakarṣīva paṭuś ca vāyuḥ /",
    "T09ajm_u:2107": " jvarāturevāśiśirā ca bhūmis toyāni roṣād iva śoṣayanti // AJm_15.4 //",
    "T09ajm_u:2108": " atha bodhisattvo vāyasagaṇair api pratarkyamāṇaṃ prāg eva salilatīrāntacāribhiḥ pakṣigaṇair",
    "T09ajm_u:2109": " viṣādadainyavaśagaṃ vispanditamātraparāyaṇaṃ mīnakulam avekṣya karuṇāyamāṇaś cintām āpede /",
    "T09ajm_u:2110": " kaṣṭā bateyam āpad āpatitā mīnānām /",
    "T09ajm_u:2111": " pratyahaṃ kṣīyate toyaṃ spardhamānam ivāyuṣā /",
    "T09ajm_u:2112": " adyāpi ca cireṇaiva lakṣyate jaladāgamaḥ // AJm_15.5 //",
    "T09ajm_u:2113": " apayānakramo nāsti netāpy anyatra ko bhavet /",
    "T09ajm_u:2114": " asmadvyasanasaṃhṛṣṭāḥ samāyānti ca no dviṣaḥ // AJm_15.6 //",
    "T09ajm_u:2115": " asya niḥsaṃśayam ime toyaśeṣasya saṃkṣayāt /",
    "T09ajm_u:2116": " sphuranto bhakṣayiṣyante śatrubhir mama paśyataḥ // AJm_15.7 //",
    "T09ajm_u:2117": " tat kim atra prāptakālaṃ syād iti vimṛśan sa mahātmā satyādhiṣṭhānam ekam ārtāyanaṃ dadarśa /",
    "T09ajm_u:2118": " karuṇayā ca samāpīḍyamānahṛdayo dīrgham uṣṇam abhiniśvasya nabhaḥ samullokayann uvāca /",
    "T09ajm_u:2119": " smarāmi na prāṇivadhaṃ yathāhaṃ saṃcintya kṛcchre parame 'pi kartum /",
    "T09ajm_u:2120": " anena satyena sarāṃsi toyair āpūrayan varṣatu devarājaḥ // AJm_15.8 //",
    "T09ajm_u:2121": " atha tasya mahātmanaḥ puṇyopacayaguṇāt satyādhiṣṭhānabalāt tadabhiprasāditadevanāgayakṣānubhāvāc",
    "T09ajm_u:2122": " ca samantatas toyāvalambibimbā gambhīramadhuranirghoṣā vidyullatālaṃkṛtā nīlavipulaśikharā",
    "T09ajm_u:2123": " vijṛmbhamāṇā iva pravisarpibhiḥ śikharabhujaiḥ pariṣvajyamānā iva cānyonyam akālameghāḥ",
    "T09ajm_u:2124": " kālameghāḥ prādurabhavan /",
    "T09ajm_u:2125": " diśāṃ pramiṇvanta iva prayāmaṃ śṛṅgair vitanvanta ivāndhakāram /",
    "T09ajm_u:2126": " nabhastalādarśagatā virejuś chāyā girīṇām iva kālameghāḥ // AJm_15.9 //",
    "T09ajm_u:2127": " saṃsaktakekaiḥ śikhibhiḥ prahṛṣṭaiḥ saṃstūyamānā iva nṛttacitraiḥ /",
    "T09ajm_u:2128": " prasaktamandrastanitā virejur dhīraprahāsā iva te ghanaughāḥ // AJm_15.10 //",
    "T09ajm_u:2129": " muktā vimuktā iva tair vimuktā dhārā nipetuḥ praśaśāma reṇuḥ /",
    "T09ajm_u:2130": " gandhaś cacārānibhṛto dharaṇyāṃ vikīryamāṇo jaladānilena // AJm_15.11 //",
    "T09ajm_u:2131": " nidāghasaṃparkavivardhito 'pi tirobabhūvārkakaraprabhāvaḥ /",
    "T09ajm_u:2132": " phenāvalīvyākulamekhalāni toyāni nimnābhimukhāni sasruḥ // AJm_15.12 //",
    "T09ajm_u:2133": " muhur muhuḥ kāñcanapiñjarābhir bhābhir digantān anurañjayantī /",
    "T09ajm_u:2134": " payodatūryasvanalabdhaharṣā vidyullatā nṛttam ivācacāra // AJm_15.13 //",
    "T09ajm_u:2135": " atha bodhisattvaḥ samantato 'bhiprasṛtair āpāṇḍubhiḥ salilapravāhair āpūryamāṇe sarasi",
    "T09ajm_u:2136": " dhārānipātasamakālam eva vidrute vāyasādye pakṣigaṇe pratilabdhajīvitāśe pramudite",
    "T09ajm_u:2137": " mīnagaṇe prītyābhisāryamāṇahṛdayo varṣanivṛttisāśaṅkaḥ punaḥ punaḥ parjanyam ābabhāṣe /",
    "T09ajm_u:2138": " udgarja parjanya gabhīradhīraṃ pramodam udvāsaya vāyasānām /",
    "T09ajm_u:2139": " ratnāyamānāni payāṃsi varṣan saṃsaktavidyujjvalitadyutīni // AJm_15.14 //",
    "T09ajm_u:2140": " tad upaśrutya śakro devānām indraḥ paramavismitamanāḥ sākṣād abhigamyainam abhisaṃrādhayann uvāca /",
    "T09ajm_u:2141": " tavaiva khalv eṣa mahānubhāva matsyendra satyātiśayaprabhāvaḥ /",
    "T09ajm_u:2142": " āvarjitā yat kalaśā iveme kṣaranti ramyastanitāḥ payodāḥ // AJm_15.15 //",
    "T09ajm_u:2143": " mahatpramādaskhalitaṃ tv idaṃ me yan nāma kṛtyeṣu bhavadvidhānām /",
    "T09ajm_u:2144": " lokārtham abhyutthitamānasānāṃ vyāpārayogaṃ na samabhyupaimi // AJm_15.16 //",
    "T09ajm_u:2145": " cintāṃ kṛthā mā tad ataḥ paraṃ tvaṃ satāṃ hi kṛtyodvahane 'smi dhuryaḥ /",
    "T09ajm_u:2146": " deśo 'py ayaṃ tvadguṇasaṃśrayeṇa na bhūya evaṃ bhavitārtivaśyaḥ // AJm_15.17 //",
    "T09ajm_u:2147": " ity evaṃ priyavacanair abhisaṃrādhya tatraivāntardadhe /",
    "T09ajm_u:2148": " tac ca saraḥ parāṃ toyasamṛddhim avāpa //",
    "T09ajm_u:2149": " tad evaṃ śīlavatām ihaivābhiprāyāḥ kalyāṇāḥ samṛdhyanti prāg eva paratreti śīlaviśuddhau prayatitavyam iti //",
    "T09ajm_u:2150": " matsyajātakaṃ pañcadaśam //"
}