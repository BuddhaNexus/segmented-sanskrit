{
    "GK17jvrtmspu:0": " // Vṛttamālāstutiḥ //",
    "GK17jvrtmspu:1": " vṛttaṃ samam ardhasamaṃ viṣamaṃ cety āmananti vāgīśaḥ /",
    "GK17jvrtmspu:2": " trividhaṃ parārthavidhaye samāsato vyāsato 'nantam // JVms_1 //",
    "GK17jvrtmspu:3": " pratiniyatākṛtirūḍhaṃ varamunibhir yatra nāma saṃgītam /",
    "GK17jvrtmspu:4": " chandaḥ padaṃ ca paramaṃ sphurati yathāvividhavinyāsaiḥ // JVms_2 //",
    "GK17jvrtmspu:5": " pratirūpadarśanād api śakyāḥ sakalakrameṇa gurulaghavaḥ /",
    "GK17jvrtmspu:6": " vigaṇayituṃ dhīmadbhiḥ kim aparam atrānuyogena // JVms_3 //",
    "GK17jvrtmspu:7": " prabhavatu vibhramahataye vicintyamānaṃ tad ādarād bhavatām /",
    "GK17jvrtmspu:8": " sukṛtimukhābhijanānāṃ vācāṃ nijam ekam ābharaṇam // JVms_4 //",
    "GK17jvrtmspu:9": " // prastāvanā //",
    "GK17jvrtmspu:10": " dhī-gī[ḥ]- /",
    "GK17jvrtmspu:11": " śrī-ṇām // JVms_5 //",
    "GK17jvrtmspu:12": " nijai-kabhūḥ /",
    "GK17jvrtmspu:13": " vibhā-ti yā // JVms_6 //",
    "GK17jvrtmspu:14": " tadguṇā-śaṃsibhiḥ /",
    "GK17jvrtmspu:15": " sevyate cāniśam // JVms_7 //",
    "GK17jvrtmspu:16": " samāśraya-skhalanmalaiḥ /",
    "GK17jvrtmspu:17": " surāsurā-diṣūdgataiḥ // JVms_8 //",
    "GK17jvrtmspu:18": " naikabhavīyā-bhyāsavivṛddham /",
    "GK17jvrtmspu:19": " bodhaviśeṣaṃ sādhu dadhānaiḥ // JVms_9 //",
    "GK17jvrtmspu:20": " gītā gāyatrīva cchandaḥsv ādyā sadbhiḥ /",
    "GK17jvrtmspu:21": " vṛttaṃ bhāvi śreyo yasyāṃ sad vā vaiśvam // JVms_10 //",
    "GK17jvrtmspu:22": " nīlotpalapāṇer līlānilayasya /",
    "GK17jvrtmspu:23": " śāstur jayatīyaṃ mūrtis tanumadhyā // JVms_11 //",
    "GK17jvrtmspu:24": " prasīda bhagavan vilokaya manāk /",
    "GK17jvrtmspu:25": " jaḍaṃ janam imaṃ tvadekaśaraṇam // JVms_12 //",
    "GK17jvrtmspu:26": " jājvalīti śāsanaṃ tvāṃ sametya saugatam /",
    "GK17jvrtmspu:27": " sūryadhāma duḥsahaṃ sātirekam uṣṇi hi // JVms_13 //",
    "GK17jvrtmspu:28": " dadhaty api nikāmaṃ kumāralalitāni /",
    "GK17jvrtmspu:29": " tanus tava jinānāṃ kumāra lalitaiva // JVms_14 //",
    "GK17jvrtmspu:30": " jāyate janarāśer yām anusmarato 'pi /",
    "GK17jvrtmspu:31": " nirdhutādharabhāvam ūrdhvagāmi ca rūpam // JVms_15 //",
    "GK17jvrtmspu:32": " yadguṇastutivistarād astasaṅgam anuṣṭubhi /",
    "GK17jvrtmspu:33": " dhīram ekam udīrayanty uttamaṃ padam udgatāḥ // JVms_16 //",
    "GK17jvrtmspu:34": " ghoramohatāmasāva-ruddhabuddhilocanasya /",
    "GK17jvrtmspu:35": " ratnayaṣṭidīpikeva yā samāny abhūj janasya // JVms_17 //",
    "GK17jvrtmspu:36": " jagattrayātiśāyinīṃ munīndrasaṃpadaṃ prati /",
    "GK17jvrtmspu:37": " sphuranty aśeṣanāyaka pramāṇikāpi saiva naḥ // JVms_18 //",
    "GK17jvrtmspu:38": " tīvrakleśaploṣadhvaṃsa-prauḍhe vaṃśe saṃbuddhānām /",
    "GK17jvrtmspu:39": " dhatte bhūṣāṃ bhātīyaṃ te 'mbhode yadvad vidyunmālā // JVms_19 //",
    "GK17jvrtmspu:40": " ketanadaṇḍaṃ dadhato 'dhyāpayituṃ nītim iva /",
    "GK17jvrtmspu:41": " sadgurulīlā bhavato bhāti jaganmāṇavakam // JVms_20 //",
    "GK17jvrtmspu:42": " trijagato nijagatiṃ prathayataḥ pṛthudhiyaḥ /",
    "GK17jvrtmspu:43": " karatalaṃ tava calat-kisalayaṃ tulayati // JVms_21 //",
    "GK17jvrtmspu:44": " sādhigamaṃ samakālaṃ tattvaraseṣu vidhatte /",
    "GK17jvrtmspu:45": " viśvam adhīśvara citraṃ citrapadā tava vāṇī // JVms_22 //",
    "GK17jvrtmspu:46": " bṛhatyāṃ vibhūtyāṃ ta eke padanyāsam āsādayanti /",
    "GK17jvrtmspu:47": " kṣaṇaṃ yatra te labdhalakṣyaḥ kaṭakṣo 'pi viśrāntim eti // JVms_23 //",
    "GK17jvrtmspu:48": " tvaddṛśaiva parimalanād bhavyatām iyam upagatā /",
    "GK17jvrtmspu:49": " bhāti bhūmir iva janatā saṃtatāhitahalamukhī // JVms_24 //",
    "GK17jvrtmspu:50": " varada sā hi saṃjanyate pariṇatis tayāsyāṃ yataḥ /",
    "GK17jvrtmspu:51": " vacanabījam uptaṃ tvayā phalati śāntirūpaṃ phalam // JVms_25 //",
    "GK17jvrtmspu:52": " kalayitum iha kaḥ śaktas tava khalu caritānīśa /",
    "GK17jvrtmspu:53": " satamasi samaye toye bhujagaśiśusṛtānīva // JVms_26 //",
    "GK17jvrtmspu:54": " kintūdasyati dhairyadhvasrī tvatkīrtiśrutijanmānandaḥ /",
    "GK17jvrtmspu:55": " svaprauḍhipratipattinyastāṃ lokasyānanamudrām īśa // JVms_27 //",
    "GK17jvrtmspu:56": " śrīniketa līlācaturaṃ te prāptapāra vidyācaraṇānām /",
    "GK17jvrtmspu:57": " bhāti varṣma buddhātmajapaṅktau yadvad ambujanmasv aravindam // JVms_28 //",
    "GK17jvrtmspu:58": " tvām udgītakulodayaśailaṃ prajñālokam upāyarathastham /",
    "GK17jvrtmspu:59": " vande jāḍyavikhaṇḍanaśauṇḍaṃ trailokīnalinīsavitāram // JVms_29 //",
    "GK17jvrtmspu:60": " buddhasutānām abhyudayorvī bhāti bhṛśaṃ bhūtyā tava nātha /",
    "GK17jvrtmspu:61": " śailaviśeṣasyeva śikhābhū rukmavatī ratnāṅkurakāntyā // JVms_30 //",
    "GK17jvrtmspu:62": " niḥśeṣas tava vijayadhvānaṃ tanvan bhrāmyati bhuvanoddyota /",
    "GK17jvrtmspu:63": " sānandaḥ kṛtinivahaḥ svāmin viṣvag ghoṣaṇapaṇavo yadvat // JVms_31 //",
    "GK17jvrtmspu:64": " vādivrātapravaraśiro'bja śrīdhāmnas te guṇamadhuyogāt /",
    "GK17jvrtmspu:65": " dhīman dhīrān api mādayantī trailokī vāg vilasati mattā // JVms_32 //",
    "GK17jvrtmspu:66": " viśvacakravartināṃ jinānāṃ vaṃśabhūṣaṇe tvayi sphuṭaiva /",
    "GK17jvrtmspu:67": " mlāyatīva sā kumāratākhyā yā mayūrasāriṇīṣyate tu // JVms_33 //",
    "GK17jvrtmspu:68": " nānāratnamarīcimālinī pronmīlannijakāntisaṃpadā /",
    "GK17jvrtmspu:69": " pratyaṅgaṃ tava bhūṣaṇāvalī nītā śuddhavirāṭ parābhavam // JVms_34 //",
    "GK17jvrtmspu:70": " pātu jagat tava tattvanayā-khyānavidhau karavalgitakam /",
    "GK17jvrtmspu:71": " vādipate vyatighaṭṭanato valguninādacaladvalayam // JVms_35 //",
    "GK17jvrtmspu:72": " rūpaṃ te guṇagaṇam atha kīrtiṃ saṃvīkṣyākhilam idam atiśāyi /",
    "GK17jvrtmspu:73": " bibhrāṇaṃ nijaviṣayaviśrāmaṃ mandaṃ triṣṭubhi jagad upajātam // JVms_36 //",
    "GK17jvrtmspu:74": " tanur atanudayādravopama-sphuradanupamakāntisaṃtatiḥ /",
    "GK17jvrtmspu:75": " janayati bhavato na kasya vā mudam adhipa samantabhadrikā // JVms_37 //",
    "GK17jvrtmspu:76": " śaradamṛtakarakaraśreṇī-samahimagatamalagaurīyam /",
    "GK17jvrtmspu:77": " guṇasamuditir iva muktālī vilasati hṛdi bhavato vṛttā // JVms_38 //",
    "GK17jvrtmspu:78": " gīyamānasumanaḥsumanasvaj-jātikīrtivijayeva taveyam /",
    "GK17jvrtmspu:79": " bhāti dūratatasaurabhalobha-svāgatālipaṭalakvaṇitena // JVms_39 //",
    "GK17jvrtmspu:80": " sphārāmodā madhunidhir adhikaṃ cūrṇaṃ cātuḥsamaṃ iva dadhatī /",
    "GK17jvrtmspu:81": " nīlābjaśrīr dalasukhaśayanā-saṃparyāptabhramaravilasitā // JVms_40 //",
    "GK17jvrtmspu:82": " rūparasāyanabhāvanayā te vāsava eva paraṃ bahumānyaḥ /",
    "GK17jvrtmspu:83": " yena cirāya nirastanimeṣaṃ labdham adodhakam ambakajātam // JVms_41 //",
    "GK17jvrtmspu:84": " haktyānataratnakirīṭacakrair ābaddhakarāñjalibhiḥ prahṛṣṭaiḥ /",
    "GK17jvrtmspu:85": " dhanyaiḥ suciraṃ caraṇadvayī te vītānyavidheyam upasthiteyam // JVms_42 //",
    "GK17jvrtmspu:86": " kim indravibhavair brahmaśriyā vā tato 'py atiśayinyā saṃpadā kim /",
    "GK17jvrtmspu:87": " prasidhyati dhiyo 'dhīśa prakāmaṃ tvadaṅghrikamalasyopasthitaṃ cet // JVms_43 //",
    "GK17jvrtmspu:88": " tvatsaṃsevāvimukhaṃ janmadurge karmakleśau vivaśaṃ nāśam asmin /",
    "GK17jvrtmspu:89": " saṃbhūyālaṃ nayato 'vaśyam ugrau vātormī potam ivāmbhodhimadhye // JVms_44 //",
    "GK17jvrtmspu:90": " dūradarśimanasām anāgasāṃ kāpi visphurati cittasaṃtatiḥ /",
    "GK17jvrtmspu:91": " nirvirāmatamam ābhavaṃ bhavat-paryupāsanamanorathoddhatā // JVms_45 //",
    "GK17jvrtmspu:92": " chede hṛdyā vibhramāṇāṃ caturṇāṃ tūrṇaprāptāv āryasatyāmṛtānām /",
    "GK17jvrtmspu:93": " puṇyāvasthā tvatkaṭākṣekṣane 'pi prauḍhaprajñāśālinī kāpy udeti // JVms_46 //",
    "GK17jvrtmspu:94": " kīrtir artikarttaras tava stava-stomasadmano 'tisadmanohṛtaḥ /",
    "GK17jvrtmspu:95": " sāndracandracandrikārdracandana-śyeny alaṅkaroty alaṃ diśo daśa // JVms_47 //",
    "GK17jvrtmspu:96": " abhyudgatānekaśikhābhir uccais tvatsaṃśrayād dustyajasattvadṛṣṭiḥ /",
    "GK17jvrtmspu:97": " pradhvasram anvañcati śailamūrtis tīvrendravajrāhatidāriteva // JVms_48 //",
    "GK17jvrtmspu:98": " virūḍhadharmādhipabhāvabhavya-pratuṅgasiṃhāsanasaṃniṣaṇṇam /",
    "GK17jvrtmspu:99": " upāsate kāntiśivāḥ śivāpaty-upendravajrāyudhavedhasas tvām // JVms_49 //",
    "GK17jvrtmspu:100": " anantarodbhāvitalakṣaṇāḍhyau pādau bhavetām api gocarau te /",
    "GK17jvrtmspu:101": " yāsāṃ dṛśaḥ śravyayatiprapañcau dhanyāḥ surāṇām upajātayas tāḥ // JVms_50 //",
    "GK17jvrtmspu:102": " asaṃśayaṃ tvām apareṣu satsv api prakāmasarvātmaguṇānuhāriṣu /",
    "GK17jvrtmspu:103": " ananyasādhāraṇayā dhiyādhipā uśanti vaṃśastham anaṅgajiṣṇavaḥ // JVms_51 //",
    "GK17jvrtmspu:104": " bālākṛtiṃ kāntavicitrabhūṣaṇaṃ hemābham akṣobhyasanāthaśekharam /",
    "GK17jvrtmspu:105": " vāgīśvaraṃ vāgmatimūrtibhir name maunīndravaṃśābharānodayaśriyam // JVms_52 //",
    "GK17jvrtmspu:106": " ativistarair api girāṃ sugiro guṇapāram īyur adhinātha na te /",
    "GK17jvrtmspu:107": " nijamodamātrajananīti nutiḥ pramitākṣarāpi subhagaiva mama // JVms_53 //",
    "GK17jvrtmspu:108": " dīpyamānākhilālaṅkṛtiślāghinī puṇyabhājāṃ mukhāmbhojalabdhodayā /",
    "GK17jvrtmspu:109": " bhāratī bhāratīśa svabhāvojjvalā tvām upaiti svayaṃ sadguṇasragviṇī // JVms_54 //",
    "GK17jvrtmspu:110": " bhaṅgaṃ nītās te pañcabāṇasya bāṇāḥ śānto dveṣāgnir mohajāḍyaṃ nirastam /",
    "GK17jvrtmspu:111": " nātha trailokyānugrahavyagramūrte saṃpat saṃprāptā vaiśvadevī tvayaiva // JVms_55 //",
    "GK17jvrtmspu:112": " saṃpūrṇo 'ntar guṇagaṇaratnaiś citrair ambhorāśer yatim atidhairyād dhatse /",
    "GK17jvrtmspu:113": " saṃkleśāgnipraśamanasaddharmāmbho-dhārāsārair jaladharamālālīlām // JVms_56 //",
    "GK17jvrtmspu:114": " tava puraḥ paramottama saṃmatāḥ pratibhayā vikalāḥ prativādinah /",
    "GK17jvrtmspu:115": " sulabhamūkadaśā bahu manyante drutavilambitam apy uditaṃ vacaḥ // JVms_57 //",
    "GK17jvrtmspu:116": " tritayam api pavitrayantī jagat tuhinakarakarāvadātadyutiḥ /",
    "GK17jvrtmspu:117": " prabhavati bhavataś ca kīrtiś ciraṃ suragiriśirasaś ca mandākinī // JVms_58 //",
    "GK17jvrtmspu:118": " harati nitāntam iyaṃ tava kīrtiḥ kṛtihṛdayāni dayānijavāsa /",
    "GK17jvrtmspu:119": " prasavacayena citeva samantād diśi diśi kundalatā dalatālam // JVms_59 //",
    "GK17jvrtmspu:120": " dalayaty upāttaśobhāsamavāyo jagatām aghāni ko 'py eṣa kṛpābdhiḥ /",
    "GK17jvrtmspu:121": " bahubuddhakoṭinirmāṇapaṭīyān dhṛtadharmadhātuvāgīśvaralīlaḥ // JVms_60 //",
    "GK17jvrtmspu:122": " pravikiratīva viyattaraṅgiṇī-taralataraṅgaruco rucāṃ cayān /",
    "GK17jvrtmspu:123": " vilasati śaśvad asir daśāntare tava yamunājalavīcimecakaḥ // JVms_61 //",
    "GK17jvrtmspu:124": " *manohārihārāvalīramyarūpaṃ kva nāthedṛśaṃ te surūpādhirāja /",
    "GK17jvrtmspu:125": " kva tac cātidurdāntasattvapraśāntyai sphuradbhīmabhūṣābhujaṅgaprayātam* // JVms_62 //",
    "GK17jvrtmspu:126": " aviralamauktikaprakarabhūṣā harati na kasya cittam iyam īśa /",
    "GK17jvrtmspu:127": " suruciramallikāsamayasevya-pratinavamālinīva tava mūrtiḥ // JVms_63 //",
    "GK17jvrtmspu:128": " tava nātha paraṃ yadi kāntisudhā-jaladhau śramam ujjhati jhātkṛtini /",
    "GK17jvrtmspu:129": " śubharūpanirūpaṇalampaṭakaṃ parito 'ṭakam aṅga jagannayanam // JVms_64 //",
    "GK17jvrtmspu:130": " varada viratibhāñji vyaktam aṅgāny atibhava bhavitā no 'vaśyam eva /",
    "GK17jvrtmspu:131": " tava vacanasudhāyāḥ pānapātraṃ śravaṇayugapuṭo 'yaṃ prītihetuḥ // JVms_65 //",
    "GK17jvrtmspu:132": " vṛṇe varam imaṃ tvad ekam atula-prabhāva bhavatān na mādṛśajanaḥ /",
    "GK17jvrtmspu:133": " bhavantam api yah śrayañ chamasudhā-raseṣu viratir jaḍoddhatagatiḥ // JVms_66 //",
    "GK17jvrtmspu:134": " tvatprasādasamudīrṇaśubhavaśād aṣṭabhedi sukham eva kṛtijanaḥ /",
    "GK17jvrtmspu:135": " locanotsavavidhāsu tanubhṛtāṃ candra vartma samupaiti bhavabhidām // JVms_67 //",
    "GK17jvrtmspu:136": " sukhaduḥkhātiśayādihetujātair aviluptasmṛtayo bhavanti bhavyāḥ /",
    "GK17jvrtmspu:137": " tava pādāśrayalabdhabuddhisārāḥ sakalāyām api vādirāja gatyām // JVms_68 //",
    "GK17jvrtmspu:138": " tava caraṇaparicaraṇarucīnāṃ kim api sukham udayati kṛtirūpam /",
    "GK17jvrtmspu:139": " nikhilamalapaṭalavigamadīpraṃ prathitaguṇamahitamati jagatyām // JVms_69 //",
    "GK17jvrtmspu:140": " kaladhautakāntavapur uttamalīlaḥ paṭubhāratīvaraṭayā varivasyaḥ /",
    "GK17jvrtmspu:141": " iha mañjughoṣa iti vaḥ prathito vyāj jinamānasaikanalinīkalahaṃsaḥ // JVms_70 //",
    "GK17jvrtmspu:142": " vicchedas triṣu yadi duḥsaheṣv amīṣu kleśeṣu sphuṭam aṇuśo 'pi duṣkaraḥ syāt /",
    "GK17jvrtmspu:143": " prāpyeta kva nu khalu nātha mūrtir īdṛk trailokīnayanamanaḥpraharṣiṇīha // JVms_71 //",
    "GK17jvrtmspu:144": " payonidhau viratim apāṃ vidhāya ca sphuranmahākiraṇakalāparatnadhau /",
    "GK17jvrtmspu:145": " bhavādṛśāṃ vapuṣi ca kāntisaṃtatiḥ samīkṣyate yadi rucireyam īdṛśī // JVms_72 //",
    "GK17jvrtmspu:146": " mandradhvānair yāmṛtadhārās tvayi ramyā muñcaty uccair visphurati prīṇitabhavye /",
    "GK17jvrtmspu:147": " nāthānveti vyaktatayātyantamanojñaṃ varṣāmbhodaṃ saiva yatir mattamayūram // JVms_73 //",
    "GK17jvrtmspu:148": " jayatīyam utpalataror anuttara-trijagatpramodajanane madhāv iva /",
    "GK17jvrtmspu:149": " tvayi netrakāntakusumodgatā latā madhumattabhṛṅgaravamañjubhāṣiṇī // JVms_74 //",
    "GK17jvrtmspu:150": " sarvātiśāyiguṇanirbharalabdhamodair vidvanmadhuvratakulair upagīyamānam /",
    "GK17jvrtmspu:151": " manyāmahe jinanayābharaṇaṃ tavaiva vṛttaṃ vasantatilakaṃ navacūtam eva // JVms_75 //",
    "GK17jvrtmspu:152": " saṃmukhavalanmukhamṛgādhipatipṛṣṭhā-rūḍham atigāḍhadayam abhyudayakandam /",
    "GK17jvrtmspu:153": " sundarimabandhuritahemahimapādaṃ vādikuladaivatam amandam abhivande // JVms_76 //",
    "GK17jvrtmspu:154": " praśamitasakalaprapañcanirāvṛti-prasaradamaladhīsamādhisudhājuṣaḥ /",
    "GK17jvrtmspu:155": " damayati bhavato hatāhitavikramā muniyatir aparājitā bhuvanatrayam // JVms_77 //",
    "GK17jvrtmspu:156": " pratibhayavapuṣām akaruṇacarita-praśamanavidhaye kva cid api kṛpayā /",
    "GK17jvrtmspu:157": " tava bhujaparighāvalir ativiṣamā vilasati vividhapraharaṇakalikā // JVms_78 //",
    "GK17jvrtmspu:158": " śreyaḥsaṃbhogaṃ viṣayaviratim avyagrāṃ mārapradhvaṃsaṃ tribhuvanahitasaṃpattim /",
    "GK17jvrtmspu:159": " duṣprāpāhāryaṃ padam abhilaṣatāṃ tac ca tvadbhakter anyā varada na dig asaṃbādhā // JVms_79 //",
    "GK17jvrtmspu:160": " bhavataḥ kalāṃ kim api saṃyatair indriyaiḥ kva cid ādarastimitadhīr yadi dhyāyati /",
    "GK17jvrtmspu:161": " acirāt svayaṃ varayatīyam enaṃ janaṃ vasudhā dhruvaṃ jaladhiśakvarībhūṣaṇā // JVms_80 //",
    "GK17jvrtmspu:162": " svedapūravilasatpulakocchvasitais truṭat-kañcukaṃ dadhati nirdhutam apy amarastriyaḥ /",
    "GK17jvrtmspu:163": " kāntikamram iva te samitāv atiśakvarī-bandhasāram urukampam anaṅgavijṛmbhitam // JVms_81 //",
    "GK17jvrtmspu:164": " anupamaramaṇīyā bhaṅgir aṅgeṣu yasyā harati ratim udārāśeṣarūpāntareṣu /",
    "GK17jvrtmspu:165": " jayati tanur akhaṇḍākhaṇḍaleṣvāsalakṣmī-vijayaparamadhāmavyāmarugmālinīyam // JVms_82 //",
    "GK17jvrtmspu:166": " avikalatālaśālikalakākalīkala-vyatikaravallakīvalitacārupañcamā /",
    "GK17jvrtmspu:167": " bhaṇati mudā pratīṣṭajinabhāra bhāratī svamahimakāminī tava sabhāsu madrakam // JVms_83 //",
    "GK17jvrtmspu:168": " jayati nātha jagajjayakuñjaraniścalī-karaṇaśṛṅkhalajālanibhāṅgadabhūṣitaḥ /",
    "GK17jvrtmspu:169": " bhujatarus tava durgatimārgamahārgalaḥ pramadamanmathanirmathanaḥ sugatapriyaḥ // JVms_84 //",
    "GK17jvrtmspu:170": " bhavaśirasi mahitaguṇamahimabhuvaṃ vyapagatasakalamalaśucim adhipate /",
    "GK17jvrtmspu:171": " tava varavijayasamupacitayaśasaḥ śriyam anuharati hi śaradi śaśikalā // JVms_85 //",
    "GK17jvrtmspu:172": " paṭuparimalamilitamadhukarayuva-bhramasahaśitisugatasamucitasukhā /",
    "GK17jvrtmspu:173": " vilasati tava śirasi rasalayavatī srag iyam amarapatiyuvativiracitā // JVms_86 //",
    "GK17jvrtmspu:174": " na yatipadam ayasi yad atidayadhiyaḥ prathayasi jagati ca parahitakṛtinaḥ /",
    "GK17jvrtmspu:175": " janayati himacayarucir iti bhavato viyad upahatanijamaṇi guṇanikaraḥ // JVms_87 //",
    "GK17jvrtmspu:176": " atiratikarakatha katham iva samiyād aviratanavanavanava tava paramaiḥ /",
    "GK17jvrtmspu:177": " guṇagaṇaparimitim udadhiṣu yatibhiḥ suyatibhir agaṇitaguṇa maṇinikaraḥ // JVms_88 //",
    "GK17jvrtmspu:178": " jayati tava tanur iyam urutarakaruṇa nikhilajagaducitaparibhugavanir iva /",
    "GK17jvrtmspu:179": " śiśumatikalitasakalajanabahuvidha-vimatilaḍitavidhibhir acaladhrtir iha // JVms_89 //",
    "GK17jvrtmspu:180": " prati jaḍadhiyam iha samadhikagurudaya mṛdumatir api tava śubhamayasamudaya /",
    "GK17jvrtmspu:181": " karatalavinihitakuvalaya kalayati jinakulakuvalayam aviṣamabharam iti // JVms_90 //",
    "GK17jvrtmspu:182": " vyomavikīrṇakirtimadaparimalakalanā-bhaṅguratuṅgavādimadakalakarinikaraṃ /",
    "GK17jvrtmspu:183": " viśvavanodare 'tra ravayatijitajaladaṃ nātha dadhāsy udāram ṛṣabhagajavilasitam // JVms_91 //",
    "GK17jvrtmspu:184": " kas tvayi baddhavarmaṇi jagaddhitadhānadhiyā nirvihatapratijña paritāpakaṇaḥ kva cana /",
    "GK17jvrtmspu:185": " māravadhūjanasya kamanīyakapolatale yan navapattrabhaṅgaracanālasa eva karaḥ // JVms_92 //",
    "GK17jvrtmspu:186": " nirupamaramyarūpa jinajātadṛśvano 'ṣṭau madayati te 'dhikaṃ vidhutaśoka lokapālān /",
    "GK17jvrtmspu:187": " sadupadhipuṇḍarīkanakharājirājiteyaṃ viracitapañcacīrarucirā kumāralīlā // JVms_93 //",
    "GK17jvrtmspu:188": " guṇānām atyaṣṭiḥ katham iha mamevāstu jagatām iti cchandaḥ svairaṃ pariṇatim avāpat tava tathā /",
    "GK17jvrtmspu:189": " yathā tvayy evāsmin paramarasabhedapraṇayanī samudbhūtā bhūtir nikhilasukhaśākhāśikhariṇī // JVms_94 //",
    "GK17jvrtmspu:190": " jayaty amaramandiropalaviśālarakṣaḥsthalaḥ sthalīkamalakānanapratimapādakandaprabhaḥ /",
    "GK17jvrtmspu:191": " prabhākaraśatādhikaprakaṭatejasālaṅkṛtaḥ kṛtāntamadamardanas tribhavanāthapṛthvīdharaḥ // JVms_95 //",
    "GK17jvrtmspu:192": " vimohabahalāndhakārapaṭalāvanaddhair mudhā rasātalaguhātiśāyibhavasaṃkaṭeṣu sthitam /",
    "GK17jvrtmspu:193": " tvadaṅghrikamalāśrayotsavasukhaṃ na ced ādṛtaṃ cirasya jinavaṃśabhāskara kumāra mārair jitam // JVms_96 //",
    "GK17jvrtmspu:194": " kalpaśatopapāditamahāphalam iva vihitaṃ cañcalam etad āyur adhipa tvadavanatiparaiḥ /",
    "GK17jvrtmspu:195": " bhūṣaṇabhavyabhāvagamitaṃ śritagurukaruṇā-digyativaṃśa pattrapatitaṃ kam iva jalaruhaḥ // JVms_97 //",
    "GK17jvrtmspu:196": " tava guṇavistarapraṇayapūtavacovibhavaṃ varada sa eka eva sumukho mukham āvahati /",
    "GK17jvrtmspu:197": " madhumayasāmadhāma yajuṣā sajuṣānugataṃ śravaṇasudhābhimānabhavanarkkuṭakaṃ ca vidhiḥ // JVms_98 //",
    "GK17jvrtmspu:198": " tribhuvanasaṃmadapradajinavyavasāyamadhau sphuṭasahakāratāmahitam īhitam eti tava /",
    "GK17jvrtmspu:199": " pravacanamañjarīsrutaśamāmṛtapānamudā-bhṛta yatiṣaṭpadaṃ kalakaṇatkṛtikokilakam // JVms_99 //",
    "GK17jvrtmspu:200": " kva cid api bhavadbhītyā bhūripravādimadadvipod-dalana sugatasvāntakṣmābhṛdgabhīraguhāgṛha /",
    "GK17jvrtmspu:201": " tribhavanavanādhīśa krīḍārasārṇavasaṃyatā dravati hariṇīvāraṃ mārapracaṇḍamahācamūḥ // JVms_100 //",
    "GK17jvrtmspu:202": " durdāntānāṃ damanavidhaye kvāpi kāruṇyavegāt dhatse mūrtiṃ caraṇaśikhayā khyātavikrānta yasyāḥ /",
    "GK17jvrtmspu:203": " trailokīyaṃ śrutarasabhidākrandanādaikavṛttir mandākrantā vrajati vilayaṃ nātha na svāsthyam āśu // JVms_101 //",
    "GK17jvrtmspu:204": " śobhāsaṃpattiḥ śirasi guruṇaikena saivopajātā yā syāt kalpadroḥ śubhaphalanibhaṃ bibhrato bhadrakumbham /",
    "GK17jvrtmspu:205": " [vyā]khyānapreṅkhatkarakararuhodbhāsinī bhāti bhartur dorvallī ceyaṃ kusumitalatā vellitevānilena // JVms_102 //",
    "GK17jvrtmspu:206": " vṛttam etad aśeṣabuddhakulākalankakalānidher āhitaṃ hṛdi cen mahājaḍahārahāritavān asi /",
    "GK17jvrtmspu:207": " jihvayā praṇayīti ced ghanasārasāramadena kiṃ karṇapūram akāri cet [khalu] khaṇḍitaṃ maṇikuṇḍalam // JVms_103 //",
    "GK17jvrtmspu:208": " upacitapuṇyasaṃcaya śacīkaratalasukhadaiḥ paricaraṇair atṛptigam iva svam asamamahima[n] /",
    "GK17jvrtmspu:209": " maṇimayapādapīṭhaphalakaṃ sphuṭayati bhavataḥ kalitatamālapattram alikān namati śatadhṛtau // JVms_104 //",
    "GK17jvrtmspu:210": " parārthe sthāsnūnām atidhṛtimatām īśa viśvānukampā-mukhonmīlannānārasarasapad ākarṇayāvedayāmi /",
    "GK17jvrtmspu:211": " daśāṃ tām ādhehi kṣaṇam api guro pāvanīṃ pāvanānāṃ samantadhvāntāni praharasi yayā me 'ghavisphūrjitām // JVms_105 //",
    "GK17jvrtmspu:212": " pāyād vo varabuddhavaṃśajaladher vṛddhau sudhādīdhitir mañjuśrīḥ paribhūtamanmathakathaḥ prajñāṅganāsaṃgame /",
    "GK17jvrtmspu:213": " bhīmabhrāntivibhāvarīparibhave bibhrad yatiṃ bhāsvato viśvakleśakuraṅgasaṅgaravidhau śārdūlavikrīḍitam // JVms_106 //",
    "GK17jvrtmspu:214": " antastrāsāṅkurābhotpalitatanuruhais trailokyavijayā-vasthāṃ te vīkṣya bhagnaṃ suramunivisarair ugragrahanudaḥ /",
    "GK17jvrtmspu:215": " kāruṇyād udyatasyāpy amalataraśarajjyotsnāparikarād indor bimbād anarghasmitavasuvadanāśeṣapriyakṛtau // JVms_107 //",
    "GK17jvrtmspu:216": " bhayabhagnair atidūrato virahiṇāṃ pattraiḥ śrayāyāyatām amarāṇāṃ gurubhaktinirbharamanovyaktau sahāyopamam /",
    "GK17jvrtmspu:217": " gaganāmeyarayaṃ yugāntajaladadhvānādhikakṣveditaṃ paritaḥ khaṇḍitamāram astu jagatas tvatsiṃhavikrīḍitam // JVms_108 //",
    "GK17jvrtmspu:218": " vyāptaviśvayā śarannabhastalātiśuddhayā dhiyādhiyāta-duḥsahārtiviklavāprameyasattvadhātvadhīnasatkṛpāḍhya /",
    "GK17jvrtmspu:219": " saṃsṛtau ca nirvṛtau ca śaśvadapratiṣṭhavādināṃ variṣṭha vṛttam īdṛśaṃ tu nāmato 'pi nāparasya siddhim abhyupeti // JVms_109 //",
    "GK17jvrtmspu:220": " tīvratāpavidrutāyasacchaṭāsadṛkkaṭākṣasaṃyamakṣaṇā-dhīnaviśvasaṃcayaiś caturdigīśvaraiḥ prakṛtyudañcitātmabhiḥ /",
    "GK17jvrtmspu:221": " sphāravibhramaprapañcapañcapañcabāṇajiṣṇubhir daśātmanā sundarījanena cātanoṣi kām api prakāmavismayāṃ śriyam // JVms_110 //",
    "GK17jvrtmspu:222": " utkīrṇonnidrakundaprakaram iva dṛśāṃ cārubhaṅgais tribhāgaiḥ svedasrastāṅgarāgasnapitam iva muhuḥ kāntakānticchaṭābhiḥ /",
    "GK17jvrtmspu:223": " vyāptaṃ vyoma tvadarcārucibhir abhihatāvidya vidyādharībhiḥ saurabhyākṛṣṭahṛṣṭakvaṇadalipaṭalollāsitasragdharābhiḥ // JVms_111 //",
    "GK17jvrtmspu:224": " ākṛtijanmavṛttavibhavakramātiśayasaṃpadaḥ sukham iyād īśa digantagītam amalaṃ yaśaś ca śaradindusundarataram /",
    "GK17jvrtmspu:225": " gāyati yas tavāhvayamayaṃ sadaiva bhagavan bhavādhvagajano nūnam agamyagaurava girāṃ guro guṇasamudra madrakam idam // JVms_112 //",
    "GK17jvrtmspu:226": " madhvāsārasnātodbhrāntaprabalamadamukkharamadhukaranikaraṃ prīter ekaṃ līlāvāsaṃ viditabalam api munihṛdayavikṛtaḥ /",
    "GK17jvrtmspu:227": " vāgīśāna tvayy ekāntaṃ vasuviṣayaviratisamupacitabaliḥ saṃbhogaśrīmattākrīḍaṃ varada divi niyatam anubhavati // JVms_113 //",
    "GK17jvrtmspu:228": " madagurugaṇḍagarjitajitonnatāmbudagajendravṛndamalinaṃ niśitasamastaśastrakiraṇaprabhāmbarapinaddhapattinivaham /",
    "GK17jvrtmspu:229": " pravararathādhirūḍhasubhaṭaṃ balaṃ balanidhe tvadekaśaraṇaṃ śrayati naraṃ manoharayatipraveśavaśagottamāśvalalitam // JVms_114 //",
    "GK17jvrtmspu:230": " prītinivāsaṃ kṛtibhuvi viditodāravarapradavarivasanaṃ tvāṃ yaḥ smaratīśa pratihatavimatiḥ saṃtatam antimapadam uditeṣu /",
    "GK17jvrtmspu:231": " yauvanalīlāsacivasamudayatpañcamakasvarayatiramaṇīyā syād iha tanvī himakaravadanā tadvaśagā saha narapatilakṣmyā // JVms_115 //",
    "GK17jvrtmspu:232": " viśvahitaikāsaṅgasahāntaḥkaraṇakaraṇa vasupadam iva paramāṃ yo 'dhipa gṛhṇātīha tavākhyāṃ tam abhi kṛtivasatir api bhuvi sarasī /",
    "GK17jvrtmspu:233": " sidhyati majjaddiggajagaṇḍacyutamadaparimalasurabhitasarit sārasahaṃsakrauñcapadāṅkotkanakakamalavanaraṇadalipaṭalā // JVms_116 //",
    "GK17jvrtmspu:234": " dhvāntadhvaṃsin mārārāte hatavṛjina jinatanayabhūvibhūṣaṇam utkṛtau prauḍhonmīlallāvaṇyaśrīḥ sthitijanaka giri bhavabhidām udāraparākrama /",
    "GK17jvrtmspu:235": " tvayy ārabdho vandhyārādho vidhurayati varada sudhiyāṃ virājatayā sphuran bhogāsakto 'pīha svairaṃ viṣamatamaviṣayatanubhṛdbhujaṅgavijṛmbhi tam // JVms_117 //",
    "GK17jvrtmspu:236": " tanvat susphuṭam aviratam amitam amṛtarasakaṇam iva parito 'ṅgeṣu pratyālocanasamudayi navarasarasapadam asadṛśam atulaśrīkam /",
    "GK17jvrtmspu:237": " yat kṛcchrair api na sulabham aparavividhasukṛtavidhibhir abhiyuktātmā tvatsevātaruphalam iha samanubhavati tad akhilavipadapavāhākhyam // JVms_118",
    "GK17jvrtmspu:238": " capalacaraṇapīḍitāgādhipopetapātālatālūcchaladvyālapalastutaṃ jayati jayati cārukāruṇyakelisphuratpadmanarteśvarākāralīlāyitam /",
    "GK17jvrtmspu:239": " anibhṛtabhujadaṇḍaṣaṇḍapracaṇḍānilollāsitaḥ śrāntiśāntiṃ tanotīva te pralayasamayaśaṅkayā yatra lokatrayīdaṇḍakaś caṇḍavṛṣṭiprayāto 'mbudaḥ",
    "GK17jvrtmspu:240": " pratipadam iha jātaśuddheḥ samādhes trayasyākṣarasyābhisaṃvardhanād antyarūpaspṛśaḥ samadhigamavaśāj jayaty āryavaryaiḥ prabhūtapramodaiḥ pragītaḥ prabhāprakarṣas tava /",
    "GK17jvrtmspu:241": " varada yadanumodanāvādasārāviṇātṛptacittaiḥ surair vādyamānā na yāntiśramaṃ aparimaparamopakārottamarṇārṇavavyālajīmūtalīlākaroddāmaśaṅkhādayaḥ",
    "GK17jvrtmspu:242": " pravikacakanakapaṅkejasaubhāgyabhāgaṅga dattenabhāvāśritebhyas tamaḥsu tribhuvanaśamavidhānāya nirvāṇanīvṛt tamālākṛtāv āttabhakte bhavārau",
    "GK17jvrtmspu:243": " daśabalatanayavargāgrimeṇa tvayā nātha nirmāthiduḥkhāpahena stutena pracita iti śubharāśir mahān yas tataḥ stāj janaughe samṛddhiḥ samagre 'pi saiva // JVms_121 //",
    "GK17jvrtmspu:244": " aham api tava pādapadmābhisaṃrādhanādhīnadhīsaṃniruddhāntaradhvāntajātaḥ samadhigatasamastavastūtkaravyāpinaisargikasvapnamāyāmayādvaitatattvaḥ",
    "GK17jvrtmspu:245": " akaruṇakaruṇābalāvāryavīryodayārabdhanānāvidhavyāpṛtivyastamāras trijagati paramopakāraikakṛtyapravṛttaś careyaṃ jano yāvad eko 'py amuktaḥ",
    "GK17jvrtmspu:246": " sphāraphullasthalāmbhojanirbhāsabhṛṭpādapīṭhāntaviśrāntakāntāmaravyāladaityendracūlopalārciścayo",
    "GK17jvrtmspu:247": " duḥsahoddāmaduḥkhānalagrastaparyastaśaktitrilokīviśokīkriyānirvirāmaśramāścaryacaryānidhiḥ /",
    "GK17jvrtmspu:248": " śuddhasaṃbuddhavaṃśāvataṃsaprakāśasphuratkīrtikirṇāntarālaprasāraḥ kumāro jayaty",
    "GK17jvrtmspu:249": " eṣa vāgīśvaraḥ sarvadurvāramārapravīradhvajinyuddhavadhvaṃsabaddhābhirāmā samaprauḍhinirvyūḍhagāḍhapratāpodayaḥ // JVms_123 //",
    "GK17jvrtmspu:250": " prauḍhavaravajravanitāṅgaparirambhavilasatpulakajālakajagajjayatanutraṃ sāndrasavasāsramadhupānamadamuktavikaṭāṭṭahasitatrasadaśeṣasuradaityam",
    "GK17jvrtmspu:251": " gāḍhavinigūḍhadayavismayamayāpratimaraudratanum advayamahārṇavanimagnaṃ śuddhaguṇadhāma karuṇābalam udāranavanāṭyarasavallalitavṛttam abhivande",
    "GK17jvrtmspu:252": " iti duṣkaraprabhedavṛtta)",
    "GK17jvrtmspu:253": " mālāstutivivṛtau samavṛttāni // //",
    "GK17jvrtmspu:254": " idam ardham abālaśaśiprabhaṃ bālaraviprabham ādadhad ardham /",
    "GK17jvrtmspu:255": " karuṇāvaśavarti bhavadvapuḥ kasya mano na karoty upacitram // JVms_125 //",
    "GK17jvrtmspu:256": " tattvasudhārasatṛptiviśeṣāt sakalasamīhitasiddhivaśād vā /",
    "GK17jvrtmspu:257": " tvaccaraṇānubhuvā bhavitavyaṃ bhavamathanaśruta na drutam adhyā // JVms_126 //",
    "GK17jvrtmspu:258": " kim uśanti budhā adhikaṃ vibho yadi janīya tadīyatanur bhavet /",
    "GK17jvrtmspu:259": " tava dṛṣṭisudhārasadhārayā sphuritahārarucā hariṇaplutā // JVms_127 //",
    "GK17jvrtmspu:260": " iyam urukaruṇārasā mukhaśrīḥ samadhigatā nijadhīśriyo rasena /",
    "GK17jvrtmspu:261": " sphuradadharadalābhihārihemā-mbujakalikeva vibhāti puṣpitāgrā // JVms_128 //",
    "GK17jvrtmspu:262": " mukham idam aparaṃ tavotpala-prakararucām iva bhāti saṃcayaḥ /",
    "GK17jvrtmspu:263": " samuditam iva kairavaśriyā harati mano 'paravaktram iva // JVms_129 //",
    "GK17jvrtmspu:264": " idam ardhasamaṃ samīkṣyate te bata vṛttaṃ jayino jagattrayasya /",
    "GK17jvrtmspu:265": " kva cid arthavidhau vidhūtaviśvā śiśulīlā lalitāpi yat taveyam // JVms_130 //",
    "GK17jvrtmspu:266": " padam ekam avekṣya te kṣaṇaṃ prasabhākrānta jagattrayīśikham /",
    "GK17jvrtmspu:267": " katham astu na viśvabhāratī nijadāsīva tava priyaṃvadā // JVms_131 //",
    "GK17jvrtmspu:268": " svarasopanatāṃ śamaśayyāṃ kiṃ nu vidhūya dhiyo 'py atidurgaiḥ /",
    "GK17jvrtmspu:269": " aticitracaritraśatais te vegavatī karuṇā yadi na syāt // JVms_132 //",
    "GK17jvrtmspu:270": " sarvātiśayasya dhāma dhāmnaḥ sarvāṅgīṇasulakṣyalakṣaṇaśrīḥ /",
    "GK17jvrtmspu:271": " lokasya gatāpi hi smṛtiṃ te bhadraṃ bhadravirāṭ tanus tanoti // JVms_133 //",
    "GK17jvrtmspu:272": " paritaḥ sphuradbhir abhirāmair aṃśumayaiḥ parārthaparamārthaiḥ /",
    "GK17jvrtmspu:273": " pavipadmakhaḍgamaṇicakraiḥ ketumatī vibhāti tava mūrtiḥ // JVms_134 //",
    "GK17jvrtmspu:274": " caittamātrabhāvabhāji bhāvyate kva parā parārthasaṃpad īdṛśī dayāyām /",
    "GK17jvrtmspu:275": " seyam etadākṛticchalād ato 'va-yavadhvaner matupstriyā samābhidhānā // JVms_135 //",
    "GK17jvrtmspu:276": " udayadaruṇakiraṇanikaraparikara-kanakamayavimalahimakarajayanī /",
    "GK17jvrtmspu:277": " jayati nikhilajagadabhiratikṛtipaṭur atibhava tava tanur iyam atirucirā // JVms_136 //",
    "GK17jvrtmspu:278": " tribhuvanaduradhigamacaraṇaparicaraṇaguruvibhavabhagavadasitasugata-pratikṛtisacivavimalamaṇinicayakhacitasuparighaṭanaguṇavasatiḥ /",
    "GK17jvrtmspu:279": " jinanayagadanaravalayalavasamanukṛtirasikanibhasurabhisurasumanaḥ-parimalamiladalikulakaṇitanidhir adhigamajalada jayati tava śikhā // JVms_137",
    "GK17jvrtmspu:280": " samudayadiśi samupanataruciṣu vividhasamudayakaraṇam abhidadhatī praśamasukharasarasikamatiṣu nirupamaśamasukhapathakathanapṛthuniratiḥ /",
    "GK17jvrtmspu:281": " aparimitasukṛtaphalam adhipa tava jayati sakalajinanayanayanagīr ṛjumatiṣu niyatam ṛjur amṛtakuṭa kuṭilamatiṣu niratiśayakuṭilapadā // JVms_138",
    "GK17jvrtmspu:282": " ākhyānikeyaṃ bhavato guṇānām iti stuvaṃs tvām abhimanyate yaḥ /",
    "GK17jvrtmspu:283": " nūṇaṃ sa gaṇḍūṣajalopayogān mayā nipīto 'mbudhir ity aveti // JVms_139 //",
    "GK17jvrtmspu:284": " api tv aśeṣasmaravairiṇām apy ākhyeyatākhyātim anāśriteṣu /",
    "GK17jvrtmspu:285": " guṇeṣu te nātha vṛthābhimānasya-ākhyānikāsau viparītapūrvā // JVms_140 //",
    "GK17jvrtmspu:286": " // iti duṣkaraprabhedavṛttamālāvivṛtan ardhasamavṛttāni //",
    "GK17jvrtmspu:287": " aṣṭābhir akṣaraiḥ pādo 'soḍhas tadgāḍhamajjanād anuvṛddhaiḥ /",
    "GK17jvrtmspu:288": " guṇasāgara sāgarair apūritāṅgurīgarto viṣamaṃ daśāntare dayā padacaturūrdhvaṃ nayati bhāvam // JVms_141 //",
    "GK17jvrtmspu:289": " iti nigaditajātau kṛtaviṣamacaraṇaracanāyām /",
    "GK17jvrtmspu:290": " laghuguruniyatibhṛti bhayam ayati ko na bhavasi na yadi niyatam abhividhivacanam anu pīḍaḥ // JVms_142 //",
    "GK17jvrtmspu:291": " suciranihitahitamatikandāṅ-kura iva tava bhāti /",
    "GK17jvrtmspu:292": " viṣamajanadamanaghaṭitavikaṭamūrtes tripuraharamukuṭamaṇisadṛśadaśanakalikeyam // JVms_143 //",
    "GK17jvrtmspu:293": " prasaradurudahanaghanaghora-cchaṭam iva gaganatalam anavadhi dadhānā /",
    "GK17jvrtmspu:294": " prasabham abhimukhaṃ te praśamayati śamanam api nayanavalanalavalīlā // JVms_144 //",
    "GK17jvrtmspu:295": " mṛdujanam anu punar iyam eva praśamitasakalakaṭukaluṣaviṣarāśiḥ /",
    "GK17jvrtmspu:296": " pratimuhur abhinavam atulasukhanidhim upanayantī niyatam amṛtadhāra // JVms_145 //",
    "GK17jvrtmspu:297": " padacaturūrdhvaprabhedāḥ // //",
    "GK17jvrtmspu:298": " taḍitojjvalaṃ jaladarāśim aniśam udabhārabandhuram /",
    "GK17jvrtmspu:299": " ghoraghanarasitam īśa tanuḥ kṛpayā kuto 'pi jayatīyam udgatā // JVms_146 //",
    "GK17jvrtmspu:300": " ata eva duṣkaratarāṇi vilasitaśatāni tanvataḥ /",
    "GK17jvrtmspu:301": " hlādayaty akhilalokam idaṃ paṭukīrtisaurabhakam adbhutaṃ tava // JVms_147 //",
    "GK17jvrtmspu:302": " bhṛkuṭīkaṭākṣadaśaneṣu kim api vikṛtāni bibhrataḥ /",
    "GK17jvrtmspu:303": " damayati tava bhuvanāni vapur lalitaṃ ca kiṃ tu vikaṭaṃ yad īdṛśam // JVms_148 //",
    "GK17jvrtmspu:304": " // udgatābhedāḥ // //",
    "GK17jvrtmspu:305": " prāgbhārātiśaye 'pi tādṛśe 'dbhutabhīme bhuvanāhitahataye samaṃ samantāt /",
    "GK17jvrtmspu:306": " marud anatiśayarayaḥ pracupitam api tava na sameti salīlam // JVms_149 //",
    "GK17jvrtmspu:307": " kiṃ bhūyo bhagavan bhavantam aśrayam āptaḥ sthitabhāram atulam ārṣabhaṃ dadhānam /",
    "GK17jvrtmspu:308": " tac chuddhavirāḍviśeṣaṇam hy aparaviṣamaśirasi padaṃ vinidhatte // JVms_150 //",
    "GK17jvrtmspu:309": " ārādhyeti bhavantam āśrayaikasamṛddhyā kuśalaṃ yad amalam asti vardhamānam /",
    "GK17jvrtmspu:310": " tat idam akhilam udañcatu bhuvanam urupadaṃ tvadabhimatam ativividhavṛttaviśeṣaiḥ // JVms_151 //",
    "GK17jvrtmspu:311": " api ca pracayena bhūyasā kuśalasyāsya nikamanirmalasya /",
    "GK17jvrtmspu:312": " vigalatu sakalasya dehino bhavarajanīprabhavāndhakārarāśiḥ // JVms_152 //",
    "GK17jvrtmspu:313": " // sarvaviṣamāṇi //",
    "GK17jvrtmspu:314": " kiṃ ca prauḍhaprajñāpreyasy-aliṅgenānaṅgakrīḍam /",
    "GK17jvrtmspu:315": " uḍupatiruciranicayamayam iva vapur anatiśayakaruṇam iha vahad anubhavatu // JVms_153 //",
    "GK17jvrtmspu:316": " // ardhaviṣamam //",
    "GK17jvrtmspu:317": " vicitravṛttair iti varṇanena yad ācitaṃ candrakarāmalaṃ śubham /",
    "GK17jvrtmspu:318": " tato 'stu lokaḥ parimuktaśokaḥ sphuranmahāsaukhyaśikhāsakhīvaraḥ // JVms_154 //",
    "GK17jvrtmspu:319": " // pādaviṣamam //",
    "GK17jvrtmspu:320": " // āryamañjughoṣasya duṣkaraprabhedā Vṛttamālāstutiḥ samāpta //",
    "GK17jvrtmspu:321": " // kṛtir iyaṃ mahāpaṇḍitasthaviraJñānaśrīmitrasya //"
}