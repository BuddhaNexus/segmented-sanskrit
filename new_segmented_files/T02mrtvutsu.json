{
    "T02mrtvutsu:0": " Mṛtyuvañcanopadeśatārāsādhana",
    "T02mrtvutsu:1": " utthāya pūrvasaṃdhyāyāṃ bhūpradeśe manohare /",
    "T02mrtvutsu:2": " mṛdvāsanopaviṣṭaḥ san svahṛdi candramaṇḍale // Mvupts_1 //",
    "T02mrtvutsu:3": " pañcamasya prathamaṃ tu dvitīyasvarayojitam /",
    "T02mrtvutsu:4": " ardhendubindusaṃyuktaṃ sitaraśmivibhūṣitam // Mvupts_2 //",
    "T02mrtvutsu:5": " tasya śuklamayūkhais tu tārām ākṛṣya vyomani /",
    "T02mrtvutsu:6": " dvibhujāṃ sitadehāṃ tu varadotpaladhāriṇīm // Mvupts_3 //",
    "T02mrtvutsu:7": " pañcopacārapūjābhiḥ pūjayitvā tu bhaktitaḥ /",
    "T02mrtvutsu:8": " pāpānāṃ deśanāṃ paścāt tataḥ puṇyānumodanam // Mvupts_4 //",
    "T02mrtvutsu:9": " tatpariṇāmanāṃ caiva triśaraṇagamanaṃ tathā /",
    "T02mrtvutsu:10": " oṃ śūnyatājñānavajrasvabhāvātmako 'ham iti paṭhet // Mvupts_5 //",
    "T02mrtvutsu:11": " iti svaparaśūnyaṃ vai dhyātvā yogī vidhānavit /",
    "T02mrtvutsu:12": " sitāravindamadhyasthacandrabimbāsanopari // Mvupts_6 //",
    "T02mrtvutsu:13": " pūrvoktabījaniṣpannāṃ tārādevīṃ manoramām /",
    "T02mrtvutsu:14": " ābaddhavajraparyaṅkāṃ varadotpaladhāriṇīm // Mvupts_7 //",
    "T02mrtvutsu:15": " śaraccandrakarākārāṃ pṛṣṭhacandrasamāśritām /",
    "T02mrtvutsu:16": " sarvālaṅkārasampūrṇāṃ ṣoḍaśābdavapuṣmatīm // Mvupts_8 //",
    "T02mrtvutsu:17": " sarvasaṃbuddhatatputramātaraṃ kāmarūpadhām /",
    "T02mrtvutsu:18": " dhyātvāryatārāṃ hṛdaye tasyāś cakraṃ sitadyuti // Mvupts_9 //",
    "T02mrtvutsu:19": " aṣṭakoṣṭhakam aṣṭābhir akṣaraiḥ paripūritam /",
    "T02mrtvutsu:20": " oṃhāvyañjanamadhyasthasādhyanāmādyanābhikam // Mvupts_10 //",
    "T02mrtvutsu:21": " dhyāyād ekāgracittaḥ san ṣaṇ māsān dṛḍhaniścayaḥ /",
    "T02mrtvutsu:22": " japed akhinnacittaḥ san mantram enaṃ daśākṣaram // Mvupts_11 //",
    "T02mrtvutsu:23": " oṅkāram ādito dattvā paścāt tāre prayojayet /",
    "T02mrtvutsu:24": " tuttāre syāt ture paścāt svāhāntaṃ sārvakarmikaḥ // Mvupts_12 //",
    "T02mrtvutsu:25": " brahmendraviṣṇucandrārkarudradikpālamanmathaiḥ /",
    "T02mrtvutsu:26": " apy akhaṇḍitaromāgro mṛtyuṃ jayati muktavat // Mvupts_13 //",
    "T02mrtvutsu:27": " valīpalitadaurbhāgyavyādhidāridryasaṃkṣayaḥ /",
    "T02mrtvutsu:28": " siṃhādyaṣṭamahābhītiduḥkhasaṃdohanāśanam // Mvupts_14 //",
    "T02mrtvutsu:29": " ayācitānnapānādiharmyavastrādisaṃgamaḥ /",
    "T02mrtvutsu:30": " khaḍgāñjanapādalepabhadrakumbhādisiddhayaḥ // Mvupts_15 //",
    "T02mrtvutsu:31": " kavitā vaktṛtā medhā prajñā caikāntanirmalā /",
    "T02mrtvutsu:32": " anyā ca vāñchitā siddhiś cakrād asmāt prajāyate // Mvupts_16 //",
    "T02mrtvutsu:33": " // mṛtyuvañcanopadeśatārāsādhanaṃ samāptam //"
}