{
    "GV01rv_hn02u:0": " Ṛgveda 2",
    "GV01rv_hn02u:1": " RV_2,001.01a tvam agne dyubhis tvam āśuśukṣaṇis tvam adbhyas tvam aśmanas pari /",
    "GV01rv_hn02u:2": " RV_2,001.01c tvaṃ vanebhyas tvam oṣadhībhyas tvaṃ nṛṇāṃ nṛpate jāyase śuciḥ //",
    "GV01rv_hn02u:3": " RV_2,001.02a tavāgne hotraṃ tava potram ṛtviyaṃ tava neṣṭraṃ tvam agnid ṛtāyataḥ /",
    "GV01rv_hn02u:4": " RV_2,001.02c tava praśāstraṃ tvam adhvarīyasi brahmā cāsi gṛhapatiś ca no dame //",
    "GV01rv_hn02u:5": " RV_2,001.03a tvam agna indro vṛṣabhaḥ satām asi tvaṃ viṣṇur urugāyo namasyaḥ /",
    "GV01rv_hn02u:6": " RV_2,001.03c tvam brahmā rayivid brahmaṇas pate tvaṃ vidhartaḥ sacase purandhyā //",
    "GV01rv_hn02u:7": " RV_2,001.04a tvam agne rājā varuṇo dhṛtavratas tvam mitro bhavasi dasma īḍyaḥ /",
    "GV01rv_hn02u:8": " RV_2,001.04c tvam aryamā satpatir yasya sambhujaṃ tvam aṃśo vidathe deva bhājayuḥ //",
    "GV01rv_hn02u:9": " RV_2,001.05a tvam agne tvaṣṭā vidhate suvīryaṃ tava gnāvo mitramahaḥ sajātyam /",
    "GV01rv_hn02u:10": " RV_2,001.05c tvam āśuhemā rariṣe svaśvyaṃ tvaṃ narāṃ śardho asi purūvasuḥ //",
    "GV01rv_hn02u:11": " RV_2,001.06a tvam agne rudro asuro maho divas tvaṃ śardho mārutam pṛkṣa īśiṣe /",
    "GV01rv_hn02u:12": " RV_2,001.06c tvaṃ vātair aruṇair yāsi śaṅgayas tvam pūṣā vidhataḥ pāsi nu tmanā //",
    "GV01rv_hn02u:13": " RV_2,001.07a tvam agne draviṇodā araṅkṛte tvaṃ devaḥ savitā ratnadhā asi /",
    "GV01rv_hn02u:14": " RV_2,001.07c tvam bhago nṛpate vasva īśiṣe tvam pāyur dame yas te 'vidhat //",
    "GV01rv_hn02u:15": " RV_2,001.08a tvām agne dama ā viśpatiṃ viśas tvāṃ rājānaṃ suvidatram ṛñjate /",
    "GV01rv_hn02u:16": " RV_2,001.08c tvaṃ viśvāni svanīka patyase tvaṃ sahasrāṇi śatā daśa prati //",
    "GV01rv_hn02u:17": " RV_2,001.09a tvām agne pitaram iṣṭibhir naras tvām bhrātrāya śamyā tanūrucam /",
    "GV01rv_hn02u:18": " RV_2,001.09c tvam putro bhavasi yas te 'vidhat tvaṃ sakhā suśevaḥ pāsy ādhṛṣaḥ //",
    "GV01rv_hn02u:19": " RV_2,001.10a tvam agna ṛbhur āke namasyas tvaṃ vājasya kṣumato rāya īśiṣe /",
    "GV01rv_hn02u:20": " RV_2,001.10c tvaṃ vi bhāsy anu dakṣi dāvane tvaṃ viśikṣur asi yajñam ātaniḥ //",
    "GV01rv_hn02u:21": " RV_2,001.11a tvam agne aditir deva dāśuṣe tvaṃ hotrā bhāratī vardhase girā /",
    "GV01rv_hn02u:22": " RV_2,001.11c tvam iḷā śatahimāsi dakṣase tvaṃ vṛtrahā vasupate sarasvatī //",
    "GV01rv_hn02u:23": " RV_2,001.12a tvam agne subhṛta uttamaṃ vayas tava spārhe varṇa ā saṃdṛśi śriyaḥ /",
    "GV01rv_hn02u:24": " RV_2,001.12c tvaṃ vājaḥ prataraṇo bṛhann asi tvaṃ rayir bahulo viśvatas pṛthuḥ //",
    "GV01rv_hn02u:25": " RV_2,001.13a tvām agna ādityāsa āsyaṃ tvāṃ jihvāṃ śucayaś cakrire kave /",
    "GV01rv_hn02u:26": " RV_2,001.13c tvāṃ rātiṣāco adhvareṣu saścire tve devā havir adanty āhutam //",
    "GV01rv_hn02u:27": " RV_2,001.14a tve agne viśve amṛtāso adruha āsā devā havir adanty āhutam /",
    "GV01rv_hn02u:28": " RV_2,001.14c tvayā martāsaḥ svadanta āsutiṃ tvaṃ garbho vīrudhāṃ jajñiṣe śuciḥ //",
    "GV01rv_hn02u:29": " RV_2,001.15a tvaṃ tān saṃ ca prati cāsi majmanāgne sujāta pra ca deva ricyase /",
    "GV01rv_hn02u:30": " RV_2,001.15c pṛkṣo yad atra mahinā vi te bhuvad anu dyāvāpṛthivī rodasī ubhe //",
    "GV01rv_hn02u:31": " RV_2,001.16a ye stotṛbhyo goagrām aśvapeśasam agne rātim upasṛjanti sūrayaḥ /",
    "GV01rv_hn02u:32": " RV_2,001.16c asmāñ ca tāṃś ca pra hi neṣi vasya ā bṛhad vadema vidathe suvīrāḥ //",
    "GV01rv_hn02u:33": " RV_2,002.01a yajñena vardhata jātavedasam agniṃ yajadhvaṃ haviṣā tanā girā /",
    "GV01rv_hn02u:34": " RV_2,002.01c samidhānaṃ suprayasaṃ svarṇaraṃ dyukṣaṃ hotāraṃ vṛjaneṣu dhūrṣadam //",
    "GV01rv_hn02u:35": " RV_2,002.02a abhi tvā naktīr uṣaso vavāśire 'gne vatsaṃ na svasareṣu dhenavaḥ /",
    "GV01rv_hn02u:36": " RV_2,002.02c diva ived aratir mānuṣā yugā kṣapo bhāsi puruvāra saṃyataḥ //",
    "GV01rv_hn02u:37": " RV_2,002.03a taṃ devā budhne rajasaḥ sudaṃsasaṃ divaspṛthivyor aratiṃ ny erire /",
    "GV01rv_hn02u:38": " RV_2,002.03c ratham iva vedyaṃ śukraśociṣam agnim mitraṃ na kṣitiṣu praśaṃsyam //",
    "GV01rv_hn02u:39": " RV_2,002.04a tam ukṣamāṇaṃ rajasi sva ā dame candram iva surucaṃ hvāra ā dadhuḥ /",
    "GV01rv_hn02u:40": " RV_2,002.04c pṛśnyāḥ pataraṃ citayantam akṣabhiḥ pātho na pāyuṃ janasī ubhe anu //",
    "GV01rv_hn02u:41": " RV_2,002.05a sa hotā viśvam pari bhūtv adhvaraṃ tam u havyair manuṣa ṛñjate girā /",
    "GV01rv_hn02u:42": " RV_2,002.05c hiriśipro vṛdhasānāsu jarbhurad dyaur na stṛbhiś citayad rodasī anu //",
    "GV01rv_hn02u:43": " RV_2,002.06a sa no revat samidhānaḥ svastaye saṃdadasvān rayim asmāsu dīdihi /",
    "GV01rv_hn02u:44": " RV_2,002.06c ā naḥ kṛṇuṣva suvitāya rodasī agne havyā manuṣo deva vītaye //",
    "GV01rv_hn02u:45": " RV_2,002.07a dā no agne bṛhato dāḥ sahasriṇo duro na vājaṃ śrutyā apā vṛdhi /",
    "GV01rv_hn02u:46": " RV_2,002.07c prācī dyāvāpṛthivī brahmaṇā kṛdhi svar ṇa śukram uṣaso vi didyutaḥ //",
    "GV01rv_hn02u:47": " RV_2,002.08a sa idhāna uṣaso rāmyā anu svar ṇa dīded aruṣeṇa bhānunā /",
    "GV01rv_hn02u:48": " RV_2,002.08c hotrābhir agnir manuṣaḥ svadhvaro rājā viśām atithiś cārur āyave //",
    "GV01rv_hn02u:49": " RV_2,002.09a evā no agne amṛteṣu pūrvya dhīṣ pīpāya bṛhaddiveṣu mānuṣā /",
    "GV01rv_hn02u:50": " RV_2,002.09c duhānā dhenur vṛjaneṣu kārave tmanā śatinam pururūpam iṣaṇi //",
    "GV01rv_hn02u:51": " RV_2,002.10a vayam agne arvatā vā suvīryam brahmaṇā vā citayemā janāṃ ati /",
    "GV01rv_hn02u:52": " RV_2,002.10c asmākaṃ dyumnam adhi pañca kṛṣṭiṣūccā svar ṇa śuśucīta duṣṭaram //",
    "GV01rv_hn02u:53": " RV_2,002.11a sa no bodhi sahasya praśaṃsyo yasmin sujātā iṣayanta sūrayaḥ /",
    "GV01rv_hn02u:54": " RV_2,002.11c yam agne yajñam upayanti vājino nitye toke dīdivāṃsaṃ sve dame //",
    "GV01rv_hn02u:55": " RV_2,002.12a ubhayāso jātavedaḥ syāma te stotāro agne sūrayaś ca śarmaṇi /",
    "GV01rv_hn02u:56": " RV_2,002.12c vasvo rāyaḥ puruścandrasya bhūyasaḥ prajāvataḥ svapatyasya śagdhi naḥ //",
    "GV01rv_hn02u:57": " RV_2,002.13a ye stotṛbhyo goagrām aśvapeśasam agne rātim upasṛjanti sūrayaḥ /",
    "GV01rv_hn02u:58": " RV_2,002.13c asmāñ ca tāṃś ca pra hi neṣi vasya ā bṛhad vadema vidathe suvīrāḥ //",
    "GV01rv_hn02u:59": " RV_2,003.01a samiddho agnir nihitaḥ pṛthivyām pratyaṅ viśvāni bhuvanāny asthāt /",
    "GV01rv_hn02u:60": " RV_2,003.01c hotā pāvakaḥ pradivaḥ sumedhā devo devān yajatv agnir arhan //",
    "GV01rv_hn02u:61": " RV_2,003.02a narāśaṃsaḥ prati dhāmāny añjan tisro divaḥ prati mahnā svarciḥ /",
    "GV01rv_hn02u:62": " RV_2,003.02c ghṛtapruṣā manasā havyam undan mūrdhan yajñasya sam anaktu devān //",
    "GV01rv_hn02u:63": " RV_2,003.03a īḷito agne manasā no arhan devān yakṣi mānuṣāt pūrvo adya /",
    "GV01rv_hn02u:64": " RV_2,003.03c sa ā vaha marutāṃ śardho acyutam indraṃ naro barhiṣadaṃ yajadhvam //",
    "GV01rv_hn02u:65": " RV_2,003.04a deva barhir vardhamānaṃ suvīraṃ stīrṇaṃ rāye subharaṃ vedy asyām /",
    "GV01rv_hn02u:66": " RV_2,003.04c ghṛtenāktaṃ vasavaḥ sīdatedaṃ viśve devā ādityā yajñiyāsaḥ //",
    "GV01rv_hn02u:67": " RV_2,003.05a vi śrayantām urviyā hūyamānā dvāro devīḥ suprāyaṇā namobhiḥ /",
    "GV01rv_hn02u:68": " RV_2,003.05c vyacasvatīr vi prathantām ajuryā varṇam punānā yaśasaṃ suvīram //",
    "GV01rv_hn02u:69": " RV_2,003.06a sādhv apāṃsi sanatā na ukṣite uṣāsānaktā vayyeva raṇvite /",
    "GV01rv_hn02u:70": " RV_2,003.06c tantuṃ tataṃ saṃvayantī samīcī yajñasya peśaḥ sudughe payasvatī //",
    "GV01rv_hn02u:71": " RV_2,003.07a daivyā hotārā prathamā viduṣṭara ṛju yakṣataḥ sam ṛcā vapuṣṭarā /",
    "GV01rv_hn02u:72": " RV_2,003.07c devān yajantāv ṛtuthā sam añjato nābhā pṛthivyā adhi sānuṣu triṣu //",
    "GV01rv_hn02u:73": " RV_2,003.08a sarasvatī sādhayantī dhiyaṃ na iḷā devī bhāratī viśvatūrtiḥ /",
    "GV01rv_hn02u:74": " RV_2,003.08c tisro devīḥ svadhayā barhir edam acchidram pāntu śaraṇaṃ niṣadya //",
    "GV01rv_hn02u:75": " RV_2,003.09a piśaṅgarūpaḥ subharo vayodhāḥ śruṣṭī vīro jāyate devakāmaḥ /",
    "GV01rv_hn02u:76": " RV_2,003.09c prajāṃ tvaṣṭā vi ṣyatu nābhim asme athā devānām apy etu pāthaḥ //",
    "GV01rv_hn02u:77": " RV_2,003.10a vanaspatir avasṛjann upa sthād agnir haviḥ sūdayāti pra dhībhiḥ /",
    "GV01rv_hn02u:78": " RV_2,003.10c tridhā samaktaṃ nayatu prajānan devebhyo daivyaḥ śamitopa havyam //",
    "GV01rv_hn02u:79": " RV_2,003.11a ghṛtam mimikṣe ghṛtam asya yonir ghṛte śrito ghṛtam v asya dhāma /",
    "GV01rv_hn02u:80": " RV_2,003.11c anuṣvadham ā vaha mādayasva svāhākṛtaṃ vṛṣabha vakṣi havyam //",
    "GV01rv_hn02u:81": " RV_2,004.01a huve vaḥ sudyotmānaṃ suvṛktiṃ viśām agnim atithiṃ suprayasam /",
    "GV01rv_hn02u:82": " RV_2,004.01c mitra iva yo didhiṣāyyo bhūd deva ādeve jane jātavedāḥ //",
    "GV01rv_hn02u:83": " RV_2,004.02a imaṃ vidhanto apāṃ sadhasthe dvitādadhur bhṛgavo vikṣv āyoḥ /",
    "GV01rv_hn02u:84": " RV_2,004.02c eṣa viśvāny abhy astu bhūmā devānām agnir aratir jīrāśvaḥ //",
    "GV01rv_hn02u:85": " RV_2,004.03a agniṃ devāso mānuṣīṣu vikṣu priyaṃ dhuḥ kṣeṣyanto na mitram /",
    "GV01rv_hn02u:86": " RV_2,004.03c sa dīdayad uśatīr ūrmyā ā dakṣāyyo yo dāsvate dama ā //",
    "GV01rv_hn02u:87": " RV_2,004.04a asya raṇvā svasyeva puṣṭiḥ saṃdṛṣṭir asya hiyānasya dakṣoḥ /",
    "GV01rv_hn02u:88": " RV_2,004.04c vi yo bharibhrad oṣadhīṣu jihvām atyo na rathyo dodhavīti vārān //",
    "GV01rv_hn02u:89": " RV_2,004.05a ā yan me abhvaṃ vanadaḥ panantośigbhyo nāmimīta varṇam /",
    "GV01rv_hn02u:90": " RV_2,004.05c sa citreṇa cikite raṃsu bhāsā jujurvāṃ yo muhur ā yuvā bhūt //",
    "GV01rv_hn02u:91": " RV_2,004.06a ā yo vanā tātṛṣāṇo na bhāti vār ṇa pathā rathyeva svānīt /",
    "GV01rv_hn02u:92": " RV_2,004.06c kṛṣṇādhvā tapū raṇvaś ciketa dyaur iva smayamāno nabhobhiḥ //",
    "GV01rv_hn02u:93": " RV_2,004.07a sa yo vy asthād abhi dakṣad urvīm paśur naiti svayur agopāḥ /",
    "GV01rv_hn02u:94": " RV_2,004.07c agniḥ śociṣmāṃ atasāny uṣṇan kṛṣṇavyathir asvadayan na bhūma //",
    "GV01rv_hn02u:95": " RV_2,004.08a nū te pūrvasyāvaso adhītau tṛtīye vidathe manma śaṃsi /",
    "GV01rv_hn02u:96": " RV_2,004.08c asme agne saṃyadvīram bṛhantaṃ kṣumantaṃ vājaṃ svapatyaṃ rayiṃ dāḥ //",
    "GV01rv_hn02u:97": " RV_2,004.09a tvayā yathā gṛtsamadāso agne guhā vanvanta uparāṃ abhi ṣyuḥ /",
    "GV01rv_hn02u:98": " RV_2,004.09c suvīrāso abhimātiṣāhaḥ smat sūribhyo gṛṇate tad vayo dhāḥ //",
    "GV01rv_hn02u:99": " RV_2,005.01a hotājaniṣṭa cetanaḥ pitā pitṛbhya ūtaye /",
    "GV01rv_hn02u:100": " RV_2,005.01c prayakṣañ jenyaṃ vasu śakema vājino yamam //",
    "GV01rv_hn02u:101": " RV_2,005.02a ā yasmin sapta raśmayas tatā yajñasya netari /",
    "GV01rv_hn02u:102": " RV_2,005.02c manuṣvad daivyam aṣṭamam potā viśvaṃ tad invati //",
    "GV01rv_hn02u:103": " RV_2,005.03a dadhanve vā yad īm anu vocad brahmāṇi ver u tat /",
    "GV01rv_hn02u:104": " RV_2,005.03c pari viśvāni kāvyā nemiś cakram ivābhavat //",
    "GV01rv_hn02u:105": " RV_2,005.04a sākaṃ hi śucinā śuciḥ praśāstā kratunājani /",
    "GV01rv_hn02u:106": " RV_2,005.04c vidvāṃ asya vratā dhruvā vayā ivānu rohate //",
    "GV01rv_hn02u:107": " RV_2,005.05a tā asya varṇam āyuvo neṣṭuḥ sacanta dhenavaḥ /",
    "GV01rv_hn02u:108": " RV_2,005.05c kuvit tisṛbhya ā varaṃ svasāro yā idaṃ yayuḥ //",
    "GV01rv_hn02u:109": " RV_2,005.06a yadī mātur upa svasā ghṛtam bharanty asthita /",
    "GV01rv_hn02u:110": " RV_2,005.06c tāsām adhvaryur āgatau yavo vṛṣṭīva modate //",
    "GV01rv_hn02u:111": " RV_2,005.07a svaḥ svāya dhāyase kṛṇutām ṛtvig ṛtvijam /",
    "GV01rv_hn02u:112": " RV_2,005.07c stomaṃ yajñaṃ cād araṃ vanemā rarimā vayam //",
    "GV01rv_hn02u:113": " RV_2,005.08a yathā vidvāṃ araṃ karad viśvebhyo yajatebhyaḥ /",
    "GV01rv_hn02u:114": " RV_2,005.08c ayam agne tve api yaṃ yajñaṃ cakṛmā vayam //",
    "GV01rv_hn02u:115": " RV_2,006.01a imām me agne samidham imām upasadaṃ vaneḥ /",
    "GV01rv_hn02u:116": " RV_2,006.01c imā u ṣu śrudhī giraḥ //",
    "GV01rv_hn02u:117": " RV_2,006.02a ayā te agne vidhemorjo napād aśvamiṣṭe /",
    "GV01rv_hn02u:118": " RV_2,006.02c enā sūktena sujāta //",
    "GV01rv_hn02u:119": " RV_2,006.03a taṃ tvā gīrbhir girvaṇasaṃ draviṇasyuṃ draviṇodaḥ /",
    "GV01rv_hn02u:120": " RV_2,006.03c saparyema saparyavaḥ //",
    "GV01rv_hn02u:121": " RV_2,006.04a sa bodhi sūrir maghavā vasupate vasudāvan /",
    "GV01rv_hn02u:122": " RV_2,006.04c yuyodhy asmad dveṣāṃsi //",
    "GV01rv_hn02u:123": " RV_2,006.05a sa no vṛṣṭiṃ divas pari sa no vājam anarvāṇam /",
    "GV01rv_hn02u:124": " RV_2,006.05c sa naḥ sahasriṇīr iṣaḥ //",
    "GV01rv_hn02u:125": " RV_2,006.06a īḷānāyāvasyave yaviṣṭha dūta no girā /",
    "GV01rv_hn02u:126": " RV_2,006.06c yajiṣṭha hotar ā gahi //",
    "GV01rv_hn02u:127": " RV_2,006.07a antar hy agna īyase vidvāñ janmobhayā kave /",
    "GV01rv_hn02u:128": " RV_2,006.07c dūto janyeva mitryaḥ //",
    "GV01rv_hn02u:129": " RV_2,006.08a sa vidvāṃ ā ca piprayo yakṣi cikitva ānuṣak /",
    "GV01rv_hn02u:130": " RV_2,006.08c ā cāsmin satsi barhiṣi //",
    "GV01rv_hn02u:131": " RV_2,007.01a śreṣṭhaṃ yaviṣṭha bhāratāgne dyumantam ā bhara /",
    "GV01rv_hn02u:132": " RV_2,007.01c vaso puruspṛhaṃ rayim //",
    "GV01rv_hn02u:133": " RV_2,007.02a mā no arātir īśata devasya martyasya ca /",
    "GV01rv_hn02u:134": " RV_2,007.02c parṣi tasyā uta dviṣaḥ //",
    "GV01rv_hn02u:135": " RV_2,007.03a viśvā uta tvayā vayaṃ dhārā udanyā iva /",
    "GV01rv_hn02u:136": " RV_2,007.03c ati gāhemahi dviṣaḥ //",
    "GV01rv_hn02u:137": " RV_2,007.04a śuciḥ pāvaka vandyo 'gne bṛhad vi rocase /",
    "GV01rv_hn02u:138": " RV_2,007.04c tvaṃ ghṛtebhir āhutaḥ //",
    "GV01rv_hn02u:139": " RV_2,007.05a tvaṃ no asi bhāratāgne vaśābhir ukṣabhiḥ /",
    "GV01rv_hn02u:140": " RV_2,007.05c aṣṭāpadībhir āhutaḥ //",
    "GV01rv_hn02u:141": " RV_2,007.06a drvannaḥ sarpirāsutiḥ pratno hotā vareṇyaḥ /",
    "GV01rv_hn02u:142": " RV_2,007.06c sahasas putro adbhutaḥ //",
    "GV01rv_hn02u:143": " RV_2,008.01a vājayann iva nū rathān yogāṃ agner upa stuhi /",
    "GV01rv_hn02u:144": " RV_2,008.01c yaśastamasya mīḷhuṣaḥ //",
    "GV01rv_hn02u:145": " RV_2,008.02a yaḥ sunītho dadāśuṣe 'juryo jarayann arim /",
    "GV01rv_hn02u:146": " RV_2,008.02c cārupratīka āhutaḥ //",
    "GV01rv_hn02u:147": " RV_2,008.03a ya u śriyā dameṣv ā doṣoṣasi praśasyate /",
    "GV01rv_hn02u:148": " RV_2,008.03c yasya vrataṃ na mīyate //",
    "GV01rv_hn02u:149": " RV_2,008.04a ā yaḥ svar ṇa bhānunā citro vibhāty arciṣā /",
    "GV01rv_hn02u:150": " RV_2,008.04c añjāno ajarair abhi //",
    "GV01rv_hn02u:151": " RV_2,008.05a atrim anu svarājyam agnim ukthāni vāvṛdhuḥ /",
    "GV01rv_hn02u:152": " RV_2,008.05c viśvā adhi śriyo dadhe //",
    "GV01rv_hn02u:153": " RV_2,008.06a agner indrasya somasya devānām ūtibhir vayam /",
    "GV01rv_hn02u:154": " RV_2,008.06c ariṣyantaḥ sacemahy abhi ṣyāma pṛtanyataḥ //",
    "GV01rv_hn02u:155": " RV_2,009.01a ni hotā hotṛṣadane vidānas tveṣo dīdivāṃ asadat sudakṣaḥ /",
    "GV01rv_hn02u:156": " RV_2,009.01c adabdhavratapramatir vasiṣṭhaḥ sahasrambharaḥ śucijihvo agniḥ //",
    "GV01rv_hn02u:157": " RV_2,009.02a tvaṃ dūtas tvam u naḥ paraspās tvaṃ vasya ā vṛṣabha praṇetā /",
    "GV01rv_hn02u:158": " RV_2,009.02c agne tokasya nas tane tanūnām aprayucchan dīdyad bodhi gopāḥ //",
    "GV01rv_hn02u:159": " RV_2,009.03a vidhema te parame janmann agne vidhema stomair avare sadhasthe /",
    "GV01rv_hn02u:160": " RV_2,009.03c yasmād yoner udārithā yaje tam pra tve havīṃṣi juhure samiddhe //",
    "GV01rv_hn02u:161": " RV_2,009.04a agne yajasva haviṣā yajīyāñ chruṣṭī deṣṇam abhi gṛṇīhi rādhaḥ /",
    "GV01rv_hn02u:162": " RV_2,009.04c tvaṃ hy asi rayipatī rayīṇāṃ tvaṃ śukrasya vacaso manotā //",
    "GV01rv_hn02u:163": " RV_2,009.05a ubhayaṃ te na kṣīyate vasavyaṃ dive-dive jāyamānasya dasma /",
    "GV01rv_hn02u:164": " RV_2,009.05c kṛdhi kṣumantaṃ jaritāram agne kṛdhi patiṃ svapatyasya rāyaḥ //",
    "GV01rv_hn02u:165": " RV_2,009.06a sainānīkena suvidatro asme yaṣṭā devāṃ āyajiṣṭhaḥ svasti /",
    "GV01rv_hn02u:166": " RV_2,009.06c adabdho gopā uta naḥ paraspā agne dyumad uta revad didīhi //",
    "GV01rv_hn02u:167": " RV_2,010.01a johūtro agniḥ prathamaḥ piteveḷas pade manuṣā yat samiddhaḥ /",
    "GV01rv_hn02u:168": " RV_2,010.01c śriyaṃ vasāno amṛto vicetā marmṛjenyaḥ śravasyaḥ sa vājī //",
    "GV01rv_hn02u:169": " RV_2,010.02a śrūyā agniś citrabhānur havam me viśvābhir gīrbhir amṛto vicetāḥ /",
    "GV01rv_hn02u:170": " RV_2,010.02c śyāvā rathaṃ vahato rohitā votāruṣāha cakre vibhṛtraḥ //",
    "GV01rv_hn02u:171": " RV_2,010.03a uttānāyām ajanayan suṣūtam bhuvad agniḥ purupeśāsu garbhaḥ /",
    "GV01rv_hn02u:172": " RV_2,010.03c śiriṇāyāṃ cid aktunā mahobhir aparīvṛto vasati pracetāḥ //",
    "GV01rv_hn02u:173": " RV_2,010.04a jigharmy agniṃ haviṣā ghṛtena pratikṣiyantam bhuvanāni viśvā /",
    "GV01rv_hn02u:174": " RV_2,010.04c pṛthuṃ tiraścā vayasā bṛhantaṃ vyaciṣṭham annai rabhasaṃ dṛśānam //",
    "GV01rv_hn02u:175": " RV_2,010.05a ā viśvataḥ pratyañcaṃ jigharmy arakṣasā manasā taj juṣeta /",
    "GV01rv_hn02u:176": " RV_2,010.05c maryaśrī spṛhayadvarṇo agnir nābhimṛśe tanvā jarbhurāṇaḥ //",
    "GV01rv_hn02u:177": " RV_2,010.06a jñeyā bhāgaṃ sahasāno vareṇa tvādūtāso manuvad vadema /",
    "GV01rv_hn02u:178": " RV_2,010.06c anūnam agniṃ juhvā vacasyā madhupṛcaṃ dhanasā johavīmi //",
    "GV01rv_hn02u:179": " RV_2,011.01a śrudhī havam indra mā riṣaṇyaḥ syāma te dāvane vasūnām /",
    "GV01rv_hn02u:180": " RV_2,011.01c imā hi tvām ūrjo vardhayanti vasūyavaḥ sindhavo na kṣarantaḥ //",
    "GV01rv_hn02u:181": " RV_2,011.02a sṛjo mahīr indra yā apinvaḥ pariṣṭhitā ahinā śūra pūrvīḥ /",
    "GV01rv_hn02u:182": " RV_2,011.02c amartyaṃ cid dāsam manyamānam avābhinad ukthair vāvṛdhānaḥ //",
    "GV01rv_hn02u:183": " RV_2,011.03a uktheṣv in nu śūra yeṣu cākan stomeṣv indra rudriyeṣu ca /",
    "GV01rv_hn02u:184": " RV_2,011.03c tubhyed etā yāsu mandasānaḥ pra vāyave sisrate na śubhrāḥ //",
    "GV01rv_hn02u:185": " RV_2,011.04a śubhraṃ nu te śuṣmaṃ vardhayantaḥ śubhraṃ vajram bāhvor dadhānāḥ /",
    "GV01rv_hn02u:186": " RV_2,011.04c śubhras tvam indra vāvṛdhāno asme dāsīr viśaḥ sūryeṇa sahyāḥ //",
    "GV01rv_hn02u:187": " RV_2,011.05a guhā hitaṃ guhyaṃ gūḷham apsv apīvṛtam māyinaṃ kṣiyantam /",
    "GV01rv_hn02u:188": " RV_2,011.05c uto apo dyāṃ tastabhvāṃsam ahann ahiṃ śūra vīryeṇa //",
    "GV01rv_hn02u:189": " RV_2,011.06a stavā nu ta indra pūrvyā mahāny uta stavāma nūtanā kṛtāni /",
    "GV01rv_hn02u:190": " RV_2,011.06c stavā vajram bāhvor uśantaṃ stavā harī sūryasya ketū //",
    "GV01rv_hn02u:191": " RV_2,011.07a harī nu ta indra vājayantā ghṛtaścutaṃ svāram asvārṣṭām /",
    "GV01rv_hn02u:192": " RV_2,011.07c vi samanā bhūmir aprathiṣṭāraṃsta parvataś cit sariṣyan //",
    "GV01rv_hn02u:193": " RV_2,011.08a ni parvataḥ sādy aprayucchan sam mātṛbhir vāvaśāno akrān /",
    "GV01rv_hn02u:194": " RV_2,011.08c dūre pāre vāṇīṃ vardhayanta indreṣitāṃ dhamanim paprathan ni //",
    "GV01rv_hn02u:195": " RV_2,011.09a indro mahāṃ sindhum āśayānam māyāvinaṃ vṛtram asphuran niḥ /",
    "GV01rv_hn02u:196": " RV_2,011.09c arejetāṃ rodasī bhiyāne kanikradato vṛṣṇo asya vajrāt //",
    "GV01rv_hn02u:197": " RV_2,011.10a aroravīd vṛṣṇo asya vajro 'mānuṣaṃ yan mānuṣo nijūrvāt /",
    "GV01rv_hn02u:198": " RV_2,011.10c ni māyino dānavasya māyā apādayat papivān sutasya //",
    "GV01rv_hn02u:199": " RV_2,011.11a pibā-pibed indra śūra somam mandantu tvā mandinaḥ sutāsaḥ /",
    "GV01rv_hn02u:200": " RV_2,011.11c pṛṇantas te kukṣī vardhayantv itthā sutaḥ paura indram āva //",
    "GV01rv_hn02u:201": " RV_2,011.12a tve indrāpy abhūma viprā dhiyaṃ vanema ṛtayā sapantaḥ /",
    "GV01rv_hn02u:202": " RV_2,011.12c avasyavo dhīmahi praśastiṃ sadyas te rāyo dāvane syāma //",
    "GV01rv_hn02u:203": " RV_2,011.13a syāma te ta indra ye ta ūtī avasyava ūrjaṃ vardhayantaḥ /",
    "GV01rv_hn02u:204": " RV_2,011.13c śuṣmintamaṃ yaṃ cākanāma devāsme rayiṃ rāsi vīravantam //",
    "GV01rv_hn02u:205": " RV_2,011.14a rāsi kṣayaṃ rāsi mitram asme rāsi śardha indra mārutaṃ naḥ /",
    "GV01rv_hn02u:206": " RV_2,011.14c sajoṣaso ye ca mandasānāḥ pra vāyavaḥ pānty agraṇītim //",
    "GV01rv_hn02u:207": " RV_2,011.15a vyantv in nu yeṣu mandasānas tṛpat somam pāhi drahyad indra /",
    "GV01rv_hn02u:208": " RV_2,011.15c asmān su pṛtsv ā tarutrāvardhayo dyām bṛhadbhir arkaiḥ //",
    "GV01rv_hn02u:209": " RV_2,011.16a bṛhanta in nu ye te tarutrokthebhir vā sumnam āvivāsān /",
    "GV01rv_hn02u:210": " RV_2,011.16c stṛṇānāso barhiḥ pastyāvat tvotā id indra vājam agman //",
    "GV01rv_hn02u:211": " RV_2,011.17a ugreṣv in nu śūra mandasānas trikadrukeṣu pāhi somam indra /",
    "GV01rv_hn02u:212": " RV_2,011.17c pradodhuvac chmaśruṣu prīṇāno yāhi haribhyāṃ sutasya pītim //",
    "GV01rv_hn02u:213": " RV_2,011.18a dhiṣvā śavaḥ śūra yena vṛtram avābhinad dānum aurṇavābham /",
    "GV01rv_hn02u:214": " RV_2,011.18c apāvṛṇor jyotir āryāya ni savyataḥ sādi dasyur indra //",
    "GV01rv_hn02u:215": " RV_2,011.19a sanema ye ta ūtibhis taranto viśvā spṛdha āryeṇa dasyūn /",
    "GV01rv_hn02u:216": " RV_2,011.19c asmabhyaṃ tat tvāṣṭraṃ viśvarūpam arandhayaḥ sākhyasya tritāya //",
    "GV01rv_hn02u:217": " RV_2,011.20a asya suvānasya mandinas tritasya ny arbudaṃ vāvṛdhāno astaḥ /",
    "GV01rv_hn02u:218": " RV_2,011.20c avartayat sūryo na cakram bhinad valam indro aṅgirasvān //",
    "GV01rv_hn02u:219": " RV_2,011.21a nūnaṃ sā te prati varaṃ jaritre duhīyad indra dakṣiṇā maghonī /",
    "GV01rv_hn02u:220": " RV_2,011.21c śikṣā stotṛbhyo māti dhag bhago no bṛhad vadema vidathe suvīrāḥ //",
    "GV01rv_hn02u:221": " RV_2,012.01a yo jāta eva prathamo manasvān devo devān kratunā paryabhūṣat /",
    "GV01rv_hn02u:222": " RV_2,012.01c yasya śuṣmād rodasī abhyasetāṃ nṛmṇasya mahnā sa janāsa indraḥ //",
    "GV01rv_hn02u:223": " RV_2,012.02a yaḥ pṛthivīṃ vyathamānām adṛṃhad yaḥ parvatān prakupitāṃ aramṇāt /",
    "GV01rv_hn02u:224": " RV_2,012.02c yo antarikṣaṃ vimame varīyo yo dyām astabhnāt sa janāsa indraḥ //",
    "GV01rv_hn02u:225": " RV_2,012.03a yo hatvāhim ariṇāt sapta sindhūn yo gā udājad apadhā valasya /",
    "GV01rv_hn02u:226": " RV_2,012.03c yo aśmanor antar agniṃ jajāna saṃvṛk samatsu sa janāsa indraḥ //",
    "GV01rv_hn02u:227": " RV_2,012.04a yenemā viśvā cyavanā kṛtāni yo dāsaṃ varṇam adharaṃ guhākaḥ /",
    "GV01rv_hn02u:228": " RV_2,012.04c śvaghnīva yo jigīvāṃl lakṣam ādad aryaḥ puṣṭāni sa janāsa indraḥ //",
    "GV01rv_hn02u:229": " RV_2,012.05a yaṃ smā pṛcchanti kuha seti ghoram utem āhur naiṣo astīty enam /",
    "GV01rv_hn02u:230": " RV_2,012.05c so aryaḥ puṣṭīr vija ivā mināti śrad asmai dhatta sa janāsa indraḥ //",
    "GV01rv_hn02u:231": " RV_2,012.06a yo radhrasya coditā yaḥ kṛśasya yo brahmaṇo nādhamānasya kīreḥ /",
    "GV01rv_hn02u:232": " RV_2,012.06c yuktagrāvṇo yo 'vitā suśipraḥ sutasomasya sa janāsa indraḥ //",
    "GV01rv_hn02u:233": " RV_2,012.07a yasyāśvāsaḥ pradiśi yasya gāvo yasya grāmā yasya viśve rathāsaḥ /",
    "GV01rv_hn02u:234": " RV_2,012.07c yaḥ sūryaṃ ya uṣasaṃ jajāna yo apāṃ netā sa janāsa indraḥ //",
    "GV01rv_hn02u:235": " RV_2,012.08a yaṃ krandasī saṃyatī vihvayete pare 'vara ubhayā amitrāḥ /",
    "GV01rv_hn02u:236": " RV_2,012.08c samānaṃ cid ratham ātasthivāṃsā nānā havete sa janāsa indraḥ //",
    "GV01rv_hn02u:237": " RV_2,012.09a yasmān na ṛte vijayante janāso yaṃ yudhyamānā avase havante /",
    "GV01rv_hn02u:238": " RV_2,012.09c yo viśvasya pratimānam babhūva yo acyutacyut sa janāsa indraḥ //",
    "GV01rv_hn02u:239": " RV_2,012.10a yaḥ śaśvato mahy eno dadhānān amanyamānāñ charvā jaghāna /",
    "GV01rv_hn02u:240": " RV_2,012.10c yaḥ śardhate nānudadāti śṛdhyāṃ yo dasyor hantā sa janāsa indraḥ //",
    "GV01rv_hn02u:241": " RV_2,012.11a yaḥ śambaram parvateṣu kṣiyantaṃ catvāriṃśyāṃ śarady anvavindat /",
    "GV01rv_hn02u:242": " RV_2,012.11c ojāyamānaṃ yo ahiṃ jaghāna dānuṃ śayānaṃ sa janāsa indraḥ //",
    "GV01rv_hn02u:243": " RV_2,012.12a yaḥ saptaraśmir vṛṣabhas tuviṣmān avāsṛjat sartave sapta sindhūn /",
    "GV01rv_hn02u:244": " RV_2,012.12c yo rauhiṇam asphurad vajrabāhur dyām ārohantaṃ sa janāsa indraḥ //",
    "GV01rv_hn02u:245": " RV_2,012.13a dyāvā cid asmai pṛthivī namete śuṣmāc cid asya parvatā bhayante /",
    "GV01rv_hn02u:246": " RV_2,012.13c yaḥ somapā nicito vajrabāhur yo vajrahastaḥ sa janāsa indraḥ //",
    "GV01rv_hn02u:247": " RV_2,012.14a yaḥ sunvantam avati yaḥ pacantaṃ yaḥ śaṃsantaṃ yaḥ śaśamānam ūtī /",
    "GV01rv_hn02u:248": " RV_2,012.14c yasya brahma vardhanaṃ yasya somo yasyedaṃ rādhaḥ sa janāsa indraḥ //",
    "GV01rv_hn02u:249": " RV_2,012.15a yaḥ sunvate pacate dudhra ā cid vājaṃ dardarṣi sa kilāsi satyaḥ /",
    "GV01rv_hn02u:250": " RV_2,012.15c vayaṃ ta indra viśvaha priyāsaḥ suvīrāso vidatham ā vadema //",
    "GV01rv_hn02u:251": " RV_2,013.01a ṛtur janitrī tasyā apas pari makṣū jāta āviśad yāsu vardhate /",
    "GV01rv_hn02u:252": " RV_2,013.01c tad āhanā abhavat pipyuṣī payo 'ṃśoḥ pīyūṣam prathamaṃ tad ukthyam //",
    "GV01rv_hn02u:253": " RV_2,013.02a sadhrīm ā yanti pari bibhratīḥ payo viśvapsnyāya pra bharanta bhojanam /",
    "GV01rv_hn02u:254": " RV_2,013.02c samāno adhvā pravatām anuṣyade yas tākṛṇoḥ prathamaṃ sāsy ukthyaḥ //",
    "GV01rv_hn02u:255": " RV_2,013.03a anv eko vadati yad dadāti tad rūpā minan tadapā eka īyate /",
    "GV01rv_hn02u:256": " RV_2,013.03c viśvā ekasya vinudas titikṣate yas tākṛṇoḥ prathamaṃ sāsy ukthyaḥ //",
    "GV01rv_hn02u:257": " RV_2,013.04a prajābhyaḥ puṣṭiṃ vibhajanta āsate rayim iva pṛṣṭham prabhavantam āyate /",
    "GV01rv_hn02u:258": " RV_2,013.04c asinvan daṃṣṭraiḥ pitur atti bhojanaṃ yas tākṛṇoḥ prathamaṃ sāsy ukthyaḥ //",
    "GV01rv_hn02u:259": " RV_2,013.05a adhākṛṇoḥ pṛthivīṃ saṃdṛśe dive yo dhautīnām ahihann āriṇak pathaḥ /",
    "GV01rv_hn02u:260": " RV_2,013.05c taṃ tvā stomebhir udabhir na vājinaṃ devaṃ devā ajanan sāsy ukthyaḥ //",
    "GV01rv_hn02u:261": " RV_2,013.06a yo bhojanaṃ ca dayase ca vardhanam ārdrād ā śuṣkam madhumad dudohitha /",
    "GV01rv_hn02u:262": " RV_2,013.06c sa śevadhiṃ ni dadhiṣe vivasvati viśvasyaika īśiṣe sāsy ukthyaḥ //",
    "GV01rv_hn02u:263": " RV_2,013.07a yaḥ puṣpiṇīś ca prasvaś ca dharmaṇādhi dāne vy avanīr adhārayaḥ /",
    "GV01rv_hn02u:264": " RV_2,013.07c yaś cāsamā ajano didyuto diva urur ūrvāṃ abhitaḥ sāsy ukthyaḥ //",
    "GV01rv_hn02u:265": " RV_2,013.08a yo nārmaraṃ sahavasuṃ nihantave pṛkṣāya ca dāsaveśāya cāvahaḥ /",
    "GV01rv_hn02u:266": " RV_2,013.08c ūrjayantyā apariviṣṭam āsyam utaivādya purukṛt sāsy ukthyaḥ //",
    "GV01rv_hn02u:267": " RV_2,013.09a śataṃ vā yasya daśa sākam ādya ekasya śruṣṭau yad dha codam āvitha /",
    "GV01rv_hn02u:268": " RV_2,013.09c arajjau dasyūn sam unab dabhītaye suprāvyo abhavaḥ sāsy ukthyaḥ //",
    "GV01rv_hn02u:269": " RV_2,013.10a viśved anu rodhanā asya pauṃsyaṃ dadur asmai dadhire kṛtnave dhanam /",
    "GV01rv_hn02u:270": " RV_2,013.10c ṣaḷ astabhnā viṣṭiraḥ pañca saṃdṛśaḥ pari paro abhavaḥ sāsy ukthyaḥ //",
    "GV01rv_hn02u:271": " RV_2,013.11a supravācanaṃ tava vīra vīryaṃ yad ekena kratunā vindase vasu /",
    "GV01rv_hn02u:272": " RV_2,013.11c jātūṣṭhirasya pra vayaḥ sahasvato yā cakartha sendra viśvāsy ukthyaḥ //",
    "GV01rv_hn02u:273": " RV_2,013.12a aramayaḥ sarapasas tarāya kaṃ turvītaye ca vayyāya ca srutim /",
    "GV01rv_hn02u:274": " RV_2,013.12c nīcā santam ud anayaḥ parāvṛjam prāndhaṃ śroṇaṃ śravayan sāsy ukthyaḥ //",
    "GV01rv_hn02u:275": " RV_2,013.13a asmabhyaṃ tad vaso dānāya rādhaḥ sam arthayasva bahu te vasavyam /",
    "GV01rv_hn02u:276": " RV_2,013.13c indra yac citraṃ śravasyā anu dyūn bṛhad vadema vidathe suvīrāḥ //",
    "GV01rv_hn02u:277": " RV_2,014.01a adhvaryavo bharatendrāya somam āmatrebhiḥ siñcatā madyam andhaḥ /",
    "GV01rv_hn02u:278": " RV_2,014.01c kāmī hi vīraḥ sadam asya pītiṃ juhota vṛṣṇe tad id eṣa vaṣṭi //",
    "GV01rv_hn02u:279": " RV_2,014.02a adhvaryavo yo apo vavrivāṃsaṃ vṛtraṃ jaghānāśanyeva vṛkṣam /",
    "GV01rv_hn02u:280": " RV_2,014.02c tasmā etam bharata tadvaśāyaṃ eṣa indro arhati pītim asya //",
    "GV01rv_hn02u:281": " RV_2,014.03a adhvaryavo yo dṛbhīkaṃ jaghāna yo gā udājad apa hi valaṃ vaḥ /",
    "GV01rv_hn02u:282": " RV_2,014.03c tasmā etam antarikṣe na vātam indraṃ somair orṇuta jūr na vastraiḥ //",
    "GV01rv_hn02u:283": " RV_2,014.04a adhvaryavo ya uraṇaṃ jaghāna nava cakhvāṃsaṃ navatiṃ ca bāhūn /",
    "GV01rv_hn02u:284": " RV_2,014.04c yo arbudam ava nīcā babādhe tam indraṃ somasya bhṛthe hinota //",
    "GV01rv_hn02u:285": " RV_2,014.05a adhvaryavo yaḥ sv aśnaṃ jaghāna yaḥ śuṣṇam aśuṣaṃ yo vyaṃsam /",
    "GV01rv_hn02u:286": " RV_2,014.05c yaḥ pipruṃ namuciṃ yo rudhikrāṃ tasmā indrāyāndhaso juhota //",
    "GV01rv_hn02u:287": " RV_2,014.06a adhvaryavo yaḥ śataṃ śambarasya puro bibhedāśmaneva pūrvīḥ /",
    "GV01rv_hn02u:288": " RV_2,014.06c yo varcinaḥ śatam indraḥ sahasram apāvapad bharatā somam asmai //",
    "GV01rv_hn02u:289": " RV_2,014.07a adhvaryavo yaḥ śatam ā sahasram bhūmyā upasthe 'vapaj jaghanvān /",
    "GV01rv_hn02u:290": " RV_2,014.07c kutsasyāyor atithigvasya vīrān ny āvṛṇag bharatā somam asmai //",
    "GV01rv_hn02u:291": " RV_2,014.08a adhvaryavo yan naraḥ kāmayādhve śruṣṭī vahanto naśathā tad indre /",
    "GV01rv_hn02u:292": " RV_2,014.08c gabhastipūtam bharata śrutāyendrāya somaṃ yajyavo juhota //",
    "GV01rv_hn02u:293": " RV_2,014.09a adhvaryavaḥ kartanā śruṣṭim asmai vane nipūtaṃ vana un nayadhvam /",
    "GV01rv_hn02u:294": " RV_2,014.09c juṣāṇo hastyam abhi vāvaśe va indrāya somam madiraṃ juhota //",
    "GV01rv_hn02u:295": " RV_2,014.10a adhvaryavaḥ payasodhar yathā goḥ somebhir īm pṛṇatā bhojam indram /",
    "GV01rv_hn02u:296": " RV_2,014.10c vedāham asya nibhṛtam ma etad ditsantam bhūyo yajataś ciketa //",
    "GV01rv_hn02u:297": " RV_2,014.11a adhvaryavo yo divyasya vasvo yaḥ pārthivasya kṣamyasya rājā /",
    "GV01rv_hn02u:298": " RV_2,014.11c tam ūrdaraṃ na pṛṇatā yavenendraṃ somebhis tad apo vo astu //",
    "GV01rv_hn02u:299": " RV_2,014.12a asmabhyaṃ tad vaso dānāya rādhaḥ sam arthayasva bahu te vasavyam /",
    "GV01rv_hn02u:300": " RV_2,014.12c indra yac citraṃ śravasyā anu dyūn bṛhad vadema vidathe suvīrāḥ //",
    "GV01rv_hn02u:301": " RV_2,015.01a pra ghā nv asya mahato mahāni satyā satyasya karaṇāni vocam /",
    "GV01rv_hn02u:302": " RV_2,015.01c trikadrukeṣv apibat sutasyāsya made ahim indro jaghāna //",
    "GV01rv_hn02u:303": " RV_2,015.02a avaṃśe dyām astabhāyad bṛhantam ā rodasī apṛṇad antarikṣam /",
    "GV01rv_hn02u:304": " RV_2,015.02c sa dhārayat pṛthivīm paprathac ca somasya tā mada indraś cakāra //",
    "GV01rv_hn02u:305": " RV_2,015.03a sadmeva prāco vi mimāya mānair vajreṇa khāny atṛṇan nadīnām /",
    "GV01rv_hn02u:306": " RV_2,015.03c vṛthāsṛjat pathibhir dīrghayāthaiḥ somasya tā mada indraś cakāra //",
    "GV01rv_hn02u:307": " RV_2,015.04a sa pravoḷhṝn parigatyā dabhīter viśvam adhāg āyudham iddhe agnau /",
    "GV01rv_hn02u:308": " RV_2,015.04c saṃ gobhir aśvair asṛjad rathebhiḥ somasya tā mada indraś cakāra //",
    "GV01rv_hn02u:309": " RV_2,015.05a sa īm mahīṃ dhunim etor aramṇāt so asnātṝn apārayat svasti /",
    "GV01rv_hn02u:310": " RV_2,015.05c ta utsnāya rayim abhi pra tasthuḥ somasya tā mada indraś cakāra //",
    "GV01rv_hn02u:311": " RV_2,015.06a sodañcaṃ sindhum ariṇān mahitvā vajreṇāna uṣasaḥ sam pipeṣa /",
    "GV01rv_hn02u:312": " RV_2,015.06c ajavaso javinībhir vivṛścan somasya tā mada indraś cakāra //",
    "GV01rv_hn02u:313": " RV_2,015.07a sa vidvāṃ apagohaṃ kanīnām āvir bhavann ud atiṣṭhat parāvṛk /",
    "GV01rv_hn02u:314": " RV_2,015.07c prati śroṇa sthād vy anag acaṣṭa somasya tā mada indraś cakāra //",
    "GV01rv_hn02u:315": " RV_2,015.08a bhinad valam aṅgirobhir gṛṇāno vi parvatasya dṛṃhitāny airat /",
    "GV01rv_hn02u:316": " RV_2,015.08c riṇag rodhāṃsi kṛtrimāṇy eṣāṃ somasya tā mada indraś cakāra //",
    "GV01rv_hn02u:317": " RV_2,015.09a svapnenābhyupyā cumuriṃ dhuniṃ ca jaghantha dasyum pra dabhītim āvaḥ /",
    "GV01rv_hn02u:318": " RV_2,015.09c rambhī cid atra vivide hiraṇyaṃ somasya tā mada indraś cakāra //",
    "GV01rv_hn02u:319": " RV_2,015.10a nūnaṃ sā te prati varaṃ jaritre duhīyad indra dakṣiṇā maghonī /",
    "GV01rv_hn02u:320": " RV_2,015.10c śikṣā stotṛbhyo māti dhag bhago no bṛhad vadema vidathe suvīrāḥ //",
    "GV01rv_hn02u:321": " RV_2,016.01a pra vaḥ satāṃ jyeṣṭhatamāya suṣṭutim agnāv iva samidhāne havir bhare /",
    "GV01rv_hn02u:322": " RV_2,016.01c indram ajuryaṃ jarayantam ukṣitaṃ sanād yuvānam avase havāmahe //",
    "GV01rv_hn02u:323": " RV_2,016.02a yasmād indrād bṛhataḥ kiṃ canem ṛte viśvāny asmin sambhṛtādhi vīryā /",
    "GV01rv_hn02u:324": " RV_2,016.02c jaṭhare somaṃ tanvī saho maho haste vajram bharati śīrṣaṇi kratum //",
    "GV01rv_hn02u:325": " RV_2,016.03a na kṣoṇībhyām paribhve ta indriyaṃ na samudraiḥ parvatair indra te rathaḥ /",
    "GV01rv_hn02u:326": " RV_2,016.03c na te vajram anv aśnoti kaś cana yad āśubhiḥ patasi yojanā puru //",
    "GV01rv_hn02u:327": " RV_2,016.04a viśve hy asmai yajatāya dhṛṣṇave kratum bharanti vṛṣabhāya saścate /",
    "GV01rv_hn02u:328": " RV_2,016.04c vṛṣā yajasva haviṣā viduṣṭaraḥ pibendra somaṃ vṛṣabheṇa bhānunā //",
    "GV01rv_hn02u:329": " RV_2,016.05a vṛṣṇaḥ kośaḥ pavate madhva ūrmir vṛṣabhānnāya vṛṣabhāya pātave /",
    "GV01rv_hn02u:330": " RV_2,016.05c vṛṣaṇādhvaryū vṛṣabhāso adrayo vṛṣaṇaṃ somaṃ vṛṣabhāya suṣvati //",
    "GV01rv_hn02u:331": " RV_2,016.06a vṛṣā te vajra uta te vṛṣā ratho vṛṣaṇā harī vṛṣabhāṇy āyudhā /",
    "GV01rv_hn02u:332": " RV_2,016.06c vṛṣṇo madasya vṛṣabha tvam īśiṣa indra somasya vṛṣabhasya tṛpṇuhi //",
    "GV01rv_hn02u:333": " RV_2,016.07a pra te nāvaṃ na samane vacasyuvam brahmaṇā yāmi savaneṣu dādhṛṣiḥ /",
    "GV01rv_hn02u:334": " RV_2,016.07c kuvin no asya vacaso nibodhiṣad indram utsaṃ na vasunaḥ sicāmahe //",
    "GV01rv_hn02u:335": " RV_2,016.08a purā sambādhād abhy ā vavṛtsva no dhenur na vatsaṃ yavasasya pipyuṣī /",
    "GV01rv_hn02u:336": " RV_2,016.08c sakṛt su te sumatibhiḥ śatakrato sam patnībhir na vṛṣaṇo nasīmahi //",
    "GV01rv_hn02u:337": " RV_2,016.09a nūnaṃ sā te prati varaṃ jaritre duhīyad indra dakṣiṇā maghonī /",
    "GV01rv_hn02u:338": " RV_2,016.09c śikṣā stotṛbhyo māti dhag bhago no bṛhad vadema vidathe suvīrāḥ //",
    "GV01rv_hn02u:339": " RV_2,017.01a tad asmai navyam aṅgirasvad arcata śuṣmā yad asya pratnathodīrate /",
    "GV01rv_hn02u:340": " RV_2,017.01c viśvā yad gotrā sahasā parīvṛtā made somasya dṛṃhitāny airayat //",
    "GV01rv_hn02u:341": " RV_2,017.02a sa bhūtu yo ha prathamāya dhāyasa ojo mimāno mahimānam ātirat /",
    "GV01rv_hn02u:342": " RV_2,017.02c śūro yo yutsu tanvam parivyata śīrṣaṇi dyām mahinā praty amuñcata //",
    "GV01rv_hn02u:343": " RV_2,017.03a adhākṛṇoḥ prathamaṃ vīryam mahad yad asyāgre brahmaṇā śuṣmam airayaḥ /",
    "GV01rv_hn02u:344": " RV_2,017.03c ratheṣṭhena haryaśvena vicyutāḥ pra jīrayaḥ sisrate sadhryak pṛthak //",
    "GV01rv_hn02u:345": " RV_2,017.04a adhā yo viśvā bhuvanābhi majmaneśānakṛt pravayā abhy avardhata /",
    "GV01rv_hn02u:346": " RV_2,017.04c ād rodasī jyotiṣā vahnir ātanot sīvyan tamāṃsi dudhitā sam avyayat //",
    "GV01rv_hn02u:347": " RV_2,017.05a sa prācīnān parvatān dṛṃhad ojasādharācīnam akṛṇod apām apaḥ /",
    "GV01rv_hn02u:348": " RV_2,017.05c adhārayat pṛthivīṃ viśvadhāyasam astabhnān māyayā dyām avasrasaḥ //",
    "GV01rv_hn02u:349": " RV_2,017.06a sāsmā aram bāhubhyāṃ yam pitākṛṇod viśvasmād ā januṣo vedasas pari /",
    "GV01rv_hn02u:350": " RV_2,017.06c yenā pṛthivyāṃ ni kriviṃ śayadhyai vajreṇa hatvy avṛṇak tuviṣvaṇiḥ //",
    "GV01rv_hn02u:351": " RV_2,017.07a amājūr iva pitroḥ sacā satī samānād ā sadasas tvām iye bhagam /",
    "GV01rv_hn02u:352": " RV_2,017.07c kṛdhi praketam upa māsy ā bhara daddhi bhāgaṃ tanvo yena māmahaḥ //",
    "GV01rv_hn02u:353": " RV_2,017.08a bhojaṃ tvām indra vayaṃ huvema dadiṣ ṭvam indrāpāṃsi vājān /",
    "GV01rv_hn02u:354": " RV_2,017.08c aviḍḍhīndra citrayā na ūtī kṛdhi vṛṣann indra vasyaso naḥ //",
    "GV01rv_hn02u:355": " RV_2,017.09a nūnaṃ sā te prati varaṃ jaritre duhīyad indra dakṣiṇā maghonī /",
    "GV01rv_hn02u:356": " RV_2,017.09c śikṣā stotṛbhyo māti dhag bhago no bṛhad vadema vidathe suvīrāḥ //",
    "GV01rv_hn02u:357": " RV_2,018.01a prātā ratho navo yoji sasniś caturyugas trikaśaḥ saptaraśmiḥ /",
    "GV01rv_hn02u:358": " RV_2,018.01c daśāritro manuṣyaḥ svarṣāḥ sa iṣṭibhir matibhī raṃhyo bhūt //",
    "GV01rv_hn02u:359": " RV_2,018.02a sāsmā aram prathamaṃ sa dvitīyam uto tṛtīyam manuṣaḥ sa hotā /",
    "GV01rv_hn02u:360": " RV_2,018.02c anyasyā garbham anya ū jananta so anyebhiḥ sacate jenyo vṛṣā //",
    "GV01rv_hn02u:361": " RV_2,018.03a harī nu kaṃ ratha indrasya yojam āyai sūktena vacasā navena /",
    "GV01rv_hn02u:362": " RV_2,018.03c mo ṣu tvām atra bahavo hi viprā ni rīraman yajamānāso anye //",
    "GV01rv_hn02u:363": " RV_2,018.04a ā dvābhyāṃ haribhyām indra yāhy ā caturbhir ā ṣaḍbhir hūyamānaḥ /",
    "GV01rv_hn02u:364": " RV_2,018.04c āṣṭābhir daśabhiḥ somapeyam ayaṃ sutaḥ sumakha mā mṛdhas kaḥ //",
    "GV01rv_hn02u:365": " RV_2,018.05a ā viṃśatyā triṃśatā yāhy arvāṅ ā catvāriṃśatā haribhir yujānaḥ /",
    "GV01rv_hn02u:366": " RV_2,018.05c ā pañcāśatā surathebhir indrā ṣaṣṭyā saptatyā somapeyam //",
    "GV01rv_hn02u:367": " RV_2,018.06a āśītyā navatyā yāhy arvāṅ ā śatena haribhir uhyamānaḥ /",
    "GV01rv_hn02u:368": " RV_2,018.06c ayaṃ hi te śunahotreṣu soma indra tvāyā pariṣikto madāya //",
    "GV01rv_hn02u:369": " RV_2,018.07a mama brahmendra yāhy acchā viśvā harī dhuri dhiṣvā rathasya /",
    "GV01rv_hn02u:370": " RV_2,018.07c purutrā hi vihavyo babhūthāsmiñ chūra savane mādayasva //",
    "GV01rv_hn02u:371": " RV_2,018.08a na ma indreṇa sakhyaṃ vi yoṣad asmabhyam asya dakṣiṇā duhīta /",
    "GV01rv_hn02u:372": " RV_2,018.08c upa jyeṣṭhe varūthe gabhastau prāye-prāye jigīvāṃsaḥ syāma //",
    "GV01rv_hn02u:373": " RV_2,018.09a nūnaṃ sā te prati varaṃ jaritre duhīyad indra dakṣiṇā maghonī /",
    "GV01rv_hn02u:374": " RV_2,018.09c śikṣā stotṛbhyo māti dhag bhago no bṛhad vadema vidathe suvīrāḥ //",
    "GV01rv_hn02u:375": " RV_2,019.01a apāyy asyāndhaso madāya manīṣiṇaḥ suvānasya prayasaḥ /",
    "GV01rv_hn02u:376": " RV_2,019.01c yasminn indraḥ pradivi vāvṛdhāna oko dadhe brahmaṇyantaś ca naraḥ //",
    "GV01rv_hn02u:377": " RV_2,019.02a asya mandāno madhvo vajrahasto 'him indro arṇovṛtaṃ vi vṛścat /",
    "GV01rv_hn02u:378": " RV_2,019.02c pra yad vayo na svasarāṇy acchā prayāṃsi ca nadīnāṃ cakramanta //",
    "GV01rv_hn02u:379": " RV_2,019.03a sa māhina indro arṇo apām prairayad ahihācchā samudram /",
    "GV01rv_hn02u:380": " RV_2,019.03c ajanayat sūryaṃ vidad gā aktunāhnāṃ vayunāni sādhat //",
    "GV01rv_hn02u:381": " RV_2,019.04a so apratīni manave purūṇīndro dāśad dāśuṣe hanti vṛtram /",
    "GV01rv_hn02u:382": " RV_2,019.04c sadyo yo nṛbhyo atasāyyo bhūt paspṛdhānebhyaḥ sūryasya sātau //",
    "GV01rv_hn02u:383": " RV_2,019.05a sa sunvata indraḥ sūryam ā devo riṇaṅ martyāya stavān /",
    "GV01rv_hn02u:384": " RV_2,019.05c ā yad rayiṃ guhadavadyam asmai bharad aṃśaṃ naitaśo daśasyan //",
    "GV01rv_hn02u:385": " RV_2,019.06a sa randhayat sadivaḥ sārathaye śuṣṇam aśuṣaṃ kuyavaṃ kutsāya /",
    "GV01rv_hn02u:386": " RV_2,019.06c divodāsāya navatiṃ ca navendraḥ puro vy airac chambarasya //",
    "GV01rv_hn02u:387": " RV_2,019.07a evā ta indrocatham ahema śravasyā na tmanā vājayantaḥ /",
    "GV01rv_hn02u:388": " RV_2,019.07c aśyāma tat sāptam āśuṣāṇā nanamo vadhar adevasya pīyoḥ //",
    "GV01rv_hn02u:389": " RV_2,019.08a evā te gṛtsamadāḥ śūra manmāvasyavo na vayunāni takṣuḥ /",
    "GV01rv_hn02u:390": " RV_2,019.08c brahmaṇyanta indra te navīya iṣam ūrjaṃ sukṣitiṃ sumnam aśyuḥ //",
    "GV01rv_hn02u:391": " RV_2,019.09a nūnaṃ sā te prati varaṃ jaritre duhīyad indra dakṣiṇā maghonī /",
    "GV01rv_hn02u:392": " RV_2,019.09c śikṣā stotṛbhyo māti dhag bhago no bṛhad vadema vidathe suvīrāḥ //",
    "GV01rv_hn02u:393": " RV_2,020.01a vayaṃ te vaya indra viddhi ṣu ṇaḥ pra bharāmahe vājayur na ratham /",
    "GV01rv_hn02u:394": " RV_2,020.01c vipanyavo dīdhyato manīṣā sumnam iyakṣantas tvāvato nṝn //",
    "GV01rv_hn02u:395": " RV_2,020.02a tvaṃ na indra tvābhir ūtī tvāyato abhiṣṭipāsi janān /",
    "GV01rv_hn02u:396": " RV_2,020.02c tvam ino dāśuṣo varūtetthādhīr abhi yo nakṣati tvā //",
    "GV01rv_hn02u:397": " RV_2,020.03a sa no yuvendro johūtraḥ sakhā śivo narām astu pātā /",
    "GV01rv_hn02u:398": " RV_2,020.03c yaḥ śaṃsantaṃ yaḥ śaśamānam ūtī pacantaṃ ca stuvantaṃ ca praṇeṣat //",
    "GV01rv_hn02u:399": " RV_2,020.04a tam u stuṣa indraṃ taṃ gṛṇīṣe yasmin purā vāvṛdhuḥ śāśaduś ca /",
    "GV01rv_hn02u:400": " RV_2,020.04c sa vasvaḥ kāmam pīparad iyāno brahmaṇyato nūtanasyāyoḥ //",
    "GV01rv_hn02u:401": " RV_2,020.05a so aṅgirasām ucathā jujuṣvān brahmā tūtod indro gātum iṣṇan /",
    "GV01rv_hn02u:402": " RV_2,020.05c muṣṇann uṣasaḥ sūryeṇa stavān aśnasya cic chiśnathat pūrvyāṇi //",
    "GV01rv_hn02u:403": " RV_2,020.06a sa ha śruta indro nāma deva ūrdhvo bhuvan manuṣe dasmatamaḥ /",
    "GV01rv_hn02u:404": " RV_2,020.06c ava priyam arśasānasya sāhvāñ chiro bharad dāsasya svadhāvān //",
    "GV01rv_hn02u:405": " RV_2,020.07a sa vṛtrahendraḥ kṛṣṇayonīḥ purandaro dāsīr airayad vi /",
    "GV01rv_hn02u:406": " RV_2,020.07c ajanayan manave kṣām apaś ca satrā śaṃsaṃ yajamānasya tūtot //",
    "GV01rv_hn02u:407": " RV_2,020.08a tasmai tavasyam anu dāyi satrendrāya devebhir arṇasātau /",
    "GV01rv_hn02u:408": " RV_2,020.08c prati yad asya vajram bāhvor dhur hatvī dasyūn pura āyasīr ni tārīt //",
    "GV01rv_hn02u:409": " RV_2,020.09a nūnaṃ sā te prati varaṃ jaritre duhīyad indra dakṣiṇā maghonī /",
    "GV01rv_hn02u:410": " RV_2,020.09c śikṣā stotṛbhyo māti dhag bhago no bṛhad vadema vidathe suvīrāḥ //",
    "GV01rv_hn02u:411": " RV_2,021.01a viśvajite dhanajite svarjite satrājite nṛjita urvarājite /",
    "GV01rv_hn02u:412": " RV_2,021.01c aśvajite gojite abjite bharendrāya somaṃ yajatāya haryatam //",
    "GV01rv_hn02u:413": " RV_2,021.02a abhibhuve 'bhibhaṅgāya vanvate 'ṣāḷhāya sahamānāya vedhase /",
    "GV01rv_hn02u:414": " RV_2,021.02c tuvigraye vahnaye duṣṭarītave satrāsāhe nama indrāya vocata //",
    "GV01rv_hn02u:415": " RV_2,021.03a satrāsāho janabhakṣo janaṃsahaś cyavano yudhmo anu joṣam ukṣitaḥ /",
    "GV01rv_hn02u:416": " RV_2,021.03c vṛtañcayaḥ sahurir vikṣv ārita indrasya vocam pra kṛtāni vīryā //",
    "GV01rv_hn02u:417": " RV_2,021.04a anānudo vṛṣabho dodhato vadho gambhīra ṛṣvo asamaṣṭakāvyaḥ /",
    "GV01rv_hn02u:418": " RV_2,021.04c radhracodaḥ śnathano vīḷitas pṛthur indraḥ suyajña uṣasaḥ svar janat //",
    "GV01rv_hn02u:419": " RV_2,021.05a yajñena gātum apturo vividrire dhiyo hinvānā uśijo manīṣiṇaḥ /",
    "GV01rv_hn02u:420": " RV_2,021.05c abhisvarā niṣadā gā avasyava indre hinvānā draviṇāny āśata //",
    "GV01rv_hn02u:421": " RV_2,021.06a indra śreṣṭhāni draviṇāni dhehi cittiṃ dakṣasya subhagatvam asme /",
    "GV01rv_hn02u:422": " RV_2,021.06c poṣaṃ rayīṇām ariṣṭiṃ tanūnāṃ svādmānaṃ vācaḥ sudinatvam ahnām //",
    "GV01rv_hn02u:423": " RV_2,022.01a trikadrukeṣu mahiṣo yavāśiraṃ tuviśuṣmas tṛpat somam apibad viṣṇunā sutaṃ yathāvaśat /",
    "GV01rv_hn02u:424": " RV_2,022.01e sa īm mamāda mahi karma kartave mahām uruṃ sainaṃ saścad devo devaṃ satyam indraṃ satya induḥ //",
    "GV01rv_hn02u:425": " RV_2,022.02a adha tviṣīmāṃ abhy ojasā kriviṃ yudhābhavad ā rodasī apṛṇad asya majmanā pra vāvṛdhe /",
    "GV01rv_hn02u:426": " RV_2,022.02e adhattānyaṃ jaṭhare prem aricyata sainaṃ saścad devo devaṃ satyam indraṃ satya induḥ //",
    "GV01rv_hn02u:427": " RV_2,022.03a sākaṃ jātaḥ kratunā sākam ojasā vavakṣitha sākaṃ vṛddho vīryaiḥ sāsahir mṛdho vicarṣaṇiḥ /",
    "GV01rv_hn02u:428": " RV_2,022.03e dātā rādha stuvate kāmyaṃ vasu sainaṃ saścad devo devaṃ satyam indraṃ satya induḥ //",
    "GV01rv_hn02u:429": " RV_2,022.04a tava tyan naryaṃ nṛto 'pa indra prathamam pūrvyaṃ divi pravācyaṃ kṛtam /",
    "GV01rv_hn02u:430": " RV_2,022.04c yad devasya śavasā prāriṇā asuṃ riṇann apaḥ /",
    "GV01rv_hn02u:431": " RV_2,022.04e bhuvad viśvam abhy ādevam ojasā vidād ūrjaṃ śatakratur vidād iṣam //",
    "GV01rv_hn02u:432": " RV_2,023.01a gaṇānāṃ tvā gaṇapatiṃ havāmahe kaviṃ kavīnām upamaśravastamam /",
    "GV01rv_hn02u:433": " RV_2,023.01c jyeṣṭharājam brahmaṇām brahmaṇas pata ā naḥ śṛṇvann ūtibhiḥ sīda sādanam //",
    "GV01rv_hn02u:434": " RV_2,023.02a devāś cit te asurya pracetaso bṛhaspate yajñiyam bhāgam ānaśuḥ /",
    "GV01rv_hn02u:435": " RV_2,023.02c usrā iva sūryo jyotiṣā maho viśveṣām ij janitā brahmaṇām asi //",
    "GV01rv_hn02u:436": " RV_2,023.03a ā vibādhyā parirāpas tamāṃsi ca jyotiṣmantaṃ ratham ṛtasya tiṣṭhasi /",
    "GV01rv_hn02u:437": " RV_2,023.03c bṛhaspate bhīmam amitradambhanaṃ rakṣohaṇaṃ gotrabhidaṃ svarvidam //",
    "GV01rv_hn02u:438": " RV_2,023.04a sunītibhir nayasi trāyase janaṃ yas tubhyaṃ dāśān na tam aṃho aśnavat /",
    "GV01rv_hn02u:439": " RV_2,023.04c brahmadviṣas tapano manyumīr asi bṛhaspate mahi tat te mahitvanam //",
    "GV01rv_hn02u:440": " RV_2,023.05a na tam aṃho na duritaṃ kutaś cana nārātayas titirur na dvayāvinaḥ /",
    "GV01rv_hn02u:441": " RV_2,023.05c viśvā id asmād dhvaraso vi bādhase yaṃ sugopā rakṣasi brahmaṇas pate //",
    "GV01rv_hn02u:442": " RV_2,023.06a tvaṃ no gopāḥ pathikṛd vicakṣaṇas tava vratāya matibhir jarāmahe /",
    "GV01rv_hn02u:443": " RV_2,023.06c bṛhaspate yo no abhi hvaro dadhe svā tam marmartu ducchunā harasvatī //",
    "GV01rv_hn02u:444": " RV_2,023.07a uta vā yo no marcayād anāgaso 'rātīvā martaḥ sānuko vṛkaḥ /",
    "GV01rv_hn02u:445": " RV_2,023.07c bṛhaspate apa taṃ vartayā pathaḥ sugaṃ no asyai devavītaye kṛdhi //",
    "GV01rv_hn02u:446": " RV_2,023.08a trātāraṃ tvā tanūnāṃ havāmahe 'vaspartar adhivaktāram asmayum /",
    "GV01rv_hn02u:447": " RV_2,023.08c bṛhaspate devanido ni barhaya mā durevā uttaraṃ sumnam un naśan //",
    "GV01rv_hn02u:448": " RV_2,023.09a tvayā vayaṃ suvṛdhā brahmaṇas pate spārhā vasu manuṣyā dadīmahi /",
    "GV01rv_hn02u:449": " RV_2,023.09c yā no dūre taḷito yā arātayo 'bhi santi jambhayā tā anapnasaḥ //",
    "GV01rv_hn02u:450": " RV_2,023.10a tvayā vayam uttamaṃ dhīmahe vayo bṛhaspate papriṇā sasninā yujā /",
    "GV01rv_hn02u:451": " RV_2,023.10c mā no duḥśaṃso abhidipsur īśata pra suśaṃsā matibhis tāriṣīmahi //",
    "GV01rv_hn02u:452": " RV_2,023.11a anānudo vṛṣabho jagmir āhavaṃ niṣṭaptā śatrum pṛtanāsu sāsahiḥ /",
    "GV01rv_hn02u:453": " RV_2,023.11c asi satya ṛṇayā brahmaṇas pata ugrasya cid damitā vīḷuharṣiṇaḥ //",
    "GV01rv_hn02u:454": " RV_2,023.12a adevena manasā yo riṣaṇyati śāsām ugro manyamāno jighāṃsati /",
    "GV01rv_hn02u:455": " RV_2,023.12c bṛhaspate mā praṇak tasya no vadho ni karma manyuṃ durevasya śardhataḥ //",
    "GV01rv_hn02u:456": " RV_2,023.13a bhareṣu havyo namasopasadyo gantā vājeṣu sanitā dhanaṃ-dhanam /",
    "GV01rv_hn02u:457": " RV_2,023.13c viśvā id aryo abhidipsvo mṛdho bṛhaspatir vi vavarhā rathāṃ iva //",
    "GV01rv_hn02u:458": " RV_2,023.14a tejiṣṭhayā tapanī rakṣasas tapa ye tvā nide dadhire dṛṣṭavīryam /",
    "GV01rv_hn02u:459": " RV_2,023.14c āvis tat kṛṣva yad asat ta ukthyam bṛhaspate vi parirāpo ardaya //",
    "GV01rv_hn02u:460": " RV_2,023.15a bṛhaspate ati yad aryo arhād dyumad vibhāti kratumaj janeṣu /",
    "GV01rv_hn02u:461": " RV_2,023.15c yad dīdayac chavasa ṛtaprajāta tad asmāsu draviṇaṃ dhehi citram //",
    "GV01rv_hn02u:462": " RV_2,023.16a mā na stenebhyo ye abhi druhas pade nirāmiṇo ripavo 'nneṣu jāgṛdhuḥ /",
    "GV01rv_hn02u:463": " RV_2,023.16c ā devānām ohate vi vrayo hṛdi bṛhaspate na paraḥ sāmno viduḥ //",
    "GV01rv_hn02u:464": " RV_2,023.17a viśvebhyo hi tvā bhuvanebhyas pari tvaṣṭājanat sāmnaḥ-sāmnaḥ kaviḥ /",
    "GV01rv_hn02u:465": " RV_2,023.17c sa ṛṇacid ṛṇayā brahmaṇas patir druho hantā maha ṛtasya dhartari //",
    "GV01rv_hn02u:466": " RV_2,023.18a tava śriye vy ajihīta parvato gavāṃ gotram udasṛjo yad aṅgiraḥ /",
    "GV01rv_hn02u:467": " RV_2,023.18c indreṇa yujā tamasā parīvṛtam bṛhaspate nir apām aubjo arṇavam //",
    "GV01rv_hn02u:468": " RV_2,023.19a brahmaṇas pate tvam asya yantā sūktasya bodhi tanayaṃ ca jinva /",
    "GV01rv_hn02u:469": " RV_2,023.19c viśvaṃ tad bhadraṃ yad avanti devā bṛhad vadema vidathe suvīrāḥ //",
    "GV01rv_hn02u:470": " RV_2,024.01a semām aviḍḍhi prabhṛtiṃ ya īśiṣe 'yā vidhema navayā mahā girā /",
    "GV01rv_hn02u:471": " RV_2,024.01c yathā no mīḍhvān stavate sakhā tava bṛhaspate sīṣadhaḥ sota no matim //",
    "GV01rv_hn02u:472": " RV_2,024.02a yo nantvāny anaman ny ojasotādardar manyunā śambarāṇi vi /",
    "GV01rv_hn02u:473": " RV_2,024.02c prācyāvayad acyutā brahmaṇas patir ā cāviśad vasumantaṃ vi parvatam //",
    "GV01rv_hn02u:474": " RV_2,024.03a tad devānāṃ devatamāya kartvam aśrathnan dṛḷhāvradanta vīḷitā /",
    "GV01rv_hn02u:475": " RV_2,024.03c ud gā ājad abhinad brahmaṇā valam agūhat tamo vy acakṣayat svaḥ //",
    "GV01rv_hn02u:476": " RV_2,024.04a aśmāsyam avatam brahmaṇas patir madhudhāram abhi yam ojasātṛṇat /",
    "GV01rv_hn02u:477": " RV_2,024.04c tam eva viśve papire svardṛśo bahu sākaṃ sisicur utsam udriṇam //",
    "GV01rv_hn02u:478": " RV_2,024.05a sanā tā kā cid bhuvanā bhavītvā mādbhiḥ śaradbhir duro varanta vaḥ /",
    "GV01rv_hn02u:479": " RV_2,024.05c ayatantā carato anyad-anyad id yā cakāra vayunā brahmaṇas patiḥ //",
    "GV01rv_hn02u:480": " RV_2,024.06a abhinakṣanto abhi ye tam ānaśur nidhim paṇīnām paramaṃ guhā hitam /",
    "GV01rv_hn02u:481": " RV_2,024.06c te vidvāṃsaḥ praticakṣyānṛtā punar yata u āyan tad ud īyur āviśam //",
    "GV01rv_hn02u:482": " RV_2,024.07a ṛtāvānaḥ praticakṣyānṛtā punar āta ā tasthuḥ kavayo mahas pathaḥ /",
    "GV01rv_hn02u:483": " RV_2,024.07c te bāhubhyāṃ dhamitam agnim aśmani nakiḥ ṣo asty araṇo jahur hi tam //",
    "GV01rv_hn02u:484": " RV_2,024.08a ṛtajyena kṣipreṇa brahmaṇas patir yatra vaṣṭi pra tad aśnoti dhanvanā /",
    "GV01rv_hn02u:485": " RV_2,024.08c tasya sādhvīr iṣavo yābhir asyati nṛcakṣaso dṛśaye karṇayonayaḥ //",
    "GV01rv_hn02u:486": " RV_2,024.09a sa saṃnayaḥ sa vinayaḥ purohitaḥ sa suṣṭutaḥ sa yudhi brahmaṇas patiḥ /",
    "GV01rv_hn02u:487": " RV_2,024.09c cākṣmo yad vājam bharate matī dhanād it sūryas tapati tapyatur vṛthā //",
    "GV01rv_hn02u:488": " RV_2,024.10a vibhu prabhu prathamam mehanāvato bṛhaspateḥ suvidatrāṇi rādhyā /",
    "GV01rv_hn02u:489": " RV_2,024.10c imā sātāni venyasya vājino yena janā ubhaye bhuñjate viśaḥ //",
    "GV01rv_hn02u:490": " RV_2,024.11a yo 'vare vṛjane viśvathā vibhur mahām u raṇvaḥ śavasā vavakṣitha /",
    "GV01rv_hn02u:491": " RV_2,024.11c sa devo devān prati paprathe pṛthu viśved u tā paribhūr brahmaṇas patiḥ //",
    "GV01rv_hn02u:492": " RV_2,024.12a viśvaṃ satyam maghavānā yuvor id āpaś cana pra minanti vrataṃ vām /",
    "GV01rv_hn02u:493": " RV_2,024.12c acchendrābrahmaṇaspatī havir no 'nnaṃ yujeva vājinā jigātam //",
    "GV01rv_hn02u:494": " RV_2,024.13a utāśiṣṭhā anu śṛṇvanti vahnayaḥ sabheyo vipro bharate matī dhanā /",
    "GV01rv_hn02u:495": " RV_2,024.13c vīḷudveṣā anu vaśa ṛṇam ādadiḥ sa ha vājī samithe brahmaṇas patiḥ //",
    "GV01rv_hn02u:496": " RV_2,024.14a brahmaṇas pater abhavad yathāvaśaṃ satyo manyur mahi karmā kariṣyataḥ /",
    "GV01rv_hn02u:497": " RV_2,024.14c yo gā udājat sa dive vi cābhajan mahīva rītiḥ śavasāsarat pṛthak //",
    "GV01rv_hn02u:498": " RV_2,024.15a brahmaṇas pate suyamasya viśvahā rāyaḥ syāma rathyo vayasvataḥ /",
    "GV01rv_hn02u:499": " RV_2,024.15c vīreṣu vīrāṃ upa pṛṅdhi nas tvaṃ yad īśāno brahmaṇā veṣi me havam //",
    "GV01rv_hn02u:500": " RV_2,024.16a brahmaṇas pate tvam asya yantā sūktasya bodhi tanayaṃ ca jinva /",
    "GV01rv_hn02u:501": " RV_2,024.16c viśvaṃ tad bhadraṃ yad avanti devā bṛhad vadema vidathe suvīrāḥ //",
    "GV01rv_hn02u:502": " RV_2,025.01a indhāno agniṃ vanavad vanuṣyataḥ kṛtabrahmā śūśuvad rātahavya it /",
    "GV01rv_hn02u:503": " RV_2,025.01c jātena jātam ati sa pra sarsṛte yaṃ-yaṃ yujaṃ kṛṇute brahmaṇas patiḥ //",
    "GV01rv_hn02u:504": " RV_2,025.02a vīrebhir vīrān vanavad vanuṣyato gobhī rayim paprathad bodhati tmanā /",
    "GV01rv_hn02u:505": " RV_2,025.02c tokaṃ ca tasya tanayaṃ ca vardhate yaṃ-yaṃ yujaṃ kṛṇute brahmaṇas patiḥ //",
    "GV01rv_hn02u:506": " RV_2,025.03a sindhur na kṣodaḥ śimīvāṃ ṛghāyato vṛṣeva vadhrīṃr abhi vaṣṭy ojasā /",
    "GV01rv_hn02u:507": " RV_2,025.03c agner iva prasitir nāha vartave yaṃ-yaṃ yujaṃ kṛṇute brahmaṇas patiḥ //",
    "GV01rv_hn02u:508": " RV_2,025.04a tasmā arṣanti divyā asaścataḥ sa satvabhiḥ prathamo goṣu gacchati /",
    "GV01rv_hn02u:509": " RV_2,025.04c anibhṛṣṭataviṣir hanty ojasā yaṃ-yaṃ yujaṃ kṛṇute brahmaṇas patiḥ //",
    "GV01rv_hn02u:510": " RV_2,025.05a tasmā id viśve dhunayanta sindhavo 'cchidrā śarma dadhire purūṇi /",
    "GV01rv_hn02u:511": " RV_2,025.05c devānāṃ sumne subhagaḥ sa edhate yaṃ-yaṃ yujaṃ kṛṇute brahmaṇas patiḥ //",
    "GV01rv_hn02u:512": " RV_2,026.01a ṛjur ic chaṃso vanavad vanuṣyato devayann id adevayantam abhy asat /",
    "GV01rv_hn02u:513": " RV_2,026.01c suprāvīr id vanavat pṛtsu duṣṭaraṃ yajved ayajyor vi bhajāti bhojanam //",
    "GV01rv_hn02u:514": " RV_2,026.02a yajasva vīra pra vihi manāyato bhadram manaḥ kṛṇuṣva vṛtratūrye /",
    "GV01rv_hn02u:515": " RV_2,026.02c haviṣ kṛṇuṣva subhago yathāsasi brahmaṇas pater ava ā vṛṇīmahe //",
    "GV01rv_hn02u:516": " RV_2,026.03a sa ij janena sa viśā sa janmanā sa putrair vājam bharate dhanā nṛbhiḥ /",
    "GV01rv_hn02u:517": " RV_2,026.03c devānāṃ yaḥ pitaram āvivāsati śraddhāmanā haviṣā brahmaṇas patim //",
    "GV01rv_hn02u:518": " RV_2,026.04a yo asmai havyair ghṛtavadbhir avidhat pra tam prācā nayati brahmaṇas patiḥ /",
    "GV01rv_hn02u:519": " RV_2,026.04c uruṣyatīm aṃhaso rakṣatī riṣo 'ṃhoś cid asmā urucakrir adbhutaḥ //",
    "GV01rv_hn02u:520": " RV_2,027.01a imā gira ādityebhyo ghṛtasnūḥ sanād rājabhyo juhvā juhomi /",
    "GV01rv_hn02u:521": " RV_2,027.01c śṛṇotu mitro aryamā bhago nas tuvijāto varuṇo dakṣo aṃśaḥ //",
    "GV01rv_hn02u:522": " RV_2,027.02a imaṃ stomaṃ sakratavo me adya mitro aryamā varuṇo juṣanta /",
    "GV01rv_hn02u:523": " RV_2,027.02c ādityāsaḥ śucayo dhārapūtā avṛjinā anavadyā ariṣṭāḥ //",
    "GV01rv_hn02u:524": " RV_2,027.03a ta ādityāsa uravo gabhīrā adabdhāso dipsanto bhūryakṣāḥ /",
    "GV01rv_hn02u:525": " RV_2,027.03c antaḥ paśyanti vṛjinota sādhu sarvaṃ rājabhyaḥ paramā cid anti //",
    "GV01rv_hn02u:526": " RV_2,027.04a dhārayanta ādityāso jagat sthā devā viśvasya bhuvanasya gopāḥ /",
    "GV01rv_hn02u:527": " RV_2,027.04c dīrghādhiyo rakṣamāṇā asuryam ṛtāvānaś cayamānā ṛṇāni //",
    "GV01rv_hn02u:528": " RV_2,027.05a vidyām ādityā avaso vo asya yad aryaman bhaya ā cin mayobhu /",
    "GV01rv_hn02u:529": " RV_2,027.05c yuṣmākam mitrāvaruṇā praṇītau pari śvabhreva duritāni vṛjyām //",
    "GV01rv_hn02u:530": " RV_2,027.06a sugo hi vo aryaman mitra panthā anṛkṣaro varuṇa sādhur asti /",
    "GV01rv_hn02u:531": " RV_2,027.06c tenādityā adhi vocatā no yacchatā no duṣparihantu śarma //",
    "GV01rv_hn02u:532": " RV_2,027.07a pipartu no aditī rājaputrāti dveṣāṃsy aryamā sugebhiḥ /",
    "GV01rv_hn02u:533": " RV_2,027.07c bṛhan mitrasya varuṇasya śarmopa syāma puruvīrā ariṣṭāḥ //",
    "GV01rv_hn02u:534": " RV_2,027.08a tisro bhūmīr dhārayan trīṃr uta dyūn trīṇi vratā vidathe antar eṣām /",
    "GV01rv_hn02u:535": " RV_2,027.08c ṛtenādityā mahi vo mahitvaṃ tad aryaman varuṇa mitra cāru //",
    "GV01rv_hn02u:536": " RV_2,027.09a trī rocanā divyā dhārayanta hiraṇyayāḥ śucayo dhārapūtāḥ /",
    "GV01rv_hn02u:537": " RV_2,027.09c asvapnajo animiṣā adabdhā uruśaṃsā ṛjave martyāya //",
    "GV01rv_hn02u:538": " RV_2,027.10a tvaṃ viśveṣāṃ varuṇāsi rājā ye ca devā asura ye ca martāḥ /",
    "GV01rv_hn02u:539": " RV_2,027.10c śataṃ no rāsva śarado vicakṣe 'śyāmāyūṃṣi sudhitāni pūrvā //",
    "GV01rv_hn02u:540": " RV_2,027.11a na dakṣiṇā vi cikite na savyā na prācīnam ādityā nota paścā /",
    "GV01rv_hn02u:541": " RV_2,027.11c pākyā cid vasavo dhīryā cid yuṣmānīto abhayaṃ jyotir aśyām //",
    "GV01rv_hn02u:542": " RV_2,027.12a yo rājabhya ṛtanibhyo dadāśa yaṃ vardhayanti puṣṭayaś ca nityāḥ /",
    "GV01rv_hn02u:543": " RV_2,027.12c sa revān yāti prathamo rathena vasudāvā vidatheṣu praśastaḥ //",
    "GV01rv_hn02u:544": " RV_2,027.13a śucir apaḥ sūyavasā adabdha upa kṣeti vṛddhavayāḥ suvīraḥ /",
    "GV01rv_hn02u:545": " RV_2,027.13c nakiṣ ṭaṃ ghnanty antito na dūrād ya ādityānām bhavati praṇītau //",
    "GV01rv_hn02u:546": " RV_2,027.14a adite mitra varuṇota mṛḷa yad vo vayaṃ cakṛmā kac cid āgaḥ /",
    "GV01rv_hn02u:547": " RV_2,027.14c urv aśyām abhayaṃ jyotir indra mā no dīrghā abhi naśan tamisrāḥ //",
    "GV01rv_hn02u:548": " RV_2,027.15a ubhe asmai pīpayataḥ samīcī divo vṛṣṭiṃ subhago nāma puṣyan /",
    "GV01rv_hn02u:549": " RV_2,027.15c ubhā kṣayāv ājayan yāti pṛtsūbhāv ardhau bhavataḥ sādhū asmai //",
    "GV01rv_hn02u:550": " RV_2,027.16a yā vo māyā abhidruhe yajatrāḥ pāśā ādityā ripave vicṛttāḥ /",
    "GV01rv_hn02u:551": " RV_2,027.16c aśvīva tāṃ ati yeṣaṃ rathenāriṣṭā urāv ā śarman syāma //",
    "GV01rv_hn02u:552": " RV_2,027.17a māham maghono varuṇa priyasya bhūridāvna ā vidaṃ śūnam āpeḥ /",
    "GV01rv_hn02u:553": " RV_2,027.17c mā rāyo rājan suyamād ava sthām bṛhad vadema vidathe suvīrāḥ //",
    "GV01rv_hn02u:554": " RV_2,028.01a idaṃ kaver ādityasya svarājo viśvāni sānty abhy astu mahnā /",
    "GV01rv_hn02u:555": " RV_2,028.01c ati yo mandro yajathāya devaḥ sukīrtim bhikṣe varuṇasya bhūreḥ //",
    "GV01rv_hn02u:556": " RV_2,028.02a tava vrate subhagāsaḥ syāma svādhyo varuṇa tuṣṭuvāṃsaḥ /",
    "GV01rv_hn02u:557": " RV_2,028.02c upāyana uṣasāṃ gomatīnām agnayo na jaramāṇā anu dyūn //",
    "GV01rv_hn02u:558": " RV_2,028.03a tava syāma puruvīrasya śarmann uruśaṃsasya varuṇa praṇetaḥ /",
    "GV01rv_hn02u:559": " RV_2,028.03c yūyaṃ naḥ putrā aditer adabdhā abhi kṣamadhvaṃ yujyāya devāḥ //",
    "GV01rv_hn02u:560": " RV_2,028.04a pra sīm ādityo asṛjad vidhartāṃ ṛtaṃ sindhavo varuṇasya yanti /",
    "GV01rv_hn02u:561": " RV_2,028.04c na śrāmyanti na vi mucanty ete vayo na paptū raghuyā parijman //",
    "GV01rv_hn02u:562": " RV_2,028.05a vi mac chrathāya raśanām ivāga ṛdhyāma te varuṇa khām ṛtasya /",
    "GV01rv_hn02u:563": " RV_2,028.05c mā tantuś chedi vayato dhiyam me mā mātrā śāry apasaḥ pura ṛtoḥ //",
    "GV01rv_hn02u:564": " RV_2,028.06a apo su myakṣa varuṇa bhiyasam mat samrāḷ ṛtāvo 'nu mā gṛbhāya /",
    "GV01rv_hn02u:565": " RV_2,028.06c dāmeva vatsād vi mumugdhy aṃho nahi tvad āre nimiṣaś caneśe //",
    "GV01rv_hn02u:566": " RV_2,028.07a mā no vadhair varuṇa ye ta iṣṭāv enaḥ kṛṇvantam asura bhrīṇanti /",
    "GV01rv_hn02u:567": " RV_2,028.07c mā jyotiṣaḥ pravasathāni ganma vi ṣū mṛdhaḥ śiśratho jīvase naḥ //",
    "GV01rv_hn02u:568": " RV_2,028.08a namaḥ purā te varuṇota nūnam utāparaṃ tuvijāta bravāma /",
    "GV01rv_hn02u:569": " RV_2,028.08c tve hi kam parvate na śritāny apracyutāni dūḷabha vratāni //",
    "GV01rv_hn02u:570": " RV_2,028.09a para ṛṇā sāvīr adha matkṛtāni māhaṃ rājann anyakṛtena bhojam /",
    "GV01rv_hn02u:571": " RV_2,028.09c avyuṣṭā in nu bhūyasīr uṣāsa ā no jīvān varuṇa tāsu śādhi //",
    "GV01rv_hn02u:572": " RV_2,028.10a yo me rājan yujyo vā sakhā vā svapne bhayam bhīrave mahyam āha /",
    "GV01rv_hn02u:573": " RV_2,028.10c steno vā yo dipsati no vṛko vā tvaṃ tasmād varuṇa pāhy asmān //",
    "GV01rv_hn02u:574": " RV_2,028.11a māham maghono varuṇa priyasya bhūridāvna ā vidaṃ śūnam āpeḥ /",
    "GV01rv_hn02u:575": " RV_2,028.11c mā rāyo rājan suyamād ava sthām bṛhad vadema vidathe suvīrāḥ //",
    "GV01rv_hn02u:576": " RV_2,029.01a dhṛtavratā ādityā iṣirā āre mat karta rahasūr ivāgaḥ /",
    "GV01rv_hn02u:577": " RV_2,029.01c śṛṇvato vo varuṇa mitra devā bhadrasya vidvāṃ avase huve vaḥ //",
    "GV01rv_hn02u:578": " RV_2,029.02a yūyaṃ devāḥ pramatir yūyam ojo yūyaṃ dveṣāṃsi sanutar yuyota /",
    "GV01rv_hn02u:579": " RV_2,029.02c abhikṣattāro abhi ca kṣamadhvam adyā ca no mṛḷayatāparaṃ ca //",
    "GV01rv_hn02u:580": " RV_2,029.03a kim ū nu vaḥ kṛṇavāmāpareṇa kiṃ sanena vasava āpyena /",
    "GV01rv_hn02u:581": " RV_2,029.03c yūyaṃ no mitrāvaruṇādite ca svastim indrāmaruto dadhāta //",
    "GV01rv_hn02u:582": " RV_2,029.04a haye devā yūyam id āpaya stha te mṛḷata nādhamānāya mahyam /",
    "GV01rv_hn02u:583": " RV_2,029.04c mā vo ratho madhyamavāḷ ṛte bhūn mā yuṣmāvatsv āpiṣu śramiṣma //",
    "GV01rv_hn02u:584": " RV_2,029.05a pra va eko mimaya bhūry āgo yan mā piteva kitavaṃ śaśāsa /",
    "GV01rv_hn02u:585": " RV_2,029.05c āre pāśā āre aghāni devā mā mādhi putre vim iva grabhīṣṭa //",
    "GV01rv_hn02u:586": " RV_2,029.06a arvāñco adyā bhavatā yajatrā ā vo hārdi bhayamāno vyayeyam /",
    "GV01rv_hn02u:587": " RV_2,029.06c trādhvaṃ no devā nijuro vṛkasya trādhvaṃ kartād avapado yajatrāḥ //",
    "GV01rv_hn02u:588": " RV_2,029.07a māham maghono varuṇa priyasya bhūridāvna ā vidaṃ śūnam āpeḥ /",
    "GV01rv_hn02u:589": " RV_2,029.07c mā rāyo rājan suyamād ava sthām bṛhad vadema vidathe suvīrāḥ //",
    "GV01rv_hn02u:590": " RV_2,030.01a ṛtaṃ devāya kṛṇvate savitra indrāyāhighne na ramanta āpaḥ /",
    "GV01rv_hn02u:591": " RV_2,030.01c ahar-ahar yāty aktur apāṃ kiyāty ā prathamaḥ sarga āsām //",
    "GV01rv_hn02u:592": " RV_2,030.02a yo vṛtrāya sinam atrābhariṣyat pra taṃ janitrī viduṣa uvāca /",
    "GV01rv_hn02u:593": " RV_2,030.02c patho radantīr anu joṣam asmai dive-dive dhunayo yanty artham //",
    "GV01rv_hn02u:594": " RV_2,030.03a ūrdhvo hy asthād adhy antarikṣe 'dhā vṛtrāya pra vadhaṃ jabhāra /",
    "GV01rv_hn02u:595": " RV_2,030.03c mihaṃ vasāna upa hīm adudrot tigmāyudho ajayac chatrum indraḥ //",
    "GV01rv_hn02u:596": " RV_2,030.04a bṛhaspate tapuṣāśneva vidhya vṛkadvaraso asurasya vīrān /",
    "GV01rv_hn02u:597": " RV_2,030.04c yathā jaghantha dhṛṣatā purā cid evā jahi śatrum asmākam indra //",
    "GV01rv_hn02u:598": " RV_2,030.05a ava kṣipa divo aśmānam uccā yena śatrum mandasāno nijūrvāḥ /",
    "GV01rv_hn02u:599": " RV_2,030.05c tokasya sātau tanayasya bhūrer asmāṃ ardhaṃ kṛṇutād indra gonām //",
    "GV01rv_hn02u:600": " RV_2,030.06a pra hi kratuṃ vṛhatho yaṃ vanutho radhrasya stho yajamānasya codau /",
    "GV01rv_hn02u:601": " RV_2,030.06c indrāsomā yuvam asmāṃ aviṣṭam asmin bhayasthe kṛṇutam u lokam //",
    "GV01rv_hn02u:602": " RV_2,030.07a na mā taman na śraman nota tandran na vocāma mā sunoteti somam /",
    "GV01rv_hn02u:603": " RV_2,030.07c yo me pṛṇād yo dadad yo nibodhād yo mā sunvantam upa gobhir āyat //",
    "GV01rv_hn02u:604": " RV_2,030.08a sarasvati tvam asmāṃ aviḍḍhi marutvatī dhṛṣatī jeṣi śatrūn /",
    "GV01rv_hn02u:605": " RV_2,030.08c tyaṃ cic chardhantaṃ taviṣīyamāṇam indro hanti vṛṣabhaṃ śaṇḍikānām //",
    "GV01rv_hn02u:606": " RV_2,030.09a yo naḥ sanutya uta vā jighatnur abhikhyāya taṃ tigitena vidhya /",
    "GV01rv_hn02u:607": " RV_2,030.09c bṛhaspata āyudhair jeṣi śatrūn druhe rīṣantam pari dhehi rājan //",
    "GV01rv_hn02u:608": " RV_2,030.10a asmākebhiḥ satvabhiḥ śūra śūrair vīryā kṛdhi yāni te kartvāni /",
    "GV01rv_hn02u:609": " RV_2,030.10c jyog abhūvann anudhūpitāso hatvī teṣām ā bharā no vasūni //",
    "GV01rv_hn02u:610": " RV_2,030.11a taṃ vaḥ śardham mārutaṃ sumnayur giropa bruve namasā daivyaṃ janam /",
    "GV01rv_hn02u:611": " RV_2,030.11c yathā rayiṃ sarvavīraṃ naśāmahā apatyasācaṃ śrutyaṃ dive-dive //",
    "GV01rv_hn02u:612": " RV_2,031.01a asmākam mitrāvaruṇāvataṃ ratham ādityai rudrair vasubhiḥ sacābhuvā /",
    "GV01rv_hn02u:613": " RV_2,031.01c pra yad vayo na paptan vasmanas pari śravasyavo hṛṣīvanto vanarṣadaḥ //",
    "GV01rv_hn02u:614": " RV_2,031.02a adha smā na ud avatā sajoṣaso rathaṃ devāso abhi vikṣu vājayum /",
    "GV01rv_hn02u:615": " RV_2,031.02c yad āśavaḥ padyābhis titrato rajaḥ pṛthivyāḥ sānau jaṅghananta pāṇibhiḥ //",
    "GV01rv_hn02u:616": " RV_2,031.03a uta sya na indro viśvacarṣaṇir divaḥ śardhena mārutena sukratuḥ /",
    "GV01rv_hn02u:617": " RV_2,031.03c anu nu sthāty avṛkābhir ūtibhī ratham mahe sanaye vājasātaye //",
    "GV01rv_hn02u:618": " RV_2,031.04a uta sya devo bhuvanasya sakṣaṇis tvaṣṭā gnābhiḥ sajoṣā jūjuvad ratham /",
    "GV01rv_hn02u:619": " RV_2,031.04c iḷā bhago bṛhaddivota rodasī pūṣā purandhir aśvināv adhā patī //",
    "GV01rv_hn02u:620": " RV_2,031.05a uta tye devī subhage mithūdṛśoṣāsānaktā jagatām apījuvā /",
    "GV01rv_hn02u:621": " RV_2,031.05c stuṣe yad vām pṛthivi navyasā vaca sthātuś ca vayas trivayā upastire //",
    "GV01rv_hn02u:622": " RV_2,031.06a uta vaḥ śaṃsam uśijām iva śmasy ahir budhnyo 'ja ekapād uta /",
    "GV01rv_hn02u:623": " RV_2,031.06c trita ṛbhukṣāḥ savitā cano dadhe 'pāṃ napād āśuhemā dhiyā śami //",
    "GV01rv_hn02u:624": " RV_2,031.07a etā vo vaśmy udyatā yajatrā atakṣann āyavo navyase sam /",
    "GV01rv_hn02u:625": " RV_2,031.07c śravasyavo vājaṃ cakānāḥ saptir na rathyo aha dhītim aśyāḥ //",
    "GV01rv_hn02u:626": " RV_2,032.01a asya me dyāvāpṛthivī ṛtāyato bhūtam avitrī vacasaḥ siṣāsataḥ /",
    "GV01rv_hn02u:627": " RV_2,032.01c yayor āyuḥ prataraṃ te idam pura upastute vasūyur vām maho dadhe //",
    "GV01rv_hn02u:628": " RV_2,032.02a mā no guhyā ripa āyor ahan dabhan mā na ābhyo rīradho ducchunābhyaḥ /",
    "GV01rv_hn02u:629": " RV_2,032.02c mā no vi yauḥ sakhyā viddhi tasya naḥ sumnāyatā manasā tat tvemahe //",
    "GV01rv_hn02u:630": " RV_2,032.03a aheḷatā manasā śruṣṭim ā vaha duhānāṃ dhenum pipyuṣīm asaścatam /",
    "GV01rv_hn02u:631": " RV_2,032.03c padyābhir āśuṃ vacasā ca vājinaṃ tvāṃ hinomi puruhūta viśvahā //",
    "GV01rv_hn02u:632": " RV_2,032.04a rākām ahaṃ suhavāṃ suṣṭutī huve śṛṇotu naḥ subhagā bodhatu tmanā /",
    "GV01rv_hn02u:633": " RV_2,032.04c sīvyatv apaḥ sūcyācchidyamānayā dadātu vīraṃ śatadāyam ukthyam //",
    "GV01rv_hn02u:634": " RV_2,032.05a yās te rāke sumatayaḥ supeśaso yābhir dadāsi dāśuṣe vasūni /",
    "GV01rv_hn02u:635": " RV_2,032.05c tābhir no adya sumanā upāgahi sahasrapoṣaṃ subhage rarāṇā //",
    "GV01rv_hn02u:636": " RV_2,032.06a sinīvāli pṛthuṣṭuke yā devānām asi svasā /",
    "GV01rv_hn02u:637": " RV_2,032.06c juṣasva havyam āhutam prajāṃ devi didiḍḍhi naḥ //",
    "GV01rv_hn02u:638": " RV_2,032.07a yā subāhuḥ svaṅguriḥ suṣūmā bahusūvarī /",
    "GV01rv_hn02u:639": " RV_2,032.07c tasyai viśpatnyai haviḥ sinīvālyai juhotana //",
    "GV01rv_hn02u:640": " RV_2,032.08a yā guṅgūr yā sinīvālī yā rākā yā sarasvatī /",
    "GV01rv_hn02u:641": " RV_2,032.08c indrāṇīm ahva ūtaye varuṇānīṃ svastaye //",
    "GV01rv_hn02u:642": " RV_2,033.01a ā te pitar marutāṃ sumnam etu mā naḥ sūryasya saṃdṛśo yuyothāḥ /",
    "GV01rv_hn02u:643": " RV_2,033.01c abhi no vīro arvati kṣameta pra jāyemahi rudra prajābhiḥ //",
    "GV01rv_hn02u:644": " RV_2,033.02a tvādattebhī rudra śantamebhiḥ śataṃ himā aśīya bheṣajebhiḥ /",
    "GV01rv_hn02u:645": " RV_2,033.02c vy asmad dveṣo vitaraṃ vy aṃho vy amīvāś cātayasvā viṣūcīḥ //",
    "GV01rv_hn02u:646": " RV_2,033.03a śreṣṭho jātasya rudra śriyāsi tavastamas tavasāṃ vajrabāho /",
    "GV01rv_hn02u:647": " RV_2,033.03c parṣi ṇaḥ pāram aṃhasaḥ svasti viśvā abhītī rapaso yuyodhi //",
    "GV01rv_hn02u:648": " RV_2,033.04a mā tvā rudra cukrudhāmā namobhir mā duṣṭutī vṛṣabha mā sahūtī /",
    "GV01rv_hn02u:649": " RV_2,033.04c un no vīrāṃ arpaya bheṣajebhir bhiṣaktamaṃ tvā bhiṣajāṃ śṛṇomi //",
    "GV01rv_hn02u:650": " RV_2,033.05a havīmabhir havate yo havirbhir ava stomebhī rudraṃ diṣīya /",
    "GV01rv_hn02u:651": " RV_2,033.05c ṛdūdaraḥ suhavo mā no asyai babhruḥ suśipro rīradhan manāyai //",
    "GV01rv_hn02u:652": " RV_2,033.06a un mā mamanda vṛṣabho marutvān tvakṣīyasā vayasā nādhamānam /",
    "GV01rv_hn02u:653": " RV_2,033.06c ghṛṇīva cchāyām arapā aśīyā vivāseyaṃ rudrasya sumnam //",
    "GV01rv_hn02u:654": " RV_2,033.07a kva sya te rudra mṛḷayākur hasto yo asti bheṣajo jalāṣaḥ /",
    "GV01rv_hn02u:655": " RV_2,033.07c apabhartā rapaso daivyasyābhī nu mā vṛṣabha cakṣamīthāḥ //",
    "GV01rv_hn02u:656": " RV_2,033.08a pra babhrave vṛṣabhāya śvitīce maho mahīṃ suṣṭutim īrayāmi /",
    "GV01rv_hn02u:657": " RV_2,033.08c namasyā kalmalīkinaṃ namobhir gṛṇīmasi tveṣaṃ rudrasya nāma //",
    "GV01rv_hn02u:658": " RV_2,033.09a sthirebhir aṅgaiḥ pururūpa ugro babhruḥ śukrebhiḥ pipiśe hiraṇyaiḥ /",
    "GV01rv_hn02u:659": " RV_2,033.09c īśānād asya bhuvanasya bhūrer na vā u yoṣad rudrād asuryam //",
    "GV01rv_hn02u:660": " RV_2,033.10a arhan bibharṣi sāyakāni dhanvārhan niṣkaṃ yajataṃ viśvarūpam /",
    "GV01rv_hn02u:661": " RV_2,033.10c arhann idaṃ dayase viśvam abhvaṃ na vā ojīyo rudra tvad asti //",
    "GV01rv_hn02u:662": " RV_2,033.11a stuhi śrutaṃ gartasadaṃ yuvānam mṛgaṃ na bhīmam upahatnum ugram /",
    "GV01rv_hn02u:663": " RV_2,033.11c mṛḷā jaritre rudra stavāno 'nyaṃ te asman ni vapantu senāḥ //",
    "GV01rv_hn02u:664": " RV_2,033.12a kumāraś cit pitaraṃ vandamānam prati nānāma rudropayantam /",
    "GV01rv_hn02u:665": " RV_2,033.12c bhūrer dātāraṃ satpatiṃ gṛṇīṣe stutas tvam bheṣajā rāsy asme //",
    "GV01rv_hn02u:666": " RV_2,033.13a yā vo bheṣajā marutaḥ śucīni yā śantamā vṛṣaṇo yā mayobhu /",
    "GV01rv_hn02u:667": " RV_2,033.13c yāni manur avṛṇītā pitā nas tā śaṃ ca yoś ca rudrasya vaśmi //",
    "GV01rv_hn02u:668": " RV_2,033.14a pari ṇo hetī rudrasya vṛjyāḥ pari tveṣasya durmatir mahī gāt /",
    "GV01rv_hn02u:669": " RV_2,033.14c ava sthirā maghavadbhyas tanuṣva mīḍhvas tokāya tanayāya mṛḷa //",
    "GV01rv_hn02u:670": " RV_2,033.15a evā babhro vṛṣabha cekitāna yathā deva na hṛṇīṣe na haṃsi /",
    "GV01rv_hn02u:671": " RV_2,033.15c havanaśrun no rudreha bodhi bṛhad vadema vidathe suvīrāḥ //",
    "GV01rv_hn02u:672": " RV_2,034.01a dhārāvarā maruto dhṛṣṇvojaso mṛgā na bhīmās taviṣībhir arcinaḥ /",
    "GV01rv_hn02u:673": " RV_2,034.01c agnayo na śuśucānā ṛjīṣiṇo bhṛmiṃ dhamanto apa gā avṛṇvata //",
    "GV01rv_hn02u:674": " RV_2,034.02a dyāvo na stṛbhiś citayanta khādino vy abhriyā na dyutayanta vṛṣṭayaḥ /",
    "GV01rv_hn02u:675": " RV_2,034.02c rudro yad vo maruto rukmavakṣaso vṛṣājani pṛśnyāḥ śukra ūdhani //",
    "GV01rv_hn02u:676": " RV_2,034.03a ukṣante aśvāṃ atyāṃ ivājiṣu nadasya karṇais turayanta āśubhiḥ /",
    "GV01rv_hn02u:677": " RV_2,034.03c hiraṇyaśiprā maruto davidhvataḥ pṛkṣaṃ yātha pṛṣatībhiḥ samanyavaḥ //",
    "GV01rv_hn02u:678": " RV_2,034.04a pṛkṣe tā viśvā bhuvanā vavakṣire mitrāya vā sadam ā jīradānavaḥ /",
    "GV01rv_hn02u:679": " RV_2,034.04c pṛṣadaśvāso anavabhrarādhasa ṛjipyāso na vayuneṣu dhūrṣadaḥ //",
    "GV01rv_hn02u:680": " RV_2,034.05a indhanvabhir dhenubhī rapśadūdhabhir adhvasmabhiḥ pathibhir bhrājadṛṣṭayaḥ /",
    "GV01rv_hn02u:681": " RV_2,034.05c ā haṃsāso na svasarāṇi gantana madhor madāya marutaḥ samanyavaḥ //",
    "GV01rv_hn02u:682": " RV_2,034.06a ā no brahmāṇi marutaḥ samanyavo narāṃ na śaṃsaḥ savanāni gantana /",
    "GV01rv_hn02u:683": " RV_2,034.06c aśvām iva pipyata dhenum ūdhani kartā dhiyaṃ jaritre vājapeśasam //",
    "GV01rv_hn02u:684": " RV_2,034.07a taṃ no dāta maruto vājinaṃ ratha āpānam brahma citayad dive-dive /",
    "GV01rv_hn02u:685": " RV_2,034.07c iṣaṃ stotṛbhyo vṛjaneṣu kārave sanim medhām ariṣṭaṃ duṣṭaraṃ sahaḥ //",
    "GV01rv_hn02u:686": " RV_2,034.08a yad yuñjate maruto rukmavakṣaso 'śvān ratheṣu bhaga ā sudānavaḥ /",
    "GV01rv_hn02u:687": " RV_2,034.08c dhenur na śiśve svasareṣu pinvate janāya rātahaviṣe mahīm iṣam //",
    "GV01rv_hn02u:688": " RV_2,034.09a yo no maruto vṛkatāti martyo ripur dadhe vasavo rakṣatā riṣaḥ /",
    "GV01rv_hn02u:689": " RV_2,034.09c vartayata tapuṣā cakriyābhi tam ava rudrā aśaso hantanā vadhaḥ //",
    "GV01rv_hn02u:690": " RV_2,034.10a citraṃ tad vo maruto yāma cekite pṛśnyā yad ūdhar apy āpayo duhuḥ /",
    "GV01rv_hn02u:691": " RV_2,034.10c yad vā nide navamānasya rudriyās tritaṃ jarāya juratām adābhyāḥ //",
    "GV01rv_hn02u:692": " RV_2,034.11a tān vo maho maruta evayāvno viṣṇor eṣasya prabhṛthe havāmahe /",
    "GV01rv_hn02u:693": " RV_2,034.11c hiraṇyavarṇān kakuhān yatasruco brahmaṇyantaḥ śaṃsyaṃ rādha īmahe //",
    "GV01rv_hn02u:694": " RV_2,034.12a te daśagvāḥ prathamā yajñam ūhire te no hinvantūṣaso vyuṣṭiṣu /",
    "GV01rv_hn02u:695": " RV_2,034.12c uṣā na rāmīr aruṇair aporṇute maho jyotiṣā śucatā goarṇasā //",
    "GV01rv_hn02u:696": " RV_2,034.13a te kṣoṇībhir aruṇebhir nāñjibhī rudrā ṛtasya sadaneṣu vāvṛdhuḥ /",
    "GV01rv_hn02u:697": " RV_2,034.13c nimeghamānā atyena pājasā suścandraṃ varṇaṃ dadhire supeśasam //",
    "GV01rv_hn02u:698": " RV_2,034.14a tāṃ iyāno mahi varūtham ūtaya upa ghed enā namasā gṛṇīmasi /",
    "GV01rv_hn02u:699": " RV_2,034.14c trito na yān pañca hotṝn abhiṣṭaya āvavartad avarāñ cakriyāvase //",
    "GV01rv_hn02u:700": " RV_2,034.15a yayā radhram pārayathāty aṃho yayā nido muñcatha vanditāram /",
    "GV01rv_hn02u:701": " RV_2,034.15c arvācī sā maruto yā va ūtir o ṣu vāśreva sumatir jigātu //",
    "GV01rv_hn02u:702": " RV_2,035.01a upem asṛkṣi vājayur vacasyāṃ cano dadhīta nādyo giro me /",
    "GV01rv_hn02u:703": " RV_2,035.01c apāṃ napād āśuhemā kuvit sa supeśasas karati joṣiṣad dhi //",
    "GV01rv_hn02u:704": " RV_2,035.02a imaṃ sv asmai hṛda ā sutaṣṭam mantraṃ vocema kuvid asya vedat /",
    "GV01rv_hn02u:705": " RV_2,035.02c apāṃ napād asuryasya mahnā viśvāny aryo bhuvanā jajāna //",
    "GV01rv_hn02u:706": " RV_2,035.03a sam anyā yanty upa yanty anyāḥ samānam ūrvaṃ nadyaḥ pṛṇanti /",
    "GV01rv_hn02u:707": " RV_2,035.03c tam ū śuciṃ śucayo dīdivāṃsam apāṃ napātam pari tasthur āpaḥ //",
    "GV01rv_hn02u:708": " RV_2,035.04a tam asmerā yuvatayo yuvānam marmṛjyamānāḥ pari yanty āpaḥ /",
    "GV01rv_hn02u:709": " RV_2,035.04c sa śukrebhiḥ śikvabhī revad asme dīdāyānidhmo ghṛtanirṇig apsu //",
    "GV01rv_hn02u:710": " RV_2,035.05a asmai tisro avyathyāya nārīr devāya devīr didhiṣanty annam /",
    "GV01rv_hn02u:711": " RV_2,035.05c kṛtā ivopa hi prasarsre apsu sa pīyūṣaṃ dhayati pūrvasūnām //",
    "GV01rv_hn02u:712": " RV_2,035.06a aśvasyātra janimāsya ca svar druho riṣaḥ sampṛcaḥ pāhi sūrīn /",
    "GV01rv_hn02u:713": " RV_2,035.06c āmāsu pūrṣu paro apramṛṣyaṃ nārātayo vi naśan nānṛtāni //",
    "GV01rv_hn02u:714": " RV_2,035.07a sva ā dame sudughā yasya dhenuḥ svadhām pīpāya subhv annam atti /",
    "GV01rv_hn02u:715": " RV_2,035.07c so apāṃ napād ūrjayann apsv antar vasudeyāya vidhate vi bhāti //",
    "GV01rv_hn02u:716": " RV_2,035.08a yo apsv ā śucinā daivyena ṛtāvājasra urviyā vibhāti /",
    "GV01rv_hn02u:717": " RV_2,035.08c vayā id anyā bhuvanāny asya pra jāyante vīrudhaś ca prajābhiḥ //",
    "GV01rv_hn02u:718": " RV_2,035.09a apāṃ napād ā hy asthād upasthaṃ jihmānām ūrdhvo vidyutaṃ vasānaḥ /",
    "GV01rv_hn02u:719": " RV_2,035.09c tasya jyeṣṭham mahimānaṃ vahantīr hiraṇyavarṇāḥ pari yanti yahvīḥ //",
    "GV01rv_hn02u:720": " RV_2,035.10a hiraṇyarūpaḥ sa hiraṇyasaṃdṛg apāṃ napāt sed u hiraṇyavarṇaḥ /",
    "GV01rv_hn02u:721": " RV_2,035.10c hiraṇyayāt pari yoner niṣadyā hiraṇyadā dadaty annam asmai //",
    "GV01rv_hn02u:722": " RV_2,035.11a tad asyānīkam uta cāru nāmāpīcyaṃ vardhate naptur apām /",
    "GV01rv_hn02u:723": " RV_2,035.11c yam indhate yuvatayaḥ sam itthā hiraṇyavarṇaṃ ghṛtam annam asya //",
    "GV01rv_hn02u:724": " RV_2,035.12a asmai bahūnām avamāya sakhye yajñair vidhema namasā havirbhiḥ /",
    "GV01rv_hn02u:725": " RV_2,035.12c saṃ sānu mārjmi didhiṣāmi bilmair dadhāmy annaiḥ pari vanda ṛgbhiḥ //",
    "GV01rv_hn02u:726": " RV_2,035.13a sa īṃ vṛṣājanayat tāsu garbhaṃ sa īṃ śiśur dhayati taṃ rihanti /",
    "GV01rv_hn02u:727": " RV_2,035.13c so apāṃ napād anabhimlātavarṇo 'nyasyeveha tanvā viveṣa //",
    "GV01rv_hn02u:728": " RV_2,035.14a asmin pade parame tasthivāṃsam adhvasmabhir viśvahā dīdivāṃsam /",
    "GV01rv_hn02u:729": " RV_2,035.14c āpo naptre ghṛtam annaṃ vahantīḥ svayam atkaiḥ pari dīyanti yahvīḥ //",
    "GV01rv_hn02u:730": " RV_2,035.15a ayāṃsam agne sukṣitiṃ janāyāyāṃsam u maghavadbhyaḥ suvṛktim /",
    "GV01rv_hn02u:731": " RV_2,035.15c viśvaṃ tad bhadraṃ yad avanti devā bṛhad vadema vidathe suvīrāḥ //",
    "GV01rv_hn02u:732": " RV_2,036.01a tubhyaṃ hinvāno vasiṣṭa gā apo 'dhukṣan sīm avibhir adribhir naraḥ /",
    "GV01rv_hn02u:733": " RV_2,036.01c pibendra svāhā prahutaṃ vaṣaṭkṛtaṃ hotrād ā somam prathamo ya īśiṣe //",
    "GV01rv_hn02u:734": " RV_2,036.02a yajñaiḥ sammiślāḥ pṛṣatībhir ṛṣṭibhir yāmañ chubhrāso añjiṣu priyā uta /",
    "GV01rv_hn02u:735": " RV_2,036.02c āsadyā barhir bharatasya sūnavaḥ potrād ā somam pibatā divo naraḥ //",
    "GV01rv_hn02u:736": " RV_2,036.03a ameva naḥ suhavā ā hi gantana ni barhiṣi sadatanā raṇiṣṭana /",
    "GV01rv_hn02u:737": " RV_2,036.03c athā mandasva jujuṣāṇo andhasas tvaṣṭar devebhir janibhiḥ sumadgaṇaḥ //",
    "GV01rv_hn02u:738": " RV_2,036.04a ā vakṣi devāṃ iha vipra yakṣi cośan hotar ni ṣadā yoniṣu triṣu /",
    "GV01rv_hn02u:739": " RV_2,036.04c prati vīhi prasthitaṃ somyam madhu pibāgnīdhrāt tava bhāgasya tṛpṇuhi //",
    "GV01rv_hn02u:740": " RV_2,036.05a eṣa sya te tanvo nṛmṇavardhanaḥ saha ojaḥ pradivi bāhvor hitaḥ /",
    "GV01rv_hn02u:741": " RV_2,036.05c tubhyaṃ suto maghavan tubhyam ābhṛtas tvam asya brāhmaṇād ā tṛpat piba //",
    "GV01rv_hn02u:742": " RV_2,036.06a juṣethāṃ yajñam bodhataṃ havasya me satto hotā nividaḥ pūrvyā anu /",
    "GV01rv_hn02u:743": " RV_2,036.06c acchā rājānā nama ety āvṛtam praśāstrād ā pibataṃ somyam madhu //",
    "GV01rv_hn02u:744": " RV_2,037.01a mandasva hotrād anu joṣam andhaso 'dhvaryavaḥ sa pūrṇāṃ vaṣṭy āsicam /",
    "GV01rv_hn02u:745": " RV_2,037.01c tasmā etam bharata tadvaśo dadir hotrāt somaṃ draviṇodaḥ piba ṛtubhiḥ //",
    "GV01rv_hn02u:746": " RV_2,037.02a yam u pūrvam ahuve tam idaṃ huve sed u havyo dadir yo nāma patyate /",
    "GV01rv_hn02u:747": " RV_2,037.02c adhvaryubhiḥ prasthitaṃ somyam madhu potrāt somaṃ draviṇodaḥ piba ṛtubhiḥ //",
    "GV01rv_hn02u:748": " RV_2,037.03a medyantu te vahnayo yebhir īyase 'riṣaṇyan vīḷayasvā vanaspate /",
    "GV01rv_hn02u:749": " RV_2,037.03c āyūyā dhṛṣṇo abhigūryā tvaṃ neṣṭrāt somaṃ draviṇodaḥ piba ṛtubhiḥ //",
    "GV01rv_hn02u:750": " RV_2,037.04a apād dhotrād uta potrād amattota neṣṭrād ajuṣata prayo hitam /",
    "GV01rv_hn02u:751": " RV_2,037.04c turīyam pātram amṛktam amartyaṃ draviṇodāḥ pibatu drāviṇodasaḥ //",
    "GV01rv_hn02u:752": " RV_2,037.05a arvāñcam adya yayyaṃ nṛvāhaṇaṃ rathaṃ yuñjāthām iha vāṃ vimocanam /",
    "GV01rv_hn02u:753": " RV_2,037.05c pṛṅktaṃ havīṃṣi madhunā hi kaṃ gatam athā somam pibataṃ vājinīvasū //",
    "GV01rv_hn02u:754": " RV_2,037.06a joṣy agne samidhaṃ joṣy āhutiṃ joṣi brahma janyaṃ joṣi suṣṭutim /",
    "GV01rv_hn02u:755": " RV_2,037.06c viśvebhir viśvāṃ ṛtunā vaso maha uśan devāṃ uśataḥ pāyayā haviḥ //",
    "GV01rv_hn02u:756": " RV_2,038.01a ud u ṣya devaḥ savitā savāya śaśvattamaṃ tadapā vahnir asthāt /",
    "GV01rv_hn02u:757": " RV_2,038.01c nūnaṃ devebhyo vi hi dhāti ratnam athābhajad vītihotraṃ svastau //",
    "GV01rv_hn02u:758": " RV_2,038.02a viśvasya hi śruṣṭaye deva ūrdhvaḥ pra bāhavā pṛthupāṇiḥ sisarti /",
    "GV01rv_hn02u:759": " RV_2,038.02c āpaś cid asya vrata ā nimṛgrā ayaṃ cid vāto ramate parijman //",
    "GV01rv_hn02u:760": " RV_2,038.03a āśubhiś cid yān vi mucāti nūnam arīramad atamānaṃ cid etoḥ /",
    "GV01rv_hn02u:761": " RV_2,038.03c ahyarṣūṇāṃ cin ny ayāṃ aviṣyām anu vrataṃ savitur moky āgāt //",
    "GV01rv_hn02u:762": " RV_2,038.04a punaḥ sam avyad vitataṃ vayantī madhyā kartor ny adhāc chakma dhīraḥ /",
    "GV01rv_hn02u:763": " RV_2,038.04c ut saṃhāyāsthād vy ṛtūṃr adardhar aramatiḥ savitā deva āgāt //",
    "GV01rv_hn02u:764": " RV_2,038.05a nānaukāṃsi duryo viśvam āyur vi tiṣṭhate prabhavaḥ śoko agneḥ /",
    "GV01rv_hn02u:765": " RV_2,038.05c jyeṣṭham mātā sūnave bhāgam ādhād anv asya ketam iṣitaṃ savitrā //",
    "GV01rv_hn02u:766": " RV_2,038.06a samāvavarti viṣṭhito jigīṣur viśveṣāṃ kāmaś caratām amābhūt /",
    "GV01rv_hn02u:767": " RV_2,038.06c śaśvāṃ apo vikṛtaṃ hitvy āgād anu vrataṃ savitur daivyasya //",
    "GV01rv_hn02u:768": " RV_2,038.07a tvayā hitam apyam apsu bhāgaṃ dhanvānv ā mṛgayaso vi tasthuḥ /",
    "GV01rv_hn02u:769": " RV_2,038.07c vanāni vibhyo nakir asya tāni vratā devasya savitur minanti //",
    "GV01rv_hn02u:770": " RV_2,038.08a yādrādhyaṃ varuṇo yonim apyam aniśitaṃ nimiṣi jarbhurāṇaḥ /",
    "GV01rv_hn02u:771": " RV_2,038.08c viśvo mārtāṇḍo vrajam ā paśur gāt sthaśo janmāni savitā vy ākaḥ //",
    "GV01rv_hn02u:772": " RV_2,038.09a na yasyendro varuṇo na mitro vratam aryamā na minanti rudraḥ /",
    "GV01rv_hn02u:773": " RV_2,038.09c nārātayas tam idaṃ svasti huve devaṃ savitāraṃ namobhiḥ //",
    "GV01rv_hn02u:774": " RV_2,038.10a bhagaṃ dhiyaṃ vājayantaḥ purandhiṃ narāśaṃso gnāspatir no avyāḥ /",
    "GV01rv_hn02u:775": " RV_2,038.10c āye vāmasya saṃgathe rayīṇām priyā devasya savituḥ syāma //",
    "GV01rv_hn02u:776": " RV_2,038.11a asmabhyaṃ tad divo adbhyaḥ pṛthivyās tvayā dattaṃ kāmyaṃ rādha ā gāt /",
    "GV01rv_hn02u:777": " RV_2,038.11c śaṃ yat stotṛbhya āpaye bhavāty uruśaṃsāya savitar jaritre //",
    "GV01rv_hn02u:778": " RV_2,039.01a grāvāṇeva tad id arthaṃ jarethe gṛdhreva vṛkṣaṃ nidhimantam accha /",
    "GV01rv_hn02u:779": " RV_2,039.01c brahmāṇeva vidatha ukthaśāsā dūteva havyā janyā purutrā //",
    "GV01rv_hn02u:780": " RV_2,039.02a prātaryāvāṇā rathyeva vīrājeva yamā varam ā sacethe /",
    "GV01rv_hn02u:781": " RV_2,039.02c mene iva tanvā śumbhamāne dampatīva kratuvidā janeṣu //",
    "GV01rv_hn02u:782": " RV_2,039.03a śṛṅgeva naḥ prathamā gantam arvāk chaphāv iva jarbhurāṇā tarobhiḥ /",
    "GV01rv_hn02u:783": " RV_2,039.03c cakravākeva prati vastor usrārvāñcā yātaṃ rathyeva śakrā //",
    "GV01rv_hn02u:784": " RV_2,039.04a nāveva naḥ pārayataṃ yugeva nabhyeva na upadhīva pradhīva /",
    "GV01rv_hn02u:785": " RV_2,039.04c śvāneva no ariṣaṇyā tanūnāṃ khṛgaleva visrasaḥ pātam asmān //",
    "GV01rv_hn02u:786": " RV_2,039.05a vātevājuryā nadyeva rītir akṣī iva cakṣuṣā yātam arvāk /",
    "GV01rv_hn02u:787": " RV_2,039.05c hastāv iva tanve śambhaviṣṭhā pādeva no nayataṃ vasyo accha //",
    "GV01rv_hn02u:788": " RV_2,039.06a oṣṭhāv iva madhv āsne vadantā stanāv iva pipyataṃ jīvase naḥ /",
    "GV01rv_hn02u:789": " RV_2,039.06c nāseva nas tanvo rakṣitārā karṇāv iva suśrutā bhūtam asme //",
    "GV01rv_hn02u:790": " RV_2,039.07a hasteva śaktim abhi saṃdadī naḥ kṣāmeva naḥ sam ajataṃ rajāṃsi /",
    "GV01rv_hn02u:791": " RV_2,039.07c imā giro aśvinā yuṣmayantīḥ kṣṇotreṇeva svadhitiṃ saṃ śiśītam //",
    "GV01rv_hn02u:792": " RV_2,039.08a etāni vām aśvinā vardhanāni brahma stomaṃ gṛtsamadāso akran /",
    "GV01rv_hn02u:793": " RV_2,039.08c tāni narā jujuṣāṇopa yātam bṛhad vadema vidathe suvīrāḥ //",
    "GV01rv_hn02u:794": " RV_2,040.01a somāpūṣaṇā jananā rayīṇāṃ jananā divo jananā pṛthivyāḥ /",
    "GV01rv_hn02u:795": " RV_2,040.01c jātau viśvasya bhuvanasya gopau devā akṛṇvann amṛtasya nābhim //",
    "GV01rv_hn02u:796": " RV_2,040.02a imau devau jāyamānau juṣantemau tamāṃsi gūhatām ajuṣṭā /",
    "GV01rv_hn02u:797": " RV_2,040.02c ābhyām indraḥ pakvam āmāsv antaḥ somāpūṣabhyāṃ janad usriyāsu //",
    "GV01rv_hn02u:798": " RV_2,040.03a somāpūṣaṇā rajaso vimānaṃ saptacakraṃ ratham aviśvaminvam /",
    "GV01rv_hn02u:799": " RV_2,040.03c viṣūvṛtam manasā yujyamānaṃ taṃ jinvatho vṛṣaṇā pañcaraśmim //",
    "GV01rv_hn02u:800": " RV_2,040.04a divy anyaḥ sadanaṃ cakra uccā pṛthivyām anyo adhy antarikṣe /",
    "GV01rv_hn02u:801": " RV_2,040.04c tāv asmabhyam puruvāram purukṣuṃ rāyas poṣaṃ vi ṣyatāṃ nābhim asme //",
    "GV01rv_hn02u:802": " RV_2,040.05a viśvāny anyo bhuvanā jajāna viśvam anyo abhicakṣāṇa eti /",
    "GV01rv_hn02u:803": " RV_2,040.05c somāpūṣaṇāv avataṃ dhiyam me yuvābhyāṃ viśvāḥ pṛtanā jayema //",
    "GV01rv_hn02u:804": " RV_2,040.06a dhiyam pūṣā jinvatu viśvaminvo rayiṃ somo rayipatir dadhātu /",
    "GV01rv_hn02u:805": " RV_2,040.06c avatu devy aditir anarvā bṛhad vadema vidathe suvīrāḥ //",
    "GV01rv_hn02u:806": " RV_2,041.01a vāyo ye te sahasriṇo rathāsas tebhir ā gahi /",
    "GV01rv_hn02u:807": " RV_2,041.01c niyutvān somapītaye //",
    "GV01rv_hn02u:808": " RV_2,041.02a niyutvān vāyav ā gahy ayaṃ śukro ayāmi te /",
    "GV01rv_hn02u:809": " RV_2,041.02c gantāsi sunvato gṛham //",
    "GV01rv_hn02u:810": " RV_2,041.03a śukrasyādya gavāśira indravāyū niyutvataḥ /",
    "GV01rv_hn02u:811": " RV_2,041.03c ā yātam pibataṃ narā //",
    "GV01rv_hn02u:812": " RV_2,041.04a ayaṃ vām mitrāvaruṇā sutaḥ soma ṛtāvṛdhā /",
    "GV01rv_hn02u:813": " RV_2,041.04c mamed iha śrutaṃ havam //",
    "GV01rv_hn02u:814": " RV_2,041.05a rājānāv anabhidruhā dhruve sadasy uttame /",
    "GV01rv_hn02u:815": " RV_2,041.05c sahasrasthūṇa āsāte //",
    "GV01rv_hn02u:816": " RV_2,041.06a tā samrājā ghṛtāsutī ādityā dānunas patī /",
    "GV01rv_hn02u:817": " RV_2,041.06c sacete anavahvaram //",
    "GV01rv_hn02u:818": " RV_2,041.07a gomad ū ṣu nāsatyāśvāvad yātam aśvinā /",
    "GV01rv_hn02u:819": " RV_2,041.07c vartī rudrā nṛpāyyam //",
    "GV01rv_hn02u:820": " RV_2,041.08a na yat paro nāntara ādadharṣad vṛṣaṇvasū /",
    "GV01rv_hn02u:821": " RV_2,041.08c duḥśaṃso martyo ripuḥ //",
    "GV01rv_hn02u:822": " RV_2,041.09a tā na ā voḷham aśvinā rayim piśaṅgasaṃdṛśam /",
    "GV01rv_hn02u:823": " RV_2,041.09c dhiṣṇyā varivovidam //",
    "GV01rv_hn02u:824": " RV_2,041.10a indro aṅga mahad bhayam abhī ṣad apa cucyavat /",
    "GV01rv_hn02u:825": " RV_2,041.10c sa hi sthiro vicarṣaṇiḥ //",
    "GV01rv_hn02u:826": " RV_2,041.11a indraś ca mṛḷayāti no na naḥ paścād aghaṃ naśat /",
    "GV01rv_hn02u:827": " RV_2,041.11c bhadram bhavāti naḥ puraḥ //",
    "GV01rv_hn02u:828": " RV_2,041.12a indra āśābhyas pari sarvābhyo abhayaṃ karat /",
    "GV01rv_hn02u:829": " RV_2,041.12c jetā śatrūn vicarṣaṇiḥ //",
    "GV01rv_hn02u:830": " RV_2,041.13a viśve devāsa ā gata śṛṇutā ma imaṃ havam /",
    "GV01rv_hn02u:831": " RV_2,041.13c edam barhir ni ṣīdata //",
    "GV01rv_hn02u:832": " RV_2,041.14a tīvro vo madhumāṃ ayaṃ śunahotreṣu matsaraḥ /",
    "GV01rv_hn02u:833": " RV_2,041.14c etam pibata kāmyam //",
    "GV01rv_hn02u:834": " RV_2,041.15a indrajyeṣṭhā marudgaṇā devāsaḥ pūṣarātayaḥ /",
    "GV01rv_hn02u:835": " RV_2,041.15c viśve mama śrutā havam //",
    "GV01rv_hn02u:836": " RV_2,041.16a ambitame nadītame devitame sarasvati /",
    "GV01rv_hn02u:837": " RV_2,041.16c apraśastā iva smasi praśastim amba nas kṛdhi //",
    "GV01rv_hn02u:838": " RV_2,041.17a tve viśvā sarasvati śritāyūṃṣi devyām /",
    "GV01rv_hn02u:839": " RV_2,041.17c śunahotreṣu matsva prajāṃ devi didiḍḍhi naḥ //",
    "GV01rv_hn02u:840": " RV_2,041.18a imā brahma sarasvati juṣasva vājinīvati /",
    "GV01rv_hn02u:841": " RV_2,041.18c yā te manma gṛtsamadā ṛtāvari priyā deveṣu juhvati //",
    "GV01rv_hn02u:842": " RV_2,041.19a pretāṃ yajñasya śambhuvā yuvām id ā vṛṇīmahe /",
    "GV01rv_hn02u:843": " RV_2,041.19c agniṃ ca havyavāhanam //",
    "GV01rv_hn02u:844": " RV_2,041.20a dyāvā naḥ pṛthivī imaṃ sidhram adya divispṛśam /",
    "GV01rv_hn02u:845": " RV_2,041.20c yajñaṃ deveṣu yacchatām //",
    "GV01rv_hn02u:846": " RV_2,041.21a ā vām upastham adruhā devāḥ sīdantu yajñiyāḥ /",
    "GV01rv_hn02u:847": " RV_2,041.21c ihādya somapītaye //",
    "GV01rv_hn02u:848": " RV_2,042.01a kanikradaj januṣam prabruvāṇa iyarti vācam ariteva nāvam /",
    "GV01rv_hn02u:849": " RV_2,042.01c sumaṅgalaś ca śakune bhavāsi mā tvā kā cid abhibhā viśvyā vidat //",
    "GV01rv_hn02u:850": " RV_2,042.02a mā tvā śyena ud vadhīn mā suparṇo mā tvā vidad iṣumān vīro astā /",
    "GV01rv_hn02u:851": " RV_2,042.02c pitryām anu pradiśaṃ kanikradat sumaṅgalo bhadravādī vadeha //",
    "GV01rv_hn02u:852": " RV_2,042.03a ava kranda dakṣiṇato gṛhāṇāṃ sumaṅgalo bhadravādī śakunte /",
    "GV01rv_hn02u:853": " RV_2,042.03c mā na stena īśata māghaśaṃso bṛhad vadema vidathe suvīrāḥ //",
    "GV01rv_hn02u:854": " RV_2,043.01a pradakṣiṇid abhi gṛṇanti kāravo vayo vadanta ṛtuthā śakuntayaḥ /",
    "GV01rv_hn02u:855": " RV_2,043.01c ubhe vācau vadati sāmagā iva gāyatraṃ ca traiṣṭubhaṃ cānu rājati //",
    "GV01rv_hn02u:856": " RV_2,043.02a udgāteva śakune sāma gāyasi brahmaputra iva savaneṣu śaṃsasi /",
    "GV01rv_hn02u:857": " RV_2,043.02c vṛṣeva vājī śiśumatīr apītyā sarvato naḥ śakune bhadram ā vada viśvato naḥ śakune puṇyam ā vada //",
    "GV01rv_hn02u:858": " RV_2,043.03a āvadaṃs tvaṃ śakune bhadram ā vada tūṣṇīm āsīnaḥ sumatiṃ cikiddhi naḥ /",
    "GV01rv_hn02u:859": " RV_2,043.03c yad utpatan vadasi karkarir yathā bṛhad vadema vidathe suvīrāḥ //"
}