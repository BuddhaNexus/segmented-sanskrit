{
    "GE07bhg4c09u:0": " BhG 9.1",
    "GE07bhg4c09u:1": " śrī-bhagavān uvāca",
    "GE07bhg4c09u:2": " idaṃ tu te guhyatamaṃ pravakṣyāmy anasūyave /",
    "GE07bhg4c09u:3": " jñānaṃ vijñāna-sahitaṃ yaj jñātvā mokṣyase 'śubhāt //1//",
    "GE07bhg4c09u:4": " śrīdharaḥ -",
    "GE07bhg4c09u:5": " pareśaḥ prāpyate śuddha-bhaktyeti sthitam aṣṭame /",
    "GE07bhg4c09u:6": " navame tu tad-aiśvaryam atyāścaryaṃ prapañcyate //",
    "GE07bhg4c09u:7": " evaṃ tāvat saptamāṣṭamayoḥ svīyaṃ pārameśvaraṃ tattvaṃ bhaktyaiva sulabhaṃ nānyathā",
    "GE07bhg4c09u:8": " ity uktvā idānīm acintyaṃ svakīyam aiśvaryaṃ bhakteś cāsādhāraṇaṃ prabhāva`aprapañcayiṣyan",
    "GE07bhg4c09u:9": " bhagavān uvāca idam iti /",
    "GE07bhg4c09u:10": " viśeṣeṇa jñāyate 'neneti vijñānam upāsanam /",
    "GE07bhg4c09u:11": " tat-sahitaṃ jñānam īśvara-viṣayam /",
    "GE07bhg4c09u:12": " idaṃ tv anusūyave punaḥ punaḥ sva-māhātmyam evopadiśatīty evaṃ parama-kāruṇike mayi doṣa-dṛṣṭi-rahitāya /",
    "GE07bhg4c09u:13": " tubhyaṃ vakṣyāmi /",
    "GE07bhg4c09u:14": " tu-śabdo vaiśiṣṭye //1//",
    "GE07bhg4c09u:15": " madhusūdanaḥ - pūrvādhyāye mūrdhany anāḍī-dvārakeṇa hṛdaya-kaṇṭha-bhrū-madhyādi-dhāraṇā-sahitena",
    "GE07bhg4c09u:16": " sarvendriya-dvāra-saṃyama-guṇakena yogena svecchayotkrānta-prāṇasyārcir-ādi-mārgeṇa",
    "GE07bhg4c09u:17": " brahma-lokaṃ prayātasya tatra samyag-jñānodayena kalpānte para-brahma-prāpti-lakṣaṇā",
    "GE07bhg4c09u:18": " krama-muktir vyākhyātā /",
    "GE07bhg4c09u:19": " tatra cānenaiva prakāreṇa muktir labhyate nānayathety āśaṅkya- ananya-cetāḥ satataṃ yo māṃ smarati nityaśaḥ /",
    "GE07bhg4c09u:20": " tasyāhaṃ sulabhaḥ ity ādinā bhagavat-tattva-vijñānāt sākṣān mokṣa-prāptir abhihitā /",
    "GE07bhg4c09u:21": " tatra cānanyā bhaktir asādhāraṇo hetur ity uktaṃ puruṣaḥ sa paraḥ pārtha bhaktyā labhyas tv ananyayā iti /",
    "GE07bhg4c09u:22": " tatra pūrvokta-yoga-dhāraṇā-pūrva-prāṇotkramaṇārcir-ādi-mārga-gamana-kāla-vilambādi-kleśam antareṇaiva sākṣān mokṣa-prāptaye bhagavat-tattvasya",
    "GE07bhg4c09u:23": " ca vistareṇa jñāpanāya navamo 'dhyāya ārabhyate /",
    "GE07bhg4c09u:24": " aṣṭame dhyeya-brahma-nirūpaṇena tad-dhyāna-niṣṭhasya gatir uktā /",
    "GE07bhg4c09u:25": " navame tu jñeya-brahma-nirūpaṇena jñāna-niṣṭhasya gatir ucyata iti saṅkṣepaḥ /",
    "GE07bhg4c09u:26": " tatra vakṣyamāṇa-jñāna-stuty-arthās trīn ślokān /",
    "GE07bhg4c09u:27": " idaṃ prāg bahudhoktam agre ca vakṣyamāṇam adhunocyamānaṃ jñānaṃ śabda-pramāṇakaṃ brahma-tattva-viṣayakaṃ te tubhyaṃ pravakṣyāmi /",
    "GE07bhg4c09u:28": " tu-śabdaḥ pūrvādhyāyoktād dhyānāj jñānasya vailakṣaṇyam āha /",
    "GE07bhg4c09u:29": " idam eva samyag-jñānaṃ sākṣān mokṣa-prāpti-sādhanaṃ na tu dhyānaṃ tasyājñānānivartakatvāt /",
    "GE07bhg4c09u:30": " tat tv antaḥkaraṇa-śuddhi-dvāredam eva jñānaṃ sampādya krameṇa mokṣaṃ janayatīty uktam /",
    "GE07bhg4c09u:31": " kīdṛśaṃ jñānaṃ guhyatamaṃ gopanīyatamam atirahasyatvāt /",
    "GE07bhg4c09u:32": " yato vijñāna-sahitaṃ brahmānubhava-paryantam /",
    "GE07bhg4c09u:33": " īdṛśam atirahasyam apy ahaṃ śiṣya-guṇādhikyād vakṣyāmi tubhyam anasūyave /",
    "GE07bhg4c09u:34": " asūyā guṇeṣu doṣa-dṛṣṭis tad-āviṣkaraṇādi-phalā /",
    "GE07bhg4c09u:35": " sarvadāyam ātmaiśvarya-khyāpanenātmānaṃ praśaṃsati mat-purastād ity evaṃ rūpā tad-rahitāya /",
    "GE07bhg4c09u:36": " anenārjuava-saṃyamāv api śiṣya-guṇau vyākhyātau /",
    "GE07bhg4c09u:37": " punaḥ kīdṛśaṃ jñānaṃ yaj jñātvā prāpya mokṣyase sadya eva saṃsāra-bandhanād aśubhāt sarva-duḥkha-hetoḥ //1//",
    "GE07bhg4c09u:38": " viśvanāthaḥ ---",
    "GE07bhg4c09u:39": " ārādhyatve prabhor dāsair aiśvaryaṃ yad apekṣitam /",
    "GE07bhg4c09u:40": " tat śuddha-bhakter utkarṣaś cocyate navame sphuṭam //",
    "GE07bhg4c09u:41": " karma-jñāna-yogādibhyaḥ sakāśāt bhakter eve utkarṣaḥ /",
    "GE07bhg4c09u:42": " sā ca bhaktiḥ pradhānībhūtā kevalā ceti saptamāṣṭamayor uktam /",
    "GE07bhg4c09u:43": " tatrāpi kevalāyā atiprabalāyā jñānavad antaḥkaraṇa-śuddhy-ādy-anapekṣinyā bhakteḥ spaṣṭatayā eva sarvotkarṣaḥ /",
    "GE07bhg4c09u:44": " tasyām apekṣitam aiśvaryaṃ ca vaktuṃ navamo 'dhyāya ārabhyate /",
    "GE07bhg4c09u:45": " sarva-śāstra-sāra-bhūtasya gītā-śāstrasyāpi madhyam adhyāya-ṣaṭkam eva sāram /",
    "GE07bhg4c09u:46": " tasyāpi madhyamau navama-daśamāv eva sārāv ity ato 'tra nirūpayiṣyamāṇam arthaṃ stauti idaṃ tv iti tribhiḥ /",
    "GE07bhg4c09u:47": " dvitīya-tṛtīyādhyāyādiṣu yad uktaṃ mokṣopayogi-jñānaṃ guhyam /",
    "GE07bhg4c09u:48": " saptamāṣṭamayor mat-prāpty-upayogi-jñānaṃ jñāyate 'nena bhagavat-tattvam iti jñānaṃ bhakti-tattvaṃ guhyataram /",
    "GE07bhg4c09u:49": " atra tu kevala-śuddha-bhakti-lakṣaṇaṃ jñānaṃ guhyatamaṃ prakarṣeṇaiva tubhyaṃ vakṣyāmi /",
    "GE07bhg4c09u:50": " atra tu jñāna-śabdena bhaktir avaśyaṃ vyākhyeyā,",
    "GE07bhg4c09u:51": " na tu prathama-ṣaṭkoktaṃ prasiddhaṃ jñānam /",
    "GE07bhg4c09u:52": " para-śloke 'vyayam anaśvaram iti viśeṣaṇa-dānād guṇātītatva-lābhād guṇātītā bhaktir eva /",
    "GE07bhg4c09u:53": " na tu jñānam,",
    "GE07bhg4c09u:54": " tasya sāttvikatvāt /",
    "GE07bhg4c09u:55": " aśraddadhānāḥ puruṣā dharmasyāsya ity agrima-śloke dharma-śabdenāpi bhaktir evocyate /",
    "GE07bhg4c09u:56": " anasūyave 'matsarāyety anyo 'pīdam amatsarāyaivopadiśed iti vidhir vyañjitaḥ /",
    "GE07bhg4c09u:57": " vijñāna-sahitaṃ mad-aparokṣānubhava-paryantam ity arthaḥ /",
    "GE07bhg4c09u:58": " aśubhāt saṃsārād bhakti-pratibandhakād antarāyād",
    "GE07bhg4c09u:59": " vā //1//",
    "GE07bhg4c09u:60": " baladevaḥ -",
    "GE07bhg4c09u:61": " bhakty-uddīpti-karaṃ svasya pāramaiśvaryam adbhutam /",
    "GE07bhg4c09u:62": " sva-bhakteś ca mahotkarṣaṃ navame harir ūcivān //",
    "GE07bhg4c09u:63": " vijñānānanda-ghano 'saṅkhyeya-kalyāṇa-guṇa-ratnālayaḥ sarveśvaro 'haṃ śuddha-bhakti-sulabha",
    "GE07bhg4c09u:64": " iti saptamādibhyām abhidhāyedānīṃ bhakter uddīpakaṃ nijaiśvaryaṃ tasyāḥ prabhāva`acābhidhāsyann",
    "GE07bhg4c09u:65": " ādau tāṃ stauti idam iti tribhiḥ /",
    "GE07bhg4c09u:66": " idaṃ jñānaṃ mat-kīrtanādi-lakṣaṇa-bhakti-rūpam /",
    "GE07bhg4c09u:67": " paratra dharmasyāsya ity ukteḥ /",
    "GE07bhg4c09u:68": " kīrtanādeś cic-chakti-vṛttitvāt /",
    "GE07bhg4c09u:69": " jñāyate 'nena iti nirukteś ca /",
    "GE07bhg4c09u:70": " tat kila guhyatamam /",
    "GE07bhg4c09u:71": " dvitīyādāv upadiṣṭaṃ mad-aiśvarya-jñānaṃ guhyataram ity arthaḥ /",
    "GE07bhg4c09u:72": " navamādāv upadeśyaṃ tu kevala-bhakti-lakṣaṇam idaṃ jñānaṃ guhyatamam ity arthaḥ /",
    "GE07bhg4c09u:73": " tac ca vijñāna-sahitaṃ mad-anubhavāvasānaṃ te vakṣyāmi /",
    "GE07bhg4c09u:74": " kīdṛśāyety āha anasūyava iti /",
    "GE07bhg4c09u:75": " mad-guṇeṣu doṣāropa-rahitāya durgamasya sva-rahasyasyānukampayopadeṣṭari mayi nijaiśvarya-prakhyāpanenātmānaṃ praśaṃsasīti",
    "GE07bhg4c09u:76": " doṣa-dṛṣṭi-śūnyāyety arthaḥ /",
    "GE07bhg4c09u:77": " tenānyo 'py etad anasūyaṃ prati brūyād iti darśitam /",
    "GE07bhg4c09u:78": " yaj jñātvā tvam aśubhāt saṃsārān mokṣyase //1//",
    "GE07bhg4c09u:79": " BhG 9.2",
    "GE07bhg4c09u:80": " rāja-vidyā rāja-guhyaṃ pavitram idam uttamam /",
    "GE07bhg4c09u:81": " pratyakṣāvagamaṃ dharmyaṃ susukhaṃ kartum avyayam //2//",
    "GE07bhg4c09u:82": " śrīdharaḥ - kiṃ ca rājavidyeti /",
    "GE07bhg4c09u:83": " idaṃ jñānaṃ rāja-vidyā vidyānāṃ rājā /",
    "GE07bhg4c09u:84": " rāja-guhyaṃ guhyānāṃ ca rājā /",
    "GE07bhg4c09u:85": " vidyāsu gopyeṣu ca atirahasyaṃ śreṣṭham ity arthaḥ /",
    "GE07bhg4c09u:86": " rāja-dantāditvād upasarjanasya paratvam /",
    "GE07bhg4c09u:87": " rājñāṃ vidyā rājñāṃ guhyam iti vā /",
    "GE07bhg4c09u:88": " uttamaṃ pavitram idam atyanta-pāvanam /",
    "GE07bhg4c09u:89": " jñānināṃ pratyakṣāvagamaṃ ca /",
    "GE07bhg4c09u:90": " pratyakṣaḥ spaṣṭo 'vagamo 'vabodho yasya tat pratyakṣāvagamam /",
    "GE07bhg4c09u:91": " dṛṣṭa-phalam ity arthaḥ /",
    "GE07bhg4c09u:92": " dharmyaṃ dharmād anapetam /",
    "GE07bhg4c09u:93": " vedokta-sarva-dharma-phalatvāt /",
    "GE07bhg4c09u:94": " kartuṃ ca susukhaṃ kartuṃ śakyam ity arthaḥ /",
    "GE07bhg4c09u:95": " avyayaṃ cākṣaya-phalatvāt //2//",
    "GE07bhg4c09u:96": " madhusūdanaḥ - punas tadābhimukhyāya taj-jñānaṃ stauti rājeti /",
    "GE07bhg4c09u:97": " rāja-vidyā sarvāsāṃ vidyānāṃ rājā sarvāvidyānāśakatvāt /",
    "GE07bhg4c09u:98": " vidyāntarasyāvidyaika-deśa-virodhitvāt /",
    "GE07bhg4c09u:99": " tathā rāja-guhyaṃ sarveṣāṃ guhyānāṃ rājā /",
    "GE07bhg4c09u:100": " aneka-janma-kṛta-sukṛta-sādhyatvena bahubhir ajñātatvāt /",
    "GE07bhg4c09u:101": " rāja-dantāditvād upasarjanasya para-nipātaḥ /",
    "GE07bhg4c09u:102": " pavitram idam uttamaṃ prāyaścittair hi kiṃcid ekam eva pāpaṃ nivartyate /",
    "GE07bhg4c09u:103": " nivṛttaṃ ca tat-sva-kāraṇe sūkṣma-rūpeṇa tiṣṭhaty eva /",
    "GE07bhg4c09u:104": " yataḥ punas tat-pāpam upacinoti puruṣaḥ /",
    "GE07bhg4c09u:105": " idaṃ tv aneka-janma-sahasra-sañcitānāṃ sarveṣām api pāpānāṃ sthūla-sūkṣmāvasthānāṃ tat-kāraṇasya cājñānasya ca sadya evocchedakam /",
    "GE07bhg4c09u:106": " ataḥ sarvottamaṃ pāvanam idam eva /",
    "GE07bhg4c09u:107": " na cātīndriye dharma ivātra kasyacit sandehaḥ svarūpataḥ phalataś ca pratyakṣatād ity āha pratyakṣāvagamam avagamyate,",
    "GE07bhg4c09u:108": " nenety avagamo mānam avagamyate prāpyata ity avagamaḥ phalaṃ pratyakṣāvagamo mānam asminn iti svarūpataḥ sākṣi-pratyakṣatvam /",
    "GE07bhg4c09u:109": " pratyakṣo 'vagamo 'syeti phalataḥ sākṣi-pratyakṣatvam /",
    "GE07bhg4c09u:110": " mayedaṃ viditvam ato naṣṭam idānīm atra mamājñānam iti hi sārvalaukikaḥ sākṣy-anubhavaḥ /",
    "GE07bhg4c09u:111": " evaṃ lokānubhava-siddhatve 'pi taj-jñānaṃ dharmyaṃ dharmād anapetam aneka-janma-saṃcita-niṣkāma-dharma-phalam /",
    "GE07bhg4c09u:112": " tarhi duḥsampādaṃ syān nety āha /",
    "GE07bhg4c09u:113": " susukhaṃ kartuṃ gurūpadarśita-vicāra-sahakṛtena vedānta-vākyena sukhena kartuṃ śakyaṃ na deśa-kālādi-vyavadhānam apekṣate pramāṇa-vastu-paratantratvāj jñānasya /",
    "GE07bhg4c09u:114": " evam anāyāsa-sādhyatve svalpa-phalatvaṃ syād atyāyāsa-sādhyānām eva karmaṇāṃ mahā-phalatva-darśanād iti nety āha avyayam /",
    "GE07bhg4c09u:115": " evam anāyāsa-sādhyasyāpy asya phalato vyahto nāstīty avyayam akṣaya-phalam ity arthaḥ /",
    "GE07bhg4c09u:116": " karmaṇā tv atimahatām api kṣayi-phalatvam eva yo vā etad akṣaraṃ gārgy aviditvāsmil",
    "GE07bhg4c09u:117": " loke juhoti yajate tapas tapyate bahūni varṣa-sahasrāṇy antavad evāsya tad bhavati",
    "GE07bhg4c09u:118": " iti [BAU 3.7.10] śruteḥ /",
    "GE07bhg4c09u:119": " tasmāt sarvotkṛṣṭatvāc chraddheyam evātma-jñānam //2//",
    "GE07bhg4c09u:120": " viśvanāthaḥ --- kiṃ ca /",
    "GE07bhg4c09u:121": " idaṃ jñānaṃ rāja-vidyā vidyā upāsanā vividhā eva bhaktayaḥ tāsāṃ rājā /",
    "GE07bhg4c09u:122": " rāja-dantāditvād para-nipātaḥ /",
    "GE07bhg4c09u:123": " guhyānāṃ rājeti bhakti-mātram evātiguhyaṃ tasya bahuvidhasyāpi rājā iti atiguhyatamam /",
    "GE07bhg4c09u:124": " pavitram idam iti sarva-pāpa-prāyaścittatvāt tvaṃ padārtah-jñānāc ca sakāśād api pāvitrya-karam /",
    "GE07bhg4c09u:125": " aneka-janma-sahasra-sañcitānāṃ sarveṣām api pāpānāṃ sthūla-sūkṣmāvasthānāṃ tat-kāraṇasya cājñānasya ca sadya evocchedakam /",
    "GE07bhg4c09u:126": " ataḥ sarvottamaṃ pāvanam idam eva iti madhusūdana sarasvatīpādāḥ /",
    "GE07bhg4c09u:127": " pratyakṣa evāvagamo 'nubhavo yasya tat /",
    "GE07bhg4c09u:128": " bhaktiḥ pareśānubhavo viraktir",
    "GE07bhg4c09u:129": " anyatra caiṣa trika eka-kālaḥ /",
    "GE07bhg4c09u:130": " prapadyamānasya yathāśnataḥ syus",
    "GE07bhg4c09u:131": " tuṣṭiḥ puṣṭiḥ kṣud-apāyo 'nu-ghāsam // [BhP 11.2.42]",
    "GE07bhg4c09u:132": " ity ekādaśoketḥ pratipadam eva bhajanānurūpa-bhagavad-anubhava-lābhāt /",
    "GE07bhg4c09u:133": " dharmyaṃ dharmād anapetaṃ sarva-dharmākaraṇe 'pi sarva-dharma-siddheḥ -",
    "GE07bhg4c09u:134": " yathā taror mūla-niṣecanena",
    "GE07bhg4c09u:135": " tṛpyanti tat-skandha-bhujopaśākhāḥ /",
    "GE07bhg4c09u:136": " prāṇopahārāc ca yathendriyāṇāṃ",
    "GE07bhg4c09u:137": " tathaiva sarvārhaṇam acyutejyā //",
    "GE07bhg4c09u:138": " [BhP 4.31.14] iti nāradokteḥ /",
    "GE07bhg4c09u:139": " kartuṃ susukham iti karma-jñānādāv iva nātra ko 'pi kāra-vāṅ-mānasa-kleśātiśayaḥ śravaṇa-kīrtanādi-bhakteḥ śrotrādīndriya-vyāpāra-mātratvāt",
    "GE07bhg4c09u:140": " avyayaṃ karma-jñānādivan na naśvaraṃ nirguṇatvāt //2//",
    "GE07bhg4c09u:141": " baladevaḥ - rāja-vidyeti /",
    "GE07bhg4c09u:142": " vidyānāṃ śāṇḍilya-vaiśvānara-daharādi-śabda-pūrvāṇāṃ rājā rāja-vidyā /",
    "GE07bhg4c09u:143": " guhyānāṃ jīvātma-yāthātmyādi-rahasyānāṃ rājā rāja-guhyam idaṃ bhakti-rūpaṃ jñānam /",
    "GE07bhg4c09u:144": " rāja-dantāditvād upasarjanasya para-nipātaḥ /",
    "GE07bhg4c09u:145": " tathātve pratipādayituṃ viśinaṣṭi - uttamaṃ pavitraṃ liṅga-deha-paryanta-sarva-pāpa-praśamanāt /",
    "GE07bhg4c09u:146": " yad uktaṃ pādme-",
    "GE07bhg4c09u:147": " aprārabdha-phalaṃ pāpaṃ kūṭaṃ bījaṃ phalonmukham /",
    "GE07bhg4c09u:148": " krameṇaiva pralīyante viṣṇu-bhakti-ratātmanām // iti /",
    "GE07bhg4c09u:149": " kramo 'tra parṇa-śataka-vedhavad bodhyaḥ /",
    "GE07bhg4c09u:150": " pratyakṣāvagamam avagamyata ity avagamo viṣayaḥ /",
    "GE07bhg4c09u:151": " sa yasmin pratyakṣe 'sti śravaṇādike 'bhyastyamāne tasmiṃs tad-viṣayaḥ puruṣottamo 'ham āvirbhavāmi /",
    "GE07bhg4c09u:152": " evam āha sūtrakāraḥ - prakāśaś ca karmaṇy abhyāsāt iti /",
    "GE07bhg4c09u:153": " dharmyaṃ dharmād anapetaṃ guru-śuśrūṣādi-dharmair nityaṃ puṣyamāṇam /",
    "GE07bhg4c09u:154": " śrutiś ca ācāryavān puruṣo veda ity ādyā /",
    "GE07bhg4c09u:155": " kartuṃ susukhaṃ sukha-sādhyam /",
    "GE07bhg4c09u:156": " śrotrādi-vyāpāra-mātratvāt tulasī-pātrāmbu-culuka-mātropakaraṇatvāc ca /",
    "GE07bhg4c09u:157": " avyayam avināśi-mokṣe 'pi tasyānuvṛtteḥ /",
    "GE07bhg4c09u:158": " evaṃ vakṣyati bhaktyā mām abhijānāti ity ādinā /",
    "GE07bhg4c09u:159": " karma-yogādikaṃ tu nedṛśam ato 'sya rāja-vidyātvam /",
    "GE07bhg4c09u:160": " tatrāhuḥ rājñāṃ vidyā,",
    "GE07bhg4c09u:161": " rājñāṃ guhyam iti rājñām ivodāra-cetasāṃ kāruṇikānām iva divam api tucchīkurvatām iyaḥ vidyā na tu śīghraṃ putrādi-lipsayā devān abhyarcatāṃ dīna-cetasāṃ karmiṇām /",
    "GE07bhg4c09u:162": " rājāno hi mahāratnādi-sampad apy anihnuvānāḥ sva-mantraṃ yathātiyatnān nihnūyate tathānyāṃ vidyām anihnuvānā mad-bhaktā etām atiyatnān nihnuvīrann iti /",
    "GE07bhg4c09u:163": " samānam anyat //2//",
    "GE07bhg4c09u:164": " BhG 9.3",
    "GE07bhg4c09u:165": " aśraddadhānāḥ puruṣā dharmasyāsya paraṃtapa /",
    "GE07bhg4c09u:166": " aprāpya māṃ nivartante mṛtyu-saṃsāra-vartmani //3//",
    "GE07bhg4c09u:167": " śrīdharaḥ - nanv evam asyātisukaratve ke nāma saṃsāriṇaḥ syuḥ /",
    "GE07bhg4c09u:168": " tatrāha aśraddadhānā iti /",
    "GE07bhg4c09u:169": " asya bhakti-sahita-jñāna-lakṣaṇasya /",
    "GE07bhg4c09u:170": " dharmasyeti karmaṇi ṣaṣṭhī /",
    "GE07bhg4c09u:171": " imaṃ dharmam aśraddadhānā āstikyenāsvīkurvanta upāyāntarair mat-prāptaye kṛta-prayatnā api mām aprāpya mṛtyu-yukte saṃsāra-vartmani nimitte nivartante /",
    "GE07bhg4c09u:172": " mṛtyu-vyāpte saṃsāra-mārge paribhramantīty arthaḥ //3//",
    "GE07bhg4c09u:173": " madhusūdanaḥ - evam asya sukaratve sarvotkṛṣṭatve ca sarve 'pi kuto 'tra na pravartante,",
    "GE07bhg4c09u:174": " tathā ca na ko 'pi saṃsārī syād ity ata āha aśraddadhānā iti /",
    "GE07bhg4c09u:175": " asyātma-jñānākhyasya dharmasya svarūpe sādhane phale ca śāstra-pratipādite 'pi aśraddadhānā",
    "GE07bhg4c09u:176": " veda-virodhi-kuhetu-darśana-dūṣitāntaḥkaraṇatayā prāmāṇyam amanyamānāḥ pāpa-kāriṇo",
    "GE07bhg4c09u:177": " 'sura-sampadam ārūḍhāḥ sva-mati-kalpitenopāyena kathaṃcid yatamānā api śāstra-vihitopāyābhāvād",
    "GE07bhg4c09u:178": " aprāpya māṃ mat-prāpti-sādhanam apy alabdhvā nivartante niścayena vartante /",
    "GE07bhg4c09u:179": " kva mṛtyu-yukte saṃsāra-vartmani sarvadā janana-maraṇa-prabandhena nāraki-tiryag-ādi-yoniṣv eva bhramantīty arthaḥ //3//",
    "GE07bhg4c09u:180": " viśvanāthaḥ --- nanv evam asyātisukha-karatve sati ko nāma saṃsārī syāt /",
    "GE07bhg4c09u:181": " tatrāha aśraddadhānā iti /",
    "GE07bhg4c09u:182": " asyeti karmaṇi ṣaṣṭhī ārṣī /",
    "GE07bhg4c09u:183": " imaṃ dharmam aśraddadhānāḥ śāstra-vākyaiḥ pratipāditaṃ bhakteḥ sarvotkarṣaṃ stuty-artha-vādam eva manyamānā āstikyena na svīkurvanti ye,",
    "GE07bhg4c09u:184": " ta upāyāntarair mat-prāptaye kṛta-prayatnā api mām aprāpya mṛtyu-vyāpte saṃsāra-vartmani nitarām atiśayena vartante //3//",
    "GE07bhg4c09u:185": " baladevaḥ -- nanv evaṃ sukare dharme sthite na ko 'pi saṃsāred iti cet tatrāha aśraddadhānā iti /",
    "GE07bhg4c09u:186": " dharmasyeti karmaṇi ṣaṣṭhī /",
    "GE07bhg4c09u:187": " imaṃ mad-bhakti-lakṣaṇaṃ dharmam śruty-ādi-prasiddha-prabhāvam apy aśraddadhānā dṛḍha-viśvāsena tam agṛhṇataḥ stuti-mātram evaitad iti ye manyante,",
    "GE07bhg4c09u:188": " te mat-prāptaye sādhanāntarāṇy anutiṣṭhanto 'pi bhakty-avahelanān mām aprāpya mṛtyu-yukte saṃsāra-vartmani nitarām vartante //3//",
    "GE07bhg4c09u:189": " BhG 9.4",
    "GE07bhg4c09u:190": " mayā tatam idaṃ sarvaṃ jagad avyakta-mūrtinā /",
    "GE07bhg4c09u:191": " mat-sthāni sarva-bhūtāni na cāhaṃ teṣv avasthitaḥ //4//",
    "GE07bhg4c09u:192": " śrīdharaḥ - tad evaṃ vaktavyatayā prastutasya jñānasya stutyā śrotāram abhimukhīkṛtya tad eva jñānaṃ kathayati mayeti dvābhyām /",
    "GE07bhg4c09u:193": " avyaktā 'tīndriyā mūrtiḥ svarūpaṃ yasya /",
    "GE07bhg4c09u:194": " tādṛśena mayā kāraṇa-bhūtena sarvam idaṃ jagat tataṃ vyāptam /",
    "GE07bhg4c09u:195": " tat sṛṣṭvā tad evānuprāviśat ity ādi śruteḥ /",
    "GE07bhg4c09u:196": " ataeva kāraṇa-bhūte mayi tiṣṭhantīti mat-sthāni sarvāṇi bhūtāni carācarāṇi /",
    "GE07bhg4c09u:197": " evam api ghaṭādiṣu kāryeṣu mṛttikeva teṣu bhūteṣu nāham avasthitaḥ /",
    "GE07bhg4c09u:198": " ākāśavad asaṅgatvāt //4//",
    "GE07bhg4c09u:199": " madhusūdanaḥ - tad evaṃ vaktavyatayā pratijñātasya jñānasya vidhi-mukhenetara-niṣedha-mukhena ca stutyābhimukhīkṛtam arjunaṃ prati tad evāha dvābhyām mayeti /",
    "GE07bhg4c09u:200": " idaṃ jagat sarvaṃ bhūta-bhautika-tat-kāraṇa-rūpaṃ dṛśya-jātaṃ mad-ajñāna-kalpitaṃ",
    "GE07bhg4c09u:201": " māyādhiṣṭhānena paramārtha-satā sad-rūpeṇa sphuraṇa-rūpeṇa ca tataṃ vyāptaṃ rajju-khaṇḍeneva",
    "GE07bhg4c09u:202": " tad-ajñāna-kalpitaṃ sarpa-dhārādi /",
    "GE07bhg4c09u:203": " tvayā vāsudevena paricchinnena sarvaṃ jagat kathaṃ vyāptaṃ pratyakṣa-virodhād iti",
    "GE07bhg4c09u:204": " nety āha avyaktā sarva-karaṇāgocarībhūtā sva-prakāśādvaya-caitanya-sad-ānanda-rūpā",
    "GE07bhg4c09u:205": " mūrtir yasya tena mayā vyāptam idaṃ sarvaṃ na tv anena dehenety arthaḥ /",
    "GE07bhg4c09u:206": " ata eva santīva sphurantīva mad-rūpeṇa sthitāni mat-sthāni sarva-bhūtāni sthāvarāṇi jaṅgamāni ca /",
    "GE07bhg4c09u:207": " paramārthatas tu na ca naivāhaṃ teṣu kalpiteṣu bhūtesv",
    "GE07bhg4c09u:208": " avasthitaḥ kalpitākalpitayoḥ sambandhāyogāt /",
    "GE07bhg4c09u:209": " ataevoktaṃ yatra yad adhyastaṃ tat-kṛtena guṇena doṣeṇa vāṇu-mātreṇāpi na sa sambadhyata iti //4//",
    "GE07bhg4c09u:210": " viśvanāthaḥ --- yad dāsya-bhaktāv etan-mātraṃ mad-aiśvarya-jñānaṃ mad-bhaktair apekṣitavyam ity āha saptabhiḥ /",
    "GE07bhg4c09u:211": " avyaktā 'tīndriyā mūrtiḥ svarūpaṃ yasya tena mayā kāraṇa-bhūtena sarvam idaṃ jagat tataṃ vyāptam /",
    "GE07bhg4c09u:212": " ataeva mat-sthāni mayi kāraṇa-bhūte pūrṇa-caitanya-svarūpe sthitāni sarvāṇi bhūtāni carācarāṇi santi /",
    "GE07bhg4c09u:213": " evam api ghaṭādiṣu sva-kāryeṣu mṛgādivatteṣu bhūteṣu nāham avasthito 'saṅgatvāt //4//",
    "GE07bhg4c09u:214": " baladevaḥ - atha sva-bhakty-uddīpakam adbhuta-svaiśvaryam āha mayeti /",
    "GE07bhg4c09u:215": " avyaktā indriyāgrāhyā mūrtiḥ svarūpaṃ yasya tena mayā sarvam idaṃ jagat tataṃ dhartuṃ niyantuṃ ca vyāptam /",
    "GE07bhg4c09u:216": " ataeva sarvāṇi carācarāṇi bhūtāni vyāpake dhārake niyāmake ca mayi sthitāni bhavantīti teṣāṃ sthitis tad-adhīnā nety arthaḥ /",
    "GE07bhg4c09u:217": " iha nikhila-jagad-antaryāmiṇā svāṃśenāntaḥ praviśya niyacchāmi dadhāmi cety uktam /",
    "GE07bhg4c09u:218": " āha caivaṃ śrutiḥ yaḥ pṛthivyāṃ tiṣṭhat ity ādinā /",
    "GE07bhg4c09u:219": " ihāpi vakṣyati viṣṭabhyāham idaṃ kṛtsnam ity ādi //4//",
    "GE07bhg4c09u:220": " BhG 9.5",
    "GE07bhg4c09u:221": " na ca mat-sthāni bhūtāni paśya me yogam aiśvaram /",
    "GE07bhg4c09u:222": " bhūta-bhṛn na ca bhūta-stho mamātmā bhūta-bhāvanaḥ //5//",
    "GE07bhg4c09u:223": " śrīdharaḥ - kiṃ ca na ceti /",
    "GE07bhg4c09u:224": " na ca mayi sthitāni bhūtāni /",
    "GE07bhg4c09u:225": " asaṅgatvād eva mama /",
    "GE07bhg4c09u:226": " nanu tarhi vyāpakatvam āśrayatvaṃ ca pūrvoktaṃ viruddham ity āśaṅkyāha paśyeti /",
    "GE07bhg4c09u:227": " me mama aiśvaryam asādhāraṇaṃ yogaṃ yuktim aghaṭana-ghaṭanā-cāturyaṃ paśya /",
    "GE07bhg4c09u:228": " madīya-yoga-māyā-vaibhavasyāvirtarkyatvān na kiñcid viruddham ity arthaḥ /",
    "GE07bhg4c09u:229": " anyad apy āścaryaṃ paśyety āha bhūteti /",
    "GE07bhg4c09u:230": " bhūtāni bibharti dhārayatīti bhūta-bhṛt /",
    "GE07bhg4c09u:231": " bhūtāni bhāvayati pālayatīti bhūta-bhāvanaḥ /",
    "GE07bhg4c09u:232": " evaṃ bhūto 'pi mamātmā paraṃ svarūpaṃ bhūtastho na bhavatīti /",
    "GE07bhg4c09u:233": " ayaṃ bhāvaḥ - yathā dehaṃ bibhrat pālayaṃś ca jīvo 'haṅkāreṇa tat-saṃśliṣṭas tiṣṭhaty evam ahaṃ bhūtāni dhārayan pālayann api teṣu na tiṣṭhāmi",
    "GE07bhg4c09u:234": " nirahaṅkāratvād iti //5//",
    "GE07bhg4c09u:235": " madhusūdanaḥ - ataeva na ceti /",
    "GE07bhg4c09u:236": " diviṣṭha ivāditye kalpitāni jala-calanādīni mayi kalpitāni bhūtāni paramārthato mayi na santi /",
    "GE07bhg4c09u:237": " tvam arjunaḥ prākṛtīṃ manuṣya-buddhiṃ hitvā paśya paryālocaya me yogaṃ prabhāvam aiśvaram aghaṭana-ghaṭanā-cāturyaṃ māyāvina iva mamāvalokayety arthaḥ /",
    "GE07bhg4c09u:238": " nāhaṃ kasyacid ādheyo nāpi kaasyacid ādhāras tathāpy ahaṃ sarveṣu bhūteṣu mayi ca sarvāṇi bhūtānīti mahatīyaṃ māyā /",
    "GE07bhg4c09u:239": " yato bhūtāni sarvāṇi kāryāṇy upādānatayā bibharti dhārayati poṣayatīti ca bhūta-bhṛt /",
    "GE07bhg4c09u:240": " bhūtāni sarvāṇi kartṛtayotpādayatīti bhūta-bhāvanaḥ /",
    "GE07bhg4c09u:241": " evam abhinna-nimittopādāna-bhūto 'pi mamātmā mama parmaārtha-svarūpa-bhūtaḥ sac-cid-ānanda-ghano",
    "GE07bhg4c09u:242": " 'saṅgādvitīya-svarūpatvāc ca bhūtasthaḥ paramārthato na bhūta-sambandhī svapna-dṛg",
    "GE07bhg4c09u:243": " iva na paramārthataḥ sva-kalpita-sambandhīty",
    "GE07bhg4c09u:244": " arthaḥ / mamātmeti rāhoḥ śira itivat kalpanayā ṣaṣṭhī //5//",
    "GE07bhg4c09u:245": " viśvanāthaḥ --- tata eva mayi sthitāny api bhūtāni na mat-sthāni mamāsaṅgatvād eveti bhāvaḥ /",
    "GE07bhg4c09u:246": " nanu tarhi tava jagad-vyāpakatvam jagad-āśrayatvaṃ ca pūrvoktaṃ viruddham ity āha paśya me yogam aiśvaram asādhāraṇaṃ yogaiśvaryam aghaṭita-ghaṭanā-cāturya-mayam",
    "GE07bhg4c09u:247": " anyad apy āścaryaṃ paśyety āha bhūtāni bibharti dhārayatīti bhūta-bhṛt /",
    "GE07bhg4c09u:248": " bhūtāni bhāvayati pālayatīti bhūta-bhāvanaḥ /",
    "GE07bhg4c09u:249": " evaṃ bhūto 'pi mamātmā bhūta-stho na bhavatīti mameti bhagavati deha-dehi-vibhāgābhāvāt /",
    "GE07bhg4c09u:250": " rāhoḥ śiraḥ itivad abhede 'pi ṣaṣṭhī /",
    "GE07bhg4c09u:251": " ayaṃ bhāvaḥ - yathā jīvo dehaṃ dadhat pālayann api tasmin āsaktyā deha-stha eva bhavati,",
    "GE07bhg4c09u:252": " evam ahaṃ bhūtāni dadhat pālayann api māyika-sarva-bhūta-śarīro 'pi na tatrastho niḥsaṅgatvād iti //5//",
    "GE07bhg4c09u:253": " baladevaḥ - nanv atiguruṃ bhāraṃ vahatas te mahān khedaḥ syād iti cet tatrāha na ceti /",
    "GE07bhg4c09u:254": " ghaṭādāv udakādīnīva bhāra-bhūtāni cabhūtāni saṃsṛṣṭāni mayi na santi /",
    "GE07bhg4c09u:255": " tarhi mat-sthāni saarva-bhūtānīty-ukti-viruddheteti mayi na santi /",
    "GE07bhg4c09u:256": " tarhi mat-sthāni sarva-bhūtānīty-uktir viruddheteti cet tatraha paśyeti /",
    "GE07bhg4c09u:257": " mamaiśvaraṃ mad-asādhāraṇaṃ yogaṃ paśya jānīhi yujyate 'nena durghaṭeṣu kāryeṣu iti nirukter yogo 'vicintya-śakti-vapuḥ satya-saṅkalpatā-lakṣaṇo dharamas tam ity arthaḥ /",
    "GE07bhg4c09u:258": " etad eva visphuṭayati bhūta-bhṛd iti bhūta-bhṛt bhūtānāṃ dhārakaḥ pālakaś cāhaṃ bhūtastho bhūta-saṃpṛkto naiva bhavāmi /",
    "GE07bhg4c09u:259": " yato mām ātmā mana eva bhūta-bhāvanaḥ satya-saṅkalpatā -lakṣaṇenaiśvareṇa yogenaivāhaṃ bhūtānāṃ dhāraṇaṃ pālanaṃ ca karomi,",
    "GE07bhg4c09u:260": " na tu sva-mūrti-vyāpāreṇety arthaḥ",
    "GE07bhg4c09u:261": " / śrutiś caivam āha - etasya vā akṣarasya praśāsane gārgi sūryācandram asau vidhṛtau",
    "GE07bhg4c09u:262": " tiṣṭhata etasya vā akṣarasya praśāsane gārgi dyāv āpṛthivyau vidhṛte tiṣṭhataḥ [BAU 3.7.9] ity ādinā /",
    "GE07bhg4c09u:263": " yadyapi svarūpān na mano bhinnaṃ,",
    "GE07bhg4c09u:264": " tathāpi sattā satīty ādivad viśeṣād vāstavaṃ bheda-kāryam ādāyaiva tathoktaṃ bodhyam //5//",
    "GE07bhg4c09u:265": " BhG 9.6",
    "GE07bhg4c09u:266": " yathākāśa-sthito nityaṃ vāyuḥ sarvatra-go mahān /",
    "GE07bhg4c09u:267": " tathā sarvāṇi bhūtāni mat-sthānīty upadhāraya //6//",
    "GE07bhg4c09u:268": " śrīdharaḥ - asaṃśliṣṭayor apy ādhārādheya-bhāvaṃ dṛṣṭāntenāha yayeti /",
    "GE07bhg4c09u:269": " avakāśaṃ vināvasthānānupapatter nityam ākāśe sthito vāyuḥ sarvatra-go 'pi mahān api nākāśena saṃśliṣyate /",
    "GE07bhg4c09u:270": " niravayavatvena saṃśleṣāyogāt /",
    "GE07bhg4c09u:271": " tathā sarvāṇi bhūtāni mayi sthitānīti jānīhi //6//",
    "GE07bhg4c09u:272": " madhusūdanaḥ - asaṃśliṣṭayor apy ādhārādheya-bhāvaṃ dṛṣṭāntenāha yatheti /",
    "GE07bhg4c09u:273": " yathaivāsaṅga-svabhāva ākāśe sthito nityaṃ sarvadotpatti-sthiti-saṃhāra-kāleṣu vātīti vāyuḥ sarvadā calana-svabhāvaḥ /",
    "GE07bhg4c09u:274": " ataeva sarvatra gacchatīti sarvatra-gaḥ /",
    "GE07bhg4c09u:275": " mahān parimāṇataḥ /",
    "GE07bhg4c09u:276": " etādṛśo 'pi na na kadāpy ākāśena saha saṃsṛjyate /",
    "GE07bhg4c09u:277": " tathaivāsaṅga-svabhāve mayi saṃśleṣam antareṇaiva sarvāṇi bhūtāny ākāśādīni mahānti sarvatragāni ca sthitāni nāpi sthitānīty upadhāraya vimṛśyāvadhāraya",
    "GE07bhg4c09u:278": " viśvanāthaḥ --- asaṅge mayi bhūtāni sthitāny api na sthitāni,",
    "GE07bhg4c09u:279": " teṣv apy ahaṃ sthito 'pi na sthita ity atra dṛṣṭāntam āha yatheti /",
    "GE07bhg4c09u:280": " yathaivāsaṅga-svabhāve ākāśe nityaṃ vātīti vāyuḥ sarvadā calana-svabhāvaḥ /",
    "GE07bhg4c09u:281": " ataeva sarvatra gacchatīti sarvatra-go mahān parimāṇataḥ yathā svākāśasya asaṅgatvāt tatra sthito 'pi na sthitaḥ /",
    "GE07bhg4c09u:282": " ākāśo 'pi vāyau sthito 'pi na sthito 'saṅgatvād eva tathaivāsaṅga-svabhāve mayi sarvāṇi bhūtāni ākāśādīni mahānti sarvatragāni sthitāni nāpi sthitānīty upadhāraya vimṛśya niścinu /",
    "GE07bhg4c09u:283": " nanu tarhi paśya me yogam aiśvaram iti bhagavad-uktaṃ yogaiśvaryasyātarkyatvaṃ kathaṃ siddham abhūt ?",
    "GE07bhg4c09u:284": " dṛṣṭānta-lābhāt /",
    "GE07bhg4c09u:285": " ucyate - ākāśasya jaḍatvā evāsaṅgatvam /",
    "GE07bhg4c09u:286": " cetanasya tv asaṅgatvaṃ jagad-adhiṣṭhānādhiṣṭhātṛtve parameśvaraṃ vinā nānyatrāstīty atarkyatvaṃ siddham",
    "GE07bhg4c09u:287": " eva / tad apy ākāśa-dṛṣṭānto loka-buddhi-praveśārtha eva jñeyaḥ //6//",
    "GE07bhg4c09u:288": " baladevaḥ - carācarāṇāṃ sarveṣāṃ bhūtānāṃ mat-saṅkalpāyattā sthitir vṛttiś cety atra dṛṣṭāntam āha yatheti /",
    "GE07bhg4c09u:289": " yathā nirālambe mahaty ākāśe nirālambo mahān vāyuḥ sthitaḥ sarvatra gacchati /",
    "GE07bhg4c09u:290": " tasya tasya ca nirālambatayā sthitir mat-saṅkalpād eva pravṛttiś cety antaryāmi-brāhmaṇāt yad bhīṣā vātaḥ pavate iti śruty-antarāc copadhārayeti,",
    "GE07bhg4c09u:291": " tathā sarvāṇi sthira-carāṇi bhūtāni mat-sthāni tair ansaṃtuṣṭe mayi sthitāni mayaiva saṅkalpa-mātreṇa dhṛtāni nityamitāni cety upadhāraya /",
    "GE07bhg4c09u:292": " anyathā ākāśādīni vibhraṃśerann iti //6//",
    "GE07bhg4c09u:293": " BhG 9.7",
    "GE07bhg4c09u:294": " sarva-bhūtāni kaunteya prakṛtiṃ yānti māmikām /",
    "GE07bhg4c09u:295": " kalpa-kṣaye punas tāni kalpādau visṛjāmy aham //7//",
    "GE07bhg4c09u:296": " śrīdharaḥ - tad evam asaṅgasyaiva yogamāyayā sthiti-hetutvam uktam /",
    "GE07bhg4c09u:297": " tayaiva sṛṣṭi-prayala-hetutvaṃ cāha sarveti /",
    "GE07bhg4c09u:298": " kalpa-kṣaye pralaya-kāle sarvāṇi bhūtāni prakṛtiṃ yānti /",
    "GE07bhg4c09u:299": " triguṇātmikāyāṃ māyāyāṃ līyante /",
    "GE07bhg4c09u:300": " punaḥ kalpādau sṛṣṭi-kāle tāni visṛjāmi viśeṣeṇa sṛjāmi //7//",
    "GE07bhg4c09u:301": " madhusūdanaḥ - evam utpatti-kāle sthiti-kāle ca kalpitena prapañcenāsaṅgasyātmano 'saṃśleṣam uktvā pralaye 'pi tam āha sarvetei /",
    "GE07bhg4c09u:302": " sarvāṇi bhūtāni kalpa-kṣaye pralaya-kāle māmikāṃ mac-chaktitvena kalpitāṃ prakṛtiṃ triguṇātmikāṃ māyāṃ sva-kāraṇa-bhūtāṃ yānti tatraiva sūkṣma-rūpeṇa līyanta ity arthaḥ /",
    "GE07bhg4c09u:303": " he kaunteyety uktārtham /",
    "GE07bhg4c09u:304": " punas tāni kalpādau sarga-kāle visṛjāmi prakṛtāv avibhāgāpannāni vyanajmi ahaṃ sarvajñaḥ sarva-śaktir īśvaraḥ //7//",
    "GE07bhg4c09u:305": " viśvanāthaḥ --- nanv adhunā dṛśyamāny etāni bhūtāni tvayi sthitānīty avagamyate /",
    "GE07bhg4c09u:306": " mahā-pralaye kva yāsyantīty apekṣāyām āha sarveti /",
    "GE07bhg4c09u:307": " māmikāṃ madīyāṃ mama triguṇātmikāyāṃ māyā-śaktau līyanta ity arthaḥ /",
    "GE07bhg4c09u:308": " punaḥ kalpa-kṣaye pralayānte sṛṣṭi-kāle tāni viśeṣeṇa sṛjāmi //7//",
    "GE07bhg4c09u:309": " baladevaḥ - sva-saṅkalpād eva bhūtānāṃ sthitir uktā /",
    "GE07bhg4c09u:310": " atha tasmād eva teṣāṃ sarga-pralayāv āha sarveti /",
    "GE07bhg4c09u:311": " he kaunteya /",
    "GE07bhg4c09u:312": " kalpa-kṣaye caturmukhāvasāna-kāle sarvāṇi bhūtāni mat-saṅkalpād eva māmikāṃ prakṛtiṃ yānit /",
    "GE07bhg4c09u:313": " prakṛti-śaktike mayi vilīyante kalpādau punas tāny aham eva bahu syām iti saṅkalpa-mātreṇa vaividhyena sṛjāmi //7//",
    "GE07bhg4c09u:314": " BhG 9.8",
    "GE07bhg4c09u:315": " prakṛtiṃ svām avaṣṭabhya visṛjāmi punaḥ punaḥ /",
    "GE07bhg4c09u:316": " bhūta-grāmam imaṃ kṛtsnam avaśaṃ prakṛter vaśāt //8//",
    "GE07bhg4c09u:317": " śrīdharaḥ - nanv asaṅgo nirvikāraś ca tvaṃ kathaṃ sṛjasīty apekṣāyām āha - prakṛtim iti /",
    "GE07bhg4c09u:318": " svāṃ svīyāṃ svādhīnāṃ prakṛtim avaṣṭabhyādhiṣṭhāya /",
    "GE07bhg4c09u:319": " pralaye līnaṃ santaṃ caturvidham imaṃ sarvaṃ bhūta-grāmaṃ karmādi-paravaśaṃ punaḥ punar vividhaṃ sṛjāmi /",
    "GE07bhg4c09u:320": " viśeṣeṇa sṛjāmi iti vā /",
    "GE07bhg4c09u:321": " katham ? prakṛter vaśāt prācīna-karma-nimitta-tat-tat-svabhāva-vaśāt //8//",
    "GE07bhg4c09u:322": " madhusūdanaḥ - kiṃ-nimittā parameśvara-stheyaṃ sṛṣṭir na tāvat sva-bhogārthā tasya sarva-sākṣi-bhūta-caitanya-mātrasya bhoktṛtvābhāvāt tathātve vā saṃsāritveneśvaratva-vyāghātāt /",
    "GE07bhg4c09u:323": " nāpy anyo bhoktā yad artheyaṃ sṛṣṭiḥ /",
    "GE07bhg4c09u:324": " cetanāntarābhāvāt /",
    "GE07bhg4c09u:325": " īśvarasyaiva sarvatra jīva-rūpeṇa sthitatvāt /",
    "GE07bhg4c09u:326": " acetanasya cābhoktṛtvāt /",
    "GE07bhg4c09u:327": " ataeva nāpavargārthāpi sṛṣṭiḥ /",
    "GE07bhg4c09u:328": " bandhābhāvād apavarga-virodhitvāc cety ādy-anupapattiḥ sṛṣṭer māyā-mayatvaṃ sādhayantī",
    "GE07bhg4c09u:329": " nāsmākaṃ pratikūleti na parihartavyety abhipretya māyāmayatvān mithyātvaṃ prapañcasya",
    "GE07bhg4c09u:330": " vaktum ārabhate tribhiḥ prakṛtim iti /",
    "GE07bhg4c09u:331": " prakṛtiṃ māyākhyām anirvacanīyāṃ svāṃ svasmin kalpitām avaṣṭabhya svasattā-sphūrtibhyāṃ",
    "GE07bhg4c09u:332": " dṛḍhīkṛtya tasyāḥ prakṛter māyāyā vaśād avidyāsmitā-rāga-dveṣābhiniveśa-kāraṇāvaraṇa-vikṣepātmaka-śakti-prabhāvāj",
    "GE07bhg4c09u:333": " jāyamānam imaṃ sarva-pramāṇa-saṃnidhāpitaṃ bhūta-grāmam ākāśādi-bhūta-samudāyam ahaṃ",
    "GE07bhg4c09u:334": " māyāvīva punaḥ punar visṛjāmi vividhaṃ sṛjāmi kalpanā-mātreṇa svapna-dṛg iva ca svapna-prapañcam //8 //",
    "GE07bhg4c09u:335": " viśvanāthaḥ --- nanv asaṅgo nirvikāraś ca tvaṃ kathaṃ sṛjasīty apekṣāyām āha - prakṛtim iti /",
    "GE07bhg4c09u:336": " svāṃ svīyām avaṣṭabhyādhiṣṭhāya prakṛter vaśāt svīya-svabhāva-vaśāt prācīna-karma-nimittād iti yāvat /",
    "GE07bhg4c09u:337": " avaśaṃ karmādi-paratantram //8//",
    "GE07bhg4c09u:338": " baladevaḥ -- prakṛtim iti /",
    "GE07bhg4c09u:339": " svām ātmīyāṃ tri-guṇāṃ prakṛtim avaṣṭabhyādhiṣṭhāya saṅkalpa-mātreṇa mahad-ādyān manā pariṇamayyemaṃ caturvidham bhūta-grāmaṃ visṛjāmi punaḥ punaḥ kāle kāle /",
    "GE07bhg4c09u:340": " kīdṛśam ity āha prakṛteḥ prācīna-karma-vāsanāyā vaśāt prabhāvād avaśaṃ paratantraṃ",
    "GE07bhg4c09u:341": " tathā cācintya-śakter asaṅga-svabhāvasya mama saṅkalpa-mātreṇa tat tat kurvato na",
    "GE07bhg4c09u:342": " tat-saṃsarga-gandho na ca ko 'pi kheda-leśa iti //8 //",
    "GE07bhg4c09u:343": " BhG 9.9",
    "GE07bhg4c09u:344": " na ca māṃ tāni karmāṇi nibadhnanti dhanaṃjaya /",
    "GE07bhg4c09u:345": " udāsīnavad āsīnam asaktaṃ teṣu karmasu //9//",
    "GE07bhg4c09u:346": " śrīdharaḥ - nanv evaṃ nānā-vidhāni karmāṇi kurvatas tava jīvavad-bandhaḥ kathaṃ na syād iti ?",
    "GE07bhg4c09u:347": " ata āha na ca mām iti /",
    "GE07bhg4c09u:348": " tāni viśva-sṛṣṭy-ādīni karmāṇi māṃ na nibadhnanti /",
    "GE07bhg4c09u:349": " karmāsaktir hi baddha-hetuḥ sā cāpta-kāmatvān mama nāsti /",
    "GE07bhg4c09u:350": " ata udāsīnatvānupapatter udāsīnavat sthitam ity uktam //9//",
    "GE07bhg4c09u:351": " madhusūdanaḥ - ataḥ na ceti /",
    "GE07bhg4c09u:352": " na ca naiva sṛṣṭi-sthiti-pralayākhyāni tāni māyāvineva svapna-dṛśeva ca mayā kriyamāṇāni",
    "GE07bhg4c09u:353": " māṃ nibandhnanti anugraha-nigrahābhyāṃ na sukṛta-duṣkṛta-bhāginaṃ kurvanti mithyā-bhūtatvāt /",
    "GE07bhg4c09u:354": " he dhanañjaya yudhiṣṭhira-rājasūyārthaṃ sarvān rājño jitvā dhanam āhṛtavān iti mahān prabhāvaḥ sūcitaḥ protsāhanārtham /",
    "GE07bhg4c09u:355": " tāni karmāṇi kuto na badhnanti tatrāha udāsīnavad āsīnam /",
    "GE07bhg4c09u:356": " yathā kaścid upekṣako dvayor vivadamānayor jaya-parājayāsaṃsargī tat-kṛta-harṣa-viṣādābhyām asaṃsṛṣṭo nirvikāra āste tadvan nirvikāratayāsīnam",
    "GE07bhg4c09u:357": " dvayor vivadamānayor ihābhāvād upekṣakatva-mātra-sādharmyeṇa vati-pratyayaḥ /",
    "GE07bhg4c09u:358": " ataeva nirvikāratvāt teṣu sṛṣṭy-ādi-karmasv asaktam ahaṃ karomīty abhimāna-lakṣeṇa saṅgena rahitaṃ māṃ na nibadnanti karmāṇīti yuktam eva /",
    "GE07bhg4c09u:359": " anyasyāpi hi kartṛtvābhāve phala-saṅgābhāve ca karmāṇi na bandha-kāraṇānīty uktam anena /",
    "GE07bhg4c09u:360": " tad-ubhaya-sattve tu kośa-kāra iva karmabhir badhyate mūḍha ity abhiprāyaḥ //9//",
    "GE07bhg4c09u:361": " viśvanāthaḥ --- nanv evaṃ ca nānā-karmāṇi kurvatas tava jīvavad-bandhaḥ kathaṃ na syād ?",
    "GE07bhg4c09u:362": " ata āha na ceti /",
    "GE07bhg4c09u:363": " tāni sṛṣṭy-ādīni /",
    "GE07bhg4c09u:364": " karmāsaktir hi baddha-hetuḥ sā cāpta-kāmatvān mama nāsti /",
    "GE07bhg4c09u:365": " udāsīnavad iti /",
    "GE07bhg4c09u:366": " anya udāsīno yathā vivadamānānāṃ duḥkha-śokādi-saṃsṛṣṭo na bhavati tathaivāham ity arthaḥ //9//",
    "GE07bhg4c09u:367": " baladevaḥ -- nanu viṣamāṇi sṛṣṭi-poālana-lakṣaṇāni vaiṣamyādinā tvāṃ badhnīyur iti cet tatrāha na ceti /",
    "GE07bhg4c09u:368": " tāni viṣama-sṛṣṭy-ādīni karmāṇi na mayi vaiṣamyādi-prasañjayanti /",
    "GE07bhg4c09u:369": " tatra hetu-garbha-viśeṣaṇam udāsīnavad iti /",
    "GE07bhg4c09u:370": " jīvānāṃ deva-mānava-tiryag-ādi-bhāve tat-tad-abhyudaya-tāratamye ca teṣāṃ pūrvārjitāni karmāṇy eva kāraṇāni /",
    "GE07bhg4c09u:371": " ahaṃ tu teṣu viṣameṣu karmasv audāīnyena sthito 'sakta iti na mayi vaiṣamyādi-doṣa-gandhaḥ /",
    "GE07bhg4c09u:372": " evam āha sūtrakāraḥ vaiṣamya-nairghṛṇye na [Vs. 2.1.35] ity ādinā /",
    "GE07bhg4c09u:373": " udāsīnatve kartṛtvaṃ na siddhyed ata uktam udāsīnavad iti //9//",
    "GE07bhg4c09u:374": " BhG 9.10",
    "GE07bhg4c09u:375": " mayādhyakṣeṇa prakṛtiḥ sūyate sa-carācaram /",
    "GE07bhg4c09u:376": " hetunānena kaunteya jagad viparivartate //10//",
    "GE07bhg4c09u:377": " śrīdharaḥ - tad evopapādayati mayeti /",
    "GE07bhg4c09u:378": " mayādhyakṣeṇādhiṣṭhātrā nimitta-bhūtena prakṛtiḥ sa-carācaraṃ viśvaṃ sūyate janayati /",
    "GE07bhg4c09u:379": " anena mad-adhiṣṭhānena hetunedaṃ jagad viparivartate punaḥ punar jāyate /",
    "GE07bhg4c09u:380": " sannidhi-mātreṇādhiṣṭhātṛtvāt kartṛtvam udāsīnatvaṃ cāviruddham iti bhāvaḥ //10//",
    "GE07bhg4c09u:381": " madhusūdanaḥ - bhūta-grāmam imaṃ visṛjāmy udāsīnavad āsīnam iti ca paraspara-viruddham iti śaṅkā-parihārārthaṃ punar māyāmayatvam eva prakaṭayati mayeti /",
    "GE07bhg4c09u:382": " mayā sarvato-dṛśi-mātra-svarūpeṇāvikriyeṇādhyakṣeṇa niyantrā bhāsakenāvabhāsitā prakṛtis",
    "GE07bhg4c09u:383": " triguṇātmikā sattvāsattvādibhir anirvācyā māyā sūyata utpādayati sa-carācaraṃ jagan",
    "GE07bhg4c09u:384": " māyāvinādhiṣṭhiteva māyā kalpita-gaja-turagādikam /",
    "GE07bhg4c09u:385": " na tv ahaṃ sva-kārya-māyābhāsanam antareṇa karomi vyāpārāntaram /",
    "GE07bhg4c09u:386": " hetunā nimittenānenādhyakṣatvena he kaunteya /",
    "GE07bhg4c09u:387": " jagat sa-carācaraṃ viparivartate vividhaṃ parivartate janmādi-vināśāntaṃ dity-āder iva kartṛtvābhāvād udāsīnavad āsīnam ity uktam iti na virodhaḥ / tad uktam -",
    "GE07bhg4c09u:388": " asya dvaitendra-jālasya yad upādāna-kāraṇam /",
    "GE07bhg4c09u:389": " ajñānaṃ tad upāśritya brahma kāraṇam ucyate // iti /",
    "GE07bhg4c09u:390": " śruti-smṛti-vādāś cātrārthe sahasraśa udāhāryāḥ //10//",
    "GE07bhg4c09u:391": " viśvanāthaḥ --- nanu sṛṣṭy-ādi-kartus tavedam audāsīnyaṃ na pratyemīty ata āha mayeti /",
    "GE07bhg4c09u:392": " adhyakṣeṇa mayā nimitta-bhūtena prakṛtiḥ sa-carācaraṃ jagat sūyate /",
    "GE07bhg4c09u:393": " prakṛtir eva jagat janayati /",
    "GE07bhg4c09u:394": " mamātrādhyakṣatā-mātram /",
    "GE07bhg4c09u:395": " yathā kasyacid ambarīṣāder iva bhūpateḥ prakṛtibhir eva rājya-kṛtyaṃ nirvāhyate /",
    "GE07bhg4c09u:396": " atrodāsīnasya bhūpateḥ sattā-mātram iti yathā tasya rāja-siṃhāsane sattā-mātreṇa vinā prakṛtibhiḥ kim api na śakyate kartum /",
    "GE07bhg4c09u:397": " tathaiva mamādhiṣṭhāna-lakṣaṇam adhyakṣatvaṃ vinā prakṛtir api jaḍā kim api kartuṃ na śaknotīti bhāvaḥ /",
    "GE07bhg4c09u:398": " anena mad-adhiṣṭhānena hetunedaṃ jagat viparivartate punaḥ punar jāyate //10//",
    "GE07bhg4c09u:399": " baladevaḥ - tat pratipādayati mayeti /",
    "GE07bhg4c09u:400": " satya-saṅkalpena prakṛty-adhyakṣeṇa mayā sarveśvareṇa jīva-pūrva-pūrva-karmānuguṇatayā vīkṣitā prakṛtiḥ sa-carācaraṃ jagat sūyate janayati /",
    "GE07bhg4c09u:401": " viṣama-guṇā satī anena jīva-pūrva-karmānuguṇena mad-vīkṣaṇena hetunā taj jagad viparivartate punaḥ punar udbhavati /",
    "GE07bhg4c09u:402": " he kaunteya /",
    "GE07bhg4c09u:403": " śrutiś caivam āha-",
    "GE07bhg4c09u:404": " vikāra-jananīm ajñām aṣṭa-rūpām ajāṃ dhruvām /",
    "GE07bhg4c09u:405": " dhyāyate 'dhyāsitā tena tanyate preritā punaḥ /",
    "GE07bhg4c09u:406": " sūyate puruṣārthaṃ ca tenaivādhiṣṭhitā jagat //",
    "GE07bhg4c09u:407": " iti sannidhi-mātreṇādhiṣṭhātṛtvāt kartṛtvam udāsaniṃ ca na viruddham /",
    "GE07bhg4c09u:408": " yathā sannidhi-mātreṇagandhaḥ kṣobhāya jāyate ity ādi smaraṇāc caitad evaṃ mad-adhiṣṭhātṛ-mātraṃ khalu prekṛter apekṣyam /",
    "GE07bhg4c09u:409": " mad-vinā kim api kartuṃ na sā prabhavet na hy asati rājñaḥ siṃhāsanādhiṣṭhātṛtve tad-amātyāḥ kārye prabhavaḥ //10//",
    "GE07bhg4c09u:410": " BhG 9.11",
    "GE07bhg4c09u:411": " avajānanti māṃ mūḍhā mānuṣīṃ tanum āśritam /",
    "GE07bhg4c09u:412": " paraṃ bhāvam ajānanto mama bhūta-maheśvaram //11//",
    "GE07bhg4c09u:413": " śrīdharaḥ - nanv evaṃbhūtaṃ parameśvaraṃ tvāṃ kim iti kecin nādriyante ?",
    "GE07bhg4c09u:414": " tatrāha avajānantīti dvābhyām /",
    "GE07bhg4c09u:415": " sarva-bhūta-maheśvara-rūpaṃ madīyaṃ paraṃ bhāvaṃ tattvam ajānanto mūḍhā mūrkhā mām avajānanti mām avamanyante /",
    "GE07bhg4c09u:416": " avajñāne hetuḥ śuddha-sattva-mayīm api tanuṃ bhaktecchā-vaśān manuṣyākārām āśritavantam iti //11//",
    "GE07bhg4c09u:417": " madhusūdanaḥ - evaṃ nitya-śuddha-buddha-mukta-svabhāvaṃ sarva-jantūnām ātmānam ānanda-ghanam anantam api santam avajānantīti /",
    "GE07bhg4c09u:418": " avajānanti māṃ sākṣād īśvaro 'yam iti nādriyante nindanti vā mūḍhā avivekino janāḥ /",
    "GE07bhg4c09u:419": " teṣām avajñā-hetuṃ bhramaṃ sūcayati mānuṣīṃ tanum āśritaṃ manuṣyatayā pratīyamānāṃ",
    "GE07bhg4c09u:420": " mūrtim ātmecchayā bhaktānugrahārthaṃ gṛhītavantaṃ manuṣyatayā pratīyamānena dehena",
    "GE07bhg4c09u:421": " vyavaharantam iti yāvat /",
    "GE07bhg4c09u:422": " tataś ca manuṣyo 'yam iti bhrāntyācchāditāntaḥkaraṇā mama paraṃ bhāvaṃ prakṛṣṭaṃ",
    "GE07bhg4c09u:423": " paāramarthikaṃ tattvaṃ sarva-bhūtānāṃ mahāntarm īśvaram ajānanto yan nādriyante nindanti",
    "GE07bhg4c09u:424": " vā tad-anurūpam eva mūḍhatvasya //11 //",
    "GE07bhg4c09u:425": " viśvanāthaḥ --- nanu ca satyam ananta-koṭi-brahmāṇḍa-vyāpī saccid-ānanda-vigrahaḥ kāraṇārṇava-śāyī mahā-puruṣaḥ sva-prakṛtyā jagat sṛjatīti yaḥ prasiddhaḥ /",
    "GE07bhg4c09u:426": " sa eva hi bhavān /",
    "GE07bhg4c09u:427": " kintu vasudeva-sūnos taveyaṃ mānuṣī tanur ity etad-aṃśenaiva kecit tava nikarṣaṃ vadantīty ata āha avajānantīti /",
    "GE07bhg4c09u:428": " mama mānuṣyās tanor asyā paraṃ bhāvaṃ kāraṇārṇava-śāyi-mahā-puruṣādibhyo 'py utkṛṣṭaṃ svarūpam ajānanta eva te /",
    "GE07bhg4c09u:429": " kīdṛśam ? bhūtaṃ satyaṃ yad brahma tac ca tan maheśvaraṃ ceti /",
    "GE07bhg4c09u:430": " tan maheśvara-padaṃ satyāntara-vyāvartakam atra jñeyam yukte kṣmādāvṛte bhūtam iti amaraḥ /",
    "GE07bhg4c09u:431": " tam ekaṃ govindaṃ sac-cid-ānanda-vigrahaṃ vṛndāvana-sura-bhūruha-bhāvanāsīnaṃ satataṃ sa-marud-gaṇo 'haṃ paramayā stutyā toṣayāmi iti (GTU 1.33) śruteḥ /[*ENDNOTE]",
    "GE07bhg4c09u:432": " narākṛti para-brahma iti smṛteś ca /",
    "GE07bhg4c09u:433": " mamāsyā mānuṣyās tanoḥ saccid-ānanda-mayatvaṃ mad-abhijṇa-bhaktair ucyata eva,",
    "GE07bhg4c09u:434": " tathā sarva-brahmāṇḍa-vyāpitvaṃ ca bālye yan-mātrā śrī-yaśodayā dṛṣṭam eva /",
    "GE07bhg4c09u:435": " yad vā mānuṣīṃ tanum eva viśinaṣṭi param utkṛṣṭaṃ bhāvaṃ sattāṃ viśuddhaṃ sattvaṃ saccidānanda-svarūpam ity arthaḥ /",
    "GE07bhg4c09u:436": " bhāvaḥ sattā svabhāvābhiprāyaḥ ity amaraḥ /",
    "GE07bhg4c09u:437": " paraṃ bhāvam api viśinaṣṭi mama bhūta-maheśvaraṃ mama sṛjyāni bhūtāni ye brahmādyās teṣām api mahāntam īśvaram /",
    "GE07bhg4c09u:438": " tasmāt jīvasyeva mama parameśvarasya tanur na bhinnā /",
    "GE07bhg4c09u:439": " tanur evāham /",
    "GE07bhg4c09u:440": " aham eva tanuḥ sākṣād brahmaiva śābdaṃ brahma dadhad vapuḥ [BhP 3.21.8] iti mad-abhijña-śukokter iti bhavādṛśais tu viśvasyatām iti bhāvaḥ //11//",
    "GE07bhg4c09u:441": " baladevaḥ - nanv īdṛśa-mahimānaṃ tvāṃ kim iti kecin nādriyante ?",
    "GE07bhg4c09u:442": " tatrāha avajānantīti /",
    "GE07bhg4c09u:443": " bhūta-maheśvaraṃ nikhila-jagad-eka-svāminaṃ satya-saṅkalpaṃ sarvajñaṃ mahā-kāruṇikaṃ ca māṃ mūḍhās te 'vajānanti /",
    "GE07bhg4c09u:444": " atra prakāraṃ darśayan viśinaṣṭi mānuṣīm iti mānuṣa-sanniveśinīṃ mānuṣa-ceṣṭā-bahulāṃ",
    "GE07bhg4c09u:445": " tanuṃ śrī-mūrtim āśritaṃ tādātmya-sambandhena nityaṃ prāptaṃ mām itara-rāja-kumāra-tulyaḥ",
    "GE07bhg4c09u:446": " kaścid ugra-puṇyo manuṣyo 'yam iti buddhyāvamanyanta ity arthaḥ /",
    "GE07bhg4c09u:447": " mānuṣī tanuḥ khalu pāñcabhautikyena na ca bhagavat-tanus tādṛk sac-cid-ānanda-rūpāya kṛṣṇāya iti,",
    "GE07bhg4c09u:448": " tam ekaṃ govindaṃ sac-cid-ānanda-vigraham iti śravaṇāt /",
    "GE07bhg4c09u:449": " tathātve tad-avajñātṝṇāṃ mauḍhyāndhya-yogād brahmādi-vandyatvāyogāc ca /",
    "GE07bhg4c09u:450": " evaṃ buddhis teṣāṃ kuto yayā te mūḍhā bhaṇyante ?",
    "GE07bhg4c09u:451": " tatrāha param iti /",
    "GE07bhg4c09u:452": " param asādhāraṇaṃ bhāvaṃ svabhāvam ajānantaḥ mānuṣākṛtes tasya jñānānndātmatva-sarveśatva-mokṣadatvādi-svabhāvānabhijñānād ity arthaḥ /",
    "GE07bhg4c09u:453": " evaṃ ca sati tanum āśritam ity ukti-viśeṣa-vibhātaṃ bheda-kāryam ādāya bodhyā /",
    "GE07bhg4c09u:454": " yat tu vasudeva-sūnor dvārakādhipateḥ sūtikā-gṛhāvirbhūtam eva svarūpaṃ naijaṃ caturbhujatvāt",
    "GE07bhg4c09u:455": " tato vrajaṃ gacchataḥ svarūpaṃ tu mānuṣaṃ dvibhujatvād ata uktam babhūva prākṛtaḥ śiśuḥ itivat /",
    "GE07bhg4c09u:456": " asti tan-niravadhānam mānuṣīṃ tanum āśritam iti tad-ukteḥ /",
    "GE07bhg4c09u:457": " tenaiva rūpeṇa catur-bhujena iti pārtha-vākyāc ca tasmān mānuṣya-saṃniveśitvam eva",
    "GE07bhg4c09u:458": " tat-tanor manuṣyatvam ity uktam yatrāvatīrṇaṃ kṛṣṇākhyaṃ paraṃ brahma narākṛti iti",
    "GE07bhg4c09u:459": " śrī-vaiṣṇave / gūḍhaṃ",
    "GE07bhg4c09u:460": " paraṃ brahma manuṣya-liṅgam iti śrī-bhāgavate ca /",
    "GE07bhg4c09u:461": " manuṣya-ceṣṭā-prācyuryāc ca tasyās tattvam /",
    "GE07bhg4c09u:462": " yathā manuṣyo 'pi rājā devavat siṃhavac ca viceṣṭanān nṛ-devo nṛ-siṃhaś ca vyapadiśyate /",
    "GE07bhg4c09u:463": " tasmād dvibhujaś caturbhujaś ca sa manuṣya-bhāvenokta-hetu-dvayād vyapadiśyaḥ /",
    "GE07bhg4c09u:464": " na khalu bhuja-bhūmnā pareśatvam /",
    "GE07bhg4c09u:465": " kārtavīryādau vyabhicārāt /",
    "GE07bhg4c09u:466": " vibhu-caitanyatvaṃ jagaj janmādi-hetutvaṃ vā paraśatvam /",
    "GE07bhg4c09u:467": " tac ca dvibhuje tasminn asty eva tac chrutaṃ na ca dvibhujatvaṃ sādi -",
    "GE07bhg4c09u:468": " sat-puṇḍarīka-nayanaṃ meghābhaṃ vaidyutāmbaram /",
    "GE07bhg4c09u:469": " dvi-bhujaṃ mauna-mudrāḍhyaṃ vana-mālinam īśvaram // [GTU 1.9]",
    "GE07bhg4c09u:470": " iti tasyānādi-siddhatva-śravaṇāt prākṛtaḥ śiśur ity atra prakṛtyā svarūpeṇaiva vyaktaḥ śiśur ity evārthaḥ /",
    "GE07bhg4c09u:471": " tasmād vaidūrya-maṇau nānā-rūpāṇi iva tasmin dvibhujatvādīni yugapat siddhāny eva yathārucy-upāsyānīti śāntoditatva-nityoditatva-kalpanā dūrotsāritā",
    "GE07bhg4c09u:472": " BhG 9.12",
    "GE07bhg4c09u:473": " moghāśā mogha-karmāṇo mogha-jñānā vicetasaḥ /",
    "GE07bhg4c09u:474": " rākṣasīm āsurīṃ caiva prakṛtiṃ mohinīṃ śritāḥ //12//",
    "GE07bhg4c09u:475": " śrīdharaḥ - kiṃ ca moghāśā iti /",
    "GE07bhg4c09u:476": " matto 'nyad devatāntaraṃ kṣipraṃ phalaṃ dāsyatīty evaṃ bhūtā moghā niṣphalaivāśā yeṣāṃ te /",
    "GE07bhg4c09u:477": " ataeva mad-vimukhatvān moghāni niṣphalāni karmāṇi yeṣāṃ te /",
    "GE07bhg4c09u:478": " mogham eva nānā-kutarkāśritaṃ śāstra-jñānaṃ yeṣāṃ te /",
    "GE07bhg4c09u:479": " ataeva vicetaso vikṣipta-cittāḥ /",
    "GE07bhg4c09u:480": " sarvatra hetuḥ rākṣasīṃ tāmasīṃ hiṃsādi-pracurām āsurīṃ ca rājasīṃ kāma-darpādi-bahulāṃ mohinīṃ buddhi-bhraṃśa-karīṃ prakṛtiṃ svabhāvaṃ śritā āśritāḥ santaḥ /",
    "GE07bhg4c09u:481": " mām avajānantīti pūrveṇānvayaḥ //12//",
    "GE07bhg4c09u:482": " madhusūdanaḥ - te ca bhagavad-avajñāna-nindana-janita-mahā-durita-pratibaddha-buddhayo nirantaraṃ niraya-nivāsārhā eva moghāśā iti /",
    "GE07bhg4c09u:483": " īśvaram antareṇa karmāṇy eva naḥ phalaṃ dāsyantīty evaṃrūpā moghā niṣphalaivāśā phala-prārthanā yeṣāṃ te /",
    "GE07bhg4c09u:484": " ataeveśvara-vimukhatvān moghāni śrama-mātra-rūpāṇy agnihotrādīni karmāṇi yeṣāṃ te /",
    "GE07bhg4c09u:485": " tathā mogham īśvarāpratipādaka-kutarka-śāstra-janitaṃ jñānaṃ yeṣāṃ te /",
    "GE07bhg4c09u:486": " kuta evaṃ yato vicetaso bhagavad-avajñāna-janita-durita-pratibaddha-viveka-vijñātāḥ /",
    "GE07bhg4c09u:487": " kiṃ ca te bhagavad-avajñāna-vaśād rākṣasīṃ tāmasīm avihita-hiṃsā-hetu-dveṣa-pradhānām",
    "GE07bhg4c09u:488": " āsurīṃ ca rājasīṃ śāstrānabhyanujñāta-viṣaya-bhoga-hetu-rāga-pradhānāṃ ca mohinīṃ",
    "GE07bhg4c09u:489": " śāstrīya-jñāna-bhraṃśa-hetuṃ prakṛtiṃ svabhāvam āśritā eva bhavanti / tataś",
    "GE07bhg4c09u:490": " ca - trividhaṃ narakasyedaṃ dvāraṃ nāśanam ātmanaḥ /",
    "GE07bhg4c09u:491": " kāmaḥ krodhas tathā lobhaḥ ity ukta-naraka-dvāra-bhāgitayā naraka-yātanām eva te satatam anubhavantīty arthaḥ //12//",
    "GE07bhg4c09u:492": " viśvanāthaḥ --- nanu ye mānuṣīṃ māyā-mayīṃ tanum āśrito 'yam īśvara iti matvā tvām avajānanti /",
    "GE07bhg4c09u:493": " teṣāṃ kā gatis tatrāha moghāśā iti /",
    "GE07bhg4c09u:494": " yadi bhaktā api syus tad api moghāśā bhavanti /",
    "GE07bhg4c09u:495": " mat-sālokyādim abhivāñchitaṃ na prāpnuvanti /",
    "GE07bhg4c09u:496": " yadi te karmiṇas tadā mogha-karmāṇaḥ karma-phalaṃ svargādikaṃ na labhante /",
    "GE07bhg4c09u:497": " yadi te jñāninas tarhi mogha-jñānā jñāna-phalaṃ mokṣaṃ na vidanti /",
    "GE07bhg4c09u:498": " tarhi te kiṃ prāpunvantīty ata āha rākṣasīm iti /",
    "GE07bhg4c09u:499": " te rākṣasīṃ prakṛtiṃ rākṣasānāṃ svabhāvaṃ śritāḥ prāptā bhavantīty arthaḥ //12//",
    "GE07bhg4c09u:500": " baladevaḥ -- nanu pāñcabhautika-mānuṣa-tanum ānugra-puṇyaḥ puru-tejāḥ ko 'py ayam iti bhāvena tvām avajānatāṃ kā gatiḥ syāt tatrāha mogheti",
    "GE07bhg4c09u:501": " yadi te īśvara-bhaktā api syus tad api moghāśā niṣphala-mokṣa-vāñchāḥ syuḥ /",
    "GE07bhg4c09u:502": " yadi te 'gni-hotrādi-karma-niṣṭhās tadā mogha-karmāṇaḥ pariśrama-rūpāgnihotrādikāḥ syuḥ /",
    "GE07bhg4c09u:503": " yadi te jñānāya vedāntādi-śāstra-pariśīlanas tadā mogha-jñānā niṣphala-tad-bodhāḥ syuḥ /",
    "GE07bhg4c09u:504": " evaṃ kutaḥ ? yatas te vicetasaḥ /",
    "GE07bhg4c09u:505": " nitya-siddha-manuṣya-saṃniveśi-sākṣāt-para-brahma-mad-avajñā-janita-pāpa-pratibaddha-viveka-jñānā ity arthaḥ /",
    "GE07bhg4c09u:506": " ataevam uktaṃ bṛhad-vaiṣṇave-",
    "GE07bhg4c09u:507": " yo vetti bhautikaṃ dehaṃ kṛṣṇasya paramātmanaḥ /",
    "GE07bhg4c09u:508": " sa sarvasmād bahiṣkāryaḥ śrauta-smārt a-vidhānataḥ /",
    "GE07bhg4c09u:509": " mukhaṃ tasyāvalokyāpi sa-celaṃ snānam ācaret // iti /",
    "GE07bhg4c09u:510": " tarhi te kiṃ phalaṃ labhante ?",
    "GE07bhg4c09u:511": " tatrāha rākṣasīṃ hiṃsādi-pracurām tāmasīm āsurīṃ kāma-garvādi-pracurāṃ rājasīṃ mohinīṃ viveka-vilopinṃ prakṛtiṃ svabhāvaṃ śritā narake nivāsārhās tiṣṭhanti //12//",
    "GE07bhg4c09u:512": " BhG 9.13",
    "GE07bhg4c09u:513": " mahātmānas tu māṃ pārtha daivīṃ prakṛtim āśritāḥ /",
    "GE07bhg4c09u:514": " bhajanty ananya-manaso jñātvā bhūtādim avyayam //13//",
    "GE07bhg4c09u:515": " śrīdharaḥ - ke tarhi tvām ārādhayantīti /",
    "GE07bhg4c09u:516": " ata āha - mahātmāna iti /",
    "GE07bhg4c09u:517": " mahātmānaḥ kāmādy-anabhibhūta-cittāḥ /",
    "GE07bhg4c09u:518": " ataeva madh-vyatirekena nāsty anyasmin mano yeṣām /",
    "GE07bhg4c09u:519": " te tu bhūtādiṃ jagat-kāraṇam avyayaṃ ca māṃ jñātvā bhajanti //13//",
    "GE07bhg4c09u:520": " madhusūdanaḥ - bhagavad-vimukhānāṃ phala-kāmanāyās tat-prayuktasya nitya-naimittika-kāmya-karmānuṣṭhānasya",
    "GE07bhg4c09u:521": " tat-prayuktasya śāstrīya-jñānasya ca vaiyarthyāt pāralaukika-phala-tat-sādhana-śūnyās te /",
    "GE07bhg4c09u:522": " nāpy aihalaukikaṃ kiṃcit phalam asti teṣāṃ viveka-vijñāna-śūnyatayā vicetaso hi te /",
    "GE07bhg4c09u:523": " ataḥ sarva-puruṣārtha-bāhyāḥ śocyā eva sarveṣāṃ te varākā ity uktam /",
    "GE07bhg4c09u:524": " adhunā ke sarva-puruṣārtha-bhājo 'śocyā ye bhagavad-eka-śaraṇā ityucyate mahātmāna iti /",
    "GE07bhg4c09u:525": " mahān aneka-janma-kṛta-sukṛtaiḥ saṃskṛtaḥ kṣudra-kāmādy-anabhibhūta ātmāntaḥkaraṇaṃ",
    "GE07bhg4c09u:526": " yeṣāṃ te 'ataeva abhayaṃ sattva-saṃśuddhiḥ ity ādi-vakṣyamāṇāṃ daivīṃ sāttvikīṃ prakṛtim āśritāḥ /",
    "GE07bhg4c09u:527": " ataevānyasmin mad-vyatirikte nāsti mano yeṣāṃ te bhūtādiṃ sarva-jagat-kāraṇam avyayam avināśinaṃ ca mām īśvaraṃ jñātvā bhajanti sevante //13//",
    "GE07bhg4c09u:528": " viśvanātha - tasmād ye mahātmāno yādṛcchika-mad-bhakta-kṛpayā mahātmatvaṃ prāptās te tu mānuṣā api daivīṃ prakṛtiṃ devānāṃ svabhāvaṃ prāptāḥ satto māṃ mānuṣākāram eva bhajante /",
    "GE07bhg4c09u:529": " na vidyate 'nyatra jñāna-karmāṇy akāmanādau mano yeṣāṃ te /",
    "GE07bhg4c09u:530": " māṃ bhūtādiṃ mayā tatam idaṃ sarvaṃ ity ādi mad-aiśvarya-jñānena bhūtānāṃ brahmādi-stamba-paryantānāṃ kāraṇam /",
    "GE07bhg4c09u:531": " avyayaṃ saccidānanda-vigrahatvād anaśvaraṃ jñātveti mamāvyayatve mad-bhaktair etāvan-mātraṃ maj-jñānam apekṣitavyam /",
    "GE07bhg4c09u:532": " iyam eva tvaṃ padārtha-jñāna-karmādy-anapekṣā bhaktir ananyā sarva-śreṣṭhā rāja-vidyā rāja-guhyam iti draṣṭavyam //13//",
    "GE07bhg4c09u:533": " baladevaḥ - tarhi ke tvām ādiryante ?",
    "GE07bhg4c09u:534": " tatrāha mahātmāna iti /",
    "GE07bhg4c09u:535": " ye narākṛti-para-brahma-mat-tattvavit sat-prasaṅgena tādṛśa-man-niṣṭhayā vistīrṇāgādha-manaso",
    "GE07bhg4c09u:536": " madīye 'pi sahasra-śīrṣādy-ākāre 'rucayas te manuṣyā api daivīṃ prakṛtim āśritāḥ",
    "GE07bhg4c09u:537": " santo narākṛtiṃ māṃ madhya-bhūtādi-vidhi-rudrādi-sarva-kāraṇam avyayaṃ nityaṃ ca",
    "GE07bhg4c09u:538": " jñātvā niścitya bhajanti sevante /",
    "GE07bhg4c09u:539": " ananya-manaso narākāra eva mayi nikhāta-cittāḥ //13//",
    "GE07bhg4c09u:540": " BhG 9.14",
    "GE07bhg4c09u:541": " satataṃ kīrtayanto māṃ yatantaś ca dṛḍhavratāḥ /",
    "GE07bhg4c09u:542": " namasyantaś ca māṃ bhaktyā nityayuktā upāsate // 14 //",
    "GE07bhg4c09u:543": " śrīdharaḥ - teṣāṃ bhajana-prakāram āha satatam iti dvābhyām /",
    "GE07bhg4c09u:544": " satataṃ sarvadā stotra-mantrādibhiḥ kīrtayantaḥ kecin mām upāsate sevante /",
    "GE07bhg4c09u:545": " dṛḍhāni vratāni niyamā yeṣāṃ tādṛśāḥ santaḥ /",
    "GE07bhg4c09u:546": " yatantaś ca īśvara-pūjādiṣu indiryopasaṃhārādiṣu prayatnaṃ kurvantaḥ /",
    "GE07bhg4c09u:547": " kecid bhaktyā namasyantaḥ praṇamantaś ca /",
    "GE07bhg4c09u:548": " anye nitya-yuktā anavaratam avahitā sevante /",
    "GE07bhg4c09u:549": " bhaktyeti nitya-yuktā iti ca kīrtanādiṣv api draṣṭavyam //14//",
    "GE07bhg4c09u:550": " madhusūdanaḥ - te kena prakāreṇa bhajantīty ucyate dvābhyām satatam iti /",
    "GE07bhg4c09u:551": " satataṃ sarvadā brahma-niṣṭhaṃ gurum upasṛtya vedānta-vākya-vicāreṇa gurūpasadanetara-kāle",
    "GE07bhg4c09u:552": " ca praṇava-japopaniṣad-āvartanādibhir māṃ sarvopaniṣat-pratipādyaṃ brahma-svarūpaṃ",
    "GE07bhg4c09u:553": " kīrtayanto vedānta-śāstrādhyayana-rūpa-śravaṇa-vyāpāra-viṣayīkurvanta iti yāvat /",
    "GE07bhg4c09u:554": " tatha dṛḍha-vratā dṛḍhāni pratipakṣaiś cālayitum aśakyāni ahiṃsā-satyāsteya-brahmacaryāparigrahādīni vratāni yeṣāṃ te śama-damādi-sādhana-sampannā iti yāvat /",
    "GE07bhg4c09u:555": " tathā coktaṃ patañjalinā ahiṃsāstayāsteya-brahmacaryāparigrahā yamāḥ [Ys 2.30] te ty jāti-deśa-kāla-samayānavacchinnāḥ sārvabhaumā mahā-vratam [Ys 2.31] iti /",
    "GE07bhg4c09u:556": " jātyā brāhmaṇatvādikayā deśena tīrtyādinā kālena caturdaśyādinā samayena yajñādy-anyatvenānavacchinnā ahiṃsādayaḥ",
    "GE07bhg4c09u:557": " sārvabhaumāḥ kṣipta-mūḍha-vikṣipta-bhūmiṣv api bhāvyamānāḥ kasyām api jātau kasminn",
    "GE07bhg4c09u:558": " api deśe kasminn api kāle yajñādi-prayojane 'pi hiṃsāṃ na kariṣyāmīty evaṃ-rūpeṇa",
    "GE07bhg4c09u:559": " kiṃcid apy aparyudasya sāmānyena pravṛttā ete mahā-vratam ity ucyante ity arthaḥ /",
    "GE07bhg4c09u:560": " tathā namasyantaś ca māṃ kāya-vāṅ-manobhir namaskurvantaś ca māṃ bhagavantaṃ vāsudevaṃ sakala-kalyāṇa-guṇa-nidhānam iṣṭa-devatā-rūpeṇa guru-rūpeṇa ca sthitam / ca-kārāt-",
    "GE07bhg4c09u:561": " śravaṇaṃ kīrtanaṃ viṣṇoḥ smaraṇaṃ pāda-sevanam /",
    "GE07bhg4c09u:562": " arcanaṃ vandanaṃ dāsyaṃ sakhyam ātma-nivedanam // [BhP 7.5.23]",
    "GE07bhg4c09u:563": " iti vandana-sahacaritaṃ śravaṇādy api bodhavyam /",
    "GE07bhg4c09u:564": " arcanaṃ pāda-sevanam ity api guru-rūpe tasmin sukaram eva /",
    "GE07bhg4c09u:565": " atra mām iti punar vacanaṃ sa-guṇa-rūpa-parāmarśārtham /",
    "GE07bhg4c09u:566": " anyathā vaiyarthya-prasaṅgāt /",
    "GE07bhg4c09u:567": " tathā bhaktyā mad-viṣayeṇa pareṇa premṇā nitya-yuktāḥ sarvadā saṃyuktāḥ etena sarva-sādhana-pauṣkalyaṃ pratibandhakābhāvaś ca darśitaḥ /",
    "GE07bhg4c09u:568": " yasya deve parā bhaktiḥ yathā deve tathā gurau /",
    "GE07bhg4c09u:569": " tasyaite kathitā hy arthāḥ prakāśante mahātmanaḥ // [ŚvetU 6.23]",
    "GE07bhg4c09u:570": " patañjalinā coktaṃ tataḥ pratyak-cetanādhigamo 'py antarāyābhāvaś ca [Ys 1.29] iti /",
    "GE07bhg4c09u:571": " tata īśvara-praṇidhānāt pratyak-cetanasya tvaṃ-poada-lakṣyasyādhigamaḥ sākṣātkāro bhavati /",
    "GE07bhg4c09u:572": " antarāyāṇāṃ vighnānāṃ cābhāvo bhavatīti sūtrasyārthaḥ /",
    "GE07bhg4c09u:573": " tad evaṃ śama-damādi-sādhana-sampannā vedānta-śravaṇa-manana-parāyaṇāḥ parameśvare",
    "GE07bhg4c09u:574": " parama-gurau premṇā namaskārādinā ca vigata-vighnāḥ paripūrṇa-sarva-sādhanāḥ santo",
    "GE07bhg4c09u:575": " mām upāsate vijātīya-pratyayānantaritena sajātīya-pratyaya-pravāheṇa śravaṇa-mananottara-bhāvinā",
    "GE07bhg4c09u:576": " satataṃ cintayanti mahātmānaḥ /",
    "GE07bhg4c09u:577": " anena nididhyāsanaṃ carama-sādhanaṃ darśitam /",
    "GE07bhg4c09u:578": " etādṛśa-sādhana-pauṣkalye sati yad vedānta-vākyajam akhaṇḍa-gocaraṃ sākṣātkāra-rūpam",
    "GE07bhg4c09u:579": " ahaṃ brahmāsmīti jñānaṃ tat-sarva-śaṅkā-kalaṅkāspaṣṭaṃ sarva-sādhana-phala-bhūtaṃ",
    "GE07bhg4c09u:580": " svotpatti-mātreṇa dīpa iva tamaḥ sakalam ajñānaṃ tat-kāryaṃ ca nāśayatīti nirapekṣam",
    "GE07bhg4c09u:581": " eva sākṣān-mokṣa-hetur na tu bhūmi-jaya-krameṇa bhrū-madhye prāṇa-praveśanaṃ mūrdhanyayā",
    "GE07bhg4c09u:582": " nāḍyā prāṇotkramaṇam arcir-ādi-mārgeṇa",
    "GE07bhg4c09u:583": " brahma-loka-gamanaṃ tad-bhogānta-kāla-vilambaṃ vā pratīkṣate /",
    "GE07bhg4c09u:584": " ato yat-prāk-pratijñātam idaṃ tu te guhyatamaṃ pravakṣyāmy uanasūyave jñānam iti tad etad uktam /",
    "GE07bhg4c09u:585": " phalaṃ cāsyāśubhān mokṣaṇaṃ prāg uktam evetīha punar noktam /",
    "GE07bhg4c09u:586": " evam atrāyaṃ gambhīro bhagavato 'bhiprāyaḥ /",
    "GE07bhg4c09u:587": " uttānārthyas tu prakaṭa eva //14//",
    "GE07bhg4c09u:588": " viśvanāthaḥ - bhajantīty uktam /",
    "GE07bhg4c09u:589": " tad-bhajanam eva kim ity ata āha satataṃ sadeti nātra karma-yoga iva kāla-deśa-pātra-śuddhādy-apekṣā kartavyety arthaḥ /",
    "GE07bhg4c09u:590": " na deśa-niyamas tatra na kāla-niyamas tatha /",
    "GE07bhg4c09u:591": " nocchiṣṭhādau niṣedho ' sti śrī-harer nāmni lubdhaka // iti smṛteḥ /",
    "GE07bhg4c09u:592": " yatanto yatamānaḥ /",
    "GE07bhg4c09u:593": " yathā kuṭumba-pālanārthaṃ dīnā gṛhasthā dhanika-dvārādau dhanārthaṃ yatante,",
    "GE07bhg4c09u:594": " tathaiva mad-bhaktāḥ kīrtanādi-bhakti-prāpty-arthaṃ bhakta-sabhādau yatante. prāpya ca bhaktim adhīyamānam śāstram paṭhata iva punaḥ punar abhyasyanti ca /",
    "GE07bhg4c09u:595": " etāvanti nāma-grahaṇāni,",
    "GE07bhg4c09u:596": " etāvatyaḥ praṇatayaḥ,",
    "GE07bhg4c09u:597": " etāvatyaḥ paricaryāś cāvaśya-kartavyā ity evaṃ dṛḍhāni vratāni niyamā yeṣāṃ te. yad vā,",
    "GE07bhg4c09u:598": " dṛḍhāny apatitāny ekādaśy-ādi-vratāni niyamā yeṣāṃ te./",
    "GE07bhg4c09u:599": " namasyantaś ca ca-kāraḥ śravaṇa-pāda-sevanādy-anukta-sarva-bhakti-saṅgrahārthaḥ /",
    "GE07bhg4c09u:600": " nitya-yuktā bhāvinaṃ man-nitya-saṃyogam ākāṅkṣanta āśaṃsāyāṃ bhūtavac ceti vartamāne 'pi bhūta-kālikaḥ kta-pratyayaḥ /",
    "GE07bhg4c09u:601": " atra māṃ kīrtayanta eva mām upāsata iti mat-kīrtanādikam eva mad-upāsanam iti vākyārthaḥ / ato",
    "GE07bhg4c09u:602": " mām iti na paunruktyam āśaṅkanīyam //14//",
    "GE07bhg4c09u:603": " baladevaḥ - bhakti-prakāram āha satatam iti dvayena /",
    "GE07bhg4c09u:604": " satataṃ sarvadā deśa-kālādi-viśuddhi-nairapekṣeṇa māṃ kīrtayantaḥ sudhā-madhurāṇi",
    "GE07bhg4c09u:605": " mama kalyāṇa-guṇa-karmānubandhīni govinda-govardhanoddharaṇādīni nāmāny uccair uccārayanto mām upāsate /",
    "GE07bhg4c09u:606": " namasyantaśc a mad-arcanā-niketeṣu gatvā dhūli-paṅkāpteṣu bhū-taleṣu daṇḍavat-praṇipatanto bhaktyā prīti-bhareṇa /",
    "GE07bhg4c09u:607": " kīrtayanto mām upāsata iti mat-kīrtanādikam eva mad-upāsanam iti vākyārthaḥ /",
    "GE07bhg4c09u:608": " ato mām iti na paunaruktyam /",
    "GE07bhg4c09u:609": " ca-śabdo 'nuktānāṃ śravaṇārcana-vandanādīnāṃ samuccāyakaḥ /",
    "GE07bhg4c09u:610": " yatantaḥ samānāśayaiḥ sādhubhiḥ sārdhaṃ mat-svarūpa-guṇādi-yāthātmya-nirṇayāya yatamānāḥ /",
    "GE07bhg4c09u:611": " dṛḍha-vratā dṛḍhāny askhalitāny ekādaśī-janmāṣṭamy-upoṣaṇādīni vratāni yeṣāṃ te /",
    "GE07bhg4c09u:612": " nitya-yuktā bhāvinaṃ",
    "GE07bhg4c09u:613": " man-nitya-saṃyogaṃ vāñchantaḥ āśaṃsāyāṃ bhūtavac ca [Pāṇ 3.3.132] iti sūtrād vartamāne 'pi bhūta-kālika-kta-pratyayaḥ //14//",
    "GE07bhg4c09u:614": " BhG 9.15",
    "GE07bhg4c09u:615": " jñāna-yajñena cāpy anye yajanto mām upāsate /",
    "GE07bhg4c09u:616": " ekatvena pṛthaktvena bahudhā viśvato-mukham //15//",
    "GE07bhg4c09u:617": " śrīdharaḥ - kiṃ ca jñāneti /",
    "GE07bhg4c09u:618": " vāsudevaḥ sarvam ity evaṃ sarvātmatva-darśanaṃ jñānam /",
    "GE07bhg4c09u:619": " tad eva yajñaḥ /",
    "GE07bhg4c09u:620": " tena jñāna-yajñena māṃ yajantaṃ pūjayanto 'nye 'py upāsate /",
    "GE07bhg4c09u:621": " tatrāpi kecid ekatvenābheda-bhāvanayā /",
    "GE07bhg4c09u:622": " kecit pṛthaktvena pṛthag-bhāvanayā dāso 'ham iti /",
    "GE07bhg4c09u:623": " kecit tu viśvato-mukhaṃ sarvātmakaṃ māṃ bahudhā brahma-rudrādi-rūpeṇopāsate //15//",
    "GE07bhg4c09u:624": " madhusūdanaḥ - idānīṃ ye evam ukta-śravaṇa-manana-nididhyāsanāsamarthās te 'pi vividhā uttamā madhyamā mandāś ceti sarve 'pi svānurūpyeṇa mām upāsata ity āha jñāna-yajñeneti /",
    "GE07bhg4c09u:625": " anye pūrvokta-sādhanānuṣṭhānāsamarthā jñāna-yajñena tvaṃ vā aham asmi bhagavo devate",
    "GE07bhg4c09u:626": " ahaṃ vai tvam asi ity ādi-śruty-uktam ahaṅgrahopāsanaṃ jñānaṃ sa eva parameśvara-yajana-rūpatvād yajñas tena /",
    "GE07bhg4c09u:627": " ca-kāra evārthe /",
    "GE07bhg4c09u:628": " api-śabdaḥ sādhanāntara-tyāgārthaḥ /",
    "GE07bhg4c09u:629": " kecit sādhanāntara-nispṛhāḥ santa upāsyopāsakābheda-cintā-rūpeṇa jñāna-yajñenaikatvena bheda-vyāvṛttyā mām evopāsate cintayanty uttamāḥ /",
    "GE07bhg4c09u:630": " anye tu kecin madhyamāḥ pṛthaktvenopāsyopāsakayor bhedena ādityo brahmety ādeśaḥ [ChāU 3.19.1] ity ādi-śruty-uktena pratīkopāsana-rūpeṇa jñāna-yajñena mām evopāsate /",
    "GE07bhg4c09u:631": " anye tv ahaṅgrahopāsane",
    "GE07bhg4c09u:632": " pratīkopāsane vāsamarthāḥ kecin mandā kāṃcid anyāṃ devatāṃ copāsīnāḥ kānicit karmāṇi vā kurvāṇā bahudhā tais tair bahubhiḥ prakārair viśva-rūpaṃ sarvātmānaṃ māma evopāsate /",
    "GE07bhg4c09u:633": " tena tena jñāna-yajñeneti uttarottarāṇāṃ krameṇa pūrva-pūrva-bhūmi-lābhaḥ //15//",
    "GE07bhg4c09u:634": " viśvanāthaḥ --- tad evam atrādhyāye pūrvādhyāye cānanya-bhakta eva mahātma-śabda-vācya ārtādi-sarva-bhaktebhyo nyūnāḥ /",
    "GE07bhg4c09u:635": " ahaṅgrahopāsakāḥ pratīkopāsakā viśvarūpopāsakās tān darśayati jñāna-yajñeneti /",
    "GE07bhg4c09u:636": " anye na mahātmanaḥ pūrvokta-sādhanānuṣṭhānāsamarthaḥ ity arthaḥ /",
    "GE07bhg4c09u:637": " jñāna-yajñena tvaṃ vā aham asmi bhagavo devatā ahaṃ vai tvam asi ity ādi śruty-uktam ahaṅgrahopāsanaṃ jñānam /",
    "GE07bhg4c09u:638": " sa eva parameśvara-yajana-rūpatvād yajñas tena /",
    "GE07bhg4c09u:639": " ca-kāra evārthe /",
    "GE07bhg4c09u:640": " api śabdaḥ sādhanāntara-tyāgārthaḥ /",
    "GE07bhg4c09u:641": " ekatvena upāsyopāsakayor abheda-cintana-rūpeṇa /",
    "GE07bhg4c09u:642": " tato 'pi nyūnā anye pṛthaktvena bheda-cintana-rūpeṇa ādityo brahmety-ādeśaḥ [ChāU 3.19.1] ity ādi śruty-uktena pratīkopāsanena jñāna-yajñena",
    "GE07bhg4c09u:643": " anye tato 'pi mandā bahudhā bahubhiḥ prakārair viśvatomukhaṃ viśva-rūpaṃ sarvātmānaṃ",
    "GE07bhg4c09u:644": " māma evopāsate iti madhusūdana-sarasvatī-pādānāṃ vyākhyā /",
    "GE07bhg4c09u:645": " atra nādevo devam arcayet iti tāntrika-dṛṣṭyā gopālo 'ham iti bhāvanāvattve yā gopālopāsanā sā ahaṅgrahopāsanā /",
    "GE07bhg4c09u:646": " tathā yaḥ parameśvaro viṣṇuḥ sa hi sūrya eṣa nānyaḥ /",
    "GE07bhg4c09u:647": " sa hi indra eva nānyaḥ /",
    "GE07bhg4c09u:648": " sa hi soma eva nānyaḥ ity evaṃ bhedenaikasyā eva bhagavad-vibhūter yā upāsanā sā pratīkopāsanā /",
    "GE07bhg4c09u:649": " viṣṇuḥ sarva iti samasta-vibhūty-upāsanā viśvarūpopāsaneti jñāna-yajñasya traividhyam /",
    "GE07bhg4c09u:650": " yad vā ekatvena pṛthaktvena ity eka eva ahaṅgrahopāsanā gopālo 'haṃ gopālasya dāso 'ham ity ubhaya-bhāvanā-mayī samudra-gāminī nadīva samudra-bhinno 'bhinnā ceti /",
    "GE07bhg4c09u:651": " tadā ca jñāna-yajñasya traividhyam //15//",
    "GE07bhg4c09u:652": " baladevaḥ -- evaṃ kevala-svarūpa-niṣṭhān kīrtanādi-śuddha-bhakti-pradhānān mahātma-śabditān abhidhāya guṇī-bhūta-tat-kīrtanādi-jñāna-pradhānān bhaktān āha jñāneti /",
    "GE07bhg4c09u:653": " pūrvato 'nye kecana bhaktāḥ pūrvoktena kīrtanādi-jñāna-yajñena ca yajanto mām upāsate /",
    "GE07bhg4c09u:654": " tatra prakāram āha bahudhā bahu-prakāreṇa pṛthaktvena prapañcākāreṇa pradhāna-mahad-ādyātmanā viśvatomukham indrādi-daivatātmanā cāvasthitaṃ mām ekatvenopāsate /",
    "GE07bhg4c09u:655": " ayam atra niṣkarṣaḥ - sūkṣma-cid-acic-chaktimān satya-saṅkalpaḥ kṛṣṇo bahu syām iti",
    "GE07bhg4c09u:656": " svīyena saṅkalpena sthūla-cid-acic-chaktimān eka eva brahmādi-stambānta-vicitra-jagad-rūpatayāvatiṣṭhata",
    "GE07bhg4c09u:657": " ity anusandhinā tādṛśasya mama kīrtanādinā ca mām upāsata iti //15 //",
    "GE07bhg4c09u:658": " BhG 9.16-19",
    "GE07bhg4c09u:659": " ahaṃ kratur ahaṃ yajñaḥ svadhāham aham auṣadham",
    "GE07bhg4c09u:660": " mantro 'ham aham evājyam aham agnir ahaṃ hutam //16//",
    "GE07bhg4c09u:661": " pitāham asya jagato mātā dhātā pitāmahaḥ /",
    "GE07bhg4c09u:662": " vedyaṃ pavitram oṃkāra ṛk sāma yajur eva ca //17//",
    "GE07bhg4c09u:663": " gatir bhartā prabhuḥ sākṣī nivāsaḥ śaraṇaṃ suhṛt /",
    "GE07bhg4c09u:664": " prabhavaḥ pralayaḥ sthānaṃ nidhānaṃ bījam avyayam //18//",
    "GE07bhg4c09u:665": " tapāmy aham ahaṃ varṣaṃ nigṛhṇāmy utsṛjāmi ca /",
    "GE07bhg4c09u:666": " amṛtaṃ caiva mṛtyuś ca sad asac cāham arjuna //19//",
    "GE07bhg4c09u:667": " śrīdharaḥ - sarvātmatāṃ prapañcayati ahaṃ kratur iti caturbhiḥ /",
    "GE07bhg4c09u:668": " kratuḥ śrauto 'gniṣṭomādiḥ /",
    "GE07bhg4c09u:669": " yajñaḥ smārtaḥ pañca-mahā-yajñādiḥ /",
    "GE07bhg4c09u:670": " svadhā pitry-arthaṃ śrāddhādiḥ /",
    "GE07bhg4c09u:671": " auṣadham auṣadhi-prabhavam annam /",
    "GE07bhg4c09u:672": " bheṣajaṃ vā /",
    "GE07bhg4c09u:673": " mantro yājya-purodho-vākyādiḥ /",
    "GE07bhg4c09u:674": " ājyaṃ homādi-sādhanam /",
    "GE07bhg4c09u:675": " agnir āhavanīyādiḥ /",
    "GE07bhg4c09u:676": " hutaṃ homaḥ /",
    "GE07bhg4c09u:677": " etat sarvam aham eva //16//",
    "GE07bhg4c09u:678": " kiṃ ca piteti /",
    "GE07bhg4c09u:679": " dhātā karma-phala-vidhātā /",
    "GE07bhg4c09u:680": " vedyaṃ jñeyaṃ vastu /",
    "GE07bhg4c09u:681": " pavitraṃ śodhakam /",
    "GE07bhg4c09u:682": " prāyaścittātmakaṃ vā /",
    "GE07bhg4c09u:683": " oṅkāraḥ praṇavaḥ /",
    "GE07bhg4c09u:684": " ṛg-ādayo vedāś cāham eva /",
    "GE07bhg4c09u:685": " spaṣṭam anyat //17//",
    "GE07bhg4c09u:686": " kiṃ ca gatir iti /",
    "GE07bhg4c09u:687": " gamyata iti gatiḥ phalam /",
    "GE07bhg4c09u:688": " bhartā poṣaṇa-kartā /",
    "GE07bhg4c09u:689": " prabhur niyantā /",
    "GE07bhg4c09u:690": " sākṣī śubhāśubha-draṣṭā /",
    "GE07bhg4c09u:691": " nivāso bhoga-sthānam /",
    "GE07bhg4c09u:692": " śaraṇaṃ rakṣakaḥ /",
    "GE07bhg4c09u:693": " suhṛd dhita-kartā /",
    "GE07bhg4c09u:694": " prakarṣeṇa bhavaty aneneti prabhavaḥ sraṣṭā /",
    "GE07bhg4c09u:695": " pralīyate 'neneti pralayaḥ saṃhartā /",
    "GE07bhg4c09u:696": " tiṣṭhaty asminn iti sthānam ādhāraḥ /",
    "GE07bhg4c09u:697": " nidhīyate 'sminn iti nidhānaṃ laya-sthānam /",
    "GE07bhg4c09u:698": " bījaṃ kāraṇam /",
    "GE07bhg4c09u:699": " tathāpy avyayam avināśi /",
    "GE07bhg4c09u:700": " na tu brīhy-ādi-bījavan naśvaram ity arthaḥ //18//",
    "GE07bhg4c09u:701": " kiṃ ca tapāmy aham iti /",
    "GE07bhg4c09u:702": " ādityātmanā sthitvā nidāgha-kāle tapāmi jagatas tāpaṃ karomi /",
    "GE07bhg4c09u:703": " vṛṣṭi-samaye ca varṣam utsṛjāmi vimuñcāmi /",
    "GE07bhg4c09u:704": " kadācit tu varṣaṃ nigṛhṇāmy ākarṣāmi /",
    "GE07bhg4c09u:705": " amṛtaṃ jīvanaṃ mṛtyuś ca nāśaḥ /",
    "GE07bhg4c09u:706": " sat sthūlaṃ dṛśyam /",
    "GE07bhg4c09u:707": " asac ca sūkṣma-dṛśyam /",
    "GE07bhg4c09u:708": " etaṃ sarvam aham eveti /",
    "GE07bhg4c09u:709": " evaṃ matvā mām eva bahudhopāsata iti pūrvenaivānvayaḥ //19//",
    "GE07bhg4c09u:710": " madhusūdanaḥ - yadi bahudhopāsate tarhi kathaṃ tvām evety āśaṅkyātmano viśvarūpatvaṃ prapañcayati caturbhiḥ aham iti /",
    "GE07bhg4c09u:711": " sarvasva-rūpo 'ham iti vaktavye tat tad eka-deśa-kathanam avayutyānuvādena vaiśvānare dvādaśaka-pāle 'ṣṭākapālatvādi-kathanavat /",
    "GE07bhg4c09u:712": " kratuḥ śrauto 'gniṣṭomādiḥ /",
    "GE07bhg4c09u:713": " yajñāḥ smārto vaiśvadevādir mahā-yajñatvena śruti-smṛti-prasiddhaḥ /",
    "GE07bhg4c09u:714": " svadhā 'nnaṃ pitṛbhyo dīyamānam /",
    "GE07bhg4c09u:715": " auṣadham auṣadhi-prabhavam annaṃ sarvaiḥ prāṇibhir bhujyamānaṃ bheṣajaṃ vā /",
    "GE07bhg4c09u:716": " mantro yājyāpuronuvākyādir yenoddiśya havir dīyate devebhyaḥ /",
    "GE07bhg4c09u:717": " ājyaṃ ghṛtaṃ sarva-havir upalakṣaṇam idam /",
    "GE07bhg4c09u:718": " agnir āhavanīyādir haviṣprakṣepādhikaraṇam /",
    "GE07bhg4c09u:719": " hutaṃ havanaṃ haviṣprakṣepaḥ etat sarvam ahaṃ parameśvara eva /",
    "GE07bhg4c09u:720": " etad ekaika-jñānam api bhagavad-upāsanam iti kathayituṃ pratyekam ahaṃ-śabdaḥ",
    "GE07bhg4c09u:721": " / kriyā-kāraka-phala-jātaṃ kim api bhagavad atiriktaṃ nāstīti saumāyārthaḥ //16//",
    "GE07bhg4c09u:722": " kiṃ ca / asya jagataḥ sarvasya prāṇi-jātasya pitā janayitā /",
    "GE07bhg4c09u:723": " mātā janayitrī /",
    "GE07bhg4c09u:724": " dhātā poṣayitā tat-tat-karma-phala-vidhātā vā /",
    "GE07bhg4c09u:725": " pitāmahaḥ pituḥ pitā /",
    "GE07bhg4c09u:726": " vedyaṃ vedayitavyaṃ vastu /",
    "GE07bhg4c09u:727": " pūyate 'neneti pavitraṃ pāvanaṃ śuddhi-hetur gaṅgā-snāna-gāyatrī-japādi /",
    "GE07bhg4c09u:728": " veditavye brahmaṇi vedana-sādhanam oṃkāraḥ /",
    "GE07bhg4c09u:729": " niyatākṣara-pādā ṛk /",
    "GE07bhg4c09u:730": " gīti-viśiṣṭā saiva sāma /",
    "GE07bhg4c09u:731": " sāma-padaṃ tu gīti-mātrasyaivābhidhāyakam ity anyat /",
    "GE07bhg4c09u:732": " gīti-rahitam aniyatākṣaraṃ yajuḥ /",
    "GE07bhg4c09u:733": " etat trividhaṃ mantra-jātaṃ karmopayogi /",
    "GE07bhg4c09u:734": " ca-kārād atharvāṅgiraso 'pi gṛhyante /",
    "GE07bhg4c09u:735": " eva-kāro 'ham evety avadhāraṇārthaḥ //17//",
    "GE07bhg4c09u:736": " kiṃ ca gatir iti /",
    "GE07bhg4c09u:737": " gamyata iti gatiḥ karma-phalam /",
    "GE07bhg4c09u:738": " brahmā viśva-sṛjo dharmo mahān avyaktam eva ca /",
    "GE07bhg4c09u:739": " uttamāṃ sāttvikīm etāṃ gatim āhur manīṣiṇaḥ //",
    "GE07bhg4c09u:740": " ity [Manu 12.50] evaṃ manvādy-uktam /",
    "GE07bhg4c09u:741": " bhartā poṣṭā sukha-sādhanasyaiva dātā /",
    "GE07bhg4c09u:742": " prabhuḥ svāmī madīyo 'yam iti svīkartā /",
    "GE07bhg4c09u:743": " sākṣī sarva-prāṇināṃ śubhāśubha-draṣṭā /",
    "GE07bhg4c09u:744": " nivasanty asminn iti nivāso bhoga-sthānam /",
    "GE07bhg4c09u:745": " śīryate duḥkham asminn iti śaraṇaṃ prapannānām ārti-hṛt /",
    "GE07bhg4c09u:746": " suhṛt pratyupakārānapekṣaḥ sannupakārī /",
    "GE07bhg4c09u:747": " prabhava utpattiḥ /",
    "GE07bhg4c09u:748": " pralayo vināśaḥ /",
    "GE07bhg4c09u:749": " sthānaṃ sthitḥ /",
    "GE07bhg4c09u:750": " yad vā prakarṣeṇa bhavanty aneneti prabhavaḥ sraṣṭā /",
    "GE07bhg4c09u:751": " prakarṣeṇa līyante 'neneti pralayaḥ saṃhartā /",
    "GE07bhg4c09u:752": " tiṣṭhanty asminn iti sthānam ādhāraḥ /",
    "GE07bhg4c09u:753": " nidhīyate nikṣipyate tat-kāla-bhogyatayā kālāntaropabhogyaṃ vastv asminn iti nidhānaṃ sūkṣma-rūpa-sarva-vastv-adhikaraṇaṃ pralaya-sthānam iti yāvat /",
    "GE07bhg4c09u:754": " śaṅkha-padmādi-nidhir vā /",
    "GE07bhg4c09u:755": " bījam utpatti-kāraṇam /",
    "GE07bhg4c09u:756": " avyayam avināśi na tu brīhy-ādivad vinaśvaram /",
    "GE07bhg4c09u:757": " tenānādy-anantaṃ yat kāraṇaṃ tad apy",
    "GE07bhg4c09u:758": " aham eveti pūrveṇaiva sambandhaḥ //18//",
    "GE07bhg4c09u:759": " kiṃ ca tapāmy aham iti /",
    "GE07bhg4c09u:760": " tapāmy aham ādityaḥ san /",
    "GE07bhg4c09u:761": " tataś ca tāpa-vaśād ahaṃ varṣaṃ pūrva-vṛṣṭi-rūpaṃ rasaṃ pṛthivyā nigṛhṇāmy ākarṣāmi kaiścid raśmibhir aṣṭasu māseṣu /",
    "GE07bhg4c09u:762": " punas tam eva nigṛhītaṃ rasaṃ caturṣu māseṣu kaiścid raśmibhir utsṛjāmi ca vṛṣṭi-rūpeṇa prakṣipāmi ca bhūmau /",
    "GE07bhg4c09u:763": " amṛtaṃ ca devānāṃ sarva-prāṇināṃ jīvanaṃ vā /",
    "GE07bhg4c09u:764": " eva-kārasyāham ity anena sambandhaḥ /",
    "GE07bhg4c09u:765": " mṛtyuś ca martyānāṃ sarva-prāṇināṃ vināśo vā /",
    "GE07bhg4c09u:766": " sat yat sambandhitayā yad vidyate tat tatra sat /",
    "GE07bhg4c09u:767": " asac ca yat-sambandhitayā yac ca vidyate tat tatrāsat /",
    "GE07bhg4c09u:768": " etaṃ sarvam aham eva he 'rjuna /",
    "GE07bhg4c09u:769": " tasmāt sarvātmānaṃ māṃ viditvā sva-svādhikārānusāreṇa bahubhiḥ prakārair mām evopāsata ity upapannam //19//",
    "GE07bhg4c09u:770": " viśvanāthaḥ --- bahudhopāsate kathaṃ tvām evety āśaṅkyātmano viśvarūpatvaṃ prapañcayati caturbhiḥ /",
    "GE07bhg4c09u:771": " kratuḥ śrauto 'gniṣṭomādiḥ yajñaḥ smārto vaiśvadevādiḥ /",
    "GE07bhg4c09u:772": " auṣadham auṣadhi-prabhavam annam /",
    "GE07bhg4c09u:773": " pitā vyaṣṭi-samaṣṭi-sarva-jagad-utpādanāt /",
    "GE07bhg4c09u:774": " mātā jagato 'sya svakukṣi-madhya eva dhāraṇāt /",
    "GE07bhg4c09u:775": " dhātā jagato 'sya poṣaṇāt /",
    "GE07bhg4c09u:776": " pitāmahaḥ jagat sraṣṭuḥ brahmaṇo 'pi janakatvāt /",
    "GE07bhg4c09u:777": " vedyaṃ jñeyaṃ vastu /",
    "GE07bhg4c09u:778": " pavitraṃ śodhakaṃ vastu /",
    "GE07bhg4c09u:779": " gatiḥ phalam /",
    "GE07bhg4c09u:780": " bhartā patiḥ /",
    "GE07bhg4c09u:781": " prabhur niyantā /",
    "GE07bhg4c09u:782": " sākṣī śubhāśubha-draṣṭā /",
    "GE07bhg4c09u:783": " nivāsa āspadam /",
    "GE07bhg4c09u:784": " śaraṇaṃ vipadbhyas trātā /",
    "GE07bhg4c09u:785": " suhṛn nirupādhi-hita-kārī /",
    "GE07bhg4c09u:786": " prabhavādyāḥ sṛṣṭi-saṃhāra-sthitayaḥ kriyāś cāham /",
    "GE07bhg4c09u:787": " nidhānaṃ nidhiḥ padma-śaṅkhādiḥ /",
    "GE07bhg4c09u:788": " bījaṃ kāraṇam /",
    "GE07bhg4c09u:789": " avyayam avināśi na tu brīhy-ādivan naśvaram //16-18//",
    "GE07bhg4c09u:790": " ādityo bhūtvā nidāghe tapāmi prāvṛṣi varṣam utsṛjāmi /",
    "GE07bhg4c09u:791": " kadācic caiva graha-rūpeṇa varṣaṃ nigṛhṇāmi ca /",
    "GE07bhg4c09u:792": " amṛtaṃ mokṣaṃ mṛtyuḥ saṃsāraḥ /",
    "GE07bhg4c09u:793": " sad asat sthūla-sūkṣmaḥ /",
    "GE07bhg4c09u:794": " etat sarvam aham eveti matvā viśvatomukhaṃ mām upāsata iti pūrvenānvayaḥ //19//",
    "GE07bhg4c09u:795": " baladevaḥ - aham eva jaga-rūpatayāvasthita ity etat pradarśayati aham iti caturbhiḥ /",
    "GE07bhg4c09u:796": " kratur jyotiṣṭomādiḥ śrauto,",
    "GE07bhg4c09u:797": " yajño vaiśvadevādiḥ smārtaḥ /",
    "GE07bhg4c09u:798": " svadhā pitr-arthe śrāddhādiḥ /",
    "GE07bhg4c09u:799": " auṣadham bheṣajam auṣadhi-prabhavam annaṃ vā /",
    "GE07bhg4c09u:800": " mantro yājyāpuro nu vākyādir yenoddiśya havir devebhyo dīyate /",
    "GE07bhg4c09u:801": " ājyaṃ ghṛta-homādi-sādhanam /",
    "GE07bhg4c09u:802": " agnir homādi-kāraṇam āhavanīyādiḥ /",
    "GE07bhg4c09u:803": " hutaṃ homo haviḥ-prakṣepaḥ /",
    "GE07bhg4c09u:804": " etat sarvātmanāham evāsthitaḥ /",
    "GE07bhg4c09u:805": " pitāham iti /",
    "GE07bhg4c09u:806": " asya sthira-carasya jagatas tatra tatra pitṛtvena mātṛtvena pitāmahatvena cāham eva sthitaḥ /",
    "GE07bhg4c09u:807": " dhātā dhārakatvena poṣakatvena ca tatra tatra sthito rājādiś cāham eva cid-acic-chaktimatas",
    "GE07bhg4c09u:808": " tad-antaryāmiṇo mat teṣām anatirekāt vedyaṃ jñeyaṃ vastu pavitraṃ śuddhikaraṃ gaṅgādi-vāri /",
    "GE07bhg4c09u:809": " jñeye brahmaṇi jñāna-hetur oṅkāraḥ sarva-veda-bīja-bhūtaḥ / ṛg-ādis",
    "GE07bhg4c09u:810": " trividho vedaś ca-śabdād atharva ca grāhyam /",
    "GE07bhg4c09u:811": " teṣu niyatākṣaraḥ pādā ṛk,",
    "GE07bhg4c09u:812": " saiva gīti-viśiṣṭā sāma,",
    "GE07bhg4c09u:813": " sāma-padaṃ tu gītimātrasyaiva vācakam ity anyat /",
    "GE07bhg4c09u:814": " gīti-śūnyam amitākṣaraṃ yajuḥ /",
    "GE07bhg4c09u:815": " etat trividhaṃ karmopayogi-mantra-jātam aham evety arthaḥ /",
    "GE07bhg4c09u:816": " gatiḥ sādhya-sādhana-bhūtā gamyata iyam anayā ca iti nirukteḥ /",
    "GE07bhg4c09u:817": " bhartā patiḥ /",
    "GE07bhg4c09u:818": " prabhur niyantā /",
    "GE07bhg4c09u:819": " sākṣī śubhāśubha-draṣṭā /",
    "GE07bhg4c09u:820": " nivāso bhoga-sthānaṃ nivasaty atra iti nirukteḥ /",
    "GE07bhg4c09u:821": " śaraṇaṃ prapannārti-hṛta śīrṣyate duḥkham asmin iti nirukteḥ /",
    "GE07bhg4c09u:822": " suhṛn nimitta-hita-kṛt /",
    "GE07bhg4c09u:823": " prabhavādyāḥ svarga-pralaya-sthitayaḥ kriyāḥ /",
    "GE07bhg4c09u:824": " nidhānaṃ nidhir mahā-padmādir nava-vidhaḥ /",
    "GE07bhg4c09u:825": " bījaṃ kāraṇam avyayam avināśi /",
    "GE07bhg4c09u:826": " na tu brīhy-ādivad vināśi /",
    "GE07bhg4c09u:827": " tapāmīti / sūrya-rūpeṇāham eva nidāghe jagat tapāmi /",
    "GE07bhg4c09u:828": " prāvṛṣi varṣam jalaṃ visṛjāmi megha-rūpeṇa varṣaṃ nigṛhṇāmi ākarṣāmi /",
    "GE07bhg4c09u:829": " amṛtaṃ mokṣaṃ /",
    "GE07bhg4c09u:830": " mṛtyuḥ saṃsāraḥ /",
    "GE07bhg4c09u:831": " sat sthūlaṃ /",
    "GE07bhg4c09u:832": " asat sūkṣmam /",
    "GE07bhg4c09u:833": " etat sarvam aham eva tathā caivaṃ bahuvidha-nāma-rūpāvastha-nikhila-jagad-rūpatayā",
    "GE07bhg4c09u:834": " sthita eka eva śaktimān vāsudeva ity ekatvānusandhinā jñāna-yajñena caike yajanto",
    "GE07bhg4c09u:835": " mām upāsate //16-19 //",
    "GE07bhg4c09u:836": " BhG 9.20",
    "GE07bhg4c09u:837": " traividyā māṃ somapāḥ pūta-pāpā",
    "GE07bhg4c09u:838": " yajñair iṣṭvā svar-gatiṃ prārthayante /",
    "GE07bhg4c09u:839": " te puṇyam āsādya surendra-lokam",
    "GE07bhg4c09u:840": " aśnanti divyān divi deva-bhogān //20//",
    "GE07bhg4c09u:841": " śrīdharaḥ - tad evam avajānanti māṃ mūḍhā ity ādi śloka-dvayena kṣipra-phalāśayā devatāntaraṃ yajanto māṃ nādriyanta ity abhaktā darśitāḥ /",
    "GE07bhg4c09u:842": " mahātmānas tu māṃ pārthety ādinā ca mad-bhaktā uktāḥ /",
    "GE07bhg4c09u:843": " tatraikatvena pṛthaktvena vā ye parameśvaraṃ na bhajanti teṣāṃ janma-mṛtyu-pravāho durvāra ity āha traividyā iti dvābhyām /",
    "GE07bhg4c09u:844": " ṛg yajuḥ sāma lakṣaṇās tisro vidyāyeṣāṃ te trividyāḥ /",
    "GE07bhg4c09u:845": " trividyā eva traividyāḥ /",
    "GE07bhg4c09u:846": " svārthe tad-dhitaḥ /",
    "GE07bhg4c09u:847": " trisro vidyā adhīyate jānanti vā /",
    "GE07bhg4c09u:848": " traividyā veda-trayokta-karma-parāḥ ity arthaḥ /",
    "GE07bhg4c09u:849": " veda-traya-vihita-yajñair mām iṣṭvā mamaiva rūpaṃ devatānataram ity ajānanto 'pi vastuta indrādi-rūpeṇa mām eveṣṭvā sampūjya /",
    "GE07bhg4c09u:850": " yajña-śeṣaṃ somaṃ pibantīti somapāḥ /",
    "GE07bhg4c09u:851": " tenaiva pūta-pāpāḥ śodhita-kalmaṣāḥ santaḥ svargatiṃ svargaṃ prati gatiṃ",
    "GE07bhg4c09u:852": " ye prārthayante te puṇya-phala-rūpaṃ surendra-lokaṃ svargam āsādya prāpya /",
    "GE07bhg4c09u:853": " divi svarge /",
    "GE07bhg4c09u:854": " divyānuttamān devānāṃ bhogān /",
    "GE07bhg4c09u:855": " aśnanti bhuñjate //20//",
    "GE07bhg4c09u:856": " madhusūdanaḥ - evam ekatvena pṛthaktvena bahudhā ceti trividhā api niṣkāmāḥ santo bhagavantam upāsīnāḥ sattva-śuddhi-jñānotpatti-dvāreṇa krameṇa mucyante /",
    "GE07bhg4c09u:857": " ye tu sakāmāḥ santo na kenāpi prakāreṇa bhagavantam upāsate kintu sva-sva-kāma-sādhanāni",
    "GE07bhg4c09u:858": " kāmyāny eva karmāṇy anutiṣṭhanti te sattva-śodhakābhāvena jñāna-sādhanam anadhirūṇāḥ",
    "GE07bhg4c09u:859": " punaḥ punar janma-maraṇa-prabandhena sarvadā saṃsāra-duḥkham evānubhavantīty āha",
    "GE07bhg4c09u:860": " traividyeti dvābhyām /",
    "GE07bhg4c09u:861": " ṛg-veda-yajur-veda-sāma-veda-lakṣaṇā hautrādhvarya-vaudgātra-pratipatti-hetavas tisro",
    "GE07bhg4c09u:862": " vidyā yeṣāṃ te tri-vidyās tri-vidyā eva svārthika-tad-dhitena traividyās tisro vidyā",
    "GE07bhg4c09u:863": " vidantīt vā veda-traya-vido yājñikā yajñair agniṣṭomādibhiḥ krameṇa savana-traye",
    "GE07bhg4c09u:864": " vasu-rudrād ity arūpiṇaṃ mām īśvaram iṣṭvā tad-rūpeṇa mām ajānanto 'pi vastu-vṛttena",
    "GE07bhg4c09u:865": " pūjayitvābhiṣutya hutvā ca somaṃ pibantīti somapāḥ santas tenaiva soma-pānena pūta-pāpā",
    "GE07bhg4c09u:866": " nirasta-svarga-bhoga-pratibandhaka-pāpāḥ sakāmatayā svar-gatiṃ prārthayante na tu",
    "GE07bhg4c09u:867": " sattva-śuddhi-jñānotpatty-ādi /",
    "GE07bhg4c09u:868": " te divi svarge loke puṇyaṃ puṇya-phalaṃ sarvotkṛṣṭaṃ surendra-lokaṃ śata-kratoḥ sthānam",
    "GE07bhg4c09u:869": " āsādya divyān manuṣyair alabhyān deva-bhogān deva-dehopabhogyān kāmān aśnanti bhuñjate //20 //",
    "GE07bhg4c09u:870": " viśvanāthaḥ --- evaṃ trividhopāsanāvanto 'pi bhaktā eva mām eva parameśvaraṃ jānanto mucyante /",
    "GE07bhg4c09u:871": " ye tu karmiṇas te na mucyanta evety āha dvābhyāṃ traividyā iti /",
    "GE07bhg4c09u:872": " ṛg-yajuḥ-sāma-lakṣaṇās tisro vidyā adhīyante jānanti vā traividyā veda-trayokta-karma-parā ity arthaḥ /",
    "GE07bhg4c09u:873": " yajñair mām iṣṭvendrādayo mamaiva rūpāṇi ity ajānanto 'pi vastuta indrādi-rūpeṇa mām eveṣṭvā yajña-śeṣaṃ somaṃ pibantīti somapās te puṇyaṃ prāpya",
    "GE07bhg4c09u:874": " baladevaḥ - evaṃ svabhaktānāṃ vṛttam abhidhāya teṣām eva viśeṣaṃ bodhayituṃ sva-vimukhānāṃ vṛttim āha traividyā iti dvābhyām /",
    "GE07bhg4c09u:875": " tisṝṇāṃ vidyānāṃ samāhāras trividyaṃ /",
    "GE07bhg4c09u:876": " tad ye 'dhīyante vidanti ca te traividyāḥ /",
    "GE07bhg4c09u:877": " tad adhīte tad veda iti sūtrād aṇ /",
    "GE07bhg4c09u:878": " ṛg-yajuḥ-sāmokta-karma-parā ity arthaḥ /",
    "GE07bhg4c09u:879": " trayī-vihitair jyotiṣṭomādibhir yajñair mām iṣṭvendrādayo mamaiva rūpāṇy avidvanto 'pi vastutas tat-tad-rūpeṇāvasthitaṃ mām evāradhyety arthaḥ",
    "GE07bhg4c09u:880": " somapā yajña-śeṣaṃ somaṃ pibantaḥ /",
    "GE07bhg4c09u:881": " pūta-pāpā vinaṣṭ-svargādi-prāpti-virodha-kalmaṣāḥ santo ye svargatiṃ prārthayante te puṇyam ity ādi visphuṭārthaḥ /",
    "GE07bhg4c09u:882": " mayaiva dattam iti śeṣaḥ //20//",
    "GE07bhg4c09u:883": " BhG 9.21",
    "GE07bhg4c09u:884": " te taṃ bhuktvā svarga-lokaṃ viśālaṃ",
    "GE07bhg4c09u:885": " kṣīṇe puṇye martya-lokaṃ viśanti /",
    "GE07bhg4c09u:886": " evaṃ trayī-dharmam anuprapannā",
    "GE07bhg4c09u:887": " gatāgataṃ kāma-kāmā labhante //21//",
    "GE07bhg4c09u:888": " śrīdharaḥ - tataś ca te tam iti /",
    "GE07bhg4c09u:889": " te svarga-kāmās taṃ prārthitaṃ vipulaṃ svarga-lokaṃ tat-sukhaṃ bhuktvā bhoga-prāpake puṇye kṣīṇe sati martya-lokaṃ viśanti /",
    "GE07bhg4c09u:890": " punar apy evam eva veda-traya-vihitaṃ dharmam anugatāḥ kāma-kāmā bhogān kāmayamānā gatāgataṃ yātāyātaṃ labhante //21//",
    "GE07bhg4c09u:891": " madhusūdanaḥ - tataḥ kim aniṣṭam iti tadāha te tam iti /",
    "GE07bhg4c09u:892": " te sakāmās taṃ kāmyena puṇyena prāptaṃ viśālaṃ vistīrṇaṃ svarga-lokaṃ bhuktvā tad-bhoga-janake",
    "GE07bhg4c09u:893": " puṇye kṣīṇe sati tad-deha-nāśāt punar deha-grahaṇāya martya-lokaṃ viśanti punar garbha-vāsādi-yātanā",
    "GE07bhg4c09u:894": " anubhavantīty arthaḥ /",
    "GE07bhg4c09u:895": " punaḥ punar evam ukta-prakāreṇa /",
    "GE07bhg4c09u:896": " hiḥ prasiddhy-arthaḥ /",
    "GE07bhg4c09u:897": " traidharmyaṃ hautrādhvaryavaudgātra-dharma-trayāha jyotirṣṭomādikaṃ kāmyaṃ karma /",
    "GE07bhg4c09u:898": " trayī-dharmam iti pāṭhe 'pi trayyā veda-trayeṇa pratipāditaṃ dharmam iti sa evārthaḥ /",
    "GE07bhg4c09u:899": " anupapannā anādau saṃsāre pūrva-pratipatty-apekṣayānu-śabdaḥ /",
    "GE07bhg4c09u:900": " pūrva-pratipatty-anantaraṃ manuṣya-lokam āgatya punaḥ pratipannāḥ /",
    "GE07bhg4c09u:901": " kāma-kāmā divyān bhogān kāmayamānā evaṃ gatāgataṃ labhante karma kṛtvā svargaṃ yānti tata āgatya punaḥ karma kurvantīty",
    "GE07bhg4c09u:902": " evaṃ garbha-vāsādi-yātanā-pravāhas teṣām aniśam anuvartata ity abhiprāyaḥ //21//",
    "GE07bhg4c09u:903": " viśvanāthaḥ --- gatāgataṃ punaḥ punar mṛtyu-janmanī //21//",
    "GE07bhg4c09u:904": " baladevaḥ - tataś ca te tam iti te svarga-prārthakāḥ prārthitaṃ taṃ svarga-lokaṃ",
    "GE07bhg4c09u:905": " bhuktvā tat-prāpake puṇye kṣīṇe sati martya-lokaṃ viśanti pañcāgni-vidyokta-rītyā",
    "GE07bhg4c09u:906": " bhuvi brāhmaṇādi-janmāni labhante punar apy evam eva trayī-vihitaṃ dharmam anutiṣṭhantaḥ",
    "GE07bhg4c09u:907": " kāma-kāmāḥ svarga-bhogecchavo gatāgataṃ labhante saṃsarantīty arthaḥ //21 //",
    "GE07bhg4c09u:908": " BhG 9.22",
    "GE07bhg4c09u:909": " ananyāś cintayanto māṃ ye janāḥ paryupāsate /",
    "GE07bhg4c09u:910": " teṣāṃ nityābhiyuktānāṃ yoga-kṣemaṃ vahāmy aham //22//",
    "GE07bhg4c09u:911": " śrīdharaḥ - mad-bhaktās tu mat-prasādena kṛtārthā bhavantīty āha ananyāḥ iti /",
    "GE07bhg4c09u:912": " ananyā nāsti mad-vyatirekeṇānyat kāmayaṃ yeṣāṃ te /",
    "GE07bhg4c09u:913": " tathābhūtā ye janā māṃ cintayantaḥ sevante teṣāṃ nityābhiyuktānāṃ sarvadā mad-eka-niṣṭhānāṃ yogaṃ dhanādi-lābhaṃ kṣemaṃ ca tat-pālanaṃ mokṣaṃ vā /",
    "GE07bhg4c09u:914": " tair aprārthitam apy aham eva vahāmi prāpayāmi //22//",
    "GE07bhg4c09u:915": " madhusūdanaḥ - niṣkāmāḥ samyag-darśinas tu ananyā iti /",
    "GE07bhg4c09u:916": " anyo bheda-dṛṣṭi-viṣayo na vidyate yaṣāṃ te 'nanyāḥ sarvādvaita-darśinaḥ sarva-bhoga-niḥspṛhāḥ /",
    "GE07bhg4c09u:917": " aham eva bhagavān vāsudevaḥ sarvātmā na mad-vyatiriktaṃ kiṃcid astīti jñātvā tam",
    "GE07bhg4c09u:918": " eva pratyañcaṃ sadā cintayanto māṃ nārāyaṇam ātatvena ye janāḥ sādhana-catuṣṭaya-sampannāḥ",
    "GE07bhg4c09u:919": " saṃnyāsinaḥ pari sarvato 'navacchinnatayā paśyanti te mad-ananyatayā kṛtakṛtyā eveti śeṣaḥ /",
    "GE07bhg4c09u:920": " advaita-darśana-niṣṭhānām atyanta-niṣkāmānāṃ teṣāṃ svayam aprayatamānāṃ kathaṃ yoga-kṣemau",
    "GE07bhg4c09u:921": " syātām ity ata āha teṣāṃ nityābhiyuktānāṃ nityam anavaratam ādareṇa dhyāne vyāpṛtānāṃ",
    "GE07bhg4c09u:922": " deha-yātrā-mātrārtham apy aprayatamānānāṃ yogaṃ ca kṣemaṃ ca /",
    "GE07bhg4c09u:923": " alabdhasya lābhaṃ labdhasya parirakṣaṇaṃ ca śarīra-sthity-arthaṃ yoga-kṣemam akāmayamānānām api vahāmi prāpayāmy ahaṃ sarveśvaraḥ /",
    "GE07bhg4c09u:924": " teṣāṃ jñānī nitya-yukta eka-bhaktir viśiṣyate /",
    "GE07bhg4c09u:925": " priyo hi jñānino 'tyartham ahaṃ sa ca mama priyaḥ //",
    "GE07bhg4c09u:926": " [Gītā 7.17] iti hy uktam /",
    "GE07bhg4c09u:927": " yadyapi sarveṣām api yoga-kṣemaṃ vahati bhāgavāṃs tathāpy anyeṣāṃ prayatnam utpādya tad-dvārā vahati jñānināṃ tu tad-arthaṃ prayatnam utpādya vahatīti viśeṣaḥ //22//",
    "GE07bhg4c09u:928": " viśvanāthaḥ --- mad-ananya-bhaktānāṃ sukhaṃ tu na karma-prāpyaṃ kintu mad-dattam evety āha ananyā iti /",
    "GE07bhg4c09u:929": " nityam eva sadaivābhiyuktānāṃ paṇḍitānām iti tad anye nityam apaṇḍitā iti bhāvaḥ /",
    "GE07bhg4c09u:930": " yad vā nitya-saṃyoga-spṛhāvatāṃ yogo dhanādi-lābhaḥ kṣemaṃ tat-pālanaṃ ca tair tair",
    "GE07bhg4c09u:931": " anapekṣitam apy aham eva vahāmy atra karomīty aprayujya vahāmīti prayogāt teṣāṃ śarīra-poṣaṇa-bhāro",
    "GE07bhg4c09u:932": " mayaivohyate yathā svakalatra-putrādi-poṣaṇa-bhāro gṛhastheneti bhāvaḥ /",
    "GE07bhg4c09u:933": " na ca anyeṣām iva teṣām api yoga-kṣemaṃ karma-prāpyam evety ata ātmārāmasya sarvetodāsīnasya parameśvarasya tava kiṃ tad-vahaneneti vācyam /",
    "GE07bhg4c09u:934": " bhaktir asya bhajanaṃ tad ihāmutropādhi-nairāsyenāmuṣmin manaḥ-kalpanam etad eva naiṣkarmyam /",
    "GE07bhg4c09u:935": " iti śruter mad-anya-bhaktānāṃ niṣkāmatvena naiṣkarmyāt teṣu dṛṣṭaṃ",
    "GE07bhg4c09u:936": " sukhaṃ mad-dattam eva /",
    "GE07bhg4c09u:937": " tatra mama sarvatrodāsīnasyāpi sva-bhakta-vātsalyam eva hetur jñeyaḥ /",
    "GE07bhg4c09u:938": " na caivaṃ tvayi sveṣṭa-deve sva-nirvāha-bhāraṃ dadānās te bhaktāḥ prema-śūnyā iti vācyam /",
    "GE07bhg4c09u:939": " tair mayi sva-bhārasya sarvathaivānarpaṇāt mayaiva svecchayā grahaṇāt /",
    "GE07bhg4c09u:940": " na ca saṅkalpa-mātreṇa viśva-sṛṣṭy-ādi kartuṃ mamāyaṃ bhāro jñeyaḥ /",
    "GE07bhg4c09u:941": " yad vā bhakta-janāsaktasya mama sva-bhogya-kāntābhāra-vahanam iva tadīya-yoga-kṣema-vahanam atisukha-pradam iti //22//",
    "GE07bhg4c09u:942": " baladevaḥ - atha sva-bhaktānāṃ viśeṣaa nirūpayati ananyā iti /",
    "GE07bhg4c09u:943": " ye janā ananyā mad-eka-prayojanā māṃ cintayanto dhyāyantaḥ paritaḥ kalyāṇa-guṇa-ratnāśrayatayā",
    "GE07bhg4c09u:944": " vicitrādbhuta-līlā-pīyūṣāśrayatayā divya-vihbūty-āśrayatayā copāsate bhajanti teṣāṃ",
    "GE07bhg4c09u:945": " nityaṃ sarvadaiva mayy abhiyuktānāṃ vismṛta-deha-yātrāṇām aham eva yoga-kṣemam annādy-āharaṇaṃ",
    "GE07bhg4c09u:946": " tat-saṃrakṣaṇaṃ ca vahāmi /",
    "GE07bhg4c09u:947": " atra karomīty anuktvā vahāmīty uktis tu tat-poṣaṇa-bhāro mayaiva voḍhavyo gṛhasthasyeva kuṭumba-poṣaṇa-bhāra iti vyanakti /",
    "GE07bhg4c09u:948": " evam āha sūtrakāraḥ svāminaḥ phala-śruter ity ātreyaḥ [Vs 3.4.44] iti /",
    "GE07bhg4c09u:949": " atrāhuḥ teṣāṃ nityaṃ mayā sārdham abhiyogaṃ vāñchatāṃ yogaṃ mat-prāpti-lakṣaṇaṃ kṣemaṃ ca matto 'punar-āvṛtti-lakṣaṇam aham eva vahāmi /",
    "GE07bhg4c09u:950": " teṣāṃ mat-prāpaṇa-bhāro mamaiva",
    "GE07bhg4c09u:951": " / na tv arcir-āder deva-gaṇasyeti /",
    "GE07bhg4c09u:952": " evam evābhidhāsyati dvādaśe - ye tu sarvāṇi karmāṇi ity ādi-dvayena /",
    "GE07bhg4c09u:953": " sūtrakāro 'py evam āha viśeṣaṃ ca darśayati [Vs 4.3.16] iti //22//",
    "GE07bhg4c09u:954": " BhG 9.23",
    "GE07bhg4c09u:955": " ye 'py anya-devatā-bhaktā yajante śraddhayānvitāḥ /",
    "GE07bhg4c09u:956": " te 'pi mām eva kaunteya yajanty avidhi-pūrvakam //23//",
    "GE07bhg4c09u:957": " śrīdharaḥ - nanu ca tvad-vyatirekeṇa vastuto devatāntarasyābhāvādindrādi-sevino 'pi tvad-bhaktā eveti kathaṃ te gatāgataṃ labheran ?",
    "GE07bhg4c09u:958": " tatrāha ye 'pīti /",
    "GE07bhg4c09u:959": " śraddhayopetā bhaktāḥ santo ye janā anya-devatā indrādi-rūpā yajante te 'pi mām eva yajantīti satyaṃ kintu avidhi-pūrvakam /",
    "GE07bhg4c09u:960": " mokṣa-prāpakaṃ vidhiṃ vinā yajanti /",
    "GE07bhg4c09u:961": " atas te punar āvartante //23//",
    "GE07bhg4c09u:962": " madhusūdanaḥ - nanv anyā api devatās tvam eva tvad-vyatiriktasya vastv-antarasyābhāvāt /",
    "GE07bhg4c09u:963": " tathā ca devatāntara-bhaktā api tvām eva bhajanta iti na ko 'pi viśeṣaḥ syāt /",
    "GE07bhg4c09u:964": " tena gatāgataṃ kāma-kāmā vasu-rudrādityādi-bhaktā labhante /",
    "GE07bhg4c09u:965": " ananyāś cintayanto māṃ tu kṛta-kṛtyā iti katham uktaṃ tatrāha ye 'pīti /",
    "GE07bhg4c09u:966": " yathā mad-bhaktā mām eva yajanti tathā ye 'nya-devatānāṃ vasv-ādīnāṃ bhaktā yajante jyotiṣṭomādibhiḥ śraddhayāstikya-buddhyā 'nvitāḥ /",
    "GE07bhg4c09u:967": " te 'pi mad-bhaktā iva he kaunteya tat-tad-devatā-rūpeṇa sthitaṃ mām eva yajanti pūjayanti /",
    "GE07bhg4c09u:968": " avidhi-pūrvakam avidhir ajñānaṃ tat-pūrvakaṃ sarvātmatvena mām ajñātvā mad-bhinnatvena vastv-ādīn kalapayitvā yajantīty arthaḥ //23//",
    "GE07bhg4c09u:969": " viśvanāthaḥ --- nanu ca jñāna-yajñena cāpy anye ity anena tvayā svasyaivopāsanā trividhoktā /",
    "GE07bhg4c09u:970": " tatra bahudhā viśvato-mukham iti tṛtīyāyā upāsanāyā jñāpanārtham /",
    "GE07bhg4c09u:971": " ahaṃ kratur ahaṃ yajñaḥ ity ādi svasya viśva-rūpatvaṃ darśitaṃ /",
    "GE07bhg4c09u:972": " ataḥ karma-yogena karmāṅga-bhūtendrādi-yājakās tathā prādhānyenaiva devatāntara-bhaktā api tvad-bhaktā eva /",
    "GE07bhg4c09u:973": " kathaṃ tarhi te na mucyante ?",
    "GE07bhg4c09u:974": " yad uktaṃ tvayā gatāgataṃ kāma-kāmā labhante iti /",
    "GE07bhg4c09u:975": " antavat tu phalaṃ teṣām iti ca /",
    "GE07bhg4c09u:976": " tatrāha ye 'pīti satyaṃ mām eva yajantīti /",
    "GE07bhg4c09u:977": " kintv avidhi-pūrvakam mat-prāpakaṃ vidhiṃ vinaiva yajanty ataḥ punar āvartante //23//",
    "GE07bhg4c09u:978": " baladevaḥ - nanv indrādi-yājino 'pi vastutas tvad-yājina eva teṣāṃ kuto gatāgatam iti cet tatrāha ye 'pīti /",
    "GE07bhg4c09u:979": " ye janā anya-devatā-bhaktāḥ kevaleṣv indrādiṣu bhaktimantaḥ śraddhayā ataeva phala-pradā iti dṛḍha-viśvāsenopetāḥ santo yajante yajñais tān arcayanti /",
    "GE07bhg4c09u:980": " te 'pi mām eva yajanti iti satyam etat /",
    "GE07bhg4c09u:981": " kintv avidhi-pūrvakaṃ te yajanti yena vidhinā gatāgata-nivartakā mat-prāptiḥ syāt taṃ vidhiṃ vinaiva /",
    "GE07bhg4c09u:982": " atas tat te labhante //23//",
    "GE07bhg4c09u:983": " BhG 9.24",
    "GE07bhg4c09u:984": " ahaṃ hi sarva-yajñānāṃ bhoktā ca prabhur eva ca /",
    "GE07bhg4c09u:985": " na tu mām abhijānanti tattvenātaś cyavanti te //24//",
    "GE07bhg4c09u:986": " śrīdharaḥ - etad eva vivṛṇoti aham iti /",
    "GE07bhg4c09u:987": " sarveṣāṃ yajñānāṃ tat-tad-devatā-rūpeṇāham eva bhoktā /",
    "GE07bhg4c09u:988": " prabhuś ca svāmī /",
    "GE07bhg4c09u:989": " phala-dātā cāpy aham evety arthaḥ /",
    "GE07bhg4c09u:990": " evambhūtaṃ māṃ te tattvena yathāvan nābhijānanti /",
    "GE07bhg4c09u:991": " ataś cyavanti pracyavante punar āvartante /",
    "GE07bhg4c09u:992": " ye tu sarva-devatāsu mām evātaryāminaṃ paśyanto yajanti te tu nāvartante //24//",
    "GE07bhg4c09u:993": " madhusūdanaḥ - avidhi-pūrvakatvaṃ vivṛṇvan phala-pracyutim amīṣām āha aham hīti /",
    "GE07bhg4c09u:994": " ahaṃ bhagavān vāsudeva eva sarveṣāṃ yajñānāṃ śrautānāṃ smārtānāṃ ca tat-tad-devatā-rūpeṇa bhoktā ca svenāntaryāmi-rūpeṇādhiyajñatvāt prabhuś ca phala-dātā ceti prasiddham etat /",
    "GE07bhg4c09u:995": " devatāntara-yājinas tu mām īdṛśaṃ tattvena bhoktṛtvena prabhutvena ca bhagavān vāsudeva",
    "GE07bhg4c09u:996": " eva vastv-ādi-rūpeṇa yajñānāṃ bhoktā svena rūpeṇa ca phala-dātā na tad-anyo 'sti",
    "GE07bhg4c09u:997": " kaścid ārādhya ity evaṃ-rūpeṇa na jānanti /",
    "GE07bhg4c09u:998": " ato mat-svarūpāparijñānān mahatāyāseneṣṭvāpi mayy anarpita-karmāṇas tat-tad-deva-lokaṃ",
    "GE07bhg4c09u:999": " dhūmādi-mārgeṇa gatvā tad-bhogānte cyavanti pracyavante tad-bhoga-janaka-karma-kṣayāt",
    "GE07bhg4c09u:1000": " tad-dehādi-viyuktāḥ punar deha-grahaṇāya manuṣya-lokaṃ pratyāvartante /",
    "GE07bhg4c09u:1001": " ye tu tat-tad-devatāsu bhagavantam",
    "GE07bhg4c09u:1002": " eva sarvāntaryāmiṇaṃ paśyanto yajante te bhagavad-arpita-karmāṇas tad-vidyā-sahita-karma-vaśād",
    "GE07bhg4c09u:1003": " arcir-ādi-mārgeṇa brahma-lokaṃ gatvā tatrotpanna-samyag-darśanās tad-bhogānte mucyanta iti vivekaḥ //24 //",
    "GE07bhg4c09u:1004": " viśvanāthaḥ --- avidhi-pūrvakatvaṃ evāha aham iti /",
    "GE07bhg4c09u:1005": " devatāntara-rūpeṇāham eva bhoktā prabhuḥ svāmī phala-dātā cāham evati /",
    "GE07bhg4c09u:1006": " māṃ tu tattvena na jānanti /",
    "GE07bhg4c09u:1007": " yathā sūryasyāham upāsakaḥ /",
    "GE07bhg4c09u:1008": " sūrya eva mayi prasīdatu /",
    "GE07bhg4c09u:1009": " sūrya eva mad-abhīṣṭaṃ phalaṃ dadātu /",
    "GE07bhg4c09u:1010": " sūrya eva parameśvara iti teṣāṃ buddhiḥ /",
    "GE07bhg4c09u:1011": " na tu parameśvaro nārāyaṇa eva sūryaḥ /",
    "GE07bhg4c09u:1012": " sa eva tādṛśa-śraddhotpādakaḥ /",
    "GE07bhg4c09u:1013": " sa eva mahyaṃ sūryopāsanā-phala-pradaḥ /",
    "GE07bhg4c09u:1014": " iti buddhi-ratas tattvato mad-abhijñānābhāvāt te cyavante /",
    "GE07bhg4c09u:1015": " bhagavān nārāyaṇa eva sūryādi-rūpeṇārādhyate iti bhāvanayā viśvato-mukhaṃ mām upāsīnās tu mucyanta eva /",
    "GE07bhg4c09u:1016": " tasmān mad-vibhūtiṣu sūryādiṣu pūjā mad-vibhūti-jñāna-pūrvikaiva kartavyā /",
    "GE07bhg4c09u:1017": " na tv anyathā iti dyotitam //24//",
    "GE07bhg4c09u:1018": " baladevaḥ - avidhi-pūrvakatāṃ darśayati ahaṃ hīti /",
    "GE07bhg4c09u:1019": " aham evendrādi-rūpeṇa sarveṣāṃ yajñānāṃ bhoktā prabhuḥ svāmī pālakaḥ phaladaś cety evaṃ tattvena māṃ nābhijānanti /",
    "GE07bhg4c09u:1020": " atas te cyavanti saṃsaranti //24//",
    "GE07bhg4c09u:1021": " BhG 9.25",
    "GE07bhg4c09u:1022": " yānti deva-vratā devān pitṝn yānti pitṛ-vratāḥ /",
    "GE07bhg4c09u:1023": " bhūtāni yānti bhūtejyā yānti mad-yājino 'pi mām //25//",
    "GE07bhg4c09u:1024": " śrīdharaḥ - tad evopapādayati yāntīti /",
    "GE07bhg4c09u:1025": " deveṣv indrādiṣu vrataṃ niyamo yeṣāṃ te antavanto devān yānti /",
    "GE07bhg4c09u:1026": " ataḥ punar āvartante /",
    "GE07bhg4c09u:1027": " pitṝṣu vrataṃ yeṣāṃ śrāddhādi-kriyā-parāṇāṃ te pitṝn yānti /",
    "GE07bhg4c09u:1028": " bhūteṣu vinārakamātṛpaṇādiṣu ijyā pūjā yeṣāṃ te bhūtejyā bhūtāni yānti /",
    "GE07bhg4c09u:1029": " māṃ yaṣṭuṃ śīlaṃ yeṣāṃ te mad-yājinaḥ /",
    "GE07bhg4c09u:1030": " te mām evākṣayaṃ paramānanda-svarūpaṃ yānti //25//",
    "GE07bhg4c09u:1031": " madhusūdanaḥ - devatāntara-yājinām anāvṛtti-phalābhāve 'pi tat-tad-devatāyām ānurūpa-kṣudra-phalāvāptir dhruveti vadan bhagavad-yājināṃ tebhyo vailakṣaṇyam āha yāntīti /",
    "GE07bhg4c09u:1032": " avidhi-pūrvaka-yājino hi trividhā antaḥkaraṇopādhi-guṇa-traya-bhedāt /",
    "GE07bhg4c09u:1033": " tatra sāttvikā deva-vratāḥ /",
    "GE07bhg4c09u:1034": " devā vasu-rudrādityādayas tat-sambandhi-vrataṃ baly-upahāra-pradakṣiṇa-prahvī-bhāvādi-rūpaṃ pūjanaṃ yeṣāṃ te tān eva devān yānti taṃ yathā yathopāsate tad eva bhavati iti śruteḥ /",
    "GE07bhg4c09u:1035": " rājasās tu pitṛ-vratāḥ śrāddhādi-kriyābhir agniṣv āttādīnāṃ pitṝṇām ārādhakās tān eva pitṝn yānti /",
    "GE07bhg4c09u:1036": " tathā tāmasā bhūtejyā yakṣa-rakṣo-vināyaka-mātṛ-gaṇādīnāṃ bhūtānāṃ pūjakās tāny eva bhūtāni yānti /",
    "GE07bhg4c09u:1037": " atra deva-pitṛ-bhūta-śabdānāṃ tat-sambandhi-lakṣaṇayoṣṭra-mukha-nyāyena samāsaḥ",
    "GE07bhg4c09u:1038": " / madhyama-pada-lopi-samāsānaṅgīkārān prakṛti-vikṛti-bhāvābhāvena ca tādarthya-caturthī-samāsāyogāt /",
    "GE07bhg4c09u:1039": " ante ca pūjāvācījyāśabda-prayogāt pūrva-paryāya-dvaye 'pi vrata-śabdaḥ pūjā-para eva /",
    "GE07bhg4c09u:1040": " evaṃ devatāntarārādhanasya tat-tad-devatā-rūpatvam antavat phalam uktvā bhagavad-ārādhanasya",
    "GE07bhg4c09u:1041": " bhagavad-rūpatvam anantaṃ phalam āha māṃ bhagavantaṃ yaṣṭuṃ pūjayituṃ śīlaṃ yeṣāṃ",
    "GE07bhg4c09u:1042": " te mad-yājinaḥ sarvāsu devatāsu bhagavad-bhāva-darśino bhagavad-ārādhana-parāyaṇā",
    "GE07bhg4c09u:1043": " māṃ bhagavantam eva yānti /",
    "GE07bhg4c09u:1044": " samāne 'py āyāse bhagavantam anataryāmiṇam ananta-phala-dam anārādhya devatāntaram ārādhyāntavat-phalaṃ yāntīty aho durdaiva-vaibhavam ajñānām ity abhiprāyaḥ //25//",
    "GE07bhg4c09u:1045": " viśvanāthaḥ --- nanu ca tat-tad-devatā-pūjā-paddhatau yo yo vidhir uktas tenaiva vidhinā sā sā devatā pūjyata eva /",
    "GE07bhg4c09u:1046": " yathā viṣṇu-pūjā-paddhatau ya eva vidhis tenaiva vaiṣṇavā viṣṇuṃ pūjayanti /",
    "GE07bhg4c09u:1047": " ato devatāntara-bhaktānāṃ ko doṣa iti cet satyam /",
    "GE07bhg4c09u:1048": " tarhi tāṃ tāṃ devatāṃ tad-bhaktāḥ prāpnuvanty eva ity ayaṃ nyāya eva ity āha yāntīti /",
    "GE07bhg4c09u:1049": " tena tat-tad-devatānām api naśvaratvāt tat-tad-devatā-bhaktāḥ katham anaśvaro bhavantu ?",
    "GE07bhg4c09u:1050": " ahaṃ tv anaśvaro nityo mad-bhaktā apy anaśvarāḥ iti te nityā eveti dyotitam /",
    "GE07bhg4c09u:1051": " bhavān ekaḥ śiṣyate śeṣa-saṃjñaḥ [BhP 10.3.25] iti /",
    "GE07bhg4c09u:1052": " eko nārāyaṇa evāsīn na brahmā na ca śaṅkaraḥ iti /",
    "GE07bhg4c09u:1053": " parārdhānte so 'budhyata gopa-rūpo me purastād āvirbabhūva [GTU 1.25] iti /",
    "GE07bhg4c09u:1054": " na cyavante ca mad-bhaktā mahati pralaye 'pi [SkandaP Kāśī-khaṇḍe] ity ādi śruti-smṛtibhyaḥ //25//",
    "GE07bhg4c09u:1055": " baladevaḥ - vastuto mama tat tad devatādi-rūpatayā sthitatve 'pi tad-rūpatayā maj-jñānābhāvād eva temāṃ nāpnuvantīty āha yāntīti /",
    "GE07bhg4c09u:1056": " atrādy-apaaryāye vrata-śabdaḥ pūjābhidhāyī paratrejyā-śabdāt /",
    "GE07bhg4c09u:1057": " deva-vratā deva-pūjakāḥ sāttvika-darśa-paurṇamāsy-ādi-karmabhir indrādīn yajantas tān eva yānti /",
    "GE07bhg4c09u:1058": " pitṛ-vratā rājasāḥ śrāddhādi-karmabhiḥ pitṝn yajantas tān eva yānti /",
    "GE07bhg4c09u:1059": " bhūtejyās tāmasās tat-tad-balibhir yakṣa-rakṣo-vināyakān pūjayantas tāny eva bhūtāni yānti /",
    "GE07bhg4c09u:1060": " mad-yājinas tu nirguṇāḥ sulabhair dravyair mām arcayanto mām eva yānti /",
    "GE07bhg4c09u:1061": " apir avadhāraṇe /",
    "GE07bhg4c09u:1062": " ayam arthaḥ - indrādīnāṃ vayam upāsakās ta evāsmākam īśvarāḥ pūjābhiḥ prasīdantaḥ phalāny abhīṣā̆tāni dadyur iti mad-anya-deva-sevakānāṃ bhāvanā",
    "GE07bhg4c09u:1063": " sarva-śaktiḥ sarveśvaro vāsudevas tad-devatādi-rūpeṇāvasthito",
    "GE07bhg4c09u:1064": " 'smat-svāmī sulabhopacāraiḥ karmabhir ārādhitaḥ sarvāṇy asmad-abhīṣṭāni dadyād iti mat-sevakānāṃ bhāvanā /",
    "GE07bhg4c09u:1065": " tataś ca samānāny eva karmāṇy anutiṣṭhanto 'pi devādi-sevino mad-bhāvanā-vaimukhyāt",
    "GE07bhg4c09u:1066": " tān nijeṣṭān evācirāyuṣo 'lpa-vibhūtīn āsādya taiḥ saha parimitān bhogān bhuktvā",
    "GE07bhg4c09u:1067": " tad-vināśe vinaśyanti /",
    "GE07bhg4c09u:1068": " mat-sevinas tu mām anādi-nidhanaṃ satya-saṅkalpam ananta-vibhūtiṃ vijñānānanda-mayaṃ bhakta-vatsalaṃ sarveśvaraṃ prāpya mattaḥ punar na nivartante",
    "GE07bhg4c09u:1069": " mayā sākam anantāni sukhāni anubhavante mad-dhāmni divye vilasantīti //25//",
    "GE07bhg4c09u:1070": " BhG 9.26",
    "GE07bhg4c09u:1071": " patraṃ puṣpaṃ phalaṃ toyaṃ yo me bhaktyā prayacchati /",
    "GE07bhg4c09u:1072": " tad ahaṃ bhakty-upahṛtam aśnāmi prayatātmanaḥ //26//",
    "GE07bhg4c09u:1073": " śrīdharaḥ - tad evaṃ sva-bhaktānām akṣaya-phalam uktam /",
    "GE07bhg4c09u:1074": " anāyāsatvaṃ ca sva-bhakter darśayati patram iti /",
    "GE07bhg4c09u:1075": " patra-puṣpādi-mātram api mahyaṃ bhaktyā prītyā yaḥ prayacchati tasy aprayatātmanaḥ",
    "GE07bhg4c09u:1076": " śuddha-cittasya niṣkāma-bhaktasya tat-patra-puṣpādikaṃ bhaktyā tena upahṛtaṃ samarpitam aham aśnāmi /",
    "GE07bhg4c09u:1077": " na hi mahā-vibhūti-pateḥ parameśvarasya mama kṣudra-devatānām iva bahu-vitta-sādhya-yogādibhiḥ paritoṣaḥ syāt /",
    "GE07bhg4c09u:1078": " kintu bhakti-mātreṇa /",
    "GE07bhg4c09u:1079": " ato bhaktena samarpitaṃ yat kiñcit patrādi-mātram api tad-anugrahārtham evāśnāmīti bhāvaḥ //26//",
    "GE07bhg4c09u:1080": " madhusūdanaḥ - tad evaṃ devatāntarāṇi parityajyānanta-phalatvād bhagavata evārādhanaṃ kartavyam atisukaratvāc cety āha patram iti /",
    "GE07bhg4c09u:1081": " patraṃ puṣpaṃ phalaṃ toyam anyad vānāyāsa-labhyaṃ yat kiṃcid vastu yaḥ kaścid api",
    "GE07bhg4c09u:1082": " naro me mahyam ananta-mahā-vibhūti-pataye parameśvarāya bhaktyā na vāsudevāt param",
    "GE07bhg4c09u:1083": " asti kiṃcit iti buddhi-pūrvikayā prītyā pracchatīśvarāya bhṛtyavad upakalpayati mat-svatvānā",
    "GE07bhg4c09u:1084": " āspada-dravyābhāvāt sarvasyāpi jagato mayaivārjitatvāt /",
    "GE07bhg4c09u:1085": " ato madīyam eva sarvaṃ mahyam arpayati janaḥ /",
    "GE07bhg4c09u:1086": " tasya prītyā prayacchataḥ prayatātmanaḥ śuddha-buddhes tat-patra-puṣpādi-tuccham api vastu ahaṃ sarveśvaro 'śnāmi aśanavat prītyā svīkṛtya tṛpyāmi",
    "GE07bhg4c09u:1087": " atra vācasyātyanta-tiraskārād aśana-lakṣitena svīkāra-viśeṣeṇa prīty-atiśaya-hetutvaṃ vyajyate /",
    "GE07bhg4c09u:1088": " na ha vai devā aśnanti na pibanty etad evāmṛtaṃ",
    "GE07bhg4c09u:1089": " dṛṣṭvā tṛpyanti iti śruteḥ /",
    "GE07bhg4c09u:1090": " kasmāt tuccham api tad aśnāsi ?",
    "GE07bhg4c09u:1091": " yasmād bhakty-upahṛtaṃ bhaktyā prītyā samarpitaṃ tena prītyā samarpaṇaṃ mat-svīkāra-nimittam ity arthaḥ /",
    "GE07bhg4c09u:1092": " atra bhaktyā prayacchatīty uktvā punar bhakty-upahṛtam iti vadann abhaktasya brāhmaṇatva-tapasvitvādi mat-svīkāra-nimittaṃ na bhavatīti parisaṅkhyāṃ sūcayati /",
    "GE07bhg4c09u:1093": " śrīdāma-brāhmaṇānīta-taṇḍula-kaṇa-bhakṣaṇavat prīti-viśeṣa-pratibaddha-bhakṣyābhakṣya-vijñāno bāla iva mātrādy-arpitaṃ patra-puṣpādi bhaktārpitaṃ sākṣād eva bhakṣayāmīti vā /",
    "GE07bhg4c09u:1094": " tena bhaktir eva mat-paritoṣa-nimittaṃ na tu devatāntaravad baly-upahārādi bahu-vitta-vyayāyāsa-sādhyaṃ kiṃcid iti devatāntaram apahāya mām eva bhajetety abhiprāyaḥ //26//",
    "GE07bhg4c09u:1095": " viśvanāthaḥ --- varaṃ devāntara-bhaktāvāyāsādhikyaṃ na tu mad-bhaktāv ity āha patram iti /",
    "GE07bhg4c09u:1096": " atra bhaktyeti karaṇam /",
    "GE07bhg4c09u:1097": " tṛtīyāyāṃ bhakty-upahṛtam iti paunaruktaṃ syāt /",
    "GE07bhg4c09u:1098": " ataḥ sahārthe tṛtīyā /",
    "GE07bhg4c09u:1099": " bhaktyā sahito mad-bhaktā ity arthaḥ /",
    "GE07bhg4c09u:1100": " tena mad-bhakta-bhinno janas tātkālikyā bhaktyā yat prayacchati tat tenopahṛtam api patra-puṣpādikaṃ naivāśnāmīti dyotitam /",
    "GE07bhg4c09u:1101": " tataś ca mad-bhakta eva patrādikaṃ yad dadāti tat tasyāham aśnāmi yathocitam upayuñje /",
    "GE07bhg4c09u:1102": " kīdṛśam ? bhaktyopahṛtam /",
    "GE07bhg4c09u:1103": " na tu kasyacid anurodhādinā dattam ity arthaḥ /",
    "GE07bhg4c09u:1104": " kiṃ ca mad-bhaktasyāpy apavitra-śarīratve sati nāśnāmīty āha prayatātmanaḥ śuddha-śarīrasyeti rajaḥsvalādayo vyāvṛttāḥ /",
    "GE07bhg4c09u:1105": " yad vā prayatātmanaḥ śuddhāntaḥkaraṇasya mad-bhaktaṃ vinā nānyaḥ śuddhāntaḥkaraṇa iti /",
    "GE07bhg4c09u:1106": " dhautātmā puruṣaḥ kṛṣṇa-pāda-mūlaṃ",
    "GE07bhg4c09u:1107": " na muñcati [BhP 2.8.5] iti parīkṣid-ukter mat-pāda-sevā-tyāgāsāmārthyam eva śuddha-cittatva-cihnam /",
    "GE07bhg4c09u:1108": " ataḥ kvacit kāma-krodhādi-sattve 'pi utkhāta-daṃṣṭroraga-daṃśavat tasyākiṃcit-karatvaṃ jñeyam //26//",
    "GE07bhg4c09u:1109": " baladevaḥ - evam akṣayānanta-phalatvān mad-bhaktiḥ kāryety uktvā sukha-sādhyatvāc ca sā kāryety āha patram iti /",
    "GE07bhg4c09u:1110": " patraṃ vā puṣpaṃ vānyad vā /",
    "GE07bhg4c09u:1111": " yat sulabhaṃ vastu yo bhaktyā prīti-bhareṇa me sarveśvarāya prayacchati,",
    "GE07bhg4c09u:1112": " tasya bhakty-upahṛtaṃ prīty-arpitaṃ tat-tad-ananta-vibhūtiḥ pūrṇa-kāmo 'py aham aśnāmi yathocitam upabhuñje /",
    "GE07bhg4c09u:1113": " tat-prīty-udita-kṣut-tṛṣṇaḥ san tad-bhaktyāveśāt tat sarvam admīti vā /",
    "GE07bhg4c09u:1114": " tasya kīdṛśasyety āha prayatātmano viśuddha-manaso niṣkāmasyety arthaḥ /",
    "GE07bhg4c09u:1115": " tathī̀a ca niṣkāmeṇa mad-anuraktenārpitaṃ tad aśnāmi /",
    "GE07bhg4c09u:1116": " tad-viparītenārpitaṃ tu nāśnāmīty uktam /",
    "GE07bhg4c09u:1117": " bhaktyā ity uktvāpi punar bhakty-upahṛtam ity uktir bhaktir eva mat-toṣikā /",
    "GE07bhg4c09u:1118": " na tu divjatva-tapasvitvād iti sūcayati /",
    "GE07bhg4c09u:1119": " iha satatam ananyaḥ patram ity ādibhis tribhir uktā kīrtanādi-rūpa-viśuddha-bhaktir arpitaiva kriyeta, na",
    "GE07bhg4c09u:1120": " tu kṛtvārpiteti /",
    "GE07bhg4c09u:1121": " iti puṃsārpitā viṣṇau bhaktiś cen nava-lakṣaṇā /",
    "GE07bhg4c09u:1122": " kriyeta bhagavaty addhā tan manye 'dhītam uttamam [BhP 7.5.19]",
    "GE07bhg4c09u:1123": " iti prahlāda-vākyāt /",
    "GE07bhg4c09u:1124": " atas tathātra nokteḥ //26//",
    "GE07bhg4c09u:1125": " BhG 9.27",
    "GE07bhg4c09u:1126": " yat karoṣi yad aśnāsi yaj juhoṣi dadāsi yat /",
    "GE07bhg4c09u:1127": " yat tapasyasi kaunteya tat kuruṣva mad-arpaṇam //27//",
    "GE07bhg4c09u:1128": " śrīdharaḥ - na ca patra-puṣpādikam api yajñārtha-paśu-somādi-dravyavan mad-artham evodyamair āpādya samarpaṇīyam /",
    "GE07bhg4c09u:1129": " kiṃ tarhi ? yat karoṣīti svabhāvataḥ śāstrato vā yat kiñcit karma karoṣi /",
    "GE07bhg4c09u:1130": " tathā yad aśnāsi /",
    "GE07bhg4c09u:1131": " yaj juhoṣi /",
    "GE07bhg4c09u:1132": " yad dadāsi /",
    "GE07bhg4c09u:1133": " yat tapasyasi tapaḥ karoṣi /",
    "GE07bhg4c09u:1134": " tat sarvaṃ mayy arpitaṃ yathā bhavaty evaṃ kuruṣva //27//",
    "GE07bhg4c09u:1135": " madhusūdanaḥ - kīdṛśaṃ te bhajanaṃ tad āha yat karoṣīti /",
    "GE07bhg4c09u:1136": " yat karoṣi śāstrād ṛte 'pi rāgāt prāptaṃ gamanādi yad aśnāsi svayaṃ tṛpty-arthaṃ karma-siddhy-arthaṃ vā /",
    "GE07bhg4c09u:1137": " tathā yaj juhoṣi śāstra-balān nityam agnihotrādi-homaṃ nirvartayasi /",
    "GE07bhg4c09u:1138": " śrauta-smārta-sarva-homopalakṣaṇam etat /",
    "GE07bhg4c09u:1139": " tathā yad dadāsi atithi-brāhmaṇādibhyo 'nna-hiraṇyādi /",
    "GE07bhg4c09u:1140": " tathā yat tapasyasi pratisaṃvatsaram ajñāta-prāmādika-pāpa-nivṛttaye cāndrāyaṇādi carasi ucchṛṅkhala-pravṛtti-nirāsāya śarīrendriya-saṃghātaṃ saṃyamayasīti vā /",
    "GE07bhg4c09u:1141": " etac ca sarveṣāṃ nitya-naimittika-karmaṇām upalakṣaṇam /",
    "GE07bhg4c09u:1142": " tena yat tava prāṇi-svabhāva-vaśād vināpi śāstram avaśyambhāvi gamanāśanādi,",
    "GE07bhg4c09u:1143": " yac ca śāstra-vaśād avaśyambhāvi homa-dānādi he kaunteya tat sarvaṃ laukikaṃ vaidikaṃ ca karmānyenaiva nimittena kriyamāṇaṃ mad-arpaṇaṃ",
    "GE07bhg4c09u:1144": " mayy arpitaṃ yathā syāt tathā kuruṣva /",
    "GE07bhg4c09u:1145": " ātmanepadena samarpaka-niṣṭham eva samarpaṇa-phalaṃ na tu mayi kiṃcid iti darśayati /",
    "GE07bhg4c09u:1146": " avaśyambhāvināṃ karmaṇāṃ mayi parama-gurau samarpaṇam eva mad-bhajanaṃ na tu tad-arthaṃ pṛthag-vyāpāraḥ kaścit kartavya ity abhiprāyaḥ //27//",
    "GE07bhg4c09u:1147": " viśvanāthaḥ --- nanu ca ārto jijñāsur arthārthī jñānī ity ārabhya etāvatīṣu tvad-uktāsu bhaktiṣu madhye khalv ahaṃ kāṃ bhaktiṃ karavai ?",
    "GE07bhg4c09u:1148": " ity apekṣāyāṃ bho arjuna sāmprataṃ tāvat tava karma-jñānādīnāṃ tyaktum aśakyatvāt sarvotkṛṣṭāyāṃ kevalāyām ananya-bhaktau nādhikāro nāpi nikṛṣṭāyāṃ sakāma-bhaktau /",
    "GE07bhg4c09u:1149": " tasmāt tvaṃ niṣkāmāṃ karma-jñāna-miśrāṃ pradhānī-bhūtām eva bhaktiṃ kurv ity āha yat karoṣīti dvābhyām /",
    "GE07bhg4c09u:1150": " laukikaṃ vaidikaṃ vā yat karma tvaṃ karoṣi /",
    "GE07bhg4c09u:1151": " yad aśnāsi vyavahārato bhojana-pānādikaṃ yat karoṣi tat tapasyasi tapaḥ karoṣi tat sarvaṃ mayy evāpaṇaṃ yasya tad yathā syāt tathā kuru /",
    "GE07bhg4c09u:1152": " na cāyaṃ niṣkāma-karma-yyoga eva,",
    "GE07bhg4c09u:1153": " na tu bhakti-yoga iti vācyam /",
    "GE07bhg4c09u:1154": " niṣkāma-karmibhiḥ śāstra-vihitaṃ karmaiva bhagavaty arpyate,",
    "GE07bhg4c09u:1155": " na tu vyavahārikaṃ kim",
    "GE07bhg4c09u:1156": " api kṛtam / tathaiva sarvatra dṛṣṭeḥ /",
    "GE07bhg4c09u:1157": " bhaktais tu svātma-manaḥ-prāṇendriya-vyāpāra-mātram eva sveṣṭa-deve bhagavaty arpyate /",
    "GE07bhg4c09u:1158": " yad uktaṃ bhakti-prakaraṇa eva -",
    "GE07bhg4c09u:1159": " kāyena vācā manasendriyair vā",
    "GE07bhg4c09u:1160": " buddhyātmanā vānusṛta-svabhāvāt /",
    "GE07bhg4c09u:1161": " karoti yad yat sakalaṃ parasmai",
    "GE07bhg4c09u:1162": " nārāyaṇāyeti samarpayet tam // [BhP 11.2.34] iti /",
    "GE07bhg4c09u:1163": " nanu ca juhoṣīti havanam idam arcana-bhakty-aṅga-bhūtaṃ viṣṇūddeśayakam eva /",
    "GE07bhg4c09u:1164": " tapasyasīti /",
    "GE07bhg4c09u:1165": " tapo 'py etad ekādaśy-ādi-vrata-rūpam eva /",
    "GE07bhg4c09u:1166": " ata iyam ananyaiva bhaktiḥ kim iti nocyate ?",
    "GE07bhg4c09u:1167": " satyam ananyā bhaktir hi kṛtvāpi na bhagavaty arpyate,",
    "GE07bhg4c09u:1168": " kintu bhagavaty arpitaiva jñāyate /",
    "GE07bhg4c09u:1169": " yad uktaṃ śrī-prahlādena - śravaṇaṃ kīrtanaṃ viṣṇoḥ smaraṇam ity atra iti puṃsārpitā",
    "GE07bhg4c09u:1170": " viṣṇau bhaktiś cen nava-lakṣaṇā kriyeta [BhP 7.5.18-19] ity asya vyākhyā ca śrī-svāmi-caraṇānāṃ",
    "GE07bhg4c09u:1171": " bhagavati viṣṇau bhaktiḥ kriyate,",
    "GE07bhg4c09u:1172": " sā cārpitaivaa satī yadi kriyeta,",
    "GE07bhg4c09u:1173": " na tu kṛtā satī paścād arpyate ity ataḥ padyam idaṃ na kevalāyāṃ paryavased iti //27//",
    "GE07bhg4c09u:1174": " baladevaḥ - satatam ity ādibhir nirapekṣāṇāṃ bhaktir mayā tvāṃ praty uktā /",
    "GE07bhg4c09u:1175": " tvayā tu pariniṣṭhitena kīrtanādikāṃ bhaktiṃ kurvatāpi loka-saṅgrahāya nikhila-karmārpaṇān mamāpi bhaktiḥ kāryeti bhāvenāh yad iti /",
    "GE07bhg4c09u:1176": " yat tvaṃ deha-yātrā-sādhakaṃ laukikaṃ karma karoṣi,",
    "GE07bhg4c09u:1177": " yac ca deha-dhāraṇārtham annādikam aśnāsi,",
    "GE07bhg4c09u:1178": " tathā yaj juhoṣi vaidikam agnihotrādi-homam anutiṣṭhasi,",
    "GE07bhg4c09u:1179": " yac ca sat-pātrebhyo 'nna-hiraṇyādikaṃ dadāsi,",
    "GE07bhg4c09u:1180": " pratyabdam ajñāta-durita-kṣataye cāndrāyaṇādy ācarasi,",
    "GE07bhg4c09u:1181": " tat sarvaṃ mad-arpaṇaṃ yathā syāt tathā kuruṣva /",
    "GE07bhg4c09u:1182": " tena man-nimittasyāsya lokasya saṅkgrahāt tvayi mat-prasādo bhūyān bhāvīti /",
    "GE07bhg4c09u:1183": " na ceyaṃ sarva-karmārpaṇa-rūypā bhaktiḥ sa-niṣṭhānām iti vācyam,",
    "GE07bhg4c09u:1184": " tair vaidikānām eva tatrārpyamāṇāt /",
    "GE07bhg4c09u:1185": " kintu pariniṣṭhitānām eveyam /",
    "GE07bhg4c09u:1186": " tair yat karoṣi ity ādi svāmi-nirdeśena",
    "GE07bhg4c09u:1187": " sarva-karmaṇāṃ tatrārpaṇāt /",
    "GE07bhg4c09u:1188": " te hi svāmino loka-saṅgrahaṃ prayāsam apaninīṣavas tathā tāny ācarantas taṃ prasādayantīti //27//",
    "GE07bhg4c09u:1189": " BhG 9.28",
    "GE07bhg4c09u:1190": " śubhāśubha-phalair evaṃ mokṣyase karma-bandhanaiḥ /",
    "GE07bhg4c09u:1191": " saṃnyāsa-yoga-yuktātmā vimukto mām upaiṣyasi //28//",
    "GE07bhg4c09u:1192": " śrīdharaḥ - evaṃ ca yat phalaṃ prāpsyasi tat śṛṇu śubhāśubheti /",
    "GE07bhg4c09u:1193": " evaṃ kurvan karma-bandhanaiḥ karma-nimittair iṣṭāniṣṭa-phalairmukto bhaviṣyasi karmaṇāṃ mayi samarpitatvena tava tat-phala-sambandhānupapatteḥ",
    "GE07bhg4c09u:1194": " taiś ca vimuktaḥ san /",
    "GE07bhg4c09u:1195": " saṃnyāsa-yoga-yuktātmā saṃnyāsaḥ karmaṇāṃ mad-arpaṇam /",
    "GE07bhg4c09u:1196": " sa eva yogaḥ /",
    "GE07bhg4c09u:1197": " tena yukta ātmā cittaṃ yasya /",
    "GE07bhg4c09u:1198": " tathābhūtas tvaṃ māṃ prāpsyasi //28//",
    "GE07bhg4c09u:1199": " madhusūdanaḥ - etādṛśasya bhajanasya phalam āha śubhāśubheti /",
    "GE07bhg4c09u:1200": " evam anāyāsa-siddhe 'pi sarva-karma-samarpaṇa-rūpe mad-bhajane sati śubhāśubhe iṣṭāniṣṭhe",
    "GE07bhg4c09u:1201": " phale yeṣāṃ taiḥ karma-bandhanair bandha-rūpaiḥ karmabhir mokṣyase mayi samarpitaatvāt",
    "GE07bhg4c09u:1202": " tava tat-sambandhānupapatteḥ karmabhis tat-phalaiś ca na saṃsrakṣyase /",
    "GE07bhg4c09u:1203": " tataś ca saṃnyāsa-yoga-yuktātmā saṃnyāsaḥ sarva-karmaṇāṃ bhagavati samarpaṇaṃ sa",
    "GE07bhg4c09u:1204": " eva yoga iva citta-śodhakatvād yogas tena yuktaḥ śodhita ātmāntaḥkaraṇaṃ yasya sa",
    "GE07bhg4c09u:1205": " tvaṃ tyakta-sarva-karmā vā karma-bandhanair jīvann eva vimuktaḥ san samyag-darśanenājñānāvaraṇa-nivṛttyā",
    "GE07bhg4c09u:1206": " mām upaiṣyasi sākṣāt-kariṣyasy ahaṃ brahmāsmīti /",
    "GE07bhg4c09u:1207": " tataḥ prārabdha-karma-kṣayāt patite 'smin śarīre videha-kaivalya-rūpaṃ mām upaiṣyasi /",
    "GE07bhg4c09u:1208": " idānīm api mad-rūpaḥ san sarvopādhi-nivṛttyā",
    "GE07bhg4c09u:1209": " māyika-bheda-vyavahāra-viṣayo na bhaviṣyasīty arthaḥ //28//",
    "GE07bhg4c09u:1210": " viśvanāthaḥ --- śubhāśubha-phalair anantaiḥ karma-rūpair bandhanair vimokṣyase /",
    "GE07bhg4c09u:1211": " bhaktir asya bhajanam /",
    "GE07bhg4c09u:1212": " tad ihāmutropādhi-nairāsyenaivāmuṣmin manaḥ-kalpanam /",
    "GE07bhg4c09u:1213": " etad eva ca naiṣkarmyam [GTU 1.14] iti śruteḥ /",
    "GE07bhg4c09u:1214": " saṃnyāsaḥ karma-phala-tyāgaḥ sa eva yogas tena yukta ātmā mano yasya saḥ /",
    "GE07bhg4c09u:1215": " na kevalaṃ mukta eva bhaviṣyasy api tu vimukto mukteṣv api viśiṣṭaḥ san mām upaiṣyasi sākṣāt paricarituṃ man-nikaṭam eṣyasi -",
    "GE07bhg4c09u:1216": " muktānām api siddhānāṃ nārāyaṇa-parāyaṇaḥ",
    "GE07bhg4c09u:1217": " sudurlabhaḥ praśāntātmā koṭiṣv api mahāmune //",
    "GE07bhg4c09u:1218": " [BhP 6.14.5] iti smṛteḥ /",
    "GE07bhg4c09u:1219": " muktiṃ dadāti karhicit sma na bhakti-yogam [BhP 5.6.18] iti śukokteḥ /",
    "GE07bhg4c09u:1220": " mukteḥ sakāśād api sākṣān mat-prema-sevāyā utkarṣo 'yam eveti bhāvaḥ //28//",
    "GE07bhg4c09u:1221": " baladevaḥ -īdṛśa-bhakteḥ phalam āha śubheti /",
    "GE07bhg4c09u:1222": " evaṃ man-nideśa-kṛtāyāṃ sarva-karmārpaṇa-lakṣaṇāyāṃ bhaktau satyāṃ karma-rūpair bandhanais tvaṃ mokṣyase /",
    "GE07bhg4c09u:1223": " kīdṛśair ity āha śubhetīṣṭāniṣṭa-phalais tat-prāpti-pratīpaiḥ prācīnair ity arthaḥ /",
    "GE07bhg4c09u:1224": " kīdṛśas tvam ity āha saṃnyāseti mayi karmārpaṇaṃ saṃnyāsaḥ /",
    "GE07bhg4c09u:1225": " sa eva citta-viśodhakatvād yogas tad-yukta ātmā mano yasya saḥ /",
    "GE07bhg4c09u:1226": " na kevalaṃ mukta eva karmabhir bhaviṣyasy api tu vimuktaḥ san mām upaiṣyasi /",
    "GE07bhg4c09u:1227": " mukteṣu viśiṣṭaḥ san māṃ sākṣāt sevituṃ mad-antikaṃ prāpsyasi //28//",
    "GE07bhg4c09u:1228": " BhG 9.29",
    "GE07bhg4c09u:1229": " samo 'haṃ sarvabhūteṣu na me dveṣyo 'sti na priyaḥ /",
    "GE07bhg4c09u:1230": " ye bhajanti tu māṃ bhaktyā mayi te teṣu cāpy aham //29//",
    "GE07bhg4c09u:1231": " śrīdharaḥ - yadi bhaktebhya eva mokṣaṃ dadāsi nābhaktebhyas tarhi tavāpi kiṃ rāda-dveṣādi-kṛtaṃ vaiṣamyam asti ?",
    "GE07bhg4c09u:1232": " nety āha samo 'ham iti /",
    "GE07bhg4c09u:1233": " samo 'haṃ sarveṣv api bhūteṣu /",
    "GE07bhg4c09u:1234": " ato me mama priyaś ca dveṣyaś ca nāsty eva /",
    "GE07bhg4c09u:1235": " evaṃ saty api ye māṃ bhajanti te bhaktā mayi vartante /",
    "GE07bhg4c09u:1236": " aham api teṣv anugrāhakatayā varte /",
    "GE07bhg4c09u:1237": " ayaṃ bhāvaḥ - yathā agneḥ svalevakeṣv eva tamaḥ-śītādi-duḥkham apākurvato 'pi na vaiṣamyam /",
    "GE07bhg4c09u:1238": " yathā vā kalpa-vṛkṣasya /",
    "GE07bhg4c09u:1239": " tathaiva bhakta-pakṣa-pātino 'pi mama vaiṣamyaṃ nāsty eva /",
    "GE07bhg4c09u:1240": " kintu mad-bhakter evāyaṃ mahimeti //29//",
    "GE07bhg4c09u:1241": " madhusūdanaḥ - yadi bhaktān evānugṛhṇāsi nābhaktān /",
    "GE07bhg4c09u:1242": " tato rāga-dveṣavattvena kathaṃ parameśvaraḥ syā iti nety āha samo 'ham iti /",
    "GE07bhg4c09u:1243": " sarveṣu prāṇiṣu samas tulyo 'haṃ sad-rūpeṇa sphuraṇa-rūpeṇānanda-rūpeṇa ca svābhāvikenaupādhikena cāntaryāmitvena /",
    "GE07bhg4c09u:1244": " ato namama dveṣa-viṣayaḥ prīti-viṣayo vā kaścid asti sāvitrasyeva gagana-maṇḍala-vyāpinaḥ prakāśāsya /",
    "GE07bhg4c09u:1245": " tarhi kathaṃ bhaktābhaktayoḥ phala-vaiṣamyaṃ tatrāha ye bhajanti tu ye tu bhajanti sevante māṃ sarva-karma-samarpaṇa-rūpayā bhaktyā /",
    "GE07bhg4c09u:1246": " abhaktāpekṣayā bhaktānāṃ viśeṣa-dyotanārthas tu-śabdaḥ /",
    "GE07bhg4c09u:1247": " ko 'sau ? mayi te ye mad-arpitair niṣkāmaiḥ karmabhiḥ śodhitāntaḥkaraṇās te nirasta-samasta-rajas-tamo-malasya",
    "GE07bhg4c09u:1248": " sattvodrekeṇātisvacchasyāntaḥkaraṇasya sadā mad-ākārā vṛttim upainpan-mānenotpādayanto",
    "GE07bhg4c09u:1249": " mayi vartante / aham",
    "GE07bhg4c09u:1250": " apy atisvacchāyāṃ tadīya-citta-vṛttau pratibimbitas teṣu varte /",
    "GE07bhg4c09u:1251": " ca-kāro 'vadhāraṇārthas ta eva mayi teṣv evāham iti /",
    "GE07bhg4c09u:1252": " svacchasya hi dravyasyāyam eva svabhāvo yena sambadhyate tad-ākāraṃ gṛhṇātīti /",
    "GE07bhg4c09u:1253": " svaccha-dravya-sambaddhasya ca vastuna eṣa eva svabhāvo yat tatra pratiphalatīti /",
    "GE07bhg4c09u:1254": " tathāsvaccha-dravyasyāpy eṣa eva svabhāvo yat sva-sambaddhasyākāraṃ na gṛhṇātīti /",
    "GE07bhg4c09u:1255": " asvaccha-dravya-sambaddhasya ca vastuna eṣa eva svabhāvo yat tatra na pratiphalatīti /",
    "GE07bhg4c09u:1256": " yathā hi sarvatra vidyamāno 'pi sāvitraḥ prakāśaḥ svacche darpaṇādāv evābhivyajyate na tv asvacche ghaṭādau /",
    "GE07bhg4c09u:1257": " tāvatā na darpaṇe rajyati na vā dveṣṭi ghaṭam /",
    "GE07bhg4c09u:1258": " evaṃ sarvatra samo 'pi svacche bhakta-citte 'bhivyajyamāno 'svacche cābhakti-citte 'nabhivyajya-māno 'haṃ na rajyāmi kutracit /",
    "GE07bhg4c09u:1259": " na vā dveṣmi kaṃcit /",
    "GE07bhg4c09u:1260": " sāmagrī-maryādayā jāyamānasya kāraysāparyanuyojyatvāt /",
    "GE07bhg4c09u:1261": " vahnivat kalpa-taruvac cāvaiṣamyaṃ vyākhyeyam //29//",
    "GE07bhg4c09u:1262": " viśvanātha - nanu bhaktān eva vimuktīkṛtya svaṃ prāpayasi /",
    "GE07bhg4c09u:1263": " na tv abhaktān iti cet tarhi tavāpi kiṃ rāga-dveṣādi-kṛtaṃ vaiṣamyam asti ?",
    "GE07bhg4c09u:1264": " nety āha samo 'ham iti /",
    "GE07bhg4c09u:1265": " te bhaktā mayi vartante 'ham api teṣu varta iti vyākhyāne bhagavaty eva sarva-jagad vartata eva /",
    "GE07bhg4c09u:1266": " bhagavān api sarva-jagatsu vartata eveti nāsti viśeṣaḥ /",
    "GE07bhg4c09u:1267": " tasmāt ye yathā māṃ prapadyante tāṃs tathaiva bhajāmy aham [Gītā 4.11] iti nyāyena /",
    "GE07bhg4c09u:1268": " mayi te āsaktā bhaktā vartante yathā tathāhamapi teṣv āsakta iti vyākhyeyam /",
    "GE07bhg4c09u:1269": " atra kalpa-vṛkṣādi-dṛṣṭāntas tv ekāṃśenaiva jñeyaḥ /",
    "GE07bhg4c09u:1270": " na hi kalpa-vṛkṣa-phalākāṅkṣayā tad āśritā āsajjanti /",
    "GE07bhg4c09u:1271": " nāpi kalpa-vṛkṣaḥ svāśriteṣv āsaktaḥ /",
    "GE07bhg4c09u:1272": " nāpi sa āśritasya vairiṇo dveṣṭi /",
    "GE07bhg4c09u:1273": " bhagavāṃs tu svabhakta-vairiṇaṃ svahastenaiva hinasti /",
    "GE07bhg4c09u:1274": " yad uktaṃ prahrādāya yadā druhyed dhaniṣye 'pi varorjitam [BhP 7.4.28] iti kecit",
    "GE07bhg4c09u:1275": " tu tu-kārasya bhinnopakramārthatvam ākhyāya bhakta-vātsalya-lakṣaṇaṃ tu vaiṣamyaṃ mayi vidyata eveti tac ca bhagavato bhūṣaṇaṃ,",
    "GE07bhg4c09u:1276": " na tu dūṣaṇam iti vyācakṣate /",
    "GE07bhg4c09u:1277": " tathā hi bhagavato bhakta-vātsalyam eva prasiddham /",
    "GE07bhg4c09u:1278": " na tu jñāni-vātsalyaṃ yogi-vātsalyaṃ vā,",
    "GE07bhg4c09u:1279": " yathā hy anyo janaḥ sva-dāseṣv eva vatsalo nānya-dāseṣu,",
    "GE07bhg4c09u:1280": " tathaiva bhagavān api sva-bhakteṣv eva vatsalo na rudra-bhakteṣu nāpi devī-bhakteṣv iti //29//",
    "GE07bhg4c09u:1281": " baladevaḥ -- nanu bhaktān eva vimocyāntikaṃ nayasi /",
    "GE07bhg4c09u:1282": " nābhaktān iti tavāpi kiṃ sarveśvarasya rāga-dveṣa-kṛtaṃ vaiṣamyam asti ?",
    "GE07bhg4c09u:1283": " tatrāha samo 'ham iti /",
    "GE07bhg4c09u:1284": " deva-manuṣya-tiryak-sthāvarādiṣu jātyākṛti-svabhāvair viṣameṣu sarveṣu bhūteṣu tat-tat-karmānuguṇyena",
    "GE07bhg4c09u:1285": " sṛṣṭi-pālana-kṛt sarveśvaro 'haṃsamaḥ parjanya iva nānā-vidheṣu tat-tad-bījeṣu,",
    "GE07bhg4c09u:1286": " na teṣu me ko 'pi dveṣyaḥ priyo vety arthaḥ /",
    "GE07bhg4c09u:1287": " bhaktānām abhaktebhyo viśesaṃ bodhayitum iha tu-śabdaḥ /",
    "GE07bhg4c09u:1288": " ye tu māṃ bhajanti śravaṇādi-bhaktibhir anukūlayanti,",
    "GE07bhg4c09u:1289": " te bhaktyānuraktyā mayi vartante /",
    "GE07bhg4c09u:1290": " teṣv ahaṃ ca sarveśvaro 'pi bhaktyā varte,",
    "GE07bhg4c09u:1291": " maṇi-suvarṇa-nyāyena bhagavato 'pi bhakteṣu bhaktir asti /",
    "GE07bhg4c09u:1292": " bahgavān bhakta-bhaktimān ity ādi śrī-śuka-vākyād iti premṇā mitho vartana-viśeṣo darśitaḥ /",
    "GE07bhg4c09u:1293": " anyathā tv aviśeṣāpattiḥ /",
    "GE07bhg4c09u:1294": " tasya pratijñā tv īdṛśy",
    "GE07bhg4c09u:1295": " evāvagamyate ye yathā mām ity ādinā /",
    "GE07bhg4c09u:1296": " kalpa-druma-dṛṣṭānto 'py atrāṃśika eva /",
    "GE07bhg4c09u:1297": " tatra mithaḥ prītya-apratīteḥ pakṣapātāpratīteś ca /",
    "GE07bhg4c09u:1298": " tathā ca sarvatrāviṣame 'pi mayi svāśrita-vātsalya-lakṣaṇaṃ vaiṣamyam astīty uktam /",
    "GE07bhg4c09u:1299": " evam āha sūtrakāraḥ upapadyate cābhyupalabhyate ca [Vs 2.1.37] iti /",
    "GE07bhg4c09u:1300": " nanu bhakter api karmatvānusāreṇa teṣu tad-vātsalyān na tal-lakṣaṇe tad iti /",
    "GE07bhg4c09u:1301": " cen maivam etat /",
    "GE07bhg4c09u:1302": " svarūpa-śakti-vṛtter bhakteḥ karmānyatvāt /",
    "GE07bhg4c09u:1303": " śrutiś ca sac-cid-ānandaika-rase bhakti-yoge tiṣṭhati [GTU 2.78] iti /",
    "GE07bhg4c09u:1304": " na ca svarūpa-prayuktatvād dūṣaṇam etad iti vācyam /",
    "GE07bhg4c09u:1305": " guṇa-śreṣṭhatvena stūyamānatvāt //29//",
    "GE07bhg4c09u:1306": " BhG 9.30",
    "GE07bhg4c09u:1307": " api cet sudurācāro bhajate mām ananya-bhāk /",
    "GE07bhg4c09u:1308": " sādhur eva sa mantavyaḥ samyag vyavasito hi saḥ //30//",
    "GE07bhg4c09u:1309": " śrīdhara: api ca mad-bhakter evāyam avitarkyaṃ prabhāva iti darśayann āha api ced iti /",
    "GE07bhg4c09u:1310": " atyantaṃ durācāro 'pi naro yadyap apṛthaktvena pṛthag-devatāpi vāsudeva eveti buddhyā",
    "GE07bhg4c09u:1311": " devatāntara-bhaktim akurvan mām eva parameśvaraṃ bhajate tarhi sādhuḥ śreṣṭha eva sa mantavyaḥ /",
    "GE07bhg4c09u:1312": " yato 'sau samyag-vyavasitaḥ parameśvara-bhajanenaiva kṛtārtho bhaviṣyāmīti śobhanam adhyavasāyaṃ kṛtavān //30//",
    "GE07bhg4c09u:1313": " madhusūdanaḥ -kiṃ ca mad-bhakter evāyaṃ mahimā yat same 'pi vaiṣamyam āpādayati śṛṇu tan-mahimānam api ced iti /",
    "GE07bhg4c09u:1314": " yaḥ kaścit sudurācāro 'pi ced ajāmilādir ivānanya-bhāk san māṃ bhajate kutaścid bhāgyodayāt sevate sa prāg asādhur api sādhur eva mantavyaḥ",
    "GE07bhg4c09u:1315": " hi yasmāt samyag-vyavasitaḥ sādhu-niścayavān saḥ //30//",
    "GE07bhg4c09u:1316": " viśvanātha :",
    "GE07bhg4c09u:1317": " sva-bhakteṣv āsaktir mama svābhāviky eva bhavati,",
    "GE07bhg4c09u:1318": " sā durācāre 'pi bhakte nāpayāti /",
    "GE07bhg4c09u:1319": " tam apy utkṛṣṭam eva karomīty āha api ced iti /",
    "GE07bhg4c09u:1320": " sudurācāraḥ para-hiṃsā para-dāra-para-dravyādi-grahaṇa-parāyaṇe 'pi māṃ bhajate cet,",
    "GE07bhg4c09u:1321": " kīdṛg-bhajanavān ity ata āha,",
    "GE07bhg4c09u:1322": " ananya-bhāk matto 'nya-devatāntaram /",
    "GE07bhg4c09u:1323": " mad-bhakter anyat karma-jñānādikam,",
    "GE07bhg4c09u:1324": " mat-kāmanāto 'nyāṃ rājyādi-kāmanāṃ na bhajate, sa sādhuḥ /",
    "GE07bhg4c09u:1325": " nanv etādṛśe kadācāre dṛṣṭe sati,",
    "GE07bhg4c09u:1326": " kathaṃ sādhutvam ?",
    "GE07bhg4c09u:1327": " tatrāha, mantavyo mananīyaḥ /",
    "GE07bhg4c09u:1328": " sādhutvenaiva sa jñeya iti yāvat /",
    "GE07bhg4c09u:1329": " mantavyam iti vidhi-vākyam anyathā pratyavāyaḥ syāt /",
    "GE07bhg4c09u:1330": " atra mad-ājñaiva pramāṇam iti bhāvaḥ /",
    "GE07bhg4c09u:1331": " nanu tvāṃ bhajate ity etad-aṃśena sādhuḥ para-dārādi-grahaṇāṃśenāsādhuś ca sa mantavyas tatrāha eveti /",
    "GE07bhg4c09u:1332": " sarveṇāpy aṃśena sādhur eva mantavyaḥ /",
    "GE07bhg4c09u:1333": " kadāpi tasyāsādhutvaṃ na draṣṭavyam iti bhāvaḥ /",
    "GE07bhg4c09u:1334": " samyag vyavasitaṃ niścayo yasya saḥ /",
    "GE07bhg4c09u:1335": " dustyajena sva-pāpena narakaṃ tiryag-yonir vā yāmi aikāntikaṃ śrī-kṛṣṇa-bhajanaṃ tu naiva jihāsāmīti sa śobhanam adhyavasāyaṃ kṛtavān ity arthaḥ",
    "GE07bhg4c09u:1336": " baladevaḥ - mama śuddha-bhakti-vaśyatā-lakṣaṇaḥ svabhāvo dustyaja eva /",
    "GE07bhg4c09u:1337": " yad ahaṃ jugupsita-karmaṇy api bhakte 'nurajyaṃs tam utkarṣayāmīti pūrvārthaṃ puṣṇann āha api ced iti /",
    "GE07bhg4c09u:1338": " ananya-bhāk janaś cet sudurācāro 'tivigarhita-karmāpi san māṃ bhajate mat-kīrtanādibhir māṃ sevate tad api sa sādhur eva mantavyaḥ /",
    "GE07bhg4c09u:1339": " matto 'nyāṃ devatāṃ na bhajty āśrayatīti mad-ekāntī mām eva svāminaṃ parama-pumarthaṃ ca jānann ity arthaḥ /",
    "GE07bhg4c09u:1340": " ubhayathā vartamāno 'pi sādhutvena sa pūjya iti bodhayitum eva-kāraḥ /",
    "GE07bhg4c09u:1341": " tasya tathātve manane mantavya iti sva-nideśa-rūpo vidhiś ca darśitaḥ /",
    "GE07bhg4c09u:1342": " itarathā pratyavāyād iti bhāvaḥ /",
    "GE07bhg4c09u:1343": " ubhayathāpi vartamānasya sādhutvam evety atroktaṃ hetuṃ puṣṇann āha samyag iti /",
    "GE07bhg4c09u:1344": " yad asau samyag-vyavasito mad-ekānta-niṣṭhā-rūpa-śreṣṭha-niścayavān ity arthaḥ /",
    "GE07bhg4c09u:1345": " evam uktaṃ nārasiṃhe-",
    "GE07bhg4c09u:1346": " bhagavati ca harāv ananya-cetā",
    "GE07bhg4c09u:1347": " bhṛśam alino 'pi virājate manuṣyaḥ /",
    "GE07bhg4c09u:1348": " na hi śaśa-kaluṣa-cchaviḥ kadācit",
    "GE07bhg4c09u:1349": " timira-parābhavatām upaiti candraḥ // iti //30//",
    "GE07bhg4c09u:1350": " BhG 9.31",
    "GE07bhg4c09u:1351": " kṣipraṃ bhavati dharmātmā śaśvacchāntiṃ nigacchati /",
    "GE07bhg4c09u:1352": " kaunteya pratijānīhi na me bhaktaḥ praṇaśyati //31//",
    "GE07bhg4c09u:1353": " śrīdharaḥ - nanu kathaṃ samīcīnādhyavasāya-mātreṇa sādhur mantavyaḥ ?",
    "GE07bhg4c09u:1354": " tatrāha kṣipram iti /",
    "GE07bhg4c09u:1355": " sudurācāro 'pi māṃ bhajan śīghraṃ dharma-citto bhavati /",
    "GE07bhg4c09u:1356": " tataś ca śaśvac-chāntiṃ cittopaplavoparama-rūpāṃ parameśvara-niṣṭhāṃ nitarāṃ gacchati prāpnoti /",
    "GE07bhg4c09u:1357": " kutarka-karkaśa-vādino naitātmanyerann iti śaṅkākulam arjunaṃ protsāhayati he kaunteya",
    "GE07bhg4c09u:1358": " paṭahādi-mahā-ghoṣa-pūrvakaṃ vivadamānānāṃ sabhāṃ gatvā bāhum utkṣipya niḥśaṅkaṃ",
    "GE07bhg4c09u:1359": " pratijānīhi pratijñāṃ kuru /",
    "GE07bhg4c09u:1360": " katham ? me parameśvarasya bhaktaḥ sudurācāro 'pi na praṇaśyati /",
    "GE07bhg4c09u:1361": " api tu kṛtārtha eva bhavatīti /",
    "GE07bhg4c09u:1362": " tataś ca te taṃ prauḍhi-vijṛmbha-vidhvaṃsita-kutarkāḥ santo niḥsaṃśayaṃ tvām eva gurutvenāśrayeran //31//",
    "GE07bhg4c09u:1363": " madhusūdanaḥ - asmād eva samyag-vyavasāyāt sa hitvā durācāratāṃ kṣipram iti /",
    "GE07bhg4c09u:1364": " cira-kālam adharmātmāpi mad-bhajana-mahimnā kṣipraṃ śīghram eva bhavati dharmātmā dharmānugat-citto durācāratvaṃ jhaṭity eva tyaktvā sad-ācāro bhavatīty arthaḥ /",
    "GE07bhg4c09u:1365": " kiṃ ca śaśvan nityaṃ śāntiṃ viṣaya-bhogaspṛhā-nivṛttiṃ nigacchati nitarāṃ prāpnoty atinirvedāt /",
    "GE07bhg4c09u:1366": " kaścit tvad-bhaktaḥ prāg abhyastaṃ durācāratvam atyajan na bhaved api dharmātmā /",
    "GE07bhg4c09u:1367": " tathā ca sa naśyed eveti nety āha bhaktānukampāparavaśatayā kupita iva bhagavān /",
    "GE07bhg4c09u:1368": " naitad āścaryaṃ manvīthā he kaunteya niścitam evedṛśaṃ mad-bhakter māhātmyam /",
    "GE07bhg4c09u:1369": " ato vipratipannānāṃ purastād api tvaṃ pratijānīhi sāvajñaṃ sa-garvaṃ ca pratijñāṃ kuru /",
    "GE07bhg4c09u:1370": " na me vāsudevasya bhatko 'tidurācāro 'pi prāṇa-saṅkaṭam āpanno 'pi sudurlabham ayogyaḥ san prārtahaymāno 'pi atimūḍho 'śaraṇo 'pi na praṇaśyati kiṃ tu kṛtārtha eva bhavatīti /",
    "GE07bhg4c09u:1371": " dṛṣṭāntāś cājāmila-prahlāda-dhruva-gajendrādayaḥ prasiddhā eva /",
    "GE07bhg4c09u:1372": " śāstraṃ ca na vāsudeva-bhaktānām aśubhaṃ vidyate kvacit iti //31//",
    "GE07bhg4c09u:1373": " viśvanāthaḥ --- nanu tādṛśasyādharmiṇaḥ kathaṃ bhajanaṃ tvaṃ gṛhṇāsi ?",
    "GE07bhg4c09u:1374": " kāma-krodhādi-dūṣitāntaḥkaraṇena niveditam anna-pānādikaṃ katham aśnāsīty ata āha kṣipraṃ śīghram eva sa dharmātmā bhavati /",
    "GE07bhg4c09u:1375": " atra kṣipraṃ bhāvī sa dharmātmā śaśvac-chāntiṃ gamiṣyatīti aprayujya bhavati gacchatīti",
    "GE07bhg4c09u:1376": " vartamāna-prayogāt adharma-karaṇānantaram eva mām anusmṛtya kṛtānutāpaḥ kṣipram eva dharmātmā bhavati /",
    "GE07bhg4c09u:1377": " hanta hanta mat-tulyaḥ ko 'pi bhakta-lokaṃ kalaṅkayann adhamo nāsti /",
    "GE07bhg4c09u:1378": " tad vidyām iti śaśvat punaḥ punar api śāntiṃ nirvedaṃ nitarāṃ gacchati /",
    "GE07bhg4c09u:1379": " yad vā kiyataḥ samayād anantaraṃ tasya bhāvi dharmātmatvaṃ tadānīm api sūkṣma-rūpeṇa",
    "GE07bhg4c09u:1380": " vartata evaṃ tan manasi bhakteḥ preveśāt yathā pīte mahauṣadhi sati tadānīṃ kiya-kāla-paryantaṃ",
    "GE07bhg4c09u:1381": " naśyad-avastho jvara-dāho",
    "GE07bhg4c09u:1382": " viṣa-dāho vā vartamāno 'pi na gaṇyata iti dhvaniḥ /",
    "GE07bhg4c09u:1383": " tataś ca tasya bhaktasya durācāratva-gamakāḥ kāma-krodhādyā utkhāta-daṃṣṭroraga-daṃśavad akiñcitkarā eva jñeyā iti anudhvaniḥ /",
    "GE07bhg4c09u:1384": " ataeva śaśvat sarvadaiva śāntiṃ kāma-krodhādy-upaśamaṃ nitarāṃ gacchaty atiśayena prāpnotīti durācāratva-daśāyām api sa śuddhāntaḥkaraṇa eva ucyata iti bhāvaḥ /",
    "GE07bhg4c09u:1385": " nanu yadi sa dharmātmā syāt tadā nāsti ko 'pi vivādaḥ /",
    "GE07bhg4c09u:1386": " kintu kaścid durācāra-bhakto maraṇa-paryantam api durācāratvaṃ na jahāti,",
    "GE07bhg4c09u:1387": " tasya kā vārtā ity ato bhakta-vatsalo bhagavān sa-prauḍhi sa-kopam ivāha kaunteyeti /",
    "GE07bhg4c09u:1388": " mama bhakto na praṇaśyati /",
    "GE07bhg4c09u:1389": " tad api prāṇa-nāśe adhaḥpātaṃ na yāti /",
    "GE07bhg4c09u:1390": " kutarka-karkaśa-vādino naitan manyerann iti śoka-śaṅkā-vyākulam arjunaṃ protsāhayati",
    "GE07bhg4c09u:1391": " he kaunteya paṭahakāhalādi-mahā-ghoṣa-pūrvakaṃ vivadamānānāṃ sabhāṃ gatvā bāhum utkṣipya",
    "GE07bhg4c09u:1392": " niḥśaṅkaṃ pratijānīhi pratijñāṃ kuru /",
    "GE07bhg4c09u:1393": " katham ? me mama parameśvarasya bhakto durācāro 'pi na praṇeśyety api tu kṛtārtha eva bhavati /",
    "GE07bhg4c09u:1394": " tataś ca te taṃ prauḍhi-vijṛmbhita-vidhvaṃsita-kutarkāḥ santo niḥsaṃśayaṃ tvām eva gurutvenāśrayeran iti svāmi-caraṇāḥ /",
    "GE07bhg4c09u:1395": " nanu kathaṃ bhagavān svayam apratijñāya pratijñātum arjunam evātidideśa /",
    "GE07bhg4c09u:1396": " yathaivāgre mām evaiṣyasi satyaṃ te pratijāne priyo 'si me iti vakṣyate /",
    "GE07bhg4c09u:1397": " tathaivātrāpi kaunteya pratijāne 'haṃ na me bhaktaḥ praṇaśyati iti kathaṃ noktam ?",
    "GE07bhg4c09u:1398": " ucyate - bhagavatā tadānīm eva vicāritaṃ bhakta-vatsalena mayā sva-bhaktāpakarṣa-leśam",
    "GE07bhg4c09u:1399": " apy asahiṣṇunā sva-pratijñāṃ khaṇḍayitvāpi svāpa-karṣam aṅgīkṛtyāpi bhakta-pratijñaiva rakṣitā bahutra /",
    "GE07bhg4c09u:1400": " yathā tatraiva bhīṣma-yuddhe sva-pratijñām apy apākṛtya bhīṣma-pratijñaiva rakṣiṣyate,",
    "GE07bhg4c09u:1401": " bahirmukhā vādino vaitaṇḍikā mat-pratijñāṃ śrutvā hasiṣyanti arjuna-pratijñā tu pāṣāṇa-rekhaiveti te pratiyanti /",
    "GE07bhg4c09u:1402": " ato 'rjunam eva pratijñāṃ kārayāmīti /",
    "GE07bhg4c09u:1403": " atra etādṛśa-durācārasyāpi ananya-bhakti-śravaṇād ananya-bhaktābhidhāyaka-vākyeṣu sarvatra na vidyate",
    "GE07bhg4c09u:1404": " 'nyat-strī-putrādyāsakti-vidharma-śoka-moha-kāma-krodhādikaṃ yatreti kupaṇḍita-vyākhyā na grāhyeti //31//",
    "GE07bhg4c09u:1405": " baladevaḥ -- iti /",
    "GE07bhg4c09u:1406": " sudurācāro 'pi māṃ bhajan śīghraṃ dharma-citto bhavati /",
    "GE07bhg4c09u:1407": " tataś ca śaśvac- chāntiṃ cittopaplavoparama-rūpāṃ parameśvara-niṣṭhāṃ nitarāṃ gacchati prāpnoti /",
    "GE07bhg4c09u:1408": " kutarka-karkaśa-vādino naitātmanyerann iti śaṅkākulam arjunaṃ protsāhayati he kaunteya",
    "GE07bhg4c09u:1409": " paṭahādi-mahā-ghoṣa-pūrvakaṃ vivadamānānāṃ sabhāṃ gatvā bāhum utkṣipya niḥśaṅkaṃ",
    "GE07bhg4c09u:1410": " pratijānīhi pratijñāṃ kuru /",
    "GE07bhg4c09u:1411": " katham ? me parameśvarasya bhaktaḥ sudurācāro 'pi na praṇaśyati /",
    "GE07bhg4c09u:1412": " api tu kṛtārtha eva bhavatīti /",
    "GE07bhg4c09u:1413": " tataś ca te tvat prauḍhi-vijṛmbha-vidhvaṃsita-kutarkāḥ santo niḥsaṃśayaṃ tvām eva gurutvenāśrayeran //31//",
    "GE07bhg4c09u:1414": " BhG 9.32",
    "GE07bhg4c09u:1415": " māṃ hi pārtha vyapāśritya ye 'pi syuḥ pāpayonayaḥ /",
    "GE07bhg4c09u:1416": " striyo vaiśyās tathā śūdrās te 'pi yānti parāṃ gatim //32//",
    "GE07bhg4c09u:1417": " śrīdharaḥ - svācāra-bhraṣṭaṃ mad-bhaktiḥ pavitrīkarotīti kim atra citram ?",
    "GE07bhg4c09u:1418": " yato mad-bhaktir duṣkulān apy anadhikāriṇo 'pi saṃsārān mocayatīty āha māṃ hīti /",
    "GE07bhg4c09u:1419": " ye 'pi pāpa-yonayaḥ syur nikṛṣṭa-janmāno 'ntyajādayo bhaveyuḥ /",
    "GE07bhg4c09u:1420": " ye 'pi vaiśyāḥ kevalaṃ kṛṣyādi-niratāḥ /",
    "GE07bhg4c09u:1421": " striyaḥ śūdrāś cāpy adhyayanādi-rahitāḥ /",
    "GE07bhg4c09u:1422": " te 'pi māṃ vyāpāśritya saṃsevya parāṃ gatiṃ yānti /",
    "GE07bhg4c09u:1423": " hi niścitam //32//",
    "GE07bhg4c09u:1424": " madhusūdanaḥ - evam āgantuka-doṣeṇa duṣṭānāṃ bhagavad-bhakti-prabhāvān nistāram uktvā svābhāvika-doṣeṇa duṣṭānām api tam āha māṃ hīti /",
    "GE07bhg4c09u:1425": " hi niścitaṃ he pārtha māṃ vyapāścitya śaraṇam āgatya ye 'pi syuḥ pāpa-yonayo 'ntyajās tiryañco vā jāti-doṣeṇa duṣṭāḥ /",
    "GE07bhg4c09u:1426": " tathī̀a vedādhyayanādi-śūnyatayā nikṛṣṭāḥ striyo vaiśyāḥ kṛṣyādi-mātra-ratāḥ /",
    "GE07bhg4c09u:1427": " tathā śūdrā jātito 'dhyayanādy-abhāvena ca parama-gaty-ayogyās te 'pi yānti parāṃ gatim /",
    "GE07bhg4c09u:1428": " api-śabdāt prāg-ukta-durācārā api //32//",
    "GE07bhg4c09u:1429": " viśvanāthaḥ --- evaṃ karmaṇā durācārāṇām āgantukān doṣān mad-bhaktir na gaṇayati iti kiṃ citram ?",
    "GE07bhg4c09u:1430": " yato jātyaiva durācārāṇāṃ svābhāvikān api doṣān mad-bhaktir na gaṇayatīty āha mām iti /",
    "GE07bhg4c09u:1431": " pāpa-yonayo 'ntyajā mlecchā api / yad uktam-",
    "GE07bhg4c09u:1432": " kirāta-hūṇāndhra-pulinda-pulkaśā",
    "GE07bhg4c09u:1433": " ābhīra-śumbhā yavanāḥ khasādayaḥ /",
    "GE07bhg4c09u:1434": " ye 'nye ca pāpā yad-apāśrayāśrayāḥ",
    "GE07bhg4c09u:1435": " śudhyanti tasmai prabhaviṣṇave namaḥ // [BhP 2.4.18] iti /",
    "GE07bhg4c09u:1436": " aho bata śva-paco 'to garīyān",
    "GE07bhg4c09u:1437": " yaj-jihvāgre vartate nāma tubhyam /",
    "GE07bhg4c09u:1438": " tepus tapas te juhuvuḥ sasnur āryā",
    "GE07bhg4c09u:1439": " brahmānūcur nāma gṛṇanti ye te // [BhP 3.33.6-7]",
    "GE07bhg4c09u:1440": " kiṃ punaḥ strī-vaiśyādyā aśuddhy-alīkādimantaḥ //32//",
    "GE07bhg4c09u:1441": " baladevaḥ - mahā-ghoṣa-pūrvakaṃ vivadamānānāṃ sabhāṃ gatvā bāhum utkṣipya niḥśaṅkaṃ pratijānīhi pratijñāṃ kuru sarveśvaro 'haṃ mad-ekāntināṃ āgantuka-doṣān vidhunomīti kiṃ citram ?",
    "GE07bhg4c09u:1442": " yad atipāpino 'pi mad-bhakta-prasaṅgād vidhūtāvidyā vimucyanta ity āha māṃhīti /",
    "GE07bhg4c09u:1443": " ye pāpa-yonayo 'ntyajāḥ sahaja-durācārāḥ syus te 'pi mad-bhakta-prasaṅgena māṃ sarveśaṃ",
    "GE07bhg4c09u:1444": " vasudeva-sutaṃ vyapāśritya śaraṇam āgatya parāṃ yogi-durlabhāṃ gatiṃ mat-prāptiṃ",
    "GE07bhg4c09u:1445": " yānti hi niścitam etat /",
    "GE07bhg4c09u:1446": " evam āha śrīmān śukaḥ-",
    "GE07bhg4c09u:1447": " kirāta-hūṇāndhra-pulinda-pulkaśā",
    "GE07bhg4c09u:1448": " ābhīra-śumbhā yavanāḥ khasādayaḥ /",
    "GE07bhg4c09u:1449": " ye 'nye ca pāpā yad-apāśrayāśrayāḥ",
    "GE07bhg4c09u:1450": " śudhyanti tasmai prabhaviṣṇave namaḥ // [BhP 2.4.18] iti /",
    "GE07bhg4c09u:1451": " atrāsya lokasyānityatvaṃ kaṇṭhato bruvan harir mithyātvaṃ tasya nirāsāt //32//",
    "GE07bhg4c09u:1452": " BhG 9.33",
    "GE07bhg4c09u:1453": " kiṃ punar brāhmaṇāḥ puṇyā bhaktā rājarṣayas tathā /",
    "GE07bhg4c09u:1454": " anityam asukhaṃ lokam imaṃ prāpya bhajasva mām //33//",
    "GE07bhg4c09u:1455": " śrīdharaḥ - yadaivaṃ tadā sat-kulāḥ sad-ācārāś ca mad-bhaktāḥ parāṃ gatiṃ yānti iti kiṃ vaktavyam ity āha kiṃ punar iti /",
    "GE07bhg4c09u:1456": " puṇyāḥ sukṛtino brāhmaṇāḥ /",
    "GE07bhg4c09u:1457": " tathā rājānaś ca ta ṛṣayaś ca kṣatriyāḥ /",
    "GE07bhg4c09u:1458": " evaṃ bhūtāḥ parāṃ gatiṃ yāntīti kiṃ punar vaktavyam ity arthaḥ /",
    "GE07bhg4c09u:1459": " atas tvam imaṃ rājarṣi-rūpaṃ dehaṃ prāpya labdhvā māṃ bhajasva /",
    "GE07bhg4c09u:1460": " kiṃcānityam adhruvam asukhaṃ sukha-rahitaṃ cemaṃ martya-lokaṃ prāpya anityatvād vilambam akurvan asukhatvāc ca sukhārtham udyamaṃ hitvā mām eva bhajasvety arthaḥ //33//",
    "GE07bhg4c09u:1461": " madhusūdanaḥ - evaṃ cet puṇyāḥ sadācārā uttama-yonayaś ca brāhmaṇās tathā rājarṣayaḥ",
    "GE07bhg4c09u:1462": " sūkṣma-vastu-vivekinaḥ kṣatriyā mama bhaktāḥ parāṃ gatiṃ yāntīti kiṃ punar vācyam",
    "GE07bhg4c09u:1463": " atra kasyacid api sandehābhāvād ity arthaḥ /",
    "GE07bhg4c09u:1464": " yato mad-bhakter īdṛśo mahimāto mahatā pratnenemaṃ lokaṃ sarva-puruṣārtha-sādhana-yogyam",
    "GE07bhg4c09u:1465": " atidurlabhaṃ ca mauṣya-deham anityam āśu-vināśinam asukhaṃ garbha-vāsādy-aneka-duḥkha-bahulaṃ",
    "GE07bhg4c09u:1466": " labdhvā yāvad ayaṃ na naśyati tāvad atiśīghram eva bhajasva māṃ śaraṇam āśrayasva /",
    "GE07bhg4c09u:1467": " anityatvād aukhatvāc cāsya vilambaṃ sukhārtham udyamaṃ ca mā kārṣīs tvaṃ ca rājarṣir ato mad-bhajanenātmānaṃ saphalaṃ kuru /",
    "GE07bhg4c09u:1468": " anyathā hy etādṛśaṃ janma niṣphalam eva te syād ity arthaḥ //33//",
    "GE07bhg4c09u:1469": " viśvanāthaḥ --- tato 'pi kiṃ punar brāhmaṇāḥ puṇyāḥ sat-kulāḥ sadācārāś ca ye bhaktāḥ /",
    "GE07bhg4c09u:1470": " tasmāt tvaṃ māṃ bhajasva //33//",
    "GE07bhg4c09u:1471": " baladevaḥ - kim iti /",
    "GE07bhg4c09u:1472": " yady evaṃ tarhi brāhmaṇā rājarṣayaḥ kṣatriyāś ca sat-kulāḥ puṇyāḥ sad-ācāriṇo bhaktāḥ santaḥ parāṃ gatiṃ yāntīti kiṃ punar vācyam ?",
    "GE07bhg4c09u:1473": " nāsty atra saṃśaya-leśo 'pi /",
    "GE07bhg4c09u:1474": " tasmāt tvam api rājarṣir imaṃ lokaṃ prāpya māṃ bhajasva anityaṃ naśvaram asukham",
    "GE07bhg4c09u:1475": " īṣat sukhaṃ vināśiny alpa-sukhe 'smin loke rājya-spṛhāṃ vihāya nityam anantānandaṃ",
    "GE07bhg4c09u:1476": " mām upāsya prāpnuhīti tvarātra vyajyate /",
    "GE07bhg4c09u:1477": " atrāsya lokasyānityatvaṃ kaṇṭhato bruvan harir mithyātvaṃ tasya nirāsāt //33//",
    "GE07bhg4c09u:1478": " BhG 9.34",
    "GE07bhg4c09u:1479": " man-manā bhava mad-bhakto mad-yājī māṃ namaskuru /",
    "GE07bhg4c09u:1480": " mām evaiṣyasi yuktvaivam ātmānaṃ mat-parāyaṇaḥ //34//",
    "GE07bhg4c09u:1481": " śrīdharaḥ - bhajana-prakāraṃ daśrayann upasaṃharati man-manā iti /",
    "GE07bhg4c09u:1482": " mayy eva mano yasya sa man-manāḥ tādṛśas tvaṃ bhava /",
    "GE07bhg4c09u:1483": " tathā mamaiva bhaktaḥ sevako bhava /",
    "GE07bhg4c09u:1484": " mad-yājī mat-pūjana-śīlo bhava /",
    "GE07bhg4c09u:1485": " mām eva ca namaskuru /",
    "GE07bhg4c09u:1486": " evam ebhiḥ prakārair mat-parāyaṇaḥ sann ātmānaṃ mano mayi yuktvā samādhāya mām eva paramānanda-rūpam eṣyasi prāpsyasi //34//",
    "GE07bhg4c09u:1487": " nijam aiśvaryam āścaryaṃ bhakteś cādbhuta-vaibhavam /",
    "GE07bhg4c09u:1488": " navame rāja-guhyākhye kṛpayāvocad acyutaḥ //",
    "GE07bhg4c09u:1489": " iti śrī-śrīdhara-svāmi-kṛtāyāṃ bhagavad-gītā-ṭīkāyāṃ subodhinyāṃ",
    "GE07bhg4c09u:1490": " rāja-vidyā-rāja-guhya-yogo nāma navamo 'dhyāyaḥ //9//",
    "GE07bhg4c09u:1491": " madhusūdanaḥ - bhajana-prakāraṃ darśayann upasaṃharati man-manā bhaveti /",
    "GE07bhg4c09u:1492": " rāja-bhaktasyāpi rāja-bhṛtyasya putrādau manas tathā sa tan-manā api na tad-bhakta ity ata uktaṃ man-manā bhava mad-bhakta iti /",
    "GE07bhg4c09u:1493": " tathā mad-yājī mat-pūjana-śīlo māṃ namaskuru mano-vāk-kāyaiḥ /",
    "GE07bhg4c09u:1494": " evam ebhiḥ prakārair mat-parāyaṇo mad-eka-śaraṇaḥ sann ātmānam antaḥkaraṇaṃ yuktvā",
    "GE07bhg4c09u:1495": " mayi samādhāya mām eva paramānanda-ghanaṃ sva-prakāśaṃ sarvopadrava-śūnyam abhayam",
    "GE07bhg4c09u:1496": " eṣyasi prāpsyasi //34 //",
    "GE07bhg4c09u:1497": " śrī-govinda-padāravinda-makarandāsvāda-śuddhāśayāḥ",
    "GE07bhg4c09u:1498": " saṃsārāmbudhim uttaranti sahasā paśyanti pūrṇaṃ mahaḥ /",
    "GE07bhg4c09u:1499": " vedāntair avadhārayanti paramaṃ śreyas tyajanti bhramaṃ",
    "GE07bhg4c09u:1500": " dvaitaṃ svapna-samaṃ vidanti vimalāṃ vindanti cānandatām //",
    "GE07bhg4c09u:1501": " iti śrīmat-paramahaṃsa-parivrājakācārya-śrī-viśveśvara-sarasvatī-pāda-śiṣya-śrī-madhusūdana-sarasvatī-viracitāyāṃ",
    "GE07bhg4c09u:1502": " śrīmad-bhagavad-gītā-gūḍhārtha-dīpikāyām adhikāri-bhedena rāja-vidyā-rāja-guhya-yogo",
    "GE07bhg4c09u:1503": " nāma navamo 'dhyāyaḥ //9//",
    "GE07bhg4c09u:1504": " viśvanāthaḥ --- bhajana-prakāraṃ darśayann upasaṃharati man-manā iti /",
    "GE07bhg4c09u:1505": " evam ātmānaṃ mano dehaṃ ca yuktvā mayi niyojya //34//",
    "GE07bhg4c09u:1506": " pātrāpātra-vicāritvaṃ sva-sparśāt sarva-śodhanam /",
    "GE07bhg4c09u:1507": " bhakter evātraitad asyāḥ rāja-guhyatvam īkṣyate //",
    "GE07bhg4c09u:1508": " iti sārārtha-varṣiṇyāṃ harṣiṇyāṃ bhakta-cetasām /",
    "GE07bhg4c09u:1509": " gītāsu navamo 'dhyāyaḥ saṅgataḥ saṅgataḥ satām // //9//",
    "GE07bhg4c09u:1510": " baladevaḥ - atha pariniṣṭhitasyārjunasyābhīṣṭāṃ śuddhāṃ bhaktim upadiśann upasaṃharati man-manā iti /",
    "GE07bhg4c09u:1511": " rāja-bhakto 'pi rāja-bhṛtyaḥ patnyādi-manās tathā sa tan-manā api na tad-bhakto bhavati /",
    "GE07bhg4c09u:1512": " tvaṃ tu tad-vilakṣaṇa-bhāvena man-manā mad-bhakto bhava /",
    "GE07bhg4c09u:1513": " mayi nīlotpala-śyāmalatvādi-guṇavati vasudeva-sūnau sva-svāmitva-sva-pumarthatva-buddhyānavacchinna-madhu-dhārāvat satataṃ mano yasya saḥ /",
    "GE07bhg4c09u:1514": " tathā mad-yājī tādṛśasyātimātra-priyasya mamārcane nirato bhava /",
    "GE07bhg4c09u:1515": " tādṛśaṃ mām atipremṇā namaskuru daṇḍavat praṇama /",
    "GE07bhg4c09u:1516": " evam ātmānaṃ mano dehaṃ ca yuktā mayi nivedya mat-parāyaṇo mad-ekāśrayaḥ san mām upaiṣyasi /",
    "GE07bhg4c09u:1517": " eṣā bhaktir arpitaiva kriyeteti bodhyam //34//",
    "GE07bhg4c09u:1518": " pātrāpātra-dhiyā śūnyā sparśāt sarvāgha-nāśinī /",
    "GE07bhg4c09u:1519": " gaṅgeva bhaktir eveti rāja-guhyam iha smṛtā //",
    "GE07bhg4c09u:1520": " iti śrīmad-bhagavad-gītopaniṣad-bhāṣye navamo 'dhyāyaḥ //9//",
    "GE07bhg4c09u:1521": " [*ENDNOTE] tam ekaṃ govindaṃ sac-cid-ānanda-vigraham pañca-padaṃ vṛndāvana-sura-bhūruha-talāsīnaṃ satataṃ sa-marud-gaṇo 'haṃ paramayā stutyā toṣayāmi /"
}