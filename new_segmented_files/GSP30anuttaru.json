{
    "GSP30anuttaru:0": " saṃkrāmo 'tra na bhāvanā na ca kathāyuktir na carcā na ca",
    "GSP30anuttaru:1": " dhyānaṃ vā na ca dhāraṇā na ca japābhyāsaprayāso na ca /",
    "GSP30anuttaru:2": " tat kiṃ nāma suniścitaṃ vada paraṃ satyaṃ ca tacchrūyatāṃ",
    "GSP30anuttaru:3": " na tyāgī na parigrahī bhaja sukhaṃ sarvaṃ yathāvasthitaḥ // 1 //",
    "GSP30anuttaru:4": " saṃsāro 'sti na tattvatas tanubhṛtāṃ bandhasya vārtaiva kā",
    "GSP30anuttaru:5": " bandho yasya na jātu tasya vitathā muktasya muktikriyā /",
    "GSP30anuttaru:6": " mithyāmohakṛd eṣa rajjubhujagacchāyāpiśācabhramo mā kiṃcit tyaja",
    "GSP30anuttaru:7": " mā gṛhāṇa vihara [1] svastho yathāvasthitaḥ // 2 //",
    "GSP30anuttaru:8": " pūjapūjakapūjyabhedasaraṇiḥ keyaṃ kathānuttare saṃkrāmaḥ",
    "GSP30anuttaru:9": " kila kasya kena vidadhe ko vā praveśakramaḥ /",
    "GSP30anuttaru:10": " māyeyam na cidadvayāt paratayā bhinnāpy aho vartate sarvaṃ",
    "GSP30anuttaru:11": " svānubhavasvabhāvavimalaṃ cintāṃ vṛthā mā kṛthāḥ // 3 //",
    "GSP30anuttaru:12": " ānando 'tra na vittamadhyamadavan naivāṅganāsaṅgavat",
    "GSP30anuttaru:13": " dīpārkendukṛtaprabhāprakaravan naiva prakāśodayaḥ /",
    "GSP30anuttaru:14": " harṣaḥ saṃbhṛtabhedamuktisukhabhūr bhārāvatāropamaḥ",
    "GSP30anuttaru:15": " sarvādvaitapadasya vismṛtanidheḥ prāptiḥ prakāśodayaḥ // 4 //",
    "GSP30anuttaru:16": " rāgadveṣasukhāsukhodayalayāhaṅkāradainyādayo ye bhāvāḥ",
    "GSP30anuttaru:17": " pravibhānti viśvavapuṣo bhinnasvabhāvā na te /",
    "GSP30anuttaru:18": " vyaktiṃ paśyasi yasya yasya sahasā tattattadekātmatāsaṃvidrūpam",
    "GSP30anuttaru:19": " avekṣya kiṃ na ramase tadbhāvanānirbharaḥ // 5 //",
    "GSP30anuttaru:20": " pūrvābhāvabhavakriyā hi sahasā bhāvāḥ sadā 'smin bhave",
    "GSP30anuttaru:21": " madhyākāravikārasaṃkaravatāṃ teṣāṃ kutaḥ satyatā /",
    "GSP30anuttaru:22": " niḥsatye capale prapañcanicaye svapnabhrame peśale",
    "GSP30anuttaru:23": " śaṅkātaṅkakalaṅkayuktikalanātītaḥ prabuddho bhava // 6 //",
    "GSP30anuttaru:24": " bhāvānāṃ na samudbhavo 'sti sahajas tvadbhāvitā bhānty amī",
    "GSP30anuttaru:25": " niḥsatyā api satyatām anubhavabhrāntyā bhajanti kṣaṇam /",
    "GSP30anuttaru:26": " tvatsaṅkalpaja eṣa viśvamahimā nāsty asya janmānyataḥ",
    "GSP30anuttaru:27": " tasmāt tvaṃ vibhavena bhāsi bhuvaneṣv ekopy anekātmakaḥ // 7 //",
    "GSP30anuttaru:28": " yat satyaṃ yad asatyam alpabahulaṃ nityaṃ na nityaṃ ca yat",
    "GSP30anuttaru:29": " yan māyāmalinaṃ yad ātmavimalaṃ ciddarpaṇe rājate /",
    "GSP30anuttaru:30": " tat sarvaṃ svavimarśasaṃvidudayād rūpaprakāśātmakaṃ jñātvā",
    "GSP30anuttaru:31": " svānubhavādhirūḍhamahimā viśveśvaratvaṃ bhaja // 8 //",
    "GSP30anuttaru:32": " // iti śrīmadācāryābhinavaguptapādair viracitānuttarāṣṭikā samāptā //",
    "GSP30anuttaru:33": " [1] var. vilasa @------------------------------------------------------------------------",
    "GSP30anuttaru:34": " Gandharva-nagaram /",
    "GSP30anuttaru:35": " DSO Sanskrit Archive"
}