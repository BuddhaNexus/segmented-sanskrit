{
    "T09hjatm_pu:0": " Haribhaṭṭa: Jātakamālā",
    "T09hjatm_pu:1": " Prabhāsajātaka",
    "T09hjatm_pu:2": " vividhakleśabhujaṅgāj jagad uddhartuṃ bhavaughapātālāt /",
    "T09hjatm_pu:3": " buddhatvāya viśālo na bhavaty amahātmanāṃ praṇidhiḥ // HJm_1.1 //",
    "T09hjatm_pu:4": " tadyathānuśrūyate 'tīte 'dhvanisadākusumitopavanaramaṇīyaparyantāparyantajanasamūhasaṃbādhavīthīcatvarāpaṇamaṇikanakastambhapaṅktimanoharabhavanāntarālā",
    "T09hjatm_pu:5": " śaradadhikavimalatārāpatitārakāgaṇābhyalaṃkṛtā dyaur iva prabhāvatī prabhāvatī nāma rājadhānī babhūva /",
    "T09hjatm_pu:6": " tasyāṃ ca sakalavasudhāvadhūhārayaṣṭibhūtāyāṃ maṇir ivāmalaprabhāsaḥ prabhāso nāma rājā babhūva /",
    "T09hjatm_pu:7": " yasyāmalasphaṭikabhittiṣu mandirāntaḥ karṇāvataṃsatilakapravilokinīnām /",
    "T09hjatm_pu:8": " hastāḥ prasādhanavidhau mṛdavo 'ṅganānāṃ nādarśadhāraṇapariśramaduḥkham ūhuḥ // HJm_1.2 //",
    "T09hjatm_pu:9": " viśrāṇanāmbuparivardhitapuṇyabījaṃ yaṃ bāndhavā dadṛśur ambudharāyamāṇam /",
    "T09hjatm_pu:10": " yasyāsahanta balino 'py arayo na kopam ahnāya vaidyutam iva jvalanaṃ patantam // HJm_1.3 //",
    "T09hjatm_pu:11": " tasyaivaṃvidhavibhūtiparākramodayasya kadācid udayabhūdharaśikharam iva savitur amalamaṇisahasravicchuritobhayapārśvaṃ",
    "T09hjatm_pu:12": " siṃhāsanam adhitasthuṣaḥ kṣitipater yathāsthāpanam upaviṣṭabrāhmaṇarājasāmantāmātyadūtavargāṃ",
    "T09hjatm_pu:13": " dauvārikaniṣidhyamānapariśaṅkitetarajanāṃ bahirnibaddhahastyaśvarathavarām āsthānīm",
    "T09hjatm_pu:14": " ālokayataḥ samutpatyānujñātapraveśair vanacarakair avanitalavinihitajānubhiḥ prakṛtilaghumānasatvād",
    "T09hjatm_pu:15": " āgatasādhvasagadgadaskhalitavacanair niveditam /",
    "T09hjatm_pu:16": " asmābhir adrigahane kariṇāṃ samūhe dṛṣṭaḥ karī kumudarāśir ivāvadātaḥ /",
    "T09hjatm_pu:17": " mūle navāmbudharavṛndatiraskṛtasya prāleyaśailaśikharasya sarūpamūrtiḥ // HJm_1.4 //",
    "T09hjatm_pu:18": " idānīṃ tu grahaṇe devaḥ pramāṇam ity atha sa rājā saṃprāptāyāṃ śaradi karigrahaṇābhivṛddhakutūhalo",
    "T09hjatm_pu:19": " halayotronmūlyamānamustadarbhamūlasaṃbhūtataṭataṭāśabdāṃ kvacit kṣetragopikāhastatāladhvanivimiśracchoṭkāraśabdasaṃtrāsasamutpatitaśukapakṣākṣepavicalitapariṇatakapiśakalamaśuṅkajālāṃ",
    "T09hjatm_pu:20": " bhaktahārīpariveṣyamāṇakṛṣīvalāntikanilīnacakitavāyasāṃ kaluṣapalvalajalāvasthitaromanthāyamānamahiṣīyūthasavadanāvaghūrṇanavinivāritadaṃśapātāṃ",
    "T09hjatm_pu:21": " śrūyamāṇapravicaritagogaṇacalitakiṅkiṇīvikvaṇāṃ kedāratāmarasanālaskhalitaśarārikādambacakravākamithunāṃ",
    "T09hjatm_pu:22": " nagaragrāmasaṃbaddhāṃ kṣetrabhuvam atikramya sainyasaṃtrāsavibhidyamānahariṇakulākulam",
    "T09hjatm_pu:23": " aśvakṣuracchidyamānaśaṣpāṅkuraṃ rathavarādhirohī sitātapatravinivāritadivasakarakiraṇasaṃtāpas",
    "T09hjatm_pu:24": " tad acalavanāntaraṃ praviveśa //",
    "T09hjatm_pu:25": " atha gajapatim ārāt taṃ sthitaṃ yūthamadhye surabhiviśadagandhāṃ śallakīṃ khaṇḍayantam /",
    "T09hjatm_pu:26": " avanipatir apaśyad dānalekhopakaṇṭhabhramadalikulam īṣat karṇatālaiḥ kṣipantam // HJm_1.5 //",
    "T09hjatm_pu:27": " paśyāmas tāvad asya gajapater asya cāsmanmattahastino yuddham iti vicintya prabhāsaḥ saṃyātaṃ nāma hastyāroham uvāca /",
    "T09hjatm_pu:28": " protkṣiptamukha paṭam imaṃ kṛtvā kuñjaravaraṃ saṃcodayaitena vanadantinā saha yuddhāyeti /",
    "T09hjatm_pu:29": " yad deva ājñāpayatīti hastāsphālanajanitayuddhotsāhaṃ tadabhimukhaṃ tam ādhoraṇaḥ parasainyanivāraṇaṃ vāraṇam akarot /",
    "T09hjatm_pu:30": " atha parasparālokanakrodhād adhikatarasamabhivṛddhamadakaṇapaṅktisaṃsiktasurabhīkṛtabhūrajasoḥ",
    "T09hjatm_pu:31": " parighaguruviṣāṇasaṃghaṭṭadhvanibhīṣaṇam ayaṃ bhagno 'yaṃ bhagna iti senājanenāvalokyamānayoś",
    "T09hjatm_pu:32": " ciram abhavad yuddham //",
    "T09hjatm_pu:33": " anyonyapratighātabhinnamukhayor udvṛttapiṅgākṣayor ākṣepeṇa vikalpitaśravaṇayoḥ śvetāsitābhratviṣoḥ /",
    "T09hjatm_pu:34": " krodhād utkṣipatoḥ karau dviradayoḥ sthūlau calatpuṣkarau kiṃ cit pallavapāṭale gatavatī vyaktiṃ tayos tālunī // HJm_1.6 //",
    "T09hjatm_pu:35": " śvetadvipādhipaviṣāṇavighaṭṭanena saṃbhūtavahnikaṇikāśabalīkṛtāni /",
    "T09hjatm_pu:36": " tasyātha rājakariṇo radanāśrayāṇi jātāni lohavalayāni pariślathāni // HJm_1.7 //",
    "T09hjatm_pu:37": " bhagne ca kṣitipagaje gajena tena vrīḍāvān abhavad adhomukhaḥ sa yantā /",
    "T09hjatm_pu:38": " tadyūthaṃ punar adhigamya kuñjarendro gambhīro 'py avanipatiḥ savismayo 'bhūt // HJm_1.8 //",
    "T09hjatm_pu:39": " tataḥ prabhāsaṃ mahāmātrāḥ samupagamyocuḥ /",
    "T09hjatm_pu:40": " deva duḥsādhyo 'yam ebhiḥ samastair api karibhir mantraparijaptair oṣadhibalair ayam anekapo vaśīkartavya iti /",
    "T09hjatm_pu:41": " tatheti ca sa rājābhidhāya punas tāṃ rājadhānīm ājagāma /",
    "T09hjatm_pu:42": " te 'pi tenopāyena taṃ gandhahastinaṃ kariṇībhiḥ parivṛtam ānīya hastiśālāṃ praveśyālāne nibadhya rājño nivedayām āsur ānītaḥ sa gaja iti /",
    "T09hjatm_pu:43": " tato rājā saṃyātaṃ hastidamakam uvāca /",
    "T09hjatm_pu:44": " bhadra tathāyam ibharājo damayitavyo yathā madvāhanayogyo bhavatīti /",
    "T09hjatm_pu:45": " sa ca saśiraḥpraṇāmaṃ gṛhītarājāvavādas taṃ dantinaṃ damayām āsa //",
    "T09hjatm_pu:46": " sa hastidamako yāṃ yāṃ śikṣāṃ samupadiṣṭavān /",
    "T09hjatm_pu:47": " svaśiṣya iva medhāvī tāṃ tāṃ jagrāha kuñjaraḥ // HJm_1.9 //",
    "T09hjatm_pu:48": " tataḥ samānīya mahāmataṅgajaṃ mataṅgajānāṃ madadarpahāriṇam /",
    "T09hjatm_pu:49": " vinamramūrdhā vinayāt kṛtāñjaliḥ kṣitīśam ādhoraṇa ūcivān idam // HJm_1.10 //",
    "T09hjatm_pu:50": " ayaṃ sa dāntaḥ kṣitipāla vāraṇaḥ prakāmam anyakṣitipālavāraṇaḥ /",
    "T09hjatm_pu:51": " gajendraśikṣāṃ samupetya sāṃprataṃ mado 'pi nainaṃ gamayaty asāṃpratam // HJm_1.11 //",
    "T09hjatm_pu:52": " vināṅkuśenāpi vināpi veṇunā na vikriyāṃ yāti vināpi sādinā /",
    "T09hjatm_pu:53": " mayā gṛhāṇeti punaḥ pracodito gajo 'yam adyāj jvalitān ayoguḍān // HJm_1.12 //",
    "T09hjatm_pu:54": " tataḥ samāruhya parābhavanmadaṃ gajendram enaṃ tuhinācalopamaṃ /",
    "T09hjatm_pu:55": " nanu svayaṃ ratnaparīkṣaṇakṣamaḥ parīkṣatāṃ jātakutūhalo bhavān // HJm_1.13 //",
    "T09hjatm_pu:56": " atha prabhāsas taṃ kuñjaravaraṃ śaratkāladhavalam iva divākaro balāhakam adhiruhya sāntaḥpuraparivāraḥ pramadavanakrīḍām anubhavituṃ prātiṣṭhata",
    "T09hjatm_pu:57": " atha sarasi salīlaṃ toyam aṅge kṣipantīṃ viśadanigaḍabhaṅgaṃ khaṇḍayantīṃ mṛṇālam /",
    "T09hjatm_pu:58": " sa mṛdugatir apaśyad dantinīṃ dantirājaḥ sphuṭitaṃ abhimṛśantīṃ puṣkaraṃ puṣkareṇa // HJm_1.14 //",
    "T09hjatm_pu:59": " kamalagahanamadhye tāṃ sa dṛṣṭvā kareṇuṃ gajapatir abhijaghne rāgaśalyena citte /",
    "T09hjatm_pu:60": " skhalitaparuṣavācā vāryamāṇo 'pi yantrā tvaritataram adhāvat sāpi bhītā pratasthe // HJm_1.15 //",
    "T09hjatm_pu:61": " kariṇam anupatantaṃ prasthitāṃ tāṃ kareṇuṃ vidadhatam iva lekhāṃ pāṇḍarāṃ vigraheṇa /",
    "T09hjatm_pu:62": " tvaritam anupatantaḥ saptibhir vāyununnaṃ vahanam iva taṭasthāḥ kiṃ cid aikṣyanta bhṛtyāḥ // HJm_1.16 //",
    "T09hjatm_pu:63": " na kadā cid ahaṃ tvayā nirastā kim idaṃ niṣkaruṇatvam īdṛśaṃ te /",
    "T09hjatm_pu:64": " iti ṣaṭcaraṇāvalī muhūrtaṃ rudatīvānujagāma tasya mārgam // HJm_1.17 //",
    "T09hjatm_pu:65": " gajam aṅkuśapātabhinnakumbhaṃ sa niyantā na śaśāka taṃ niroddhum /",
    "T09hjatm_pu:66": " puruṣo 'pi na śakyate niyantuṃ kim u tiryag madanāndhamandabuddhiḥ // HJm_1.18 //",
    "T09hjatm_pu:67": " kṣipram eva ca gavalamalinadāvāgnidhūmadhūsaragirigahvarāntam ativiṣamabhūbhāgam",
    "T09hjatm_pu:68": " ibhakulonmūlitataruśikharaparyastaśakunikulāyapatitabhagnāṇḍakapālaśabalitaikadeśaṃ",
    "T09hjatm_pu:69": " vyāghropayuktojjhitamṛgakaḍevarapiśitavighasāvalīnagṛdhravāyasajaṃbukam atiparuṣacīrīvirāvabhīṣaṇam",
    "T09hjatm_pu:70": " aruṇasārathikiraṇasaṃtāpitabhūdharaśikharopalajālam asatsaṅgatam ivānabhirāmaṃ sā",
    "T09hjatm_pu:71": " hastinī bhītā yat praviveśa so 'pi ca rāgavaśāt kaṇṭakivaṃśataruśākhāskhalanābhighātakṣatorujaṅghabhujavakṣaḥsthalaprasṛtaśoṇitam",
    "T09hjatm_pu:72": " avanipatim udvahann agaṇayaṃs tān aṅkuśaprahārāṃs tad evāraṇyaṃ prapede //",
    "T09hjatm_pu:73": " pakvodumbararāgapāṭalamukhacchāyaiḥ kṣaṇaṃ niścalair ghaṇṭāśabdakutūhalāt tarugataiḥ śākhāmṛgair vīkṣitaḥ /",
    "T09hjatm_pu:74": " mātaṅgaḥ patitāṅkuśaḥ kuśacayaśyāmāṃ vihāya sthalīm udgrīvaiś ca gṛhītaśaṣpakavalair dṛṣṭo muhūrtaṃ mṛgaiḥ // HJm_1.19 //",
    "T09hjatm_pu:75": " tataḥ sa hastidamakaḥ taṃ rājānam uvāca /",
    "T09hjatm_pu:76": " deva gajapatir ayam idānīm anaṅkuśatayā durjana iva lajjāvirahāt sutarām avidheyaḥ /",
    "T09hjatm_pu:77": " yadi kathaṃ cid ayaṃ duṣṭahastī kasya cit taror adhastād yāyāt tat tasya śākhām avalambya devenātmā sthirayitavya iti /",
    "T09hjatm_pu:78": " sa rājā patitakirīṭakeyūrahārāṃśukaḥ śukāsvāditasindūrānurañjitapramadādharānurūpaphalām",
    "T09hjatm_pu:79": " aniṣphalajīvitāśaḥ katham api nyagrodhaśākhinaḥ śākhāṃ ciravirahaparyutsukām iva",
    "T09hjatm_pu:80": " dayitāṃ ghanam āślikṣata /",
    "T09hjatm_pu:81": " avatasthe ca taruvarasya skandhe //",
    "T09hjatm_pu:82": " yātasya dviradapater anokahānāṃ śākhāgrair vilulitakarṇacāmarasya /",
    "T09hjatm_pu:83": " dūratvān nayanapathātigasya tāraṃ taṃ ghaṇṭādhvanim aśṛṇon na bhūmipālaḥ // HJm_1.20 //",
    "T09hjatm_pu:84": " atha tasya nṛpateḥ śuddhāntasīmantinyo bāṣpapariplutekṣaṇāḥ praviśya bhavanaṃ bhuvanapatiśokavaśād avanitalagatāḥ punaḥ punar iti paridevanāṃ kartum ārebhire /",
    "T09hjatm_pu:85": " patitaḥ kva cit kṣitirajaḥparuṣe girigahvare pṛthuśilāviṣame /",
    "T09hjatm_pu:86": " sa nirāyudho 'dya vasudhādhipatiḥ katham āgamiṣyati vanāt sabhayāt // HJm_1.21 //",
    "T09hjatm_pu:87": " vinipātabhagnaśithilāṃsabhujaḥ sa tṛṣāthavā prabalayā glapitaḥ /",
    "T09hjatm_pu:88": " kuśasūcibhinnamṛdupādatalaḥ katham adya pāsyati pipāsur apaḥ // HJm_1.22 //",
    "T09hjatm_pu:89": " avitarkitāṃ sa gamitaḥ kariṇā katham āpadaṃ parivṛto 'pi janaiḥ /",
    "T09hjatm_pu:90": " athavā sukhāsukhaphalasya vidher ativartate ka iva nāma pathaḥ // HJm_1.23 //",
    "T09hjatm_pu:91": " yadi tasya kiṃ cid aśivaṃ nṛpater vayam apy abhīṣṭamaraṇā niyatam /",
    "T09hjatm_pu:92": " hatayūthapaṃ na khalu kesariṇā kariṇīkulaṃ girivane ramate // HJm_1.24 //",
    "T09hjatm_pu:93": " ādhoraṇaḥ samupagamya sa nāma diṣṭyā sa prāṇitīti kathayed vasudhātalendraḥ /",
    "T09hjatm_pu:94": " bhūyo 'pi taṃ smitamanoharavaktracandraṃ paśyema nāma nṛpatiṃ śriyam udvahantam // HJm_1.25 //",
    "T09hjatm_pu:95": " iti tāny avarodhanāni vilāpaparāṇi nayanajalakṣalitapatralekhāni samāśvāsyāmātyajanaḥ",
    "T09hjatm_pu:96": " saparijanaḥ karṇīrathān adhiruhya krameṇa gatvā tāṃ tasya gajapateś caraṇavinyāsaparimṛditaloṣṭadarbhāṃ",
    "T09hjatm_pu:97": " madalavanipātādhivāsitatṛṇāṅkuraparyantāṃ paribhramanmadhukaragaṇāṃ padavīm anusasāra //",
    "T09hjatm_pu:98": " lulitavilūnasūtranicayacyutagurutaralaṃ parimalapāṇḍumauktikaguṇasthagitamṛdutṛṇam /",
    "T09hjatm_pu:99": " upagiri hāram aikṣata tataḥ sa narapatijanaḥ sthitacakitātiśuklabhujagadyutimuṣam abhitaḥ // HJm_1.26 //",
    "T09hjatm_pu:100": " hāradarśanāc ca niyatam āsanno deva iti manyamānās te 'mātyāḥ stokam antaraṃ gatvā",
    "T09hjatm_pu:101": " tasya nyagrodhasyādhastāt taṃ rājānaṃ pipāsākṣāmaparipāṇḍuśarīram ālulitamaulim atitīkṣṇakaṇṭakataruviṭapābhipātajanitavedanam apaśyan /",
    "T09hjatm_pu:102": " avatīrya ca karṇīrathebhyas turagebhyaś ca pramuditamanaso bisavivaraviniḥsṛtam iva sacīpatiṃ divaukasaḥ sādaram upāsāṃ cakrire /",
    "T09hjatm_pu:103": " sa ca narapatir aśeṣaṃ tam eva vṛttāntaṃ tebhyo 'kathayat /",
    "T09hjatm_pu:104": " atha te 'mātyāḥ prītās taṃ daśarathatanayam iva rathavaram āropya tasmād araṇyapradeśāt punas tannagaraṃ aninyuḥ /",
    "T09hjatm_pu:105": " āgate ca tasminn avanibhuji prabhāvatīṃ rājadhānīṃ pratītahṛdayāḥ paurās toraṇāvabadhyamānasurabhivividhakusumamālānilīyamānadvirephām",
    "T09hjatm_pu:106": " utkṣiptadhvajapatākāṃ gandhodakādhivāsitarathyāntarāṃ pravṛttacitranṛttotsavām akurvan /",
    "T09hjatm_pu:107": " so 'pi ca hastī tasyāṃ vāsitāyāṃ kṛtamadanakutūhalaḥ samadahaladharalīlām ivābhyasyan punas tena hastipakena bhayalajjāvimūḍhamanasā tasya rājñaḥ sakāśam aninye //",
    "T09hjatm_pu:108": " dṛṣṭvā tatas tasya narādhipasya trāsān niyantāram udīrṇakampam /",
    "T09hjatm_pu:109": " kopād abhūtāṃ nayane kṣaṇena vikośaraktotpalaraktarāge // HJm_1.27 //",
    "T09hjatm_pu:110": " krodharāhukaluṣīkṛtavadanenduś cāvocad rājā /",
    "T09hjatm_pu:111": " are durātman hastipakādhama kiṃ bhavān upakṣiptaḥ kena cid yad enam adāntaṃ duṣṭahastinaṃ mām āropitavān asi /",
    "T09hjatm_pu:112": " nanu proktavāṃś ca bhavān yathāyaṃ kuñjaravaro mamājñayā jvalitān apy ayoguḍān aśnīyād iti paśyāma idānīṃ te satyam //",
    "T09hjatm_pu:113": " athābhinavagharmāṃśusaṃnibhād dantinaḥ puraḥ /",
    "T09hjatm_pu:114": " ākṛṣya hutabhuṅmadhyān nyaveśayad ayoguḍān // HJm_1.28 //",
    "T09hjatm_pu:115": " babhāṣe ca mahāmātraṃ mantribhiś cakitair vṛtaḥ /",
    "T09hjatm_pu:116": " avatīrya gajaṃ dīptān ādayainān ayoguḍān // HJm_1.29 //",
    "T09hjatm_pu:117": " sa tatheti pratiśrutya gṛhītvā veṇum agrataḥ /",
    "T09hjatm_pu:118": " gṛhāṇety avadan nāgaṃ na cāsau vāmatāṃ yayau // HJm_1.30 //",
    "T09hjatm_pu:119": " tam ayoguḍam āditsum ālokya ca mataṅgajam /",
    "T09hjatm_pu:120": " saṃyātam abravīd rājā vāryatām iti kuñjaraḥ // HJm_1.31 //",
    "T09hjatm_pu:121": " tena hastidamakena kuñjare vārite 'tha punar ūcivān nṛpaḥ /",
    "T09hjatm_pu:122": " dehamātrakavinigrahe kṣamo na tv ayaṃ capalacittanigrahe // HJm_1.32 //",
    "T09hjatm_pu:123": " atha śuddhāvāso devo vihāyasi sthitvā yady ayam avanipatir buddhānāṃ bhagavatāṃ guṇaparaṃparāṃ śṛṇuyāt tato niḥsaṃśayena buddhatvāya praṇidhānaṃ kuryād iti /",
    "T09hjatm_pu:124": " tad idam atra prāptakālam imam eva mahāmātram anupraviśāmīti vicintya kṣaṇād eva taccharīram anupraviveśa /",
    "T09hjatm_pu:125": " tataḥ saṃyātas taṃ rājānam uvāca",
    "T09hjatm_pu:126": " kṛśīkṛtāṅgās tapasā phalāśinaḥ smareṇa nītā munayo 'pi vikriyām /",
    "T09hjatm_pu:127": " manodamas tair api cen na śakyate prakartum anyena kathaṃ kariṣyate // HJm_1.33 //",
    "T09hjatm_pu:128": " rājovāca",
    "T09hjatm_pu:129": " kaḥ khalu cittadamane śaktaḥ syāt /",
    "T09hjatm_pu:130": " saṃyāta uvāca",
    "T09hjatm_pu:131": " buddhā nāma jagannāthā bhūtā bhāvina eva ca /",
    "T09hjatm_pu:132": " te hi svaparacetāṃsi śaktā damayituṃ nanu // HJm_1.34 //",
    "T09hjatm_pu:133": " tasya buddha iti śrutvā vākyaṃ tasmān niṣādinaḥ /",
    "T09hjatm_pu:134": " bahutvam iva saṃprāptaḥ prasādaḥ pulakodgamaiḥ // HJm_1.35 //",
    "T09hjatm_pu:135": " rājovāca /",
    "T09hjatm_pu:136": " bhadra nanu kathyatāṃ tāvat kiṃprabhāvā buddhā iti /",
    "T09hjatm_pu:137": " saṃyāta uvāca /",
    "T09hjatm_pu:138": " avidyātimirāndhānāṃ punarbhavanivṛttaye /",
    "T09hjatm_pu:139": " yat tadbodhyaṃ padaṃ śāntaṃ tad buddhaṃ tais tathāgataiḥ // HJm_1.36 //",
    "T09hjatm_pu:140": " tataḥ sa rājā pramuditamanāḥ punar uvāca /",
    "T09hjatm_pu:141": " nanv ākhyāyatāṃ tāvat kathaṃ buddhatvam adhigamyata iti /",
    "T09hjatm_pu:142": " saṃyāta uvāca /",
    "T09hjatm_pu:143": " dānaśīlakṣamāvīryadhyānaprajñāsamanvitaiḥ /",
    "T09hjatm_pu:144": " ghaṭamānaiḥ prayatnena buddhatvaṃ prāpyate nṛbhiḥ // HJm_1.37 //",
    "T09hjatm_pu:145": " atha sa rājā buddhatvādhigamamārgam upalabhya praṇidhim iti cakāra //",
    "T09hjatm_pu:146": " tato 'ham āśu bhūyāsaṃ bhūyobhiḥ sattvaśāntaye /",
    "T09hjatm_pu:147": " guṇair dānādibhir yukto buddho boddhavyakovidaḥ // HJm_1.38 //",
    "T09hjatm_pu:148": " praṇidhim iti mahāntaṃ bodhisattve viśuddhe kṛtavati kṛtabuddhau buddhimanto nananduḥ /",
    "T09hjatm_pu:149": " svabalavilayacintāvāgurāmadhyavartī mṛga iva śaraviddho vivyathe puṣpaketuḥ // HJm_1.39 //",
    "T09hjatm_pu:150": " manaḥkṣetre rūḍhaṃ praṇidhitarum ānanditajanaṃ samudbhūtaprāyaprathamakaruṇāpuṣpasamayam /",
    "T09hjatm_pu:151": " krameṇācchinnecchāvibhavamahatā dānapayasā phalārthī bhūpālaḥ pratidinam asiñcat tarum iva // HJm_1.40 //",
    "T09hjatm_pu:152": " alaṃkurvāṇasya kṣitipacaritaṃ vyomavipulaṃ bibhitsor durbhedaṃ pihitajagadajñānatimiram /",
    "T09hjatm_pu:153": " vitene rājendoḥ praṇidhiśaradārambhavimalā bhṛśaṃ dānajyotsnā praṇayikumudānandajananī // HJm_1.41 //",
    "T09hjatm_pu:154": " bhṛtyān bhṛśaṃ ca kalabhān iva pālayantaṃ lakṣmīṃ cirāya kariṇīm iva rañjayantam /",
    "T09hjatm_pu:155": " dānārthinaḥ praṇayinaḥ parivavrur etya taṃ nṛpatiṃ madhukarā iva vāraṇendram // HJm_1.42 //",
    "T09hjatm_pu:156": " durāsado vahnir ivābhavat purā ya eva saṃrambhavijihmitekṣaṇaḥ /",
    "T09hjatm_pu:157": " sa eva bodhau vinibaddhaniścayo janasya jajñe hradavan narādhipaḥ // HJm_1.43 //",
    "T09hjatm_pu:158": " apetamātsaryatamaḥ śarīriṇāṃ kramāt svabhāvāntaram eti mānasam /",
    "T09hjatm_pu:159": " ya eva dhūmo nayanaprabādhanaḥ sa eva meghatvam upaiti saṃcitaḥ // HJm_1.44 //",
    "T09hjatm_pu:160": " atidānaparāyaṇasya rājñaḥ pradadau bhṛtyajano 'pi tasya dānam /",
    "T09hjatm_pu:161": " ṛtur eva sa tādṛśo hi kaś cit taravo bhūriphalā bhavanti yatra // HJm_1.45 //",
    "T09hjatm_pu:162": " avalokya nṛpaṃ guṇānuraktaṃ prakṛtīnām api jāyate guṇecchā /",
    "T09hjatm_pu:163": " śaśinaḥ prabhayānuvidhyamāno vimalaṃ vāri dadāti candrakāntaḥ // HJm_1.46 //",
    "T09hjatm_pu:164": " saguṇena janena yujyamānaḥ sumanāḥ ko na bhaved guṇānurāgī /",
    "T09hjatm_pu:165": " munigocaram etya mandabuddhis tyajati vyālamṛgo 'pi raudrabhāvam // HJm_1.47 //",
    "T09hjatm_pu:166": " iti buddhaguṇānurūpavarṇāṃ giram ākarṇya manoharāṃ niyantuḥ /",
    "T09hjatm_pu:167": " abhavad bhavabandhabhaṅgahetuḥ praṇidhiḥ prāktana eṣa śākyasūnoḥ // HJm_1.48 //",
    "T09hjatm_pu:168": " tad evaṃ śrutasugataguṇamāhātmyāḥ puruṣaviśeṣāḥ śarīriṇāṃ saṃsāraduḥkhocchittaye",
    "T09hjatm_pu:169": " buddhatvādhigamāya vīryasaṃnāham ābaddhavanta iti vicintya samyaksaṃbodhilābhāya",
    "T09hjatm_pu:170": " ghaṭamānena dhīmatā prathamam eva dānapāramitāyāṃ yatnaḥ karaṇīya iti //",
    "T09hjatm_pu:171": " prabhāsajātakaṃ samāptam //",
    "T09hjatm_pu:172": " 2. Badaradvīpa",
    "T09hjatm_pu:173": " yaḥ paraduḥkhair duḥkhī tadvicchittyai kṛtapratijñaś ca /",
    "T09hjatm_pu:174": " jagadartham īhamānaḥ sa eva sahate svaduḥkhāni // HJm_2.1 //",
    "T09hjatm_pu:175": " tadyathānuśrūyate",
    "T09hjatm_pu:176": " vibudhagaṇāśramabhūtāyāṃ nayapratāpavijitasarvasāmantena brahmadattena rājñādhiṣṭhitāyāṃ",
    "T09hjatm_pu:177": " vārāṇasyāṃ rājadhānyām upacitavividhapuṇyasaṃbhāro 'nekaśāstrakalākauśalaprakhyātakīrtis",
    "T09hjatm_pu:178": " tyāgadākṣiṇyakṣamādīnām adhiṣṭhānaṃ guṇānāṃ suhṛtpraṇayibandhujanapriyaḥ supriyo",
    "T09hjatm_pu:179": " nāma bodhisattvaḥ sārthavāho babhūva /",
    "T09hjatm_pu:180": " dātavyam iti sarvebhyaḥ sarvadā sarvam eva ca /",
    "T09hjatm_pu:181": " pratijñeyam abhūt tasya sarvasattvānukampinaḥ // HJm_2.2 //",
    "T09hjatm_pu:182": " lokavyasanam ucchettum atyantaṃ kṛtacetasām /",
    "T09hjatm_pu:183": " pratijñā sattvamahatī mahatām eva jāyate // HJm_2.3 //",
    "T09hjatm_pu:184": " prahlāditajanas tyāgas tasya cetasi paprathe /",
    "T09hjatm_pu:185": " indor iva śaratkāle dhvāntabhedī mahodayaḥ // HJm_2.4 //",
    "T09hjatm_pu:186": " asmadartham ayaṃ dhatte bhogān puṇyabalārjitān /",
    "T09hjatm_pu:187": " ity artheṣv arthinas tasya mamatām ālalambire // HJm_2.5 //",
    "T09hjatm_pu:188": " asyām anena sudhiyā praṇidhānabījam uptaṃ manobhuvi jinatvaphalāya nūnam /",
    "T09hjatm_pu:189": " prāg dānapāramitayeti sa puṇyakarmā sotkaṇṭhayeva sahasā ghanam āliliṅge // HJm_2.6 //",
    "T09hjatm_pu:190": " ity upacitakuśalamūlasya mahāpradānapravṛttasya sattvārthaṃ prati karuṇāpratodasaṃcoditamanasturaṅgasya vyavasāyarathādhirohiṇo bodhisattvasya",
    "T09hjatm_pu:191": " na mokṣyaty ayam ahnāya dānapāramitām iti /",
    "T09hjatm_pu:192": " śeṣāḥ pāramitās tasya tasthur utkaṇṭhitā iva // HJm_2.7 //",
    "T09hjatm_pu:193": " atha sa mahātmā nidāghadinakarakiraṇair iva jalāśayam āpīyamānam anudivasam arthibhir",
    "T09hjatm_pu:194": " alpāvaśeṣaṃ kośasāram ālokya yācanakajanāśāṃ viphalām aśaknuvan kartuṃ ratnadvīpagamanābhilāṣī",
    "T09hjatm_pu:195": " vividhapaṇyaparipūritam ucchritaśītapaṭaskhalitamṛdupavanam atinipuṇakarṇadhārāvalambitakarṇam",
    "T09hjatm_pu:196": " āptaparijanādhiṣṭhitam anekavaṇigjanaparivṛto vahanam āruhya",
    "T09hjatm_pu:197": " phullātasīkusumasaṃstarasaṃnikāśam ākāśam āgatam ivodakatāṃ samantāt /",
    "T09hjatm_pu:198": " bhāsvadbhujaṅgamaṇidīpasahasram antar gambhīradurgamajalaṃ jaladhiṃ jagāhe // HJm_2.8 //",
    "T09hjatm_pu:199": " vahanagativaśāc ca nimajjata iva velātaṭaśākhinaḥ kṣaṇam eva samavalokya pavanabalodīryamāṇamahātaraṅgaviṣamam",
    "T09hjatm_pu:200": " agrato dhāvantam iva ca krameṇa mahāsamudram uttīrya ratnadvīpam āgamya vividhāni",
    "T09hjatm_pu:201": " ratnāny ādāya saha tair vaṇigbhir avighnena supriyaḥ punaḥ pratinivṛtya sārthaṃ sthalapathena netum ārebhe /",
    "T09hjatm_pu:202": " etaṃ sametya vimukho na gato 'rthivargaś ceto 'sya vairiṇi sute ca samānavṛtti /",
    "T09hjatm_pu:203": " evaṃ guṇān abhidadhad guṇalālasasya sārthaṃ na taskaragaṇo 'pi mumoṣa tasya // HJm_2.9 //",
    "T09hjatm_pu:204": " śuciśīlavibhūṣaṇe jane jagadarthapratibaddhacetasi /",
    "T09hjatm_pu:205": " api dharmaparāṅmukho janaḥ suhṛdīvābhyupayāti bhadratām // HJm_2.10 //",
    "T09hjatm_pu:206": " tataḥ sa mahātmā vārāṇasīm upagamya prītamanobhir bandhubhir ālokyamānaḥ svabhavanam anupraviśya tena ratnadvīpād upāttena svāpateyenārthijanasaṃmānanām anudivasam akarot /",
    "T09hjatm_pu:207": " mahātmanas tasya parārthasaṃpadaḥ prayacchato dānam udāracetasaḥ /",
    "T09hjatm_pu:208": " avandhyabhūripraṇayaiḥ samāgatair abhūd gṛhadvāram aśūnyam arthibhiḥ // HJm_2.11 //",
    "T09hjatm_pu:209": " atha sa mahātmā kadācid varaśayanīyam upagataḥ kṣaṇadāyām idam acintayat /",
    "T09hjatm_pu:210": " idam api na paryāptam evam arthijanapratipūjanāyāṃ draviṇam iti /",
    "T09hjatm_pu:211": " kīdṛśaṃ punar yātrāphalaṃ sādhayeyaṃ yena me satatam avyavacchinnadānapratītamanaso",
    "T09hjatm_pu:212": " 'rthinaḥ syur ity api nāmeyaṃ tvaritam apayāyān niśīthinī yato 'haṃ saṃmānayeyam arthivargam iti /",
    "T09hjatm_pu:213": " sarvo jantuḥ kāṅkṣati glānikāle khedārto vā cittasaukhyāya nidrām /",
    "T09hjatm_pu:214": " eṣā dātur dānavighnaṃ karotīty āsīt sādhos tasya nidraiva duḥkham // HJm_2.12 //",
    "T09hjatm_pu:215": " atha sa mahāsattvo nidrāvaśam upagataḥ svapne vimalakiraṇacakravālābhyudgatapariveṣanimagnamūrtim",
    "T09hjatm_pu:216": " alikulābhinīlaśithilakeśapāśāvacchāditaikāṃsadeśāṃ kamalapalāśābhitāmrāyatākṣīṃ kanakakalaśānurūpapayodharoparikīrṇahāramaṇiprabhāsamuddyotitavakṣaḥsthalām",
    "T09hjatm_pu:217": " abhinavabandhujīvakusumābhiraktādharāṃ trivalīsopānādhirohaṇavijihmīkṛtapratanuromarājikām",
    "T09hjatm_pu:218": " indukāntim iva mūrtimatīṃ karṇābharaṇamaṇiprabhābhyaktakapolapattralekhāṃ tanudhavalottarīyasaṃvṛtāṅgīṃ",
    "T09hjatm_pu:219": " śaraccandrikāprabhāparigatām iva kārtasvarapratimām apratirūpāṃ devatām apaśyat /",
    "T09hjatm_pu:220": " sā cainam abhivyajyamānadaśanamaṇikiraṇāvabhāsitānanā sphuṭamadhureṇa vacasedam abhyadhāt /",
    "T09hjatm_pu:221": " prayāsyatīyaṃ tanutāṃ krameṇa dānātirāgāt tava kośasampat /",
    "T09hjatm_pu:222": " kṣapākṣaye kṣīṇaśaśāṅkaśobhe nivartamāneva samudravelā // HJm_2.13 //",
    "T09hjatm_pu:223": " tvayi prayāsyanti tato gatodaye nipātya dṛṣṭiṃ vimukhatvam arthinaḥ /",
    "T09hjatm_pu:224": " apāstakekāś cyutacārucandrikāś ciraṃ mayūrā iva śāradāmbude // HJm_2.14 //",
    "T09hjatm_pu:225": " kṣayaṃ gatāyām iti kośasaṃpadi tvam arthinaḥ prāpya śucaṃ gamiṣyasi /",
    "T09hjatm_pu:226": " iyaṃ tu ditsā bhavataḥ prathīyasī kadācid apy eṣyati naiva vikriyām // HJm_2.15 //",
    "T09hjatm_pu:227": " gate kṣayaṃ dāruṇi cañcalārciṣaḥ kṣayaṃ prayāti dyutir āśuśukṣaṇeḥ /",
    "T09hjatm_pu:228": " prakāmam abhyāsavivardhitodayā na caiva ditsā mahatāṃ vipatsv api // HJm_2.16 //",
    "T09hjatm_pu:229": " ayaṃ parikṣīṇadhano 'pi nārthinaḥ karoti yācñāśrayabhaṅgakātarān /",
    "T09hjatm_pu:230": " iti prakāśīkṛtaniścayo janair jano na kṛcchre 'pi jahāty udāratām // HJm_2.17 //",
    "T09hjatm_pu:231": " iti tathyam ahaṃ bruve bhavantaṃ bhavavicchedi padaṃ gaveṣayantam /",
    "T09hjatm_pu:232": " vyavasāyatanutram āśu baddhvā badaradvīpam upehi lokabhūtyai // HJm_2.18 //",
    "T09hjatm_pu:233": " śṛṇu tatra mayopadiśyamānaṃ gamanaṃ bhūdharanāgayakṣabhīmam /",
    "T09hjatm_pu:234": " bahubhiś ca payodhibhir niruddhaṃ yad alaṃ sādhayituṃ tvam eva śaktaḥ // HJm_2.19 //",
    "T09hjatm_pu:235": " malayācalarohiṇī sudheti sthiravīryauṣadhir asti puṇyagandhā /",
    "T09hjatm_pu:236": " haviṣā paripacya tām aśāna śramatṛṣṇābhibhavakṣudhākṣayāya // HJm_2.20 //",
    "T09hjatm_pu:237": " pañcadvīpaśatāny atītya saritas tās tāś ca bhīmāmbhasas tīrtvā ca plavamadhyago jalanidhīn puṇyena vīryeṇa ca /",
    "T09hjatm_pu:238": " tuṅgasyopari bhūbhṛto 'sti mahatī nāmnā mahaughauṣadhis tām ādāya mahābhujaṅgamaviṣacchedāya yāyās tataḥ // HJm_2.21 //",
    "T09hjatm_pu:239": " purastāc ca sūcibhedyaṃ vetravanam atikramya jaladhitīre bhūdharakandarāntarāvasthitaṃ tārākṣaṃ nāma rākṣasaṃ drakṣyasi /",
    "T09hjatm_pu:240": " suptasya jāgrata iva jvalitāgnidīpter yasyākṣiṇī tapanamaṇḍalatulyatāre /",
    "T09hjatm_pu:241": " āpiṅgapakṣmapariveṣṭitavartmalekhe nidrākṣaye mukulite iva cāprakampe // HJm_2.22 //",
    "T09hjatm_pu:242": " suptasya tasya ghananiśvasitānilena pramlānapāṇḍukusumās taravo bhavanti /",
    "T09hjatm_pu:243": " jihvā viniṣpatati cāsyapuṭāt sphurantī vidyullatā jaladharād iva bhīmanādāt // HJm_2.23 //",
    "T09hjatm_pu:244": " tato yakṣabhujagaśāntyartham atītabuddhabhāṣitāni sūtrapadāni paṭhatā bhavatā gantavyam /",
    "T09hjatm_pu:245": " gatvā ca nātidūre rohitakaṃ nāma vividhodyānakusumasurabhipavanam anekaratnaprabhodbhāsitajaladhitaṭabhūdharāntaram",
    "T09hjatm_pu:246": " uccāvacajanasaṃbādhavipaṇimārgam amarapurapratimaṃ puraṃ drakṣyasi /",
    "T09hjatm_pu:247": " tatra ca paurṇamāsīniśākarapriyadarśano vividhaguṇaugho māghanāmā sārthavāhaḥ /",
    "T09hjatm_pu:248": " sa te badaradvīpasya panthānam upadarśayiṣyati /",
    "T09hjatm_pu:249": " sa ca mahāsārthavāho gāḍhaglānatayā siṃhaśārdūlabhīṣaṇācalavanāntarāṇi bahūni yojanāni gatvā kālakarmaṇā yokṣyate /",
    "T09hjatm_pu:250": " na ca bhavatā tatrāpi viṣādaḥ karaṇīyaḥ /",
    "T09hjatm_pu:251": " preryamāṇāḥ karuṇayā dhīrāḥ sattvahitaṃ prati /",
    "T09hjatm_pu:252": " baddhvotsāhamayaṃ varma sādhayanti samīpsitam // HJm_2.24 //",
    "T09hjatm_pu:253": " paścād devatānubhāvāt puṇyaprabhāvāc ca dūram atikramya himagiriśikharānukāriprākārapariveṣṭitaṃ rajatanagaraṃ pihitadvāraṃ drakṣyasīti /",
    "T09hjatm_pu:254": " tatra ca bhavatā punas tāny eva sūtrapadāni paṭhitavyāni /",
    "T09hjatm_pu:255": " tataḥ svayam eva tad dvāram apāvṛtakapāṭaṃ bhaviṣyati /",
    "T09hjatm_pu:256": " tato niryāsyanti stanakalaśabhāreṇa guruṇā prakāmaṃ klāmyantyaḥ sphuṭadaśanabhāsaḥ smitavaśāt /",
    "T09hjatm_pu:257": " arālabhrūlekhāḥ kuvalayadalaśyāmanayanāś catasraḥ kinnaryas tanudhavaladivyāṃśukabhṛtaḥ // HJm_2.25 //",
    "T09hjatm_pu:258": " tāsu ca mṛduhasitakaṭākṣabhrūvilāsaprakāśitamanmathāsv api bhavatā bhaginīsaṃjñā karaṇīyā /",
    "T09hjatm_pu:259": " tāś ca bhavato badaradvīpasya panthānaṃ darśayiṣyanti /",
    "T09hjatm_pu:260": " tato badaradvīpādhipatiḥ kinnararājo devatāprotsāhito bhavate cintāmaṇiṃ dāsyati /",
    "T09hjatm_pu:261": " tatra ca vaiḍūryamayasya nagarasyāntikajātam upavanam āgatam akṛṣṭoptasya śāler atuṣaṃ phalam aśnantam uditam iva śaradvalāhakaṃ valāhakanāmānam aśvarājaṃ drakṣyasi /",
    "T09hjatm_pu:262": " sa tvāṃ vihāyasā kṛtārthaṃ vārāṇasīm āneṣyatīty abhidhāya sā devatāntaradhīyata /",
    "T09hjatm_pu:263": " bodhisattvo 'pi ca kalyāṇasvapnadarśanāt paraṃ pramodam udvahan niyamenāhaṃ badaradvīpayātrāphalam",
    "T09hjatm_pu:264": " āsādayiṣyāmīti vicintya devatāḥ pūjayitvā śramaṇabrāhmaṇakṛpaṇebhyaś ca dānāni dattvā",
    "T09hjatm_pu:265": " yathādevatopadiṣṭaṃ caturdaśabhiḥ saṃvatsarair badaradvīpam āgamya kinnarādhipatisakāśāt",
    "T09hjatm_pu:266": " taṃ cintāmaṇim āsādya cintayāmāsa /",
    "T09hjatm_pu:267": " api nāma sa turagapatir āgacched iti /",
    "T09hjatm_pu:268": " vicintitaṃ tena ca puṇyakarmaṇā parārthaniṣpattinibaddhacetasā /",
    "T09hjatm_pu:269": " parisphuran rāśir ivendurociṣāṃ sa cāśvarājas tvaritaṃ samāyayau // HJm_2.26 //",
    "T09hjatm_pu:270": " sametya covāca sa mānuṣīṃ giraṃ dukūlasūtrākṛtisāndrakesaraḥ /",
    "T09hjatm_pu:271": " itaḥ purāt sāgaraśailadurgamān nayāmi kaṃ tvāṃ viṣayaṃ vihāyasā // HJm_2.27 //",
    "T09hjatm_pu:272": " taṃ supriyaḥ priyaguṇo guṇināṃ pravekaḥ provāca vājivaram indumarīciśubhram /",
    "T09hjatm_pu:273": " mattadvirephaśabalopavanāntarālāṃ vārāṇasīṃ nayatu māṃ drutam aśvarājaḥ // HJm_2.28 //",
    "T09hjatm_pu:274": " uktas turaṅgapatinātha sa dhīrasattvaḥ pṛṣṭhaṃ mamedam adhiruhya bhava sthirāṅgaḥ /",
    "T09hjatm_pu:275": " ratnaṃ svavāsasi nibadhya ca śuddharaśmi taṃ pakṣirājasamaraṅghasam āruroha // HJm_2.29 //",
    "T09hjatm_pu:276": " bhindan khuraiḥ praviralān kvacid ambuvāhān saudāmanīsamavabhāsapiśaṅgitāṅgaḥ /",
    "T09hjatm_pu:277": " utpatya khaṃ stimitasāgaravārinīlaṃ vārāṇasīm avatatāra sa vājirājaḥ // HJm_2.30 //",
    "T09hjatm_pu:278": " taṃ ca svabhavanasamīpe 'vatārya valāhakaḥ punar badaradvīpam eva pratyāyayau /",
    "T09hjatm_pu:279": " bodhisattvo 'pi ca praviśya pramuditamanobhiḥ praṇayibhiḥ suhṛdbandhubhiḥ pratyudgataḥ svabhavanam anyasminn ahani bahir niṣkramya taṃ cintāmaṇiṃ dhvajāgram āropyedam uvāca /",
    "T09hjatm_pu:280": " yad yad icchati yo dravyam iha mānuṣadurlabham /",
    "T09hjatm_pu:281": " tat tac cintāmaṇir ayaṃ samyak tasmai prayacchatu // HJm_2.31 //",
    "T09hjatm_pu:282": " tadā ca tasmin deśe nirvyāpārakṛṣīvalajanam anudakatayā dhavalajaladaśakalaśabaladikkāntam",
    "T09hjatm_pu:283": " uparatagokaḍevarāvasthitavāyasagaṇam atyākuladaridravargam aparyāptabhaikṣopahāraṃ",
    "T09hjatm_pu:284": " mahad durbhikṣam āsīt /",
    "T09hjatm_pu:285": " tataḥ sa janakāya upetya supriyam uvāca /",
    "T09hjatm_pu:286": " dhānyam eva tāvad ayaṃ maṇivaraḥ pravarṣatv iti /",
    "T09hjatm_pu:287": " tathāstv iti coktaṃ bodhisattvena vicintya vilokitaś cāsau mahāmaṇiḥ /",
    "T09hjatm_pu:288": " kvacit tarupalāśeṣu skhalatā vyomapātinā /",
    "T09hjatm_pu:289": " dhānyena mahatā bhūmir babhūva ca nirantarā // HJm_2.32 //",
    "T09hjatm_pu:290": " tato vicitrā maṇayaḥ sphurattviṣaḥ śucidyutīny ābharaṇāni cāsakṛt /",
    "T09hjatm_pu:291": " vikampitāny āpatatā nabhasvatā tanūni vāsāṃsi ca petur ambarāt // HJm_2.33 //",
    "T09hjatm_pu:292": " atho vicitrābharaṇāmbarasrajaḥ pravṛttanānotsavatūryanisvanāḥ /",
    "T09hjatm_pu:293": " savismayās taṃ janatānukampinaṃ puraskṛtaṃ tuṣṭuvur ittham arthinaḥ // HJm_2.34 //",
    "T09hjatm_pu:294": " aho batātyadbhutam etad īhitaṃ paropakārāya gṛhītajanmanaḥ /",
    "T09hjatm_pu:295": " aho yaśobhis tava kundapāṇḍubhis tiraskṛteyaṃ hasatīva medinī // HJm_2.35 //",
    "T09hjatm_pu:296": " avaśyam asty eva janasya tādṛśī svabhāgyasaṃpat kuśalāvalambinaḥ /",
    "T09hjatm_pu:297": " bhavādṛśānāṃ jagadarthakāriṇāṃ yad evam utpattir avandhyajanmanām // HJm_2.36 //",
    "T09hjatm_pu:298": " nirvāsitamahāduḥkho dattākliṣṭamahāphalaḥ /",
    "T09hjatm_pu:299": " vipāka iva dharmasya sukhahetus tvam arthinām // HJm_2.37 //",
    "T09hjatm_pu:300": " tad evam ātmaduḥkham agaṇayitvā jagatsukhavidhāyino mahākāruṇikā na pratijñām avasādayanti mahātmāna iti svasukhanirapekṣeṇa parārthaniṣpādanapaṭunā bodhigāminā bhavitavyam iti //",
    "T09hjatm_pu:301": " // badaradvīpajātakaṃ dvitīyam //",
    "T09hjatm_pu:302": " // 3 Dharmakāmajātakam //",
    "T09hjatm_pu:303": " nānyatra bodhisattvād ajñānatamonirastaye yogyaḥ /",
    "T09hjatm_pu:304": " kaś cit subhāṣitamaṇiṃ cikrāya prāṇamūlyena // HJm_3.1 //",
    "T09hjatm_pu:305": " tadyathānuśrūyate",
    "T09hjatm_pu:306": " bodhisattvaḥ kila śrutaśīlādiguṇābhilakṣite kṣititalālaṅkārabhūte bhūtānukampini",
    "T09hjatm_pu:307": " satatapravṛttabrahmaghoṣāgnihotrasamiddarbhakarmānte vinītaśiṣyaparivṛtādhyāpake",
    "T09hjatm_pu:308": " brāhmaṇakule lokahitāya vyāyacchamāno vaśitvād udapādi /",
    "T09hjatm_pu:309": " pratidivasam āpūryamāṇakāntiś ca sa mahātmā",
    "T09hjatm_pu:310": " yathā yathā saṃvavṛdhe jagatpriyaḥ śaśīva bhindaṃs timiraṃ marīcibhiḥ /",
    "T09hjatm_pu:311": " tathā tathā tan mahatīm mahākulaṃ jalaṃ payodher iva vṛddhim āyayau // HJm_3.2 //",
    "T09hjatm_pu:312": " kaś cid eva mahābhāgyo jāyate saṃmataḥsatām /",
    "T09hjatm_pu:313": " tarulateva vaṃśaśrīr yam ālambya vivardhate // HJm_3.3 //",
    "T09hjatm_pu:314": " tasya ca mahānubhāvasya kṛtopanayanasaṃskārasya pramādabahule yauvane vartamānasya",
    "T09hjatm_pu:315": " vinivṛttavyasanadoṣasya parām avekṣya dharmakāmatāṃ dharmakāma ity eva jñātayo 'nurūpaṃ nāma cakruḥ /",
    "T09hjatm_pu:316": " prāyeṇa prāṇino loke guṇino vā guṇasya vā /",
    "T09hjatm_pu:317": " nāmāpi puṇyanirjātaṃ prayāti ramaṇīyatām // HJm_3.4 //",
    "T09hjatm_pu:318": " subhāṣitaṃ tasya subhāṣitārthinaḥ kutaś cid ākarṇayato vipaścitaḥ /",
    "T09hjatm_pu:319": " nitāntam ānandathucitrakarmakṛc cakāra romodgamabinduvartanām // HJm_3.5 //",
    "T09hjatm_pu:320": " pūtena lokam avabhāsayatā samantāt kāntena bhinnatamasā prathitāgamena /",
    "T09hjatm_pu:321": " śuddhena kasya hṛdayaṃ śaśalakṣmaṇeva na hlādyate supuruṣasya subhāṣitena // HJm_3.6 //",
    "T09hjatm_pu:322": " śuśrāva bhinnatimiraṃ timirāntakārī yasmāt subhāṣitam atīva subhāṣitajñaḥ /",
    "T09hjatm_pu:323": " prakhyātabuddhimahimā mahatāṃ sadaḥsu prītaḥ paraṃ śatasahasram adāt sa tasmai // HJm_3.7 //",
    "T09hjatm_pu:324": " sa ca mahātmā yatra yatra gacchati sma tatra tatra janena pratipūjyate sma /",
    "T09hjatm_pu:325": " tataḥ kadā cid",
    "T09hjatm_pu:326": " anyatamo duṣṭacetās tadapakāracikīrṣayā brāhmaṇas tasya mahātmanas taṃ lābhasatkāraviśeṣam anudivasam abhivardhamānam asahamānaḥ sāmarṣaṃ tvaritapadaṃ tatsakāśam ājagāma /",
    "T09hjatm_pu:327": " asaṃprāpyānyataḥ pūjāṃ guṇalabhyām asajjanaḥ /",
    "T09hjatm_pu:328": " anyasmai mānyamānāya paṇḍitāyābhyasūyati // HJm_3.8 //",
    "T09hjatm_pu:329": " sa ca durātmā rākṣasa iva brāhmaṇarūpadhārītam mahāsattvam upagamyedam abhyadhāt /",
    "T09hjatm_pu:330": " śrutaṃ mayātīva subhāṣitapriyo bhavān kila jñānaviśeṣavittagaḥ /",
    "T09hjatm_pu:331": " ato 'smy avajñātajanas tvadantikaṃ subhāṣitaprābhṛtavān upāgataḥ // HJm_3.9 //",
    "T09hjatm_pu:332": " paribhraman gandhavatīḥ śilīmukho vihāya phullāḥ sahakāramañjarīḥ /",
    "T09hjatm_pu:333": " madaṃ pipāsuḥ samupaiti dantino guṇāntaraṃ tatra sa paśyati dhruvam // HJm_3.10 //",
    "T09hjatm_pu:334": " atha bodhisattvaḥ subhāṣitopāyanavantaṃ taṃ brāhmaṇam ālokya praharṣaprodbhidyamānapulakaśobhaḥ samutthāya svāgataṃ subhāṣitamahāratnavaṇije brāhmaṇāya /",
    "T09hjatm_pu:335": " vayaṃ subhāṣitamaṇīnāṃ kretāra ity uktvā taṃ dvijātim ātmīye mahaty āsane samupaveśya svayamavanau niṣasāda /",
    "T09hjatm_pu:336": " tato dharmakāmaṃ suhṛdas savismayam evam ūcuḥ /",
    "T09hjatm_pu:337": " śroṣyāmīti subhāṣitāni bhavato jātaṃ mukhaṃ sasmitaṃ śrutvā yāsyati sāśru locanayugaṃ prītyā śriyaṃ kām api /",
    "T09hjatm_pu:338": " ahnaś chedavaśāt sugandhi kumudaṃ mandaṃ samunmīlati prāpyendoḥ kiraṇān apāstatamasaḥ śobhāṃ parāṃ puṣyati // HJm_3.11 //",
    "T09hjatm_pu:339": " atha dharmakāmaḥ sabahumānam ālokayaṃs taṃ brāhmaṇam avocat /",
    "T09hjatm_pu:340": " abhidhātum arhaty ācāryaḥ śuśrūṣamāṇāya śiṣyāyeti /",
    "T09hjatm_pu:341": " atha sa pāpīyān enam uvāca /",
    "T09hjatm_pu:342": " yadi bhavān mahati khāte nirdhūmajvalanaparipūrite subhāṣitaratnalobhād ātmānaṃ muñcet tato 'ham idaṃ subhāṣitam aśrutapūrvam atimanoharam abhidadhyām iti /",
    "T09hjatm_pu:343": " atha bodhisattvaḥ sattvaparibṛṃhitamatir idam abhyadhāt /",
    "T09hjatm_pu:344": " mahābrāhmaṇa /",
    "T09hjatm_pu:345": " nedaṃ duṣkaram ātmaduḥkhānapekṣiṇām mādṛśānām / kiṃ tu /",
    "T09hjatm_pu:346": " subhāṣitaṃ jagadudayāya sajjanān mahīruhāt phalam iva saṃcinomy ahaṃ /",
    "T09hjatm_pu:347": " gate mayi jvalanavatīm mahākhadām ayaṃ janaḥ katham iva tad grahīṣyati // HJm_3.12 //",
    "T09hjatm_pu:348": " brāhmaṇa uvāca //",
    "T09hjatm_pu:349": " śrāvayitvedam subhāṣitam akhilasya janakāyasya tato 'gnikhadāyām ātmānaṃ mokṣyasi /",
    "T09hjatm_pu:350": " bodhisattva uvāca /",
    "T09hjatm_pu:351": " yathā ācya rocate tathāstu /",
    "T09hjatm_pu:352": " anavatīrya cirāya duruttaraṃ suvipulaṃ vyavasāyamahodadhim /",
    "T09hjatm_pu:353": " kṣapitamohamahātimiraḥ kathaṃ jagati bodhimaṇiḥ sulabho bhavet // HJm_3.13 //",
    "T09hjatm_pu:354": " tad aham eṣa subhāṣitalālaso jalam iva praviśāmi hutāśanam /",
    "T09hjatm_pu:355": " na mama dharmakathāhṛtacetaso hutavaho 'pi kariṣyati vedanām // HJm_3.14 //",
    "T09hjatm_pu:356": " iti nigadya sukhātam akhānayaddahanavac ca nṛbhis tad akārayat /",
    "T09hjatm_pu:357": " niragamac ca bahirbhavanāntarāt sapadi tena saha dvijarakṣasā // HJm_3.15 //",
    "T09hjatm_pu:358": " hutabhuji jvalite ca mahāmatir nipatituṃ kṛtaniścayamānasaḥ /",
    "T09hjatm_pu:359": " sakhibhir aśruparītavilocanaiḥ sa rurudhe parirabhya suhṛttayā // HJm_3.16 //",
    "T09hjatm_pu:360": " atha dharmakāmaṃ suhṛdo jñātayaś ca viṣādāśrupūrṇanayanāḥ sagadgadam evam ūcuḥ /",
    "T09hjatm_pu:361": " kim idam iti subhāṣitarasenānapekṣitakkāryo duṣprāpam idam amalakulotpannam uḍupatikiraṇaviśuddhayaśo'dhiṣṭhānaṃ",
    "T09hjatm_pu:362": " mānuṣyam avamanya jñātijanaṃ cātyantaduḥkhabhāginaṃ kṛtvātmānaṃ parityaktum icchasi /",
    "T09hjatm_pu:363": " nanu vinivartyatām iyamamārgayāyinī buddhiḥ /",
    "T09hjatm_pu:364": " paśyatu bhavān /",
    "T09hjatm_pu:365": " ye nāma vallabhatarās satataṃ janasya putrād apīṣṭaphaladād dayitāj janāc ca /",
    "T09hjatm_pu:366": " krīṇāsi tair asubhir ātmasukhānapekṣī kasmāt subhāṣitam atīva subhāṣitajñaḥ // HJm_3.17 //",
    "T09hjatm_pu:367": " atha bodhisattvastasya janakāyasya subhāṣitaguṇāviṣkaraṇena dharmadeśanām iti cakāra /",
    "T09hjatm_pu:368": " vijñānam ujjvalayati pratibhāṃ tanoti tattvaṃ prakāśayati kāpatham ucchinatti /",
    "T09hjatm_pu:369": " sādhoḥ subhāṣitam aho paricīyamānaṃ kalyāṇamitram iva kiṃ na hitaṃ karoti // HJm_3.18 //",
    "T09hjatm_pu:370": " yatrodite vimaladhāmni vivasvatīva pumnāṃ matiḥ kamalinīva vibodham eti /",
    "T09hjatm_pu:371": " atyantabhinnatimiraṃ sudhiyā parasmāt tad grāhyam ātmanimayenakathaṃ na sūktam // HJm_3.19 //",
    "T09hjatm_pu:372": " tasmād ahaṃ dahanadāham acintayitvā tāthāgatīṃ gatim anupratipattum icchan /",
    "T09hjatm_pu:373": " prajñāguruṃ gurum ivālaghusūktahetoḥ prītaḥ śarīragurudakṣiṇayārcayāmi // HJm_3.20 //",
    "T09hjatm_pu:374": " mānuṣyaṃ devabhūyaṃ vā prāpyate sukṛtāśrayāt /",
    "T09hjatm_pu:375": " kadācil labhyate pumbhiḥ subhāṣitarasāyanam // HJm_3.21 //",
    "T09hjatm_pu:376": " tan na me kuśalapakṣāvalambino bhavanto vighnam utpādayitum arhantīti tān suhṛdo",
    "T09hjatm_pu:377": " bāndhavāṃś ca sānunayaṃ vinivārya jvalanasātkartum ātmānaṃ taruskandham āruhya taṃ brāhmaṇam uvāca /",
    "T09hjatm_pu:378": " ācārya procyatām adhunā tat subhāṣitam iti /",
    "T09hjatm_pu:379": " brāhmaṇa uvāca /",
    "T09hjatm_pu:380": " pradānapaṭubhir nityaṃ śīle ca vimale sthitaiḥ /",
    "T09hjatm_pu:381": " atyantavīryasaṃnāhaiḥ prāpyate padam akṣayam // HJm_3.22 //",
    "T09hjatm_pu:382": " atha bodhisattvaḥ pramuditamanās tāṃ gāthām udgṛhya tasmai janasamūhāya śrāvayām āsa /",
    "T09hjatm_pu:383": " tatas te suhṛdas tam enam artham ūcuḥ /",
    "T09hjatm_pu:384": " paraṃ pramodaṃ janayet punaḥ punaḥ tavaiva sūktaṃ kuśalāvalambinaḥ /",
    "T09hjatm_pu:385": " viṣādahetutvam upāgataṃ yato duruktam asmākam idaṃ tato nanu // HJm_3.23 //",
    "T09hjatm_pu:386": " atha tatra prakṛtikaruṇārdrāśayo mātṛgrāmastasya sādhor asaṃbandho'pi śokavaśād evaṃ paridevanaparo babhūva /",
    "T09hjatm_pu:387": " sugandhinā vāṅmadhunādhivāsitaṃ parisphurandantamarīcikesaram /",
    "T09hjatm_pu:388": " mukhāmbujaṃ śrīmad idaṃ hutāśanaḥ kathaṃ nv ayaṃ niṣkaruṇo 'sya dhakṣyati // HJm_3.24 //",
    "T09hjatm_pu:389": " viśuddhacāmīkaragauram agninā parīyamāṇaṃ parikūṇitekṣaṇam /",
    "T09hjatm_pu:390": " śarīram asyedam aho bhaviṣyati pradagdhadārupratimaṃ malīmasam // HJm_3.25 //",
    "T09hjatm_pu:391": " udyatsimasimāśabdam analāntaravartinaḥ /",
    "T09hjatm_pu:392": " śyāmībhavad idaṃ gātraṃ draṣṭuṃ ko 'syādya śakṣyati // HJm_3.26 //",
    "T09hjatm_pu:393": " dvidheva kriyamāṇānāṃ veṇūnāṃ parvaniḥsvanam /",
    "T09hjatm_pu:394": " bāndhavāḥ katham asyāsthnāṃ śroṣyanti sphuṭatāṃ dhvanim // HJm_3.27 //",
    "T09hjatm_pu:395": " amī samīraṇāsaṅgacalatpallavapāṇayaḥ /",
    "T09hjatm_pu:396": " mā dhākṣīrenam ity agniṃ vārayantīva pādapāḥ // HJm_3.28 //",
    "T09hjatm_pu:397": " bāṣpatoyāvilākṣāṇāṃ vidārayati no manaḥ /",
    "T09hjatm_pu:398": " bandhūnām asya dīnānāṃ hā hety ekākṣaraṃ vacaḥ // HJm_3.29 //",
    "T09hjatm_pu:399": " iha goṣṭhī kṛtānena dattaṃ dhanam ihārthine /",
    "T09hjatm_pu:400": " ity asya suhṛdaḥ sādhor deśayiṣyanti sāsravaḥ // HJm_3.30 //",
    "T09hjatm_pu:401": " jñāteyena vināsmākaṃ duḥkhaṃ dahati mānasam /",
    "T09hjatm_pu:402": " suhṛdo jñātayo vāsya dhārayiṣyanty asūn katham // HJm_3.31 //",
    "T09hjatm_pu:403": " tan nedam atikaruṇaṃ raudraṃ karmāsya duṣkarakāriṇaḥ śakyate draṣṭum ity abhidhāya sa strījano gṛhābhimukhaḥ pratasthe /",
    "T09hjatm_pu:404": " tato bodhisattvaḥ praṇidhim evam āviścakāra /",
    "T09hjatm_pu:405": " na prārthaye padam ahaṃ śubhalabhyam aindraṃ vidyādharādhipatitāṃ na ca nāpi rājyam /",
    "T09hjatm_pu:406": " bhūyāsam asya jagataḥ sugatatvam āpya duḥkhakṣayārtham amunā kuśalodayena // HJm_3.32 //",
    "T09hjatm_pu:407": " ity uktvā tena mahātmanā muktaś cātmā /",
    "T09hjatm_pu:408": " sadya eva ca so 'gnir upaśāntajvālākalāpadhūmasaṃghātaḥ surabhikamalodbhedagandhādhivāsitadigantarālaṃ",
    "T09hjatm_pu:409": " kamalinīpalāśasthitavimalasalilalavaṃ sphaṭikakaṇākīrṇamarakataśilānurūpam alikulacakravākamithunahaṃsakādambopaśobhitaṃ",
    "T09hjatm_pu:410": " padmākaratvam agamat /",
    "T09hjatm_pu:411": " kṛtārtham iva padmatvaṃ manyamāne kuśeśaye /",
    "T09hjatm_pu:412": " so 'pi ca sthitam ātmānam adrākṣīd dhīmatāṃ varaḥ // HJm_3.33 //",
    "T09hjatm_pu:413": " pādopāntabhrāntamattadvirephaḥ śānto dharmaṃ dharmakāmo bruvāṇaḥ /",
    "T09hjatm_pu:414": " śobhāṃ gāḍhaṃ padmapattrāyatākṣaḥ padmāsīnaḥ padmayoner dadhāra // HJm_3.34 //",
    "T09hjatm_pu:415": " eṣa svapnaḥ syād iyaṃ kiṃ nu māyā vahniḥ kvāyaṃ kvedamambhoruhatvam /",
    "T09hjatm_pu:416": " ity āścaryaṃ vismayākṣiptacittāḥ taṃ paśyantas te janā vācam ūcuḥ // HJm_3.35 //",
    "T09hjatm_pu:417": " teṣāṃ tam ālokayatāṃ janānām ambhojamadhyasthitam unnateccham /",
    "T09hjatm_pu:418": " harṣāśruṇāsaṃbhavatā kṣaṇena ruṣeva śokāśrujalaṃ nirastam // HJm_3.36 //",
    "T09hjatm_pu:419": " patitam atha nabhastaḥ kīrṇakiñjalkagandhaṃ samanugatam alīnāṃ paṅktibhiḥ puṣpavarṣam /",
    "T09hjatm_pu:420": " abhavad api ca māraḥ pauṣpam ādhāyapārśve dhanur upahitaśokaḥpāṇivinyastavaktraḥ // HJm_3.37 //",
    "T09hjatm_pu:421": " atha sa brāhmaṇo jvalitāṅgāramadhyagatam ivātmānam ṣṇaniśvāsābhitaptamukhāntarālaḥ katham api dhārayann idam avocat /",
    "T09hjatm_pu:422": " gambhīre kṣitivivare parisphurantaṃ paśyāmi jvalanam ivāgrato mahāntam /",
    "T09hjatm_pu:423": " eṣā ca jvaraparitarjitātiduḥkhā medinyāṃ mama vinimajjatīva mūrtiḥ // HJm_3.38 //",
    "T09hjatm_pu:424": " tīvrāgniṃ narakam imaṃ patiṣyato me tvaṃ bhūyāḥ śaraṇam ihādya dharmakāma /",
    "T09hjatm_pu:425": " tuṅgecchāḥ parahitavedhaso mahāntas tvādṛṣkāḥ suhṛdi ripau ca tulyabhāvāḥ // HJm_3.39 //",
    "T09hjatm_pu:426": " atha bodhisattvas tadanukampayā satyādhiṣṭhānam akarot /",
    "T09hjatm_pu:427": " yena satyena sattvārthaṃ bodhicaryāṃ carāmy aham /",
    "T09hjatm_pu:428": " tena mā sma gamad vipro narakaṃ jvalitānalam // HJm_3.40 //",
    "T09hjatm_pu:429": " iti bodhisattvenābhihitaḥsa brāhmaṇaḥ sadya eva haricandanānuliptam ivātmānaṃ pramumude /",
    "T09hjatm_pu:430": " kalyāṇamitram āgamya jagadarthavicakṣaṇam /",
    "T09hjatm_pu:431": " prayāti vilayaṃ sadyaḥ pāpaṃ pāpakṛtām api // HJm_3.41 //",
    "T09hjatm_pu:432": " atha bodhisattvaḥ pramuditamanobhiḥ suhṛdbandhupraṇayibhir ālokyamāno dānaśīlādisamuttejanāya dharmyāṃ kathāṃ cakāra /",
    "T09hjatm_pu:433": " āgamato 'numānāc ca dvayāniścayakāraṇāt /",
    "T09hjatm_pu:434": " viśeṣaniścayotpatteḥ pratyakṣaṃ balavattaram // HJm_3.42 //",
    "T09hjatm_pu:435": " mahāparityāgam imaṃ savismayaś ciraṃ vilokyeva mama sphuracchikhaḥ /",
    "T09hjatm_pu:436": " kṛśānur anvakṣam ayaṃ śarīriṇāṃ praphullapadmākaratām upāgataḥ // HJm_3.43 //",
    "T09hjatm_pu:437": " tataḥ samālokya mahāntam adbhutaṃ prabhāvam enaṃ vipulasya karmaṇaḥ /",
    "T09hjatm_pu:438": " śubhāśubhasyāsti phalaṃ sukhāsukhaṃ vicintya cedaṃ vijahīta kāpatham // HJm_3.44 //",
    "T09hjatm_pu:439": " pramādanidrāvinimīlitātmanāṃ śarīriṇāṃ saupāyikī prabodhanā /",
    "T09hjatm_pu:440": " vipaścitāṃ tu sphuṭabuddhicakṣuṣāṃ sati prabodhe kim iva prabodhyate // HJm_3.45 //",
    "T09hjatm_pu:441": " hitonmukhānām api dharmyayā girā bhṛśaṃ prabodhaṃ janayanti sādhavaḥ /",
    "T09hjatm_pu:442": " gater viśeṣo bhavati prasarpatāṃ pratodasaṃcodanayā hi vājinām // HJm_3.46 //",
    "T09hjatm_pu:443": " bahucchalaṃ pālayatā gṛhāśramaṃ na dhīmatā viśvasanīyam aṇv api /",
    "T09hjatm_pu:444": " na yujyate svaptum anāhitāṅkuśapracaṇḍamattadviradādhirohiṇaḥ // HJm_3.47 //",
    "T09hjatm_pu:445": " sutapralāpā bhavanaṃ samṛddhimad vilāsalāvaṇyavibhūṣitāḥ striyaḥ /",
    "T09hjatm_pu:446": " prasaṅgināṃ sarvam amedhasām idaṃ śamānukūlasya nirodhakaṃ pathaḥ // HJm_3.48 //",
    "T09hjatm_pu:447": " kathaṃ cid aṣṭābhir apoḍham akṣaṇair avāpya mānuṣyam idaṃ sudurlabham /",
    "T09hjatm_pu:448": " śamāya yo na tvarate pramādabhāg niyojanīyo 'naḍuhām asau dhuri // HJm_3.49 //",
    "T09hjatm_pu:449": " idam avāptam avāpyam idaṃ punaḥ kṛtam idaṃ karaṇīyam idaṃ nṛṇām /",
    "T09hjatm_pu:450": " iti manogṛhacitraṇayā kṣayaṃ vrajati naiva manorathavartikā // HJm_3.50 //",
    "T09hjatm_pu:451": " viṣayopabhogam avasānadāruṇaṃ parirabhya candanam ivāhiveṣṭitam /",
    "T09hjatm_pu:452": " sukham ity abhūtaparikalpanānugā bahuduḥkhajālam adhiśerate janāḥ // HJm_3.51 //",
    "T09hjatm_pu:453": " dhig aho tiraskṛtam avidyayā jagat sakalaṃ kalaṅkitam anaṅgajair malaiḥ /",
    "T09hjatm_pu:454": " yad idaṃ sametya maraṇārigocaraṃ gajasuptikām iva vidhāya tiṣṭhati // HJm_3.52 //",
    "T09hjatm_pu:455": " hṛtasatpathaṃ nivaraṇāribhiḥ śaṭhair avicintya saṃtatam anityatābhayam /",
    "T09hjatm_pu:456": " anuśāsanaṃ plavam apāsya saugataṃ vinimajjati vyasanasāgare jagat // HJm_3.53 //",
    "T09hjatm_pu:457": " pratikṣaṇaṃ kṣayam upayātijīvitaṃ praśāmyato vapur iva kṛṣṇavartmanaḥ /",
    "T09hjatm_pu:458": " ataḥ sadā viṣayaparāṅmukhīm imāṃ tvarāvatīṃ kurutamatiṃ hitaṃ prati // HJm_3.54 //",
    "T09hjatm_pu:459": " iti vacanam ayuktanyāyam uktam mayā ced anubhavata yatheṣṭaṃ kāmasaukhyānubandham /",
    "T09hjatm_pu:460": " atha tu guṇavad etat sādhavaḥ cintayitvā śrayata viṣayatṛṣṇāṃ rodhinīṃśāntim agryām // HJm_3.55 //",
    "T09hjatm_pu:461": " iti dharmadeśanāṃ kṛtvā bodhisattvaḥsasuhṛjjano gṛhaṃ praviveśa /",
    "T09hjatm_pu:462": " tad evaṃ subhāṣitaratnaparīkṣāpaṭunā tena bhagavatā prāṇair api subhāṣitāni krītānīti",
    "T09hjatm_pu:463": " vicintya satatam eva duḥkhocchedam icchatā prājñena dharmakathāśravaṇe mahān ādaraḥ karaṇīyaḥ /",
    "T09hjatm_pu:464": " kalyāṇamitrasevā cābhilaṣitaphalaniṣpādinī bhavatīti tadanuvartinā bhavitavyam iti //",
    "T09hjatm_pu:465": " // dharmakāmajātakaṃ nāma tṛtīyam //",
    "T09hjatm_pu:466": " 4. Śaśa",
    "T09hjatm_pu:467": " tiryagyonigatair api sadbhiḥ prāṇāḥ parārtham utsṛṣṭāḥ /",
    "T09hjatm_pu:468": " ko nāma puruṣabhūtaḥ saktiṃ dhanamātrake kuryāt // HJm_4.1 //",
    "T09hjatm_pu:469": " tadyathānuśrūyate",
    "T09hjatm_pu:470": " stimitanilīnaśukasaṃghātaharitaśādvalopagūḍhabhūbhāge vividhaśikharitarucchāyopaviṣṭaromanthāyamānahariṇagaṇe",
    "T09hjatm_pu:471": " bhramadalikulopagīyamānakusumitalatāsaṃparkasurabhipavanākampyamānanirjharavāridhautaśilātalaparyante",
    "T09hjatm_pu:472": " munijanamano'nukūle kūlaviṭapilatākisalayāskhalitasarittaraṅgāhatakumudadhavalaphenaśekharālaṃkṛtasalile",
    "T09hjatm_pu:473": " salilacaravihaṅgonnāditapadminīvane kvacid acalavanāntare bodhisattvaḥ śaśo bhavati sma /",
    "T09hjatm_pu:474": " tasya ca tatra sahavāsaguṇād abhivṛddhasauhṛdaḥ praśamopacayaśāntendriyagrāmo grāmyopabhogaparāṅmukhamanāś cīrājināṣāḍhakamaṇḍalumātraparigrahaḥ kaṣṭatapās tāpasaḥ sahāyo babhūva /",
    "T09hjatm_pu:475": " śāntau samānadharmāṇau samaduḥkhasukhodayau /",
    "T09hjatm_pu:476": " tāv anyonyam apaśyantau na remāte suhṛttamau // HJm_4.2 //",
    "T09hjatm_pu:477": " bālye śaśena rahitaḥ kaṃcit kālaṃ bhavaty anuṣṇāṃśuḥ /",
    "T09hjatm_pu:478": " na tu tena śaśākṛtinā kadācid api sa vratī suhṛdā // HJm_4.3 //",
    "T09hjatm_pu:479": " sāptapadīnaṃ sakhyaṃ bhavati satāṃ prakṛtiśuddhacittānām /",
    "T09hjatm_pu:480": " kim utānyonyaguṇakathāviśrambhanibaddhabhāvānām // HJm_4.4 //",
    "T09hjatm_pu:481": " bhavati śamābhiratānāṃ puṃsāṃ dharmāya pāṭavaṃ buddheḥ /",
    "T09hjatm_pu:482": " pratanumanasāṃ tiraścāṃ dharmārambhe kutaḥ saṃjñā // HJm_4.5 //",
    "T09hjatm_pu:483": " śaśajātir aho kveyaṃ kvedaṃ vāksauṣṭhavaṃ kva ca śamo 'yam /",
    "T09hjatm_pu:484": " abhavad iti devatānāṃ śaśa eva savismayaṃ cetaḥ // HJm_4.6 //",
    "T09hjatm_pu:485": " atha kadācid asalilatayā paripāṇḍuṣu sāsūyakṛṣīvalajanāvalokyamāneṣu viśrāntavidyullatāvilāseṣu",
    "T09hjatm_pu:486": " pavanabalavicchinnasaṃghāteṣu jaladeṣu dinakarakiraṇāpītasāvaśeṣasalileṣu parimlānagarbhalaghuśālicchanneṣu",
    "T09hjatm_pu:487": " kedāreṣu sakṛtpūravicchedapratanujalavimuktavipulatarapulinataṭāvasthitasphuṭitottānaśuktipuṭāsv",
    "T09hjatm_pu:488": " saritsv āgharmaklamavinibaddhaśvāsapracalatkaṇṭheṣu madakāle 'pi vinivṛttanṛttavyāpāreṣu",
    "T09hjatm_pu:489": " nīlakaṇṭheṣu nimnapravirūḍhaśuṣkaśaṣpāṅkurāyāṃ vasumatyām alabdhatṛṇāhāratayā parikṣāmakukṣiṣu",
    "T09hjatm_pu:490": " mandagamanacalitaśithilasāsnāsu kṣīrakṣayalaghūdhnīṣu paridurbalavatsāsu vatsatarīṣu",
    "T09hjatm_pu:491": " śākaprāyakadannābhyavahārakṛśaparuṣāṅgeṣu daridrajaneṣu durbhikṣadoṣaparāṅmukhīkṛtātithijanasatkāreṣu",
    "T09hjatm_pu:492": " grāmeṣu kvacit kvacic chrūyamāṇamanthānaśabdeṣu gokuleṣu sa tāpasas taṃ śaśam avocat /",
    "T09hjatm_pu:493": " aho kṛtopakāram api vipatsu nānuvartante prakṛtilaghavaḥ prāṇinaḥ /",
    "T09hjatm_pu:494": " paśyatu bhavān ayaṃ hi /",
    "T09hjatm_pu:495": " āsāreṇa vibhinnacandrakamaṇiṃ tanvan kalāpaṃ mudā lāsyaṃ lāsakavat purā viracayan stautīva yaṃ kekayā /",
    "T09hjatm_pu:496": " tasminn eva śikhī nirambhasi ghane cakṣuḥpradānālasaḥ prāyeṇodayavantam eva bhajate svārthapravīṇo janaḥ // HJm_4.7 //",
    "T09hjatm_pu:497": " nistoyā viralībhavanti jaladā vicchinnam aindraṃ dhanuḥ śrūyante na kalāpināṃ giriguhāsaṃsargadīrghā giraḥ /",
    "T09hjatm_pu:498": " sarvaṃ vastu nisargabhaṅguram iti dhyātveva śokāc ciraṃ vidyullāsikayā vilāsamadhuraṃ lāsyaṃ parityajyate // HJm_4.8 //",
    "T09hjatm_pu:499": " jātaṃ kṣīṇaphalaṃ phaladrumavanaṃ śoṣaṃ gatā vīrudhaḥ pramlānāni śanair bisāni bisinīpaṅke kharatvaṃ gate /",
    "T09hjatm_pu:500": " yo 'py āsīd badareṅgudīphalacayaḥ svalpo mamātroṭaje kṣīṇaḥ so 'pi suduṣkarāya tapase yātrāṃ kariṣye katham // HJm_4.9 //",
    "T09hjatm_pu:501": " āhāreṇa vinā pratikṣaṇam ayaṃ dehaḥ klamaṃ gacchati klāntyā cetasi yoginaḥ pratihate sthairyaṃ samādheḥ kutaḥ /",
    "T09hjatm_pu:502": " prājñasyāpi samādhihīnamanasas tattvābhimukhyaṃ kutas tattvādarśanabaddhamohatimiraḥ paścād vṛthā śrāmyati // HJm_4.10 //",
    "T09hjatm_pu:503": " tyaktvā tato 'jinakamaṇḍaluvalkalāni sthāsyāmi bāndhavajanena saha svagehe /",
    "T09hjatm_pu:504": " durbhikṣadoṣam apavāhya punar vanānte vatsyāmi vatsala ciraṃ bhavatā sahātra // HJm_4.11 //",
    "T09hjatm_pu:505": " atha bodhisattvaś cirasaṃvāsābhivardhitapremārdrahṛdayas tam ṛṣim uvāca /",
    "T09hjatm_pu:506": " ālānam unmūlya sukhābhikāṅkṣī yātaḥ kathaṃcid dvirado vanāntam /",
    "T09hjatm_pu:507": " vismṛtya bhūyo 'ṅkuśapātaduḥkhaṃ janāntam evecchati gantum ajñaḥ // HJm_4.12 //",
    "T09hjatm_pu:508": " śamena medhāvitayā tapoguṇaiḥ śrutena ca jñeyapathānugāminā /",
    "T09hjatm_pu:509": " munīṃs tvam anyān abhibhūya vartase raviḥ pradīpān iva dūram aṃśubhiḥ // HJm_4.13 //",
    "T09hjatm_pu:510": " iti tvam ālokitaśāstraniścayo 'py anandhakāreṇa vivekacakṣuṣā /",
    "T09hjatm_pu:511": " praveṣṭukāmo viṣayārigocaraṃ kathaṃ pramādyann iva nāma lakṣyase // HJm_4.14 //",
    "T09hjatm_pu:512": " tamovinirbhedi pathāṃ prakāśakaṃ manaḥprasādaṃ janayac charīriṇām /",
    "T09hjatm_pu:513": " na vetti dhandhaḥ sudhiyāṃ subhāṣitaṃ prasādi jātyandha ivendumaṇḍalam // HJm_4.15 //",
    "T09hjatm_pu:514": " svabuddhidīpena vinā tamasvinīṃ sukhānuṣaktiṃ tyajatīti kā kathā /",
    "T09hjatm_pu:515": " gṛhasthatāyāṃ ramayanti yan manoviśuddhasattvās tad asāṃprataṃ mahat // HJm_4.16 //",
    "T09hjatm_pu:516": " dvisandhyam ājyāhutigandhavāsitair niveśitāntarbadareṅgudīphalaiḥ /",
    "T09hjatm_pu:517": " jalāśayālīnaśarārisārasais tarūpagūḍhair uṭajair alaṃkṛtāḥ // HJm_4.17 //",
    "T09hjatm_pu:518": " tapasvikanyoddhṛtakumbhavāriṇā prasicyamānodgatabālapādapāḥ /",
    "T09hjatm_pu:519": " taṭadrumacchāyaniruddhasindhavaḥ samucchvasatpuṣpasugandhivāyavaḥ // HJm_4.18 //",
    "T09hjatm_pu:520": " paribhramattāpasaputrakānugaiḥ kvacin mṛgaiḥ khaṇḍitavīraṇāṅkurāḥ /",
    "T09hjatm_pu:521": " japāc calacchmaśruniruddhakandharais tapodhanair āśritaśailagahvarāḥ // HJm_4.19 //",
    "T09hjatm_pu:522": " aho dṛḍhasnehanibaddhacetasām asatsukhāsvādalavānuṣaṅgiṇām /",
    "T09hjatm_pu:523": " na nāma paryutsukayanti rāgiṇām amedhasāṃ cittam upatyakā bhuvaḥ // HJm_4.20 //",
    "T09hjatm_pu:524": " akuśalajanasevyaṃ kāpathaṃ prāpya mohāt skhalati niyatam ajñaḥ snehapāśān amuktvā /",
    "T09hjatm_pu:525": " sukṛtibhir anuyāte saṃvidāno 'pi mārge yad arajasi na tiṣṭhaty etad aprāptam atra // HJm_4.21 //",
    "T09hjatm_pu:526": " bahuvyasanadoṣam api nāma gārhasthyam avetya katham imāṃ śamānukūlāṃ vimuktimārgaprakāśinīṃ pravrajyām apāsya sukhalavahetor mahat pratibhayaṃ duḥkhapātālaṃ praveṣṭum icchasi /",
    "T09hjatm_pu:527": " yac ca bhavatābhidhīyate punar ahaṃ tapovanam āgamiṣyāmīti nedaṃ śraddhīyate /",
    "T09hjatm_pu:528": " kutaḥ /",
    "T09hjatm_pu:529": " pracuravighno hi gṛhavāsaḥ /",
    "T09hjatm_pu:530": " indriyārthavaśagasya kāminīḥ paśyataḥ smitavilāsabhūṣaṇāḥ /",
    "T09hjatm_pu:531": " apy akhaṇḍaphalade tapovane rāgikasya hṛdayaṃ nivekṣyate // HJm_4.22 //",
    "T09hjatm_pu:532": " api ca maharṣe viṣayānuvartino hi prāṇino mahānti vyasanāny anubhavanti / paśya /",
    "T09hjatm_pu:533": " mṛgo mṛgayugītena nīyate śaragocaram /",
    "T09hjatm_pu:534": " viṣayāsvādalubdhānāṃ bhavanty eva vipattayaḥ // HJm_4.23 //",
    "T09hjatm_pu:535": " śalabhaḥ prayāti patito vibhāvasau gurudāhaduḥkham upagamya pañcatām /",
    "T09hjatm_pu:536": " kamanīyarūpahṛtacetasāṃ kathaṃ na bhaviṣyati vyasanam aṅgināṃ punaḥ // HJm_4.24 //",
    "T09hjatm_pu:537": " yadi nādadīta baḍiśastham āmiṣaṃ śakalī ka enam udakāt samuddharet /",
    "T09hjatm_pu:538": " sukhalubdhabuddhir anubaddham agrato na bhayaṃ vilokayati bāliśo janaḥ // HJm_4.25 //",
    "T09hjatm_pu:539": " kamale nimīlati śilīmukhaḥ sthitaḥ samupaiti kṛcchram atigandhalālasaḥ /",
    "T09hjatm_pu:540": " gajabandhakīm anusaran vanāt karī sahate pratodaniśitāṅkuśavyathām // HJm_4.26 //",
    "T09hjatm_pu:541": " vipadāṃ padaṃ tanudhiyāṃ vimohanaṃ sthirabuddhibhiḥ parihṛtaṃ mahātmabhiḥ /",
    "T09hjatm_pu:542": " yadi vaḥ sanātanasukhaspṛhāsty ato viṣavaj jahīta viṣayāhigocaram // HJm_4.27 //",
    "T09hjatm_pu:543": " ṛṣir uvāca / satyam anekeṣāṃ paribhavādīnāṃ",
    "T09hjatm_pu:544": " doṣaśarāṇāṃ śaravyabhūto gṛhavāsaḥ sukhalavāsvādamohitātmabhir na śakyate parityaktum / kiṃ tu /",
    "T09hjatm_pu:545": " śaśa suhṛttama śīlayaśonidher bhavata eva guṇā nanu tādṛśāḥ /",
    "T09hjatm_pu:546": " mama bhaviṣyati yair hṛtacetasaḥ punar ihāgamanaṃ śamam icchataḥ // HJm_4.28 //",
    "T09hjatm_pu:547": " bodhisattva uvāca /",
    "T09hjatm_pu:548": " yady avaśyam eva gantum abhilaṣitaṃ tathāpy ekam imaṃ divasam ihoṣitvā śvaḥ svam abhiprāyam anuṣṭhātāsi /",
    "T09hjatm_pu:549": " tataḥ sa munir evaṃ cintayāmāsa /",
    "T09hjatm_pu:550": " niyatam ayaṃ māṃ nimantrayitukāmaḥ /",
    "T09hjatm_pu:551": " jambūvanaṃ kvacid anena phalābhirāmaṃ dṛṣṭaṃ bhavet kim athavā phalito 'tra cūtaḥ /",
    "T09hjatm_pu:552": " pākābhitāmrasukumāraphalādhivāso śailāntare kvacid udumbarapādapo vā // HJm_4.29 //",
    "T09hjatm_pu:553": " atha śaśas tāṃ rajanīm ativāhya prabhātasamaye kṛtsnaṃ tad vanaṃ paribhramyālabdhamūlaphalaś cintayāmāsa /",
    "T09hjatm_pu:554": " asminn abhuktavati sakṣudhi durbalāṅge śānte munau samasukhavyasane susakhyau /",
    "T09hjatm_pu:555": " bhokṣye tṛṇaṃ katham ahaṃ haritaṃ vanānte pāsyāmi śītavimalaṃ salilaṃ kathaṃ vā // HJm_4.30 //",
    "T09hjatm_pu:556": " athavā saty asminn arthijanasādhanakṣame śarīre kim aham aśakta iva viṣaṇṇamanās tiṣṭhāmi /",
    "T09hjatm_pu:557": " tatas tam ṛṣim upagamyovāca /",
    "T09hjatm_pu:558": " maharṣe pratipālyatāṃ tāvan muhūrtaṃ yāvad aham āhārajātaṃ kiṃcid upaharāmi /",
    "T09hjatm_pu:559": " tataḥ sa munir acintayat /",
    "T09hjatm_pu:560": " parikṣīṇakandamūlaphale 'smin vane kīdṛśī punar āhāropaharaṇaśaktir asya syāt /",
    "T09hjatm_pu:561": " atha sa mahātmā jvalitāṅgārarāśim avalokya praṇidhim evam abhivardhayāmāsa /",
    "T09hjatm_pu:562": " yathārthinaḥ kṣudupaśamāya nirvyathas tyajāmy asūn hutabhuji cañcalārciṣi /",
    "T09hjatm_pu:563": " tathā jagadvyasananirastikāriṇīṃ sudurlabhāṃ daśabalatām avāpnuyām // HJm_4.31 //",
    "T09hjatm_pu:564": " muktaḥ svātmā parārthe pramuditamanasā cintayitveti tena kleśacchedāya śāntaṃ padam abhilaṣatā prāṇināṃ bāndhavena /",
    "T09hjatm_pu:565": " śāntajvālākalāpaḥ sa ca vanadahanas tasya puṇyānubhāvāt preṅkhattoyormilekhaṃ pracaladalikulaṃ prāpa padmākaratvam // HJm_4.32 //",
    "T09hjatm_pu:566": " atha sa muniḥ kaṣṭam ity uktvā dahananirvāpaṇāya gṛhītasalilakamaṇḍalus tvaritam upagamya taṃ mahātmānaṃ vikasitapuṇḍarīkamadhye 'vatiṣṭhamānaṃ dharmaṃ deśayantam apaśyat /",
    "T09hjatm_pu:567": " adhiṣṭhitaṃ tena bhṛśaṃ śaśena rarāja tad vāriṇi puṇḍarīkam /",
    "T09hjatm_pu:568": " śaratprasanne nabhasi prasannaṃ prakāśalakṣmeva śaśāṅkabimbam // HJm_4.33 //",
    "T09hjatm_pu:569": " tataḥ sa munis taṃ śaśaṃ puṇḍarīkāvasthitam ālokya vismitamanāḥ stutim imāṃ pravyājahāra /",
    "T09hjatm_pu:570": " aho parārthapratipattidakṣiṇaṃ yaśonidheḥ karma tavedam adbhutam /",
    "T09hjatm_pu:571": " acintyamāhātmyaviśeṣasaṃśrayo mahāmatiḥ ko 'pi śaśāyate bhavān // HJm_4.34 //",
    "T09hjatm_pu:572": " ayaṃ pradīptaḥ kva samīrasārathiḥ kva cātra rājīvavanatvam īdṛśam /",
    "T09hjatm_pu:573": " mahātmanāṃ puṇyabalair adhiṣṭhito viṣadrumo 'py oṣadhivṛkṣatām iyāt // HJm_4.35 //",
    "T09hjatm_pu:574": " tataḥ sa mahātmā tasmāt puṇḍarīkād avatīrya praviṣṭaś ca tena saha muninā parṇaśālām /",
    "T09hjatm_pu:575": " viditabodhisattvavṛttāntena ca vismitamanasā maghavatā samantād añjanācalanīlajaladharapaṭalapihitadinakaram aciraprabhāprakāśaparipiñjaradigantaram ambaratalam akāri /",
    "T09hjatm_pu:576": " tato vavuḥ pracalitavāriśīkarāḥ samantataḥ kuṭajabhidaḥ samīraṇāḥ /",
    "T09hjatm_pu:577": " virejire samuditapaṅktibhiḥ phalaiḥ śukāśritā girisahakārapādapāḥ // HJm_4.36 //",
    "T09hjatm_pu:578": " samudgate madhukaraveṇunisvane mṛdaṅgavad dhvanati ca vārinirjhare /",
    "T09hjatm_pu:579": " nanarta khaṃ navajaladaṃ vilokayan sthito girer upari mayūralāsakaḥ // HJm_4.37 //",
    "T09hjatm_pu:580": " manoharaṃ dhanur avatatya vajriṇo nipātitasphuṭabahuśīkareṣavaḥ /",
    "T09hjatm_pu:581": " vitenire sphuradaciraprabhāsayaḥ payodharāḥ kṣapitanidāghavidviṣaḥ // HJm_4.38 //",
    "T09hjatm_pu:582": " paribhramadbhramaranipātakopitaḥ samucchvasatprataruṇaketakāśritaḥ /",
    "T09hjatm_pu:583": " śvasann ayovalayasarūpavigrahaḥ punaḥ punaḥ phaṇam atanod bhujaṅgamaḥ // HJm_4.39 //",
    "T09hjatm_pu:584": " dayitāvirahotsukotsukaiḥ pathikaiḥ śailapathadrumāśritaiḥ /",
    "T09hjatm_pu:585": " pariśuśruvire 'lpayācināṃ jaladhārāntaracāriṇāṃ giraḥ // HJm_4.40 //",
    "T09hjatm_pu:586": " dadṛśuḥ pathikāṅganāḥ sphurantīṃ taḍitaṃ vārimuci pravepitākṣyaḥ /",
    "T09hjatm_pu:587": " upari dviradasya vāyununnāṃ dhvajabaddhām iva kauṅkumīṃ patākām // HJm_4.41 //",
    "T09hjatm_pu:588": " śikhicandrakamiśrakāśavaṃśaṃ kvacid āvartaparibhramacchilīndhram /",
    "T09hjatm_pu:589": " abhavaj jalam āvilaṃ nadīnāṃ taṭajambūphalapātabhinnaphenam // HJm_4.42 //",
    "T09hjatm_pu:590": " jambūphalaiḥ śabalitāni sarittaṭāni paśyan bhuvaś ca mṛduśādvalaramyaśobhāḥ /",
    "T09hjatm_pu:591": " parṇoṭaje kvaṇati vārikaṇābhighātāt tiṣṭhan saha pramumude sa muniḥ śaśena // HJm_4.43 //",
    "T09hjatm_pu:592": " papraccha tam athānena vyavasāyena bhūyasā /",
    "T09hjatm_pu:593": " sthānaṃ divyasukhākāṅkṣī kim aindraṃ vijigīṣase // HJm_4.44 //",
    "T09hjatm_pu:594": " ācacakṣe śaśas tasmai dhīracetās tapasvine /",
    "T09hjatm_pu:595": " buddhatvam aham icchāmi prāṇināṃ duḥkhaśāntaye // HJm_4.45 //",
    "T09hjatm_pu:596": " sa munis tam uvācātha yadā buddho bhaviṣyasi /",
    "T09hjatm_pu:597": " tadā syāṃ tava śiṣyo 'haṃ sa cāsmai pratyapadyata // HJm_4.46 //",
    "T09hjatm_pu:598": " tad evaṃ tiryaggato 'py asau bhagavān bodhisattvacaryāṃ caran prāṇair api paropakāraṃ kṛtavān iti buddhe bhagavati prasādaparāyaṇair bhavitavyam iti /",
    "T09hjatm_pu:599": " // śaśajātakaṃ caturtham //",
    "T09hjatm_pu:600": " 5. Candraprabha",
    "T09hjatm_pu:601": " ko vismayaṃ na nītaḥ śirasas tyāgena bodhisattvasya /",
    "T09hjatm_pu:602": " athavā phalānurūpāḥ prāyo mahatāṃ samārambhāḥ // HJm_5.1 //",
    "T09hjatm_pu:603": " tadyathānuśrūyate",
    "T09hjatm_pu:604": " hutavahasakhabalasamudīritamahātaraṅgasya kṣīrodajaladher anukāriṇā himagirihāreṇābhyalaṃkṛtāyāḥ",
    "T09hjatm_pu:605": " kauberyā digvadhvāḥ pramanasā pattralekheva viśvakarmaṇā likhitā vividhajanasaṃbādhā",
    "T09hjatm_pu:606": " pavanavidhūyamānopavanakusumagandhādhivāsitadigantarālā sadā subhikṣatvāt paripūrṇakoṣakoṣṭhāgārā",
    "T09hjatm_pu:607": " śrīr iva nagararūpeṇāvasthitā bhadraśilā nāma rājadhānī yeyam adhunā takṣaśileti khyātim āgatā /",
    "T09hjatm_pu:608": " tasyāṃ ca nītibhujabalaparājitānyarājasāmantaḥ samudra iva saritāṃ sarvasaṃpadām",
    "T09hjatm_pu:609": " āśrayaḥ sarvavidyānāṃ pātrabhūto bhūtānukampī vimalavadanenduśobhāhrepitacandraprabhaś",
    "T09hjatm_pu:610": " candraprabho nāma rājā babhūva /",
    "T09hjatm_pu:611": " śriyam aripuranārīpadminīnāṃ harantī sakhijanakumudānāṃ hlādam utpādayantī /",
    "T09hjatm_pu:612": " niśi manujapatīndos tasya dehaprabhaiva kṣapitatimirajālā dīpakāryaṃ cakāra // HJm_5.2 //",
    "T09hjatm_pu:613": " tasya ca rājño lokottareyam akhilajanavismayakāriṇī pratijñābhūt /",
    "T09hjatm_pu:614": " yadi māṃ mṛgayeta kaścid arthī nayane prāṇanibandhanaṃ śiro vā /",
    "T09hjatm_pu:615": " bhavabhaṅgakaraṃ padaṃ yiyāsuḥ praṇayacchedam ahaṃ na tasya kuryām // HJm_5.3 //",
    "T09hjatm_pu:616": " bodhisattvasya ca daśaśatavasor ivāruṇaḥ satatapuraḥsaro 'mātyagaṇapradhāno mahāprajño mahācandro nāmāmātyo babhūva /",
    "T09hjatm_pu:617": " parasparaguṇālāpau parasparahitonmukhau /",
    "T09hjatm_pu:618": " na kadācid abhūtāṃ tau parasparaviyoginau // HJm_5.4 //",
    "T09hjatm_pu:619": " atha kadācin mahācandro rātrau nidrāvaśam upagato dagdhapalāśarāśinīlaparuṣacchavibhir",
    "T09hjatm_pu:620": " analajvālākalāpakapilakeśaśmaśrubhiḥ kesarinakharakuṭilatīkṣṇakararuhaiḥ salilādhmātagurujaladharabṛhatkukṣibhir",
    "T09hjatm_pu:621": " ayaḥstambhapīvaratatabhujorubhiḥ śaśikalākuṭiladaṃṣṭrāvibhaktasṛkkāntaiḥ sphuradaciraprabhāvijihmabhrūbhaṅgaiḥ",
    "T09hjatm_pu:622": " sarudhirapuruṣacarmāvacchāditakaupīnair yātudhānaiḥ svapne tasya nṛpater apahriyamāṇaṃ",
    "T09hjatm_pu:623": " vigalitacūḍāmaṇiṃ maulim apaśyat /",
    "T09hjatm_pu:624": " prativibudhya ca vimanaska evam acintayat /",
    "T09hjatm_pu:625": " aho kaṭuvipāko 'yaṃ mayā svapno dṛṣṭaḥ /",
    "T09hjatm_pu:626": " svāminaś ca naḥ pratijñā śarīram api yācitenārthine mayā dātavyam iti /",
    "T09hjatm_pu:627": " tad yāvat tasya nṛpater na kaścic chiro mṛgayate tāvad anekāni ratnamayāni śirāṃsi śilpibhiḥ kārayāmīti /",
    "T09hjatm_pu:628": " tair eva kaṃcic chiroyācakaṃ bahir eva pratipūjya visarjayiṣyāmīti /",
    "T09hjatm_pu:629": " bhūpālaḥ pṛthivīm enāṃ pālayan pālitendriyaḥ /",
    "T09hjatm_pu:630": " kṛtātmā suciraṃ jīvañ jīvayatv akhilaṃ janam // HJm_5.5 //",
    "T09hjatm_pu:631": " atha mahācandro 'mātyamukhyaḥ śirāṃsi ratnamayāni kārayitvā bahir eva yācanakajanaṃ vicārayāmāsa kenārtha iti /",
    "T09hjatm_pu:632": " tato gandhamādanaparvate vānarānūkamukhaḥ pariṇatanālikelavalkalaparuṣaviralakeśaśmaśrur",
    "T09hjatm_pu:633": " akṛtabhrūkuṭir api kṛtabhrūkuṭir iva dagdhasthūṇāsitakarkaśacchaviḥ prasthitajalaukaḥkuṭilasthūlasirājālaviṣamajaṅghorubhujo",
    "T09hjatm_pu:634": " bhujaga iva prakṛtiraudro raudrākṣo nāma brāhmaṇaḥ prativasati sma /",
    "T09hjatm_pu:635": " tasya cintā samabhavat /",
    "T09hjatm_pu:636": " candraprabhaḥ kila rājā sarvaṃdadas tad gacchāmi tāvat taṃ rājānaṃ śiroyācanena vyarthapratijñaṃ kariṣyāmīti /",
    "T09hjatm_pu:637": " kasya nāmāsti śiraḥpradāne śaktir iti vicintya krameṇa bhadraśilām āyayau /",
    "T09hjatm_pu:638": " vicacāla tataḥ sabhūdharā muhurāghūrṇitasāgarā dharā /",
    "T09hjatm_pu:639": " sarito jalam uddhurāvilaṃ calapāṭhīnavikampitāntaram // HJm_5.6 //",
    "T09hjatm_pu:640": " na virejatur indubhāskarau rajasā dhūsaradarpaṇākṛtī /",
    "T09hjatm_pu:641": " abhavan kakubhaḥ samantato malināḥ proṣitabhartṛkā iva // HJm_5.7 //",
    "T09hjatm_pu:642": " anṛtāv api śākhinām abhūt kusumaṃ pāṇḍupalāśakesaram /",
    "T09hjatm_pu:643": " vavur uddhatapāṃsusaṃcayāḥ śikhileśānugatā ivānilāḥ // HJm_5.8 //",
    "T09hjatm_pu:644": " abhavat sacarācarā dharā malinakṣāmajanākulākulā /",
    "T09hjatm_pu:645": " kṣaṇadā paridhūmratārakā śaśinīvāstasamīpam āgate // HJm_5.9 //",
    "T09hjatm_pu:646": " vane 'śnatīnām api komalaṃ tṛṇaṃ kṣaṇād gavāṃ kṣīram agāt parikṣayam /",
    "T09hjatm_pu:647": " dhavitradhūto 'pi niveśitāṅgatir makheṣu jajvāla na yajvanāṃ śikhī // HJm_5.10 //",
    "T09hjatm_pu:648": " atha vividhāny ajanyāni vilokya bhadraśilānivāsī janaḥ kim idam iti samāśaṅkamānaḥ paryākulatām ājagāma /",
    "T09hjatm_pu:649": " ye tu tatra nipuṇatarās te rājño vināśam āsannam utprekṣamāṇās tumulamanaso bhūtvā parasparam evam ūcuḥ /",
    "T09hjatm_pu:650": " utpātajanitaṃ kṛcchraṃ mā bhūd asya mahībhujaḥ /",
    "T09hjatm_pu:651": " yasyāśritya bhujacchāyāṃ dehinaḥ śerate sukham // HJm_5.11 //",
    "T09hjatm_pu:652": " atha sāśrulocanā nagaradevatā mahācandrāyāmātyāya nivedayāmāsa /",
    "T09hjatm_pu:653": " raudrākṣo nāmāyaṃ brāhmaṇo 'sya rājñaḥ śiro yācitum āgatas tan nivāryatāṃ kenacid upāyeneti /",
    "T09hjatm_pu:654": " athāmātyas tāni ratnamayāni śirāṃsy ānīya raudrākṣam uvāca /",
    "T09hjatm_pu:655": " mahābrāhmaṇa yenārthas tad aham eva te pratipādayāmi /",
    "T09hjatm_pu:656": " kiṃ bhavato rājñā dṛṣṭena prayojanam iti //",
    "T09hjatm_pu:657": " bhavati tanudhanād apīṣṭalābho yadi puruṣāt kim ato mahādhanena /",
    "T09hjatm_pu:658": " yadi gajapadamātrakhātatoyaṃ harati tṛṣaṃ vada sāgareṇa ko 'rthaḥ // HJm_5.12 //",
    "T09hjatm_pu:659": " brāhmaṇa uvāca /",
    "T09hjatm_pu:660": " na sthūlakṣīradhārāḥ sitajaladarucaḥ prārthaye gāḥ savatsāḥ kiṃcitkarṇāvadhūtabhramadalinivahān naiva mattadvipendrān /",
    "T09hjatm_pu:661": " nālaṃkārān prasannasphuṭakiraṇamaṇīn nāpi vāsoviśeṣān yāce mūrdhānam asmād aham avanibhujaḥ sarvado 'yaṃ kileti // HJm_5.13 //",
    "T09hjatm_pu:662": " amātya uvāca /",
    "T09hjatm_pu:663": " amūni te ratnamayāni sādho dadāmi bhaktipravaṇaḥ śirāṃsi /",
    "T09hjatm_pu:664": " na ced amībhis tava kṛtyam asti madīyam adyaiva śiro gṛhāṇa // HJm_5.14 //",
    "T09hjatm_pu:665": " svāmyarthaṃ bibhrataḥ prāṇān bhṛtyasya sthiracetasaḥ /",
    "T09hjatm_pu:666": " taddhetoḥ sādhanībhūtās te cen nanu kṛtārthatā // HJm_5.15 //",
    "T09hjatm_pu:667": " brāhmaṇa uvāca /",
    "T09hjatm_pu:668": " kim anena punaruktena /",
    "T09hjatm_pu:669": " abhicāruke karmaṇi pṛthivīpatiśirasā mama prayojanam /",
    "T09hjatm_pu:670": " atha candraprabho divyena cakṣuṣā taṃ śiroyācanakaṃ bahir avasthitam ālokya priyasuhṛdam iva pratyudgamya tam amātyamukhyam abhihitavān /",
    "T09hjatm_pu:671": " alam alam arthinaḥ praṇayam upahatya /",
    "T09hjatm_pu:672": " saṃsārasāgarottaraṇāya setubhūtāḥ khalu bodhisattvānām arthinaḥ /",
    "T09hjatm_pu:673": " uttitīrṣor udanvantaṃ dūrapāraṃ duruttaram /",
    "T09hjatm_pu:674": " yo bhinatti plavaṃ baddhaṃ kathaṃ sa suhṛd ucyatām // HJm_5.16 //",
    "T09hjatm_pu:675": " tasmād dharmasahāyena puṃsā dharmānuvartinaḥ /",
    "T09hjatm_pu:676": " utsāha eva kartavyo dharmavighno na yujyate // HJm_5.17 //",
    "T09hjatm_pu:677": " īdṛśo na bhaved arthī yadi mokṣasya kāraṇam /",
    "T09hjatm_pu:678": " bodhisattvasya pūryeta dānapāramitā katham // HJm_5.18 //",
    "T09hjatm_pu:679": " ity uktvā khaḍgam ākṛṣya brāhmaṇasyārpayan nṛpaḥ /",
    "T09hjatm_pu:680": " mama cchindhi śiro vipra proktavān iti cāvyathaḥ // HJm_5.19 //",
    "T09hjatm_pu:681": " kva brāhmaṇaḥ kva hṛdayaṃ karuṇāparokṣaṃ caṇḍālasaṃgatam ivāham anena manye /",
    "T09hjatm_pu:682": " yajñopavītam iti tasya ciraṃ vicintya viprasya vakṣasi salajjam ivāvatasthe // HJm_5.20 //",
    "T09hjatm_pu:683": " atha sa brāhmaṇa uvāca /",
    "T09hjatm_pu:684": " nāham amātyasuhṛdbandhujanaparivṛtasya bhavataḥ śaknomi śiraś chettum /",
    "T09hjatm_pu:685": " ekākī bhavān bhavitum arhatīti /",
    "T09hjatm_pu:686": " tataḥ sa rājā saśapathaṃ vinivartya taṃ bāṣpasalilapariplutākṣaṃ janasamūhaṃ tena nistriṃśapāṇinā brāhmaṇenānugamyamāno ratnagarbhaṃ nāmodyānam agamat /",
    "T09hjatm_pu:687": " atha mahācandro 'mātya iti paridevanāparidīnākṣaram uvāca /",
    "T09hjatm_pu:688": " apagataśirasaṃ nirīkṣituṃ manujapatiṃ bata ko 'dya śakṣyati /",
    "T09hjatm_pu:689": " upahatayajamānasatkriyaṃ kratum iva puṇyajanair upaplutam // HJm_5.21 //",
    "T09hjatm_pu:690": " idam avanibhujā vinādhunā puram atidīnajanaṃ na bhāsyati /",
    "T09hjatm_pu:691": " bhramadalikulasaṃkulaṃ gajaiḥ salilam ivoddhṛtaphullapuṣkaram // HJm_5.22 //",
    "T09hjatm_pu:692": " tad yāvad asya nṛpater na śṛṇomi mṛtyuṃ prāṇān ahaṃ prathamam eva jahāmi tāvat /",
    "T09hjatm_pu:693": " evaṃ vicintya sa samādhibalena dhīmān svāyaṃbhuvīṃ gatim agāt svatanuṃ vihāya // HJm_5.23 //",
    "T09hjatm_pu:694": " dhanyaḥ sa eva puruṣaḥ samavāpya saukhyaṃ vṛttaṃ prakāśya jagatīndumarīciśubhram /",
    "T09hjatm_pu:695": " prāptām avekṣya suhṛdāṃ mahatīṃ vipattiṃ prāpnoti yaḥ prathamam eva śarīrabhaṅgam // HJm_5.24 //",
    "T09hjatm_pu:696": " atha ratnagarbham ākrīḍaṃ praviṣṭe rājani mahān ākrandaśabdo 'ntaḥpure samabhūt /",
    "T09hjatm_pu:697": " praviśya ca tad udyānaṃ sa brāhmaṇas taṃ rājānam avocat /",
    "T09hjatm_pu:698": " evam avasthitasya svastharūpasya bhavato nāham asiṃ kaṇṭhe pātayituṃ śaknomi /",
    "T09hjatm_pu:699": " rājovāca /",
    "T09hjatm_pu:700": " brāhmaṇa tato mām atra sadāpuṣpe campakatarau badhāna /",
    "T09hjatm_pu:701": " sa ca tathā brāhmaṇaḥ kṛtavān /",
    "T09hjatm_pu:702": " athodyānadevatās taṃ raudrakarmāṇam evam ūcuḥ /",
    "T09hjatm_pu:703": " niśitaṃ vasudhābhartur asiṃ katham anāgasaḥ /",
    "T09hjatm_pu:704": " asya nāma jagadbandhos tvaṃ kaṇṭhe pātayiṣyasi // HJm_5.25 //",
    "T09hjatm_pu:705": " akāraṇakrauryavirūkṣamānasaḥ śiro yadi cchetsyati bhūpater bhavān /",
    "T09hjatm_pu:706": " tavāpy aśanyā sphuritasphuliṅgayā śiraḥ kariṣyāma idaṃ vijarjaram // HJm_5.26 //",
    "T09hjatm_pu:707": " atha sa rājā tāḥ pramadavanadevatāḥ sānunayam iti vārayāmāsa /",
    "T09hjatm_pu:708": " na khalu mama bhavatībhir anuttarāṃ saṃyaksaṃbodhiṃ jigamiṣor mahān antarāyaḥ karaṇīyaḥ /",
    "T09hjatm_pu:709": " anumodanayā hi puṇyāptir bhavaty ato 'nyathā kuśalapakṣahānir eva /",
    "T09hjatm_pu:710": " arthibhyo yācamānebhyo dattānāṃ śirasāṃ mayā /",
    "T09hjatm_pu:711": " amunā śirasādyedaṃ sahasraṃ paripūryate // HJm_5.27 //",
    "T09hjatm_pu:712": " iti bodhisattvavacanam ākarṇya tā devatās tataḥ sthānāt pratijagmuḥ /",
    "T09hjatm_pu:713": " atha sa rājā praṇidhim evam akarot /",
    "T09hjatm_pu:714": " śiraḥpradānāt kuśalaṃ yad asmāc cirāya vismāpitasarvalokāt /",
    "T09hjatm_pu:715": " avāpya bodhiṃ mama tena śāntau bhaveyur asthīni tilāṇukāni // HJm_5.28 //",
    "T09hjatm_pu:716": " asmin pure bhadraśilābhidhāne śirāṃsi dattāni mayā ca yasmin /",
    "T09hjatm_pu:717": " sthāne bhavet tatra mano'bhirāme stūpo mahān dehabhṛtāṃ hitāya // HJm_5.29 //",
    "T09hjatm_pu:718": " iti kṛtapraṇidher vasudhāpater akaruṇaḥ karuṇāmṛducetasaḥ /",
    "T09hjatm_pu:719": " sa bhujagadyutinā sahasāsinā kamalavan mukhapaṅkajam acchinat // HJm_5.30 //",
    "T09hjatm_pu:720": " chinne tataḥ śirasi bhūmipateḥ kṣaṇena nirmuktaphullakusumāśrukaṇānubaddhāḥ /",
    "T09hjatm_pu:721": " jaghnuḥ svapallavakarair anilāvadhūtair ātmānam utsukatayeva latātaruṇyaḥ // HJm_5.31 //",
    "T09hjatm_pu:722": " nirbhinnaphenavalayaṃ pavanena vātā- vyālolavīcibhujakampitapadmavaktram /",
    "T09hjatm_pu:723": " tasminn abhūd upavane nalinīvadhūnāṃ vṛndaṃ saśokam iva ṣaṭpadakūjitena // HJm_5.32 //",
    "T09hjatm_pu:724": " diṣṭāntaṃ gatavati rājñi rājadhānī niḥśrīkapracurajanākulā na reje /",
    "T09hjatm_pu:725": " niḥśabdastimitaśarāricakravākā yāte 'staṃ divasakare mṛṇālinīva // HJm_5.33 //",
    "T09hjatm_pu:726": " atha gatavati tasmin bhūbhuji brahmabhūyaṃ calati jaladhivelā nisvanākrandavatyāḥ /",
    "T09hjatm_pu:727": " ruditam iva pṛthivyā dūram utkṣipya tuṅgau kapiladhavalabhāsau merukailāsabāhū // HJm_5.34 //",
    "T09hjatm_pu:728": " sa ca brāhmaṇas tatkeśeṣu śiraḥ samavalambya tasmād upavanān nirgantum ārebhe /",
    "T09hjatm_pu:729": " tato bhadraśilānivāsī janaḥ śokavaśād evam uvāca /",
    "T09hjatm_pu:730": " siṃhāsanasthasya nṛpasya bhṛtyair yad unmukhair dṛṣṭam udīrṇaharṣaiḥ /",
    "T09hjatm_pu:731": " tan nīyate mlānasaroruhābhaṃ dvijena keśeṣu śiro gṛhītam // HJm_5.35 //",
    "T09hjatm_pu:732": " api ca /",
    "T09hjatm_pu:733": " yaḥ pūrvācalasaṃsthitasya śaśinaḥ śobhāṃ vahan bhūyasīṃ dṛṣṭaḥ sādaram unmukhaiḥ karivaraskandhasthito rājabhiḥ /",
    "T09hjatm_pu:734": " kaṇṭhacchedavisārisāndrarudhiravyādigdhavakṣaḥsthalaḥ śyenaiḥ so 'yam adhomukhaiḥ kṣitipatir bhrāmyadbhir ālokyate // HJm_5.36 //",
    "T09hjatm_pu:735": " dīnāś citāṃ sumahatīṃ sacivā rudantaḥ karpūracandanaturuṣkavatīṃ vidhāya /",
    "T09hjatm_pu:736": " tasmin niveśya nṛpatiṃ vyajanānilena mantrair hutaṃ hutavahaṃ jvalayāṃ babhūvuḥ // HJm_5.37 //",
    "T09hjatm_pu:737": " atha tāṃ jvalantīṃ citām ālokya paridevamānaḥ sa janakāya evam avocat/",
    "T09hjatm_pu:738": " aho bhagavaty anityatā nāma nirviśeṣā /",
    "T09hjatm_pu:739": " mandaṃ dattavilepanā śaśabhṛtaḥ kāntiṃ harantī purā yā spṛṣṭā pramadāṅgulīkisalayair gorocanādhāribhiḥ /",
    "T09hjatm_pu:740": " seyaṃ pātitavāsavadhvajanibhā rājñaḥ śamālambinī lolābhiḥ parimṛśyate hutavahajvālāṅgulībhis tanuḥ // HJm_5.38 //",
    "T09hjatm_pu:741": " tad evaṃ svaśiraḥparityāgo 'py askhalitamanasā bodhisattvabhūtena bhagavatā kṛta iti vicintya bodhim icchatānyenāpi tyāgaparāyaṇena sādhunā bhavitavyam iti /",
    "T09hjatm_pu:742": " ācakhyau bhagavāṃś cedam arhatām arhatāṃ varaḥ /",
    "T09hjatm_pu:743": " jātakaṃ jitasaṃsāramahāduḥkhaparaṃparaḥ // HJm_5.39 //",
    "T09hjatm_pu:744": " tadā candraprabho nāma babhūvāhaṃ mahīpatiḥ /",
    "T09hjatm_pu:745": " amātyaḥ śāriputro 'bhūd devadattaś ca sa dvijaḥ // HJm_5.40 //",
    "T09hjatm_pu:746": " // candraprabhajātakam pañcamam //",
    "T09hjatm_pu:747": " 6. Rūpyāvatī",
    "T09hjatm_pu:748": " strītve 'pi bodhisattvaś chittvā māṃsaṃ dadau nijād dehāt /",
    "T09hjatm_pu:749": " kim utādhikasattvabale parārthakuśale manuṣyatve // HJm_6.1 //",
    "T09hjatm_pu:750": " tadyathānuśrūyate",
    "T09hjatm_pu:751": " vividhopavanaśyāmaparyantā dhanadāyamānavaṇigjanaparipūrṇavipaṇimārgā gāndhāraviṣayatilakabhūtā vibhūṣaṇam iva kṣiter utpalāvatī nāma rājadhānī yeyaṃ puṣkalāvatīty adhunā khyātā /",
    "T09hjatm_pu:752": " tasyāṃ ca bodhisattvaḥ prathamayauvanopacīyamānakāntilāvaṇyaśobhā devateva svabhavanasya rūpyāvatī nāma strī babhūva /",
    "T09hjatm_pu:753": " upaśāntatayā paropakārapratipattyā manasaś ca pāṭavena /",
    "T09hjatm_pu:754": " ativismayakāriṇī janānāṃ karuṇā mūrtimatīva sā babhāse // HJm_6.2 //",
    "T09hjatm_pu:755": " atha kadācit tatra deśe kuśalamūlakṣayāt parikṣīṇakośakoṣṭhāgārāvalokanaparidīnajanam",
    "T09hjatm_pu:756": " aruṇasārathikiraṇasaṃtāpavilīnasāvaśeṣahimagirituhinam atuhinatayā pariśuṣyatsaritsalilam",
    "T09hjatm_pu:757": " asalilatayā ca parimlānakedāraṃ tadavalokanaviṣaṇṇakṛṣīvalajanam aparipūrṇātithimanoratham",
    "T09hjatm_pu:758": " atidurbalagopālānugamyamānaparetāvaśeṣaviralagogaṇam āhāraparāyaṇadaridrajanam asajjanasaṃgatam",
    "T09hjatm_pu:759": " iva pīḍākaram atimahad durbhikṣam abhavat /",
    "T09hjatm_pu:760": " vinimagnamanojñacūcukāḥ śucicāmīkarakumbhasaṃnibhāḥ /",
    "T09hjatm_pu:761": " kaṭhinatvam anandhasāṃ jahuḥ pramadānāṃ guravaḥ payodharāḥ // HJm_6.3 //",
    "T09hjatm_pu:762": " parihīnamṛjāsu bibhratīṣv adhikaṃ bāhulatāsu tānavam /",
    "T09hjatm_pu:763": " agaman paridīnacakṣuṣāṃ śithilatvaṃ valayāni yoṣitām // HJm_6.4 //",
    "T09hjatm_pu:764": " parirūkṣaśiroruhākulāni kṣaṇadābhaṅgaśaśāṅkadhūsarāṇi /",
    "T09hjatm_pu:765": " vadanāni babhūvur aṅganānāṃ vigatabhrūlalitasmitodayāni // HJm_6.5 //",
    "T09hjatm_pu:766": " upalipya mṛdā gṛhāntarālaṃ śiśave paryuṣitaṃ pradāya bhojyam /",
    "T09hjatm_pu:767": " gṛhiṇī na tathātmanānutepe gṛhiṇaṃ vīkṣya yathā kṣudhāvasannam // HJm_6.6 //",
    "T09hjatm_pu:768": " mṛtavatsatayā nirastacārī kavalavyāhṛtikampamānasāsnā /",
    "T09hjatm_pu:769": " gṛhiṇīṃ gṛham āgatā vanād gaur adhikaṃ sāśruvilocanāṃ cakāra // HJm_6.7 //",
    "T09hjatm_pu:770": " paridurbalatāṃ kramād gatānām atṛṇāhāratayā śanairgatīnām /",
    "T09hjatm_pu:771": " adhikaṃ śithilatvam āgateṣu kṣayam ūdhaḥsu gavāṃ payo jagāma // HJm_6.8 //",
    "T09hjatm_pu:772": " ādaśya kiṃcid adharaṃ paridurbalena lāṅgūlamūlam avalambya samākulena /",
    "T09hjatm_pu:773": " uccikṣipe katham api prakaṭāsthisaṃdhir gopālakena jaratī surabhiḥ kṛśāṅgī // HJm_6.9 //",
    "T09hjatm_pu:774": " kṣīṇānnapāno mṛtagodhano 'pi paṭaccaraprāvṛtapāṇḍugātraḥ /",
    "T09hjatm_pu:775": " jano na tasmin viṣaye vimoktuṃ gṛhān nivāsopahataḥ śaśāka // HJm_6.10 //",
    "T09hjatm_pu:776": " atha rūpyāvatī kvacid avacarake prasūtivaśād adhikataraprajvalitakṣudagnisaṃtāpitaśarīrāṃ",
    "T09hjatm_pu:777": " nimnatarakapolanayanakukṣirandhrām abhivyaktaparśukāpaṅktim atimalinajarjaravasanasaṃvṛtāṅgīm",
    "T09hjatm_pu:778": " ātmasnehagauravād apetatanayasnehāṃ tad evāpatyaṃ jighāṃsantīṃ kāṃcit sairandhrīm apaśyat /",
    "T09hjatm_pu:779": " ālokya ca tām uktavatī /",
    "T09hjatm_pu:780": " bhagini kim idam atinṛśaṃsaṃ karma kartukāmāsīti /",
    "T09hjatm_pu:781": " sā yoṣid evam acintayat /",
    "T09hjatm_pu:782": " iyaṃ khalu rūpyāvatī dānaśīlā karuṇāvatī ca /",
    "T09hjatm_pu:783": " tato yady aham asyāḥ kathayeyam imaṃ vṛttāntaṃ niyatam eṣā mama kṣutpratīkāraṃ kuryād iti vicintyovāca /",
    "T09hjatm_pu:784": " bhagini bāḍham asmi prasavābhivṛddhena kṣudagninā parigataśarīrā /",
    "T09hjatm_pu:785": " tad icchāmi putrakam imaṃ bhakṣayitum iti /",
    "T09hjatm_pu:786": " sutam apy aurasaṃ nāma dviṣantam iva paśyatām /",
    "T09hjatm_pu:787": " ātmasneho hi sattvānāṃ dharmādharmau na paśyati // HJm_6.11 //",
    "T09hjatm_pu:788": " atha rūpyāvatī karuṇāpravartitabāṣpāvilalocanotpalā tāṃ striyam iti babhāṣe /",
    "T09hjatm_pu:789": " karuṇarodanamātravibhāvitavyatham imaṃ kuṭilākulakeśakam /",
    "T09hjatm_pu:790": " akaruṇe katham atsyasi bālakaṃ hariṇaśāvamanoharanetrakam // HJm_6.12 //",
    "T09hjatm_pu:791": " drutagatipracaloccaśikhaṇḍake kṣitirajaḥparuṣekṣaṇapakṣmaṇi /",
    "T09hjatm_pu:792": " parasute 'pi śiśau mṛducetasāṃ bhavati vatsalatā khalu yoṣitām // HJm_6.13 //",
    "T09hjatm_pu:793": " hasitavisphuritādharapallavaṃ kṛtaviśeṣakam āyatalocanam /",
    "T09hjatm_pu:794": " katham idaṃ skhalitākulasaṃkathaṃ sutamukhaṃ na nirīkṣitum icchasi // HJm_6.14 //",
    "T09hjatm_pu:795": " kurvantam aśvagamanābhinayaṃ śiśutvād daṇḍāśvakasthamalinākulakākapakṣam /",
    "T09hjatm_pu:796": " hāsasphuraddaśanakuḍmalapaṅktiśobhaṃ kā yoṣid icchati vilokayituṃ na putram // HJm_6.15 //",
    "T09hjatm_pu:797": " vyākośatuṇḍakam udānanavīkṣamāṇam āhārakāṅkṣiṇam udīritarūkṣaśabdam /",
    "T09hjatm_pu:798": " puṣṇāti śāvam anugāminam ādareṇa kākī kṣudhā parigatāpi satī kim u strī // HJm_6.16 //",
    "T09hjatm_pu:799": " api ca / kadācid ayaṃ janaḥ śrutvā kopavaśād iyaṃ sā putraghātinīti piśācīm iva bhavatīm asmād deśān nirvāsayet tato viramyatām asmāt sāhasād iti /",
    "T09hjatm_pu:800": " mṛgaśāvam iva vyāghrī bhakṣayitvemam arbhakam /",
    "T09hjatm_pu:801": " kathaṃ prajvalitān pāpe bhakṣayiṣyasy ayoguḍān // HJm_6.17 //",
    "T09hjatm_pu:802": " sā provāca / kiṃ karavāṇi bhagini yan na śaknomi soḍhum enaṃ sarvāṅgīṇaṃ kṣudagnim iti /",
    "T09hjatm_pu:803": " atha rūpyāvatīttham acintayat /",
    "T09hjatm_pu:804": " yadi nāmāham enaṃ bālakam ādāya yāsyāmi niyatam eṣā prāṇaviyogam eṣyati /",
    "T09hjatm_pu:805": " athāsyāḥ kṣutpratīkārārtham annam aticirād āneṣyāmi tata eṣā putrakam imaṃ prāṇair viyojayiṣyati /",
    "T09hjatm_pu:806": " kālātītaṃ niṣphalaṃ karma kurvan mohāl lokaḥ kevalaṃ khedam eti /",
    "T09hjatm_pu:807": " voḍhuṃ yuktaṃ tāvad evātapatraṃ tigmajyotir yāvad astaṃ na yāti // HJm_6.18 //",
    "T09hjatm_pu:808": " tad idam atra prāptakālaṃ svamāṃsenaināṃ prīṇayiṣyāmīti //",
    "T09hjatm_pu:809": " asārāt sāram ādeyaṃ śarīrāt pātukād itaḥ /",
    "T09hjatm_pu:810": " srotobhinnacalanmūlāt phalaṃ taṭataror iva // HJm_6.19 //",
    "T09hjatm_pu:811": " tataḥ sā yoṣit punar uvāca /",
    "T09hjatm_pu:812": " bhagini gamyatāṃ nāhaṃ tava purastād imaṃ bālakaṃ pramāpayituṃ śaknomi /",
    "T09hjatm_pu:813": " atha rūpyāvatī tām avocat /",
    "T09hjatm_pu:814": " ānīyatāṃ tāvad yadi te kiṃcid atra śastram asti /",
    "T09hjatm_pu:815": " sā ca rūpyāvatyāḥ śastram arpayāmāsa /",
    "T09hjatm_pu:816": " chittvā tataḥ stanayugaṃ niśitena tena śastreṇa hemakalaśākṛti vāntaraktam /",
    "T09hjatm_pu:817": " tasyai dadau yuvataye kṣudupaplutāyai rūpyāvatī svatanuduḥkham acintayantī // HJm_6.20 //",
    "T09hjatm_pu:818": " haranti prāṇināṃ duḥkham ātmaduḥkhānapekṣiṇaḥ /",
    "T09hjatm_pu:819": " paraduḥkhena bādhyante na svaduḥkhena te yataḥ // HJm_6.21 //",
    "T09hjatm_pu:820": " tac ca stanayugaṃ tasyai yoṣite pradāya rūpyāvatī svabhavanāntaraṃ praviveśa /",
    "T09hjatm_pu:821": " stanadvayacchedavisāriśoṇitapradigdhahārāmbaramekhalāguṇā /",
    "T09hjatm_pu:822": " vapuṣmatī lohitacandanārcitā babhūva hemapratimeva sāṅganā // HJm_6.22 //",
    "T09hjatm_pu:823": " atha rūpyāvatīṃ bhartā sasaṃbhramam utthāyāsanāt papraccha /",
    "T09hjatm_pu:824": " kenedaṃ tava kalyāṇam akalyāṇena sundari /",
    "T09hjatm_pu:825": " śarīraṃ rākṣaseneva kṛtaṃ kṛttapayodharam // HJm_6.23 //",
    "T09hjatm_pu:826": " sā taṃ vṛttāntaṃ patye nivedya punar uvāca /",
    "T09hjatm_pu:827": " śīghram āryaputras tasyai prasavābhivardhitakṣudagnaye yoṣite dātum arhaty annapānam iti /",
    "T09hjatm_pu:828": " sa ca rūpyāvatībhartā vismitamanās tathety abhidhāya /",
    "T09hjatm_pu:829": " susvādu sarvapātrīṇaṃ karuṇāpātrabhūtayā /",
    "T09hjatm_pu:830": " tayoktaṃ prāhiṇod annaṃ tasyai durgatayoṣite // HJm_6.24 //",
    "T09hjatm_pu:831": " atha sā janatālokya rūpyāvatyās tad adbhutam /",
    "T09hjatm_pu:832": " vismayāc cālayāmāsa muhur aṅgulipallavān // HJm_6.25 //",
    "T09hjatm_pu:833": " idaṃ cābhidadhau lokas tāṃ tavānena karmaṇā /",
    "T09hjatm_pu:834": " tyāge protsāhitaṃ nūnaṃ ceto matsariṇām api // HJm_6.26 //",
    "T09hjatm_pu:835": " dānapāramitā yāsau śrūyate bodhim icchatām /",
    "T09hjatm_pu:836": " sā tvaṃ lokopakārāya dhruvaṃ mūrtimatī sthitā // HJm_6.27 //",
    "T09hjatm_pu:837": " strītvaṃ kvedaṃ buddhir eṣā kva tīkṣṇā kvāyaṃ tyāgaḥ saukumāryaṃ kva cedam /",
    "T09hjatm_pu:838": " asyāḥ sādhvyāḥ sarvadānātigena tyāgenānye hrepitās tyāgavantaḥ // HJm_6.28 //",
    "T09hjatm_pu:839": " atha rūpyāvatyā bhartā satyādhiṣṭhānam iti cakāra /",
    "T09hjatm_pu:840": " yathā nānyasya puṃso 'pi śrūyate dānam īdṛśam /",
    "T09hjatm_pu:841": " tathā tenāśu satyena stāṃ me patnyāḥ payodharau // HJm_6.29 //",
    "T09hjatm_pu:842": " ity ukte gṛhiṇā tena satyādhiṣṭhānakāriṇā /",
    "T09hjatm_pu:843": " stanabhārālasaṃ tasyā vakṣaḥ punar ajāyata // HJm_6.30 //",
    "T09hjatm_pu:844": " lokasya dānasalilena tṛṣaṃ harantī dantāṃśukesaramanoharavaktrapadmā /",
    "T09hjatm_pu:845": " tasmin pure gurupayodharacakravākā rūpyāvatīkamalinī punar ābabhāse // HJm_6.31 //",
    "T09hjatm_pu:846": " atha surapatiḥ kiṃ punar anena sarvalokatyāgātiśāyinā tyāgena rūpyāvatī mām amarapurāt",
    "T09hjatm_pu:847": " pracyāvya svayam eva devādhipatyaṃ kartukāmā syād iti vicintya sāśaṅkamanās tasyās",
    "T09hjatm_pu:848": " taṃ bhāvaṃ jijñāsamānaḥ prasāritajaladharapaṭalābhinīlam antarīkṣam avagāhyotpalāvatīṃ",
    "T09hjatm_pu:849": " rājadhānīm avatīrya mṛṇālasūtradhavalayajñopavītābhyalaṃkṛtavakṣaḥsthalaṃ kaṇṭheguṇīkṛtākṣamālam",
    "T09hjatm_pu:850": " abalānayanaśabalakṛṣṇājinatiraskṛtaskandhaikadeśaṃ dakṣiṇakaravinyastapallavapuṭakaṃ",
    "T09hjatm_pu:851": " dvijātirūpam abhinirmāya bhikṣārthī nāma rūpyāvatyā bhavanam āgamat /",
    "T09hjatm_pu:852": " atha rūpyāvatī vividhaṃ bhakṣyabhojyam ādāya śakrāya dvijātimūrtaye prāyacchat /",
    "T09hjatm_pu:853": " prastāvapūrvakaṃ caināṃ surapatir uvāca /",
    "T09hjatm_pu:854": " tava stanaparityāgasaṃbhūtena visāriṇā /",
    "T09hjatm_pu:855": " śaṅkhacchedāvadātena yaśasālaṃkṛtaṃ jagat // HJm_6.32 //",
    "T09hjatm_pu:856": " kim aindram amunā sthānaṃ tapasā vijigīṣase /",
    "T09hjatm_pu:857": " kutūhalavaśād bhadre pṛcchāmi bhavatīm aham // HJm_6.33 //",
    "T09hjatm_pu:858": " ācakhye surapataye 'tha sā yathāvad vāñchāmi tribhuvanaśāntaye jinatvam /",
    "T09hjatm_pu:859": " etena dvija mama sūnṛtena sadyaḥ puṃbhāvo jagati guṇāśrayas tathāstu // HJm_6.34 //",
    "T09hjatm_pu:860": " ity ukte vacasi jagāma sā naratvaṃ śakro 'pi svapuram agāt pratītacetāḥ /",
    "T09hjatm_pu:861": " nirvṛttaṃ jagati tad adbhutaṃ viditvā lokaś ca sthirataraniścayo babhūva // HJm_6.35 //",
    "T09hjatm_pu:862": " śmaśrūdgamaṃ praviralāñjanacūrṇanīlam āvirbhavantam avalokya tadānanendau /",
    "T09hjatm_pu:863": " sadyaḥ payodharayugaṃ gajakumbhapīnam antardadhe pṛthuni vakṣasi lajjayeva // HJm_6.36 //",
    "T09hjatm_pu:864": " bodhisattvasya ca rūpyāvata iti loke nāma prakhyātim agāt /",
    "T09hjatm_pu:865": " athotpalāvatyāṃ rājadhānyāṃ kadācid aputro rājā pañcatvam upajagāma /",
    "T09hjatm_pu:866": " kālagate ca tasmin rājani rāhugṛhītarajanikareva niśīthinī sā purī na rarāja /",
    "T09hjatm_pu:867": " rājavināśābhivṛddhaśokāś cāmātyāḥ keṣucid ahaḥsv atīteṣu śuddhāntajanam āśvāsya pauravargam evam ūcuḥ /",
    "T09hjatm_pu:868": " anāyakatvād ayaṃ deśaḥ kadācid arātibhir āgatya niḥsvāpateyaḥ kriyeta /",
    "T09hjatm_pu:869": " pradīptagṛhanirvāpaṇāya kūpakhananam iva cātītakālam āyāsahetur eva ca naḥ samīhitaṃ syād iti /",
    "T09hjatm_pu:870": " tad idam atra prāptakālam ayaṃ rūpyāvataḥ kumāraḥ sakalarājalakṣaṇopeta ābhigāmikaguṇasaṃpannaś ca tad imam evādhipatyāyābhiṣekṣyāma iti /",
    "T09hjatm_pu:871": " tasyābhiṣekam atha cakrur udīrṇaharṣāḥ paurāḥ paropakṛtitatparamānasasya /",
    "T09hjatm_pu:872": " sārdhaṃ ca cāmarayugena mano'bhirāmam uccikṣipe parijanena sitātapatram // HJm_6.37 //",
    "T09hjatm_pu:873": " tac cakrire vipaṇitoraṇabaddhamālaṃ śailālinām abhinayena mano'bhirāmam /",
    "T09hjatm_pu:874": " gandhāmbusekasurabhīkṛtamārgarathyaṃ paurāḥ kuberabhavanena puraṃ samānam // HJm_6.38 //",
    "T09hjatm_pu:875": " kāle jalaṃ jaladharāḥ pradaduḥ prakāmam ītiḥ kadācid api na vyasanaṃ cakāra /",
    "T09hjatm_pu:876": " tatra praśāsati nayena mahīṃ mahīśe śuśrāva duḥkham iti naiva janaḥ kadācit // HJm_6.39 //",
    "T09hjatm_pu:877": " kṛṣyā vinā bahuphalaḥ kalamo babhūva vṛkṣāḥ sadā kusumabhūriphalā babhūvuḥ /",
    "T09hjatm_pu:878": " tasmin surājani pṛthāv iva pāti rājyam usrāḥ svayaṃ duduhire 'tanudugdhadhārāḥ // HJm_6.40 //",
    "T09hjatm_pu:879": " acchinnadānaparipūrṇamanorathena śaktitrayodayavatā vijitendriyeṇa /",
    "T09hjatm_pu:880": " nānāguṇābharaṇabhūṣitavigraheṇa rājanvatī kṣitir abhūt kṣitipena tena // HJm_6.41 //",
    "T09hjatm_pu:881": " āruhya so 'tha maṇicāru narendrasiṃhaḥ siṃhāsanaṃ nṛpanamaskṛtapādapadmaḥ /",
    "T09hjatm_pu:882": " padmānukārivadanaḥ pravivekadharmo dharmaṃ dideśa paramārthaphalaṃ janāya // HJm_6.42 //",
    "T09hjatm_pu:883": " dānasya paśyata vipākamahattvam etad atraiva me yuvatitām apanīya yena /",
    "T09hjatm_pu:884": " udbhāvitaṃ prathitajanmaphalaṃ trivargaṃ lokādhipatyaramaṇīyam idaṃ naratvam // HJm_6.43 //",
    "T09hjatm_pu:885": " dānadrumāt kusumamātram idaṃ prasūtam anyad bhaviṣyati phalaṃ vipulaṃ paratra /",
    "T09hjatm_pu:886": " etad vicārya bahudhārthivasundharāyāṃ śīlāmalān akhiladānanidhīn nidhatta // HJm_6.44 //",
    "T09hjatm_pu:887": " na syur guṇapayaḥsiktā yady arthikṣetrabhūmayaḥ /",
    "T09hjatm_pu:888": " dātā dānaphalākāṅkṣī dānabījaṃ kva ropayet // HJm_6.45 //",
    "T09hjatm_pu:889": " bandhubhyo ye 'tiricyante kīrtipuṇyapradāyinaḥ /",
    "T09hjatm_pu:890": " trāsayet ko 'rthinaḥ prājño bhrūbhaṅgabhujagena tān // HJm_6.46 //",
    "T09hjatm_pu:891": " ekaḥ prāha giraṃ muhuḥ stutimatīm ekas tu rūkṣākṣarām ekaḥ sādaram īkṣate dhanamadāt sāvajñam evāparaḥ /",
    "T09hjatm_pu:892": " ekaḥ sādhu dadāti puṇyayaśasī vastv ekam evāparo dūraṃ māṃ prati yācitā vijayate dātāram ebhir guṇaiḥ // HJm_6.47 //",
    "T09hjatm_pu:893": " diśaḥ kartavyāś ced guṇakusumamālāsurabhayaḥ punar bhoktuṃ hṛdyaṃ phalam atanu vāñchāsti yadi vā /",
    "T09hjatm_pu:894": " ataḥ saṃropyantāṃ praṇayijanabhūmāv udayino mahākīrticchāyāḥ pratidivasam evārthataravaḥ // HJm_6.48 //",
    "T09hjatm_pu:895": " varṣāṇi ṣaṣṭim atha lokam anupraviśya kṛtvārthināṃ guṇavatāṃ ca sukhāny abhīkṣṇam /",
    "T09hjatm_pu:896": " kīrtyā diśaḥ kumudapāṇḍurayāvabhāsya janmāntaraṃ gurubalaḥ sa nṛpo jagāma // HJm_6.49 //",
    "T09hjatm_pu:897": " tad evaṃ strītve 'pi tena bhagavatā svamāṃsāni dattāni ko nāma manuṣyabhūto bāhye vastuny apekṣāṃ kuryād iti tyāgijanaprotsāhanāya varṇanīyam iti /",
    "T09hjatm_pu:898": " // rūpyāvatījātakaṃ ṣaṣṭham //",
    "T09hjatm_pu:899": " 7 Śreṣṭhijātakam",
    "T09hjatm_pu:900": " bahiraṅgam api dravyaṃ kṛcchrād guṇine 'pi dīyate nīcaiḥ /",
    "T09hjatm_pu:901": " priyam api dehaṃ santas tiryagbhyo pi prayacchanti // HJm_7.1 //",
    "T09hjatm_pu:902": " tadyathānuśrūyate",
    "T09hjatm_pu:903": " śrūyamāṇamanoharāyāṃ dṛśyamānavismayakarāyām uttarāpathasārabhūtāyāṃ vikasitakamalotpalavanābhyalaṅkṛtopavanāyāṃ",
    "T09hjatm_pu:904": " pavanavidhūyamānasuragoṣṭhadhvajapatākāyāṃ utpalāvatyāṃ rājadhānyāṃ bodhisattvo 'nyatamad",
    "T09hjatm_pu:905": " amarapuram iva pārijāta utpadyamānaḥ śreṣṭhikulam aśobhayat /",
    "T09hjatm_pu:906": " atha śreṣṭhī pradhānaputrajanmalabdhapramodaḥ pravṛttacitrotsavaviśeṣe vividhātodyadhvaniśravaṇapranṛttamayūrābhyalaṅkṛtājire",
    "T09hjatm_pu:907": " balisakhamadhuparisravanmadābhirajyamānayuvatikapole maṇitoraṇāvabadhyamānavividhasurabhisraji",
    "T09hjatm_pu:908": " priyākhyānapratītaparijane svabhavane samanvitasuhṛdbandhuvarge mahad arthibhyo viśrāṇanam adāt /",
    "T09hjatm_pu:909": " śreṣṭhyātmajasya prabhayā himāṃśor ahāri kāntiḥ paritaḥ sphurantyā /",
    "T09hjatm_pu:910": " yatas tato 'sya svajano 'nurūpaṃ cakāra candraprabha eva nāma // HJm_7.2 //",
    "T09hjatm_pu:911": " taṃ ca pitā bālaśaśinam iva pratidivasam upacīyamānakāntiśobham anyatamasmai śrutaśīlādiguṇaprakāśanāmne śāstrakāvyakalāgrahaṇāya gurave nivedayām āsa /",
    "T09hjatm_pu:912": " tadantevāsino so 'tha medhayā ca śrutena ca /",
    "T09hjatm_pu:913": " nācireṇaiva kālena vijigye vijitendriyaḥ // HJm_7.3 //",
    "T09hjatm_pu:914": " tasya medhāṃ samālokya sarvaśiṣyātiśāyinīm /",
    "T09hjatm_pu:915": " sādhuvādaparaḥ praśne gurur āsīt savismayaḥ // HJm_7.4 //",
    "T09hjatm_pu:916": " bhinnāndhakārapaṭalā prakāśitapathāpathā /",
    "T09hjatm_pu:917": " vidyā tatrādhikaṃ reje jyotsneva kumudākare // HJm_7.5 //",
    "T09hjatm_pu:918": " divyena cakṣuṣā dṛṣṭvā yaṃ yaṃ nidhim avāpa saḥ /",
    "T09hjatm_pu:919": " prāyacchat prāptakalyāṇo niḥśeṣaṃ taṃ tam arthine // HJm_7.6 //",
    "T09hjatm_pu:920": " svasattvasadṛśaṃ tena tathā dānam adīyata /",
    "T09hjatm_pu:921": " nāśrūyanta yathā vāco dehīti punar arthinām // HJm_7.7 //",
    "T09hjatm_pu:922": " atha tasya guros tāni pañcamātrāṇi śiṣyaśatāni candraprabham evam ūcuḥ /",
    "T09hjatm_pu:923": " aho praṇayinām upari bhavato mahatīm anukampāṃ manyāmahe /",
    "T09hjatm_pu:924": " yadi kaś cid arthī bhavantam asūn api mṛgayate niyamena tān tasmin bhavān prayacched iti /",
    "T09hjatm_pu:925": " bodhisattva uvāca /",
    "T09hjatm_pu:926": " mā maivaṃ yācanaka eva dātāram anukampayā viśinaṣṭi kutaḥ /",
    "T09hjatm_pu:927": " pātrīkṛtya ya ātmānaṃ dātṛśreyovidhitsayā /",
    "T09hjatm_pu:928": " sahate prārthanāduḥkhaṃ tādṛṅ nāsty anukampakaḥ // HJm_7.8 //",
    "T09hjatm_pu:929": " kīrtim atra phalaṃ pretya dvayam arthī prayacchati /",
    "T09hjatm_pu:930": " dhanamātram adāt tasmāt pradātuḥ sa viśiṣyate // HJm_7.9 //",
    "T09hjatm_pu:931": " dehīti nigadann arthī laghur ity abhidhīyate /",
    "T09hjatm_pu:932": " nāstīti nigadan dātā tato laghutaro nanu // HJm_7.10 //",
    "T09hjatm_pu:933": " yātyantam upakārāya dātuḥ kalpalatāyate /",
    "T09hjatm_pu:934": " prakāśitaphalaślāghyā sā laghvī katham arthitā // HJm_7.11 //",
    "T09hjatm_pu:935": " yadi na syur amī jagadvibhūtyai paritaḥ puṇyapayaḥsṛjo 'rthimeghāḥ /",
    "T09hjatm_pu:936": " na hi dātṛpayodhayo bhaveyur guṇamuktāgurukīrtikukṣibhājaḥ // HJm_7.12 //",
    "T09hjatm_pu:937": " tatas te śiṣyāḥ punar api bodhisattvaṃ papracchuḥ /",
    "T09hjatm_pu:938": " kathyatāṃ tāvat kim anena mahāpradānaphalena śātakratavīṃ śriyam icchati bhavān uta cakravartitvam iti /",
    "T09hjatm_pu:939": " bodhisattva uvāca /",
    "T09hjatm_pu:940": " na khalu me prakṛtibhaṅguraṃ padam abhilaṣati buddhiḥ /",
    "T09hjatm_pu:941": " paśyantu bhavantaḥ /",
    "T09hjatm_pu:942": " yad yad bhavapaṭamadhye rūpaṃ saṃskāraśilpibhiḥ kriyate /",
    "T09hjatm_pu:943": " unmārṣṭi tat tad eṣā kruddhevānityatā capalā // HJm_7.13 //",
    "T09hjatm_pu:944": " adhyāsitaṃ sukṛtibhiḥ kāmadveṣaparāṅmukhaiḥ /",
    "T09hjatm_pu:945": " bhavāgram api nāgamyaṃ kṛtāntasya durātmanaḥ // HJm_7.14 //",
    "T09hjatm_pu:946": " kṣīyate pālyamānāpi prāṇinām āyuṣaḥ sthitiḥ /",
    "T09hjatm_pu:947": " citrakarmaṇi vinyastā vartikeva kṣaṇe kṣaṇe // HJm_7.15 //",
    "T09hjatm_pu:948": " naciraṃ dīpyate lakṣmīḥ prāpya krūrām anityatām /",
    "T09hjatm_pu:949": " catuṣpathapradīpasya śikheva pavanāhatā // HJm_7.16 //",
    "T09hjatm_pu:950": " mūḍhāḥ siṃhīm ivodvignāḥ ke cit paśyanty anityatām /",
    "T09hjatm_pu:951": " tām evānye kṛtadhiyaḥ sṛgālīm iva nirbhayāḥ // HJm_7.17 //",
    "T09hjatm_pu:952": " na dunoti mano mṛtyuḥ kṛtapuṇyasya dhīmataḥ /",
    "T09hjatm_pu:953": " vitapaty adhvagaṃ nārkaś chatracchāyātiraskṛtam // HJm_7.18 //",
    "T09hjatm_pu:954": " madamānatamonimittam ete kupitavyāladurāsadāḥ sadaiva /",
    "T09hjatm_pu:955": " vibhavāḥ kṣaṇavartinaḥ prajānām anubandhā iva śabdaśāstrabhājaḥ // HJm_7.19 //",
    "T09hjatm_pu:956": " jagad iti sacarācaraṃ viditvā salilarayāhataphenarāśikaṃ tu /",
    "T09hjatm_pu:957": " apagatamadamānamohajālāḥ sapadi ghaṭadhvam ajanmane pumāṃsaḥ // HJm_7.20 //",
    "T09hjatm_pu:958": " tato 'ham atyantam eva lokaduḥkhakṣayāyānuttarāṃ samyaksaṃbodhim icchāmīti /",
    "T09hjatm_pu:959": " atha te śiṣyāḥ pramuditamanasaḥ punar evam ūcuḥ /",
    "T09hjatm_pu:960": " kiṃ bahunābhihitena /",
    "T09hjatm_pu:961": " bhrūmadhyasthaṃ sphuritakiraṇaṃ bibhrad ūrṇāśaśāṅkaṃ saṃtanvānaṃ vijitatamasām maṇḍalaṃ dīdhitīnām /",
    "T09hjatm_pu:962": " utpaśyāmas tava guṇamahat saugataṃ bhāvi rūpaṃ hemacchedadyuti tanubhṛtāṃ muktimārgaprakāśi // HJm_7.21 //",
    "T09hjatm_pu:963": " sarvathā vayam api prāptasaṃbodhes tava śiṣyā bhavema iti /",
    "T09hjatm_pu:964": " bodhisatva uvāca //",
    "T09hjatm_pu:965": " araṇyānīṃ bahuvyālāṃ nistitīrṣan prayatnavān /",
    "T09hjatm_pu:966": " gantukāmaḥ śivaṃ sthānaṃ ko vā necchaty anuplavān // HJm_7.22 //",
    "T09hjatm_pu:967": " prapanno 'smākam anena mahātmanāmṛtasaṃvibhāga iti vicintya jātaprītiṣu gateṣu śiṣyeṣu svān ālayān kadā cid upagahvaragato bodhisattva evaṃ cintayām āsa /",
    "T09hjatm_pu:968": " kṛtaḥ khalu mayālamartho 'rthijana idānīṃ svamāṃsaśoṇitena tiraścaḥ prīṇayāmīti vicintya",
    "T09hjatm_pu:969": " śastram ādāya madhusarpiṣī ca bandhūnām akathayitvā māhārajanavasanānurūpasaṃdhyāyavanikātiraskṛtāyām",
    "T09hjatm_pu:970": " aparasyām āśāyāṃ ghanībhavattimiratirodhīyamānāyāṃ jagatyāṃ bhavanāntarajvālyamānapradīpaprabhāsaṃparkād",
    "T09hjatm_pu:971": " dviguṇamukhaśobheṣu taruṇījaneṣu gṛhītaviśeṣamaṇḍanāsu salalitabhrūlekhotkṣepāvalokanahasitavilāsabaḍiśākṛṣṭakāmijanahṛdayamīnāsu",
    "T09hjatm_pu:972": " gaṇikāsu sakhījanadīyamānasaṃdeśaśravaṇāvahitaniścalanayanāsu śambhalīṣu priyajanasaṃketasamutsukāsu",
    "T09hjatm_pu:973": " tilakāvalokanakutūhalād darpaṇatalavinyastadṛṣṭiṣu kāminīṣu ṭl̃śrūyamāṇakṣīradhārāśabdāsu",
    "T09hjatm_pu:974": " gopinīruddhavatsollehanacalitakiṅkiṇīsāsnāsu vatsatarīṣu catvaropaviṣṭaromanthanasukhavinimīlitanayanair",
    "T09hjatm_pu:975": " vipaṇivṛṣabhaiḥ saṃruddhamārgeṣu nagararathyāntareṣu samadahaladharakapolābhipāṭalarāge",
    "T09hjatm_pu:976": " pūrvācalaśikharam adhitasthuṣi śaśalakṣmaṇi kumudavanaprabodhagandhādhivāsitapavane",
    "T09hjatm_pu:977": " prāpte pradoṣasamaye 'dyatamaṅgatabhartṛkākeśapāśaparuṣadhūmadhūsarīkṛtavividhapādapam",
    "T09hjatm_pu:978": " unmukhapāpajambukīvirāvavivṛtavadanavivaraviniḥsṛtahutavahāvabhāsaprakāśīkṛtaśūlaprotapuruṣaskandhanilīnapiśitādhmātaniścalagṛdhrabhāsakaṅkam",
    "T09hjatm_pu:979": " atiraudralāmāgaṇāvakṛṣyamāṇārdhadagdhacitāmadhyasthitapuruṣakaḍevaraṃ kva cin niśācaropayujyamānamānuṣapiśitaśabdaśravaṇavigalitabhūtagaṇamukhalālālavam",
    "T09hjatm_pu:980": " anyatra ḍākinīkarāvalambitakartanīvicchidyamānapuruṣasakthivigalitarudhiradhārāsaṃsiktabhūtalam",
    "T09hjatm_pu:981": " anibhṛtahutavahajvālāṅgulīsaṃtarjanād ivāpasṛtamahāndhakāraṃ kva cid abhinavakumudāvadātaparipāṇḍuśiraḥkapālataralam",
    "T09hjatm_pu:982": " anyatra śmāśānikabhikṣusamālokyamānapramadākaḍevarāvalagnagomāyugaṇaṃ kva cid divyāvādikālikhitamaṇḍalaparyantasthitadikpālavikośīkṛtavimalanistriṃśasaṃkrāntasphuritahutāśanapratibimbābhīladarśanaṃ",
    "T09hjatm_pu:983": " mahāśmaśānam ājagāma /",
    "T09hjatm_pu:984": " maitrīmantrakṛtaśarīrarakṣaṃ ca bodhisattvaṃ na tatra rakṣo'ṅganājanaś chalayituṃ śaśāka /",
    "T09hjatm_pu:985": " sa ca mahātmā śmaśānaikadeśe mṛgadhūrtakākārṣaṇavicalitaprakāśodarāntrajālakravyavṛkkāparśukāsaṃdhim",
    "T09hjatm_pu:986": " aniloddhūtacitābhasmakaṇaparipāṇḍurīkṛtavyākulakeśapāśāṃ śyenāpahṛtādharatayā vibhāvyamānavikṛtadaśanamālām",
    "T09hjatm_pu:987": " uparatāṃ pramadām ālokya saṃvignamanās tadgatastimitadṛṣṭir idam avocat /",
    "T09hjatm_pu:988": " aho rāgiṇām adūradarśinī buddhir yeṣām īdṛśe 'pi vairāgyahetau strīkaḍevare rāgotpattir bhavatīti /",
    "T09hjatm_pu:989": " manohare yatra viniścalekṣaṇe priyeṇa sindūraviśeṣakaḥ kṛtaḥ /",
    "T09hjatm_pu:990": " ihādya tatraiva vilāsinīmukhe muhuḥ śṛgālena padaṃ nidhīyate // HJm_7.23 //",
    "T09hjatm_pu:991": " smitena ye kiṃ cid udīritatviṣo mano haranti sma janasya rāgiṇaḥ /",
    "T09hjatm_pu:992": " śvavāyasāluptavijarjarādharās ta eva dantā vikṛtatvam āgatāḥ // HJm_7.24 //",
    "T09hjatm_pu:993": " agān mudaṃ ye dayito vilokayan saṣaṭpadāmbhojapalāśacāruṇī /",
    "T09hjatm_pu:994": " kṛte khagais te hṛtamāṃsaśoṇite vilocane vyālabilānukāriṇī // HJm_7.25 //",
    "T09hjatm_pu:995": " cirāya yau pallavakomalacchavī sapattralekhāv akarot sakhījanaḥ /",
    "T09hjatm_pu:996": " kapolayor asthyavaśeṣayos tayoḥ kva sā gatādyaiva madhūkapāṇḍutā // HJm_7.26 //",
    "T09hjatm_pu:997": " spṛṣṭaṃ priyeṇa sukhakuñcitalocanāyāḥ saṃjātaromapiṭakaṃ yad abhūt taruṇyāḥ /",
    "T09hjatm_pu:998": " etat(?)payodharayugaṃ rudhirābhitāmrais tat sārameyadaśanaiḥ paribhidyate 'dya // HJm_7.27 //",
    "T09hjatm_pu:999": " kānto 'ṃsadeśagalitākulakeśapuṣpām āliṅgya yāṃ sukham aśeta nimīlitākṣīm /",
    "T09hjatm_pu:1000": " kiṃ tāṃ śmaśānavasudhāśayane śayānāṃ nāśliṣyati priyatamāṃ sahasā sametya // HJm_7.28 //",
    "T09hjatm_pu:1001": " snāyvasthimāṃsarudhirāntramaye kupiṇḍe (?)",
    "T09hjatm_pu:1002": " strīsaṃjñake pracuradoṣabhujaṅgakīrṇe /",
    "T09hjatm_pu:1003": " asminn abhūtaparikalpahato jano 'yaṃ vairāgyavastuni vṛthā khalu rāgam eti // HJm_7.29 //",
    "T09hjatm_pu:1004": " te tīkṣṇadurjananikāraśarair na viddhā dhīrās ta eva śamasaukhyabhujas ta eva /",
    "T09hjatm_pu:1005": " sīmantinīviṣalatāgahanaṃ vyudasya ye 'vasthitāḥ śamaphaleṣu tapovaneṣu // HJm_7.30 //",
    "T09hjatm_pu:1006": " atha tatrābhyucchritadhūmarāśiyūpe mānuṣavasopāyanāhutinipātajanitajvālitāṅgāracchīkāraśabde",
    "T09hjatm_pu:1007": " prārabdhabhaṇḍakāvirāvābhicārukamantrakarmaṇi śmaśānādhvare niśitena śastreṇāṅgāni",
    "T09hjatm_pu:1008": " paritakṣya madhughṛtābhyām abhyajya",
    "T09hjatm_pu:1009": " sravatkīlāladhārārdraṃ bhujyamānaṃ pipīlikaiḥ /",
    "T09hjatm_pu:1010": " ātmānam ātmanaivāsau nināya paśutāṃ prabhuḥ // HJm_7.31 //",
    "T09hjatm_pu:1011": " tatra ca kalaṅkaparuṣapiṇḍitasaṃnāhamalinacchaviḥ karirudhiropadigdhamṛgapatinakharakuṭilaraktatīkṣṇatuṇḍaḥ",
    "T09hjatm_pu:1012": " kupitabhujaganayanasadṛśavilocano lohakandhuvāparuṣanakharaḥ kharavirasadhvānasaṃtrāsitānyapakṣigaṇaḥ",
    "T09hjatm_pu:1013": " kaṭhinapakṣaśabdasaṃsūcyamānagatir uccaṅgamo nāma pakṣī /",
    "T09hjatm_pu:1014": " skandhaṃ sa tasya vihagaḥ sahasādhiruhya sthāṇor ivācalasamucchritavigrahasya /",
    "T09hjatm_pu:1015": " ākṛṣya netram aravindapalāśatulyaṃ bhūyo mumoca rudhirākulapakṣmalekham // HJm_7.32 //",
    "T09hjatm_pu:1016": " snehena śāvam anupālayituṃ kṛtāsthā śārdūlam apy abhimukhaṃ prayāti /",
    "T09hjatm_pu:1017": " snigdhāpi nāma karuṇājananī parārthaniṣpattaye katham abādhata bodhisattvam // HJm_7.33 //",
    "T09hjatm_pu:1018": " atha sa vihaṅgamo bodhisattvaṃ papraccha /",
    "T09hjatm_pu:1019": " niyatam ākṛṣyamāṇe 'smin mayā nayane mahatīm vedanām anubhavati bhavān iti /",
    "T09hjatm_pu:1020": " bodhisattva uvāca /",
    "T09hjatm_pu:1021": " yadi kena cid anupayuktam me śarīraṃ kṣayam agamiṣyat tato mamābhaviṣyat pīḍā /",
    "T09hjatm_pu:1022": " saṃprati tv evam upayujyamānam anekaiḥ sattvair ālokya parāṃ prītim anubhavāmīti /",
    "T09hjatm_pu:1023": " yadi śarīram idaṃ vyasanāspadaṃ vrajati sādhanatāṃ muhur aṅginām /",
    "T09hjatm_pu:1024": " bahumataṃ mahatām iti ratnavad bhujagavad bahudoṣam ato 'nyathā // HJm_7.34 //",
    "T09hjatm_pu:1025": " atha bodhisattvo bhakṣayantu māṃ yathāsukhaṃ kravyāśina iti vicintya mṛgam ivātmānaṃ darśayām āsa //",
    "T09hjatm_pu:1026": " samupāgatair atha vayobhir avitatavirāvabhairavaiḥ /",
    "T09hjatm_pu:1027": " tasya piśitam asakṛt kṣapitaṃ na tu cittadhairyam abhavat parāṅmukham // HJm_7.35 //",
    "T09hjatm_pu:1028": " asavaḥ śarīram atha tasya guṇakusumagandhavāsitam /",
    "T09hjatm_pu:1029": " vāsatarum iva khagāḥ patitaṃ vijahuḥ kathaṃ cid uditavyathākulāḥ // HJm_7.36 //",
    "T09hjatm_pu:1030": " tato staśikhariśirasaḥ suciraparibhogamalinam iva kundāvataṃsam uḍupatim apanīya",
    "T09hjatm_pu:1031": " gatāyāṃ kṣapāṅganāyāṃ javākusumaśekhara iva divasamukhahastenāvabadhyamāne pūrvācalaśirasi",
    "T09hjatm_pu:1032": " gharmāṃśau divasakarakiraṇahastasaṃsparśasukhābhivyajyamānakamalanālakaṇṭakaromāñcāsu",
    "T09hjatm_pu:1033": " vinidrāsu kamalinīvilāsinīṣu kuraravirutānukāriṣu vimucyamāneṣu nagaradvārakapāṭeṣu",
    "T09hjatm_pu:1034": " prativibudhya bodhisattvasya pitāniṣṭaśaṅkāvyathithamanāḥ sasuhṛtparijanabandhuvargas",
    "T09hjatm_pu:1035": " tanayānveṣanavyākulas tat tac cintayām āsa /",
    "T09hjatm_pu:1036": " niśi kim ahinā daṣṭaḥ syān me sutaḥ sa paribhramann uta vikaruṇair bhūṣāṃ hṛtvā hataḥ pratirodhakaiḥ /",
    "T09hjatm_pu:1037": " radanaparighakṣuṇṇoraskaḥ kṣitīśvaradantinā kim atha gamita[ḥ] stambhaṃ bhaṅktvā puraṃ samavartinaḥ // HJm_7.37 //",
    "T09hjatm_pu:1038": " krameṇa copagamya śmaśānaikadeśe gṛdhrair avalupyamānamāṃsaṃ bodhisattvaṃ katham api pratyabhijñāya sa janaḥ śreṣṭhine nivedayām āsa /",
    "T09hjatm_pu:1039": " kaṣṭam ayam asau mahātmā pañcatvam upagato yathā tarkyate tathā niyatam anenātmā tiryagbhyo nivedita iti /",
    "T09hjatm_pu:1040": " tac ca śrutvā sa śreṣṭhī paraśunikṛtta iva pādapo nipapāta /",
    "T09hjatm_pu:1041": " cireṇa ca pratilabdhasaṃjña iti vilāpaparo babhūva /",
    "T09hjatm_pu:1042": " vilokya gṛdhrair imam ittham ātmajaṃ vilupyamānaṃ śithilāsthibandhanam /",
    "T09hjatm_pu:1043": " aho vidher duścaritena bhūyasā tathāpi ca prāṇimi karkaśāśayaḥ // HJm_7.38 //",
    "T09hjatm_pu:1044": " dayā tiraścām uparīyam īdṛśī svadehadānena yadi prakāśitā /",
    "T09hjatm_pu:1045": " samujjhatā māṃ pitaraṃ nirāgasaṃ kathaṃ tvayā niṣkaruṇatvam īhitam // HJm_7.39 //",
    "T09hjatm_pu:1046": " mṛdūpadhāne śayane manohare sukhaṃ śayitvā dhavalottaracchade /",
    "T09hjatm_pu:1047": " ihādya śeṣe katham asthisaṃkule citādharitrīśayane sabhasmani // HJm_7.40 //",
    "T09hjatm_pu:1048": " yāte 'tra putraka divaṃ karuṇāsahāye tvayy utsukīkṛtajane svasukhānapekṣe /",
    "T09hjatm_pu:1049": " goṣṭhīṣu sadguṇakathākusumārcitāsu śroṣyāmi kasya vacanāni manoharāṇi // HJm_7.41 //",
    "T09hjatm_pu:1050": " tvaṃ me nivāpasalilāñjalim aśrumiśram utkaḥ pradāsyasi kileti vicintito yaḥ /",
    "T09hjatm_pu:1051": " snehārdraśuddhamanasāpi sa nāma bhūtvā bhagnas tvayā kim iti vatsa manoratho me // HJm_7.42 //",
    "T09hjatm_pu:1052": " iti śreṣṭhī ciram vilapya bodhisattvaśarīre 'gnisatkāraṃ kṛtvā prasrutanayanodakābhiṣiktamukhaḥ śūnya iva sākrandaśabdaṃ svabhavanam ājagāma",
    "T09hjatm_pu:1053": " pratidiśam atha meroḥ kuñjavistīrṇaśabdāḥ kanakapaṭahabherīdundubhīs tāḍayitvā /",
    "T09hjatm_pu:1054": " amucad amarasaṃghas tatra nirvāṇavahnau surabhikusumavarṣaṃ bodhisattvāsthirāśau // HJm_7.43 //",
    "T09hjatm_pu:1055": " tad evaṃ tena bhagavatā bodhisattvacaryāṃ caratā parārtha ātmā bahuśaḥ parityakta iti vicintya buddhe bhagavati paraḥ prasādaḥ karaṇīya iti",
    "T09hjatm_pu:1056": " // śreṣṭhijātakaṃ saptamaṃ //",
    "T09hjatm_pu:1057": " 8. Padmakajātakam",
    "T09hjatm_pu:1058": " tatyāja bodhisattvas tṛṇam iva dehaṃ parārthasaṃsiddhyai /",
    "T09hjatm_pu:1059": " svasukhan nāpekṣante parasukhasaṃpādino dhīrāḥ // HJm_8.1 //",
    "T09hjatm_pu:1060": " tadyathānuśrūyate",
    "T09hjatm_pu:1061": " śaradapagatajaladharasaṃghātāyāṃ divīva candramāḥ /",
    "T09hjatm_pu:1062": " sakalāśasimaṇḍalakiraṇāvabhāsitāyāṃ kṣapāyām iva kumudavanavikāsaḥ /",
    "T09hjatm_pu:1063": " pramadavanabhūmāv iva ca kamalākaraḥ /",
    "T09hjatm_pu:1064": " prathamayauvanasamṛddhāv iva vinayaḥ /",
    "T09hjatm_pu:1065": " sphuṭamadhurākṣarapadāyāṃ vācīvārthaḥ /",
    "T09hjatm_pu:1066": " śaraccandrikayeva dīrghatvam āgatayā vimalasalilayā spaṣṭamīnakulākulayā taṭatarukusumaparāgaparipiñjarīkṛtaphenapaṅktirasanākalāpayā",
    "T09hjatm_pu:1067": " varāṇasayā nimnagayālaṅkṛtāyāṃ prakṛtiramaṇīyāyāṃ vārāṇasyāṃ rājadhānyāṃ sphuritadaśanamaṇikiraṇāvabhāsābhyalaṅkṛtavadanapadmaḥ",
    "T09hjatm_pu:1068": " padmako nāma rājā bodhisattvo babhūva //",
    "T09hjatm_pu:1069": " kāntyā ca rūpeṇa ca tejasā ca prahlādasaṃmohanatāpahetūn /",
    "T09hjatm_pu:1070": " avajñayā yo yugapaj jigāya śaśāṅkapuṣpāyudhagharmaraśmīn // HJm_8.2 //",
    "T09hjatm_pu:1071": " vihaṅgamānāṃ phalinīva pādape śilīmukhānām iva padminīvane /",
    "T09hjatm_pu:1072": " vanīpakānāṃ jagadekabāndhave babhūva yasmin suhṛdīva nirvṛtiḥ // HJm_8.3 //",
    "T09hjatm_pu:1073": " jagadarthasādhanasamudyatātmanaḥ karuṇāparigrahaviśuddhamedhasaḥ /",
    "T09hjatm_pu:1074": " praviveśa yasya hṛdayaṃ na matsaraḥ kṛtamantrarakṣam iva veśma pannagaḥ // HJm_8.4 //",
    "T09hjatm_pu:1075": " tyāgena sattvamahatā prathitena yasya vyāptāsu dikṣu vinivāritamatsareṇa /",
    "T09hjatm_pu:1076": " śuśrāva yācakajanasya na jātu loko dehīti lāghavakarāṇi punar vacāṃsi // HJm_8.5 //",
    "T09hjatm_pu:1077": " hṛdayatuhinaśailāt tyāgasānoḥ pravṛttāṃ samupahatarajaskāṃ snāpitāśeṣalokām /",
    "T09hjatm_pu:1078": " sakalabhuvanavandyo yaḥ parārthaikakāryaḥ śaśikiraṇaviśuddhāṃ kīrtigaṅgāṃ jagāha // HJm_8.6 //",
    "T09hjatm_pu:1079": " kasyāpad apaneyādya prīṇanīyo dhanena kaḥ /",
    "T09hjatm_pu:1080": " ko nidheyaḥ śive mārge yasyābhūd īdṛśī sthitiḥ // HJm_8.7 //",
    "T09hjatm_pu:1081": " ātmānaṃ bhavavicchittyai suvartmani nidhitsatām /",
    "T09hjatm_pu:1082": " na parārthād ṛte kaś cid vyāpāro 'nyo mahātmanām // HJm_8.8 //",
    "T09hjatm_pu:1083": " bhujavīryaparājitaṃ jitāreḥ paradeśaṃ balino balāni yasya /",
    "T09hjatm_pu:1084": " abhisasrur udīrṇatuṅgavṛddheḥ salilānīva taṭāntam amburāśeḥ // HJm_8.9 //",
    "T09hjatm_pu:1085": " aparasparadiṇḍimaiḥ svanadbhiḥ kariṇo (17a)",
    "T09hjatm_pu:1086": " yasya vitanyamānakopāḥ /",
    "T09hjatm_pu:1087": " vaśagāḥ paritaḥ prayāṇakāle katham apy aṅkuśadhāriṇāṃ babhūvuḥ // HJm_8.10 //",
    "T09hjatm_pu:1088": " bhayavaśād upaśāntamadodayāḥ śithilitāsiśarāsanamuṣṭayaḥ /",
    "T09hjatm_pu:1089": " mṛgapater iva darpam arātayo yudhi gajā iva yasya na sehire // HJm_8.11 //",
    "T09hjatm_pu:1090": " prathitatejasi yatra parasparaṃ praṇayasaukhyavivardhitasaṃpadaḥ /",
    "T09hjatm_pu:1091": " viṭapinīva khagāḥ phalade prajāḥ satatam eva sukhāya viśaśramuḥ // HJm_8.12 //",
    "T09hjatm_pu:1092": " atha kadā cit tasya rājño deśe dhātuvaiṣamyād upacīyamānodarāgniḥ pratidivasam āpāṇḍudurbalaśarīro nirojasko janakāyo mahatā rogeṇa jagrase",
    "T09hjatm_pu:1093": " bodhisattvājñayā ca bhiṣajaḥ sādaram api cikitsāṃ kurvanto na taṃ vyādhim apahartuṃ tasya janasya śekuḥ /",
    "T09hjatm_pu:1094": " atha sa rājā tān vaidyān uvāca /",
    "T09hjatm_pu:1095": " kenopayenāyaṃ janasya vyādhir apahartuṃ śakyaḥ syād iti /",
    "T09hjatm_pu:1096": " bhiṣaja ūcuḥ /",
    "T09hjatm_pu:1097": " deva yadi rohītamatsyamāṃsaṃ syāt tataḥ śaknuyāmo vayam enaṃ janam anātaṅkaṃ kartum iti /",
    "T09hjatm_pu:1098": " atha sa rājā param api prayatnaṃ kurvan na kutaś cid rohītamatsyam upalebhe //",
    "T09hjatm_pu:1099": " tataḥ kadā cit sa bahir viniryayau mataṅgajaskandhagataḥ kṣitīśvaraḥ /",
    "T09hjatm_pu:1100": " sitātapatraprativāritātapaḥ prakīrṇakabhrāntivikampitāṃśukaḥ // HJm_8.13 //",
    "T09hjatm_pu:1101": " nollāghinas tam atha bhṛtyajanānuyātaṃ skandhasthitaṃ gajapateḥ kṣitipaṃ vilokya /",
    "T09hjatm_pu:1102": " utkṣipya dīnavadanāḥ sahasaiva hastāṃs trāyasva no nṛpa gadād iti vācam ūcuḥ // HJm_8.14 //",
    "T09hjatm_pu:1103": " atha bodhisattvas teṣāṃ vyādhimatāṃ tumulamanasāṃ karuṇam ākrandaśabdaṃ ākarṇya duḥkhāyamānahṛdayo dayāparicayād udgatabāṣpasalilatirohitākṣa idam acintayat /",
    "T09hjatm_pu:1104": " kiṃ mama rājyasukhena yatra me viṣayanivāsinām iyam avasthitiḥ /",
    "T09hjatm_pu:1105": " praviśya ca bhavanam āhūya sacivān idam avocat /",
    "T09hjatm_pu:1106": " icchāmy ahaṃ jyāyastanayābhiṣekaṃ kartum iti /",
    "T09hjatm_pu:1107": " athāmātyā ūcuḥ //",
    "T09hjatm_pu:1108": " navayauvanakarkaśe śarīre dviṣatāṃ bhaṅgakare parākrame ca /",
    "T09hjatm_pu:1109": " sati cābhyudaye parārthahetau kim akāle bhavato vanaṃ yiyāsā // HJm_8.15 //",
    "T09hjatm_pu:1110": " rājovāca /",
    "T09hjatm_pu:1111": " na khalv evaṃ yathā bhavantas tarkayantīti /",
    "T09hjatm_pu:1112": " amātyāḥ punar ūcuḥ /",
    "T09hjatm_pu:1113": " ko 'bhiprāyo devasya /",
    "T09hjatm_pu:1114": " rājovāca /",
    "T09hjatm_pu:1115": " duḥsvapnadarśanād āgatāśaṅko 'ham evaṃ tarkayāmi /",
    "T09hjatm_pu:1116": " kadā cid atarkitaiveyam anityatā samāgamya māṃ vināśayet /",
    "T09hjatm_pu:1117": " ataḥ putram abhiṣiktaṃ draṣṭum icchāmīti /",
    "T09hjatm_pu:1118": " amātyāḥ procuḥ /",
    "T09hjatm_pu:1119": " yad ājñāpayati deva iti //",
    "T09hjatm_pu:1120": " atha samucchritakāñcanatoraṇe gṛhavare varatūryapaṭudhvanau /",
    "T09hjatm_pu:1121": " abhiṣiṣeca sutaṃ sutavatsalaḥ kṣitipatiḥ kṣitipālanamaskṛtaḥ // HJm_8.16 //",
    "T09hjatm_pu:1122": " atha sa kumāraḥ pitaram āgamyovāca /",
    "T09hjatm_pu:1123": " ājñāpayatu tātaḥ kathaṃ mayā vyavahartavyam iti /",
    "T09hjatm_pu:1124": " rājovāca /",
    "T09hjatm_pu:1125": " śrūyatāṃ vatsa /",
    "T09hjatm_pu:1126": " sarvathā na kadā cid āyuṣmatā praṇayiṇām upari nirādareṇa bhavitavyam iti /",
    "T09hjatm_pu:1127": " paśya //",
    "T09hjatm_pu:1128": " nindāhetuḥ sadgatīnāṃ niroddhā śūnyāgāraṃ jālinīyātudhānyāḥ /",
    "T09hjatm_pu:1129": " śreyaḥsetudhvaṃsano 'mbhaḥpravāho lobhāndhānāṃ matsaro vairibhūtaḥ // HJm_8.17 //",
    "T09hjatm_pu:1130": " pūrvaṃ nīcāḥ svāpateyaprasaktā dagdhvātmā(17b)",
    "T09hjatm_pu:1131": " naṃ matsarājyāśanena /",
    "T09hjatm_pu:1132": " bhrūbhaṅgārcirjvālarūkṣair vacobhir nāstīty ante yācitāraṃ dahante // HJm_8.18 //",
    "T09hjatm_pu:1133": " te dhīmantas te sujanmāna ';",
    "T09hjatm_pu:1134": " janmānyatve te na paśyanty apāyān /",
    "T09hjatm_pu:1135": " nīto nātmā yair ayaṃ duḥkhahetor valmīkatvaṃ matsarāśīviṣasya // HJm_8.19 //",
    "T09hjatm_pu:1136": " ibhyo 'pi pratiṣedhapāṃsumalināṃ yo vakti dainyāṃ giraṃ dūrāt taṃ janam arthinaḥ pariharanty āśāvisaṃvādakam /",
    "T09hjatm_pu:1137": " tṛṣṇāśoṣitatālavo 'pi pathikā na snānapānakriyāḥ kurvanty apy amale janaṅgamagṛhadvārodapānāmbhasi // HJm_8.20 //",
    "T09hjatm_pu:1138": " dīrghaiḥ śmaśrubhir andhakāravadanā dūrapraviṣṭekṣaṇāḥ vāryante puruṣair upāttalaguḍaiḥ pretā yad ambho'rthinaḥ /",
    "T09hjatm_pu:1139": " tattvajñas tad uvāca matsaraphalaṃ bandhuḥ prajānām jinaḥ saṃcintyeti paropakāravimukhī puṃsā na k'; matiḥ // HJm_8.21 //",
    "T09hjatm_pu:1140": " api ca vatsa /",
    "T09hjatm_pu:1141": " loke bahumānam icchatā tvayā satyatyāgaśramādākṣiṇyādibhir guṇamaṇibhir ātmābhyalaṅkartavyaḥ //",
    "T09hjatm_pu:1142": " guṇīyantaḥ śāntā jagadahitavicchedapaṭavo virūḍhapremāṇo guṇiṣu sudhiyaḥ sūnṛtagiraḥ /",
    "T09hjatm_pu:1143": " pariṣvaktā lakṣmyā na ca madakalaṅkena malinā nilīyante pumbhiḥ puruṣagaṇanādau supuruṣāḥ // HJm_8.22 //",
    "T09hjatm_pu:1144": " dhurāṃ ye voḍhāraḥ sakalajagadādhiśramanudo dhiyo yeṣāṃ svacchā ruca iva maṇīnāṃ vitamasaḥ /",
    "T09hjatm_pu:1145": " priyaṃ kartuṃ vāñchanty asubhir api ye ca praṇayināṃ kathaṃ te nādheyāḥ prathamagaṇanāyāṃ guṇavatām // HJm_8.23 //",
    "T09hjatm_pu:1146": " na ca bhavatā pracurapuruṣeṇeva guṇavatsv anādareṇa bhavitavyam /",
    "T09hjatm_pu:1147": " paśya //",
    "T09hjatm_pu:1148": " anuṣṇāṃśuṃ dṛṣṭvā guṇinam iva saṃprāptam atithiṃ payovṛddhyā sindhuḥ prathayati muhuḥ saṃbhramam iva /",
    "T09hjatm_pu:1149": " na vardhante toyāny udayavati tatraiva sarasāṃ pramodāvirbhāvo mahati mahatām eva bhavati // HJm_8.24 //",
    "T09hjatm_pu:1150": " atha prakāśībhavaduḍugaṇaśabale nabhasi racitaśaśiviśeṣakāyāṃ pūrvasyāṃ diśi śalabhakulapatanavicalitadīpaśikhāṅgulīsaṃtarjiteneva",
    "T09hjatm_pu:1151": " navajalanīlāvabhāsā tamasā vimuktāntareṣu bhavaneṣu vāsayaṣṭivilīnaniścaleṣu tāmracūleṣv",
    "T09hjatm_pu:1152": " agurudhūpāmodādhivāsiteṣu vilepanavyāpāracalitamukharavalayālaṅkṛtahastapadmābhir",
    "T09hjatm_pu:1153": " abalābhir adhyāsitamṛduśayanīyataleṣu vāsagṛheṣu praviralajanakrayavikrayāyāṃ kva",
    "T09hjatm_pu:1154": " cid api vīthīyamānāpaṇāvīthyāṃ bodhisattvas tanayam anuśiṣya dīpikālokāvabhāsyamānālekhyaśobhāṃ",
    "T09hjatm_pu:1155": " bhavanasyottamāṃ bhuvam āruhya visarjitasarvāntaḥpurajanas tasyāṃ varāṇasāyāṃ nadyām",
    "T09hjatm_pu:1156": " ātmānaṃ mumukṣur evam uvāca //",
    "T09hjatm_pu:1157": " asyāṃ nadyāṃ mahākāyaḥ sitaratnāmalāmbhasi /",
    "T09hjatm_pu:1158": " rohītaḥ syām ahaṃ matsyo lokasya vyādhiśāntaye // HJm_8.25 //",
    "T09hjatm_pu:1159": " iti prajārthaṃ parivardhitodayāṃ dayāviśeṣānugatāṃ guṇātanum /",
    "T09hjatm_pu:1160": " tanuṃ mumoca sphuritākulāmbarāṃ varāṇasāyāṃ sariti kṣitīśvaraḥ // HJm_8.26 //",
    "T09hjatm_pu:1161": " atha bhūpatiḥ sa virarāja payasi nipatan svamandirāt /",
    "T09hjatm_pu:1162": " kalpatarur iva sumerutaṭāt tridaśeśvaradvipa[mahā]viṣāṇaghaṭṭitaḥ // HJm_8.27 //",
    "T09hjatm_pu:1163": " patite 'tha bhūbhuji samīralulitadhavalākulāmbare /",
    "T09hjatm_pu:1164": " vāri calitaśapharīnivahaṃ (18a)",
    "T09hjatm_pu:1165": " calacakravākamudalaṅghayat taṭaṃ // HJm_8.28 //",
    "T09hjatm_pu:1166": " tasyāṃ sa nadyāṃ patitaḥ kṣaṇena samutthitāmbudhvanibhīṣaṇāyām /",
    "T09hjatm_pu:1167": " himādrisānor anurūpakāyo rohītamatsyaḥ samabhūn narendraḥ // HJm_8.29 //",
    "T09hjatm_pu:1168": " sa ca mahātmā sitasikatāmanoharaṃ pulinam uttīrya yadi mām ayaṃ janakāyaḥ prāṇebhyo viyojayet tato duṣkṛtaphalena yukto durgatiparāyaṇaḥ syād iti /",
    "T09hjatm_pu:1169": " tad idam atra prāptakālaṃ svayam eva sarvendriyanirodhaṃ kṛtvā jīvitaṃ parityakṣyāmīti vicintya prāṇān atyākṣīt /",
    "T09hjatm_pu:1170": " atha kaluṣasalilābhiṣiktasitadviradakumbhākṛtāv astagiriśikharāvalambini śiśirāṃśau pratanupāṃsūpadigdhasphaṭikamaṇinibhāsu praviralībhavantīṣu tārāsu /",
    "T09hjatm_pu:1171": " saṃmīlatsu kumudagahaneṣu vinidrībhavatsu kamalākareṣu haritālaraseneva bālātapena paricchuriteṣu giriśikhareṣu narapatiśūnyaṃ śayanaṃ śayanapālikājanād upalabhyāmātyāḥ /",
    "T09hjatm_pu:1172": " kva punā rājā gataḥ syād iti bhavanasamīpajātam upavanam ālokya samantataḥ paribhramanto dadṛśur varāṇasāyāḥ samudrapatyāḥ puline muktārāśim iva dīrghīkṛtaṃ rohītamatsyam /",
    "T09hjatm_pu:1173": " te ca śuśruvur adṛśyavapuṣo gaganasthasya divaukaso gambhīrāṃ bhāratīm //",
    "T09hjatm_pu:1174": " ātaṅkaduḥkhavicchittyai janasyāsya sa bhūpatiḥ /",
    "T09hjatm_pu:1175": " muktvātmānaṃ nadītoye gato rohītamatsyatām // HJm_8.30 //",
    "T09hjatm_pu:1176": " atha te 'mātyās tac chrutvā śokaduḥkhavyathitamanasa idam ūcuḥ /",
    "T09hjatm_pu:1177": " aho karuṇayā rājānam ātmānaṃ sattvahitārtham eva parityājayantyā sakalā vasudheyam anāthīkṛteti bahuvidham iti vilapya śūnyamanasaḥ svān ālayān abhijagmuḥ //",
    "T09hjatm_pu:1178": " upalabhya ca vṛttāntam amātyebhyas tam ākulā /",
    "T09hjatm_pu:1179": " devī prasrutabāṣpākṣī vyalapat tasya bhūpateḥ // HJm_8.31 //",
    "T09hjatm_pu:1180": " śrute 'pi nāma tvayi lokabāndhave svayaṃ gato 'sāv iti bhūpatir divam /",
    "T09hjatm_pu:1181": " tathāpi cāniṣṭhitiduḥkhabhāginīṃ jijīviṣā māṃ na vihātum icchati // HJm_8.32 //",
    "T09hjatm_pu:1182": " tavānukampāsukumāracetaso na jātu rūkṣaṃ hṛdayaṃ dviṣaty api /",
    "T09hjatm_pu:1183": " imaṃ vihāyānugataṃ vināgasā gato 'si kasmād anurāgiṇaṃ janam // HJm_8.33 //",
    "T09hjatm_pu:1184": " vimuñca he caṇḍi ruṣaṃ mahīyasīm iti bruvāṇaḥ pramadājanāgrahaḥ /",
    "T09hjatm_pu:1185": " akāraṇerṣyākupitām adhomukhīṃ prasādayiṣyaty upagamya ko 'dya mām // HJm_8.34 //",
    "T09hjatm_pu:1186": " vidhāya karṇe vikacam navotpalaṃ niveśya cārūn alakāṃs taraṅgiṇaḥ /",
    "T09hjatm_pu:1187": " manoharam maṇḍanabhūmikāsthitaḥ krameṇa ko me tilakaṃ kariṣyati // HJm_8.35 //",
    "T09hjatm_pu:1188": " akāri yenāṅkaniveśalālitā priyeva yā rāgavatī priyeṇa me /",
    "T09hjatm_pu:1189": " cirāya sā tena vinādya vallakī bhaviṣyati dhyānavatīva kukkuhā // HJm_8.36 //",
    "T09hjatm_pu:1190": " ya ūḍhavāṃs tasya mukhenduśobhayā sthitaikapadmasya jalasya tulyatām /",
    "T09hjatm_pu:1191": " sa eva śokād iva hā bhaviṣyati prabhātacandrākṛtir esa darpaṇaḥ // HJm_8.37 //",
    "T09hjatm_pu:1192": " manoharaṃ pañjaramadhyavartine pradāya tubhyaṃ pariṇāmi jāmbavam /",
    "T09hjatm_pu:1193": " śirīṣaniryūhanibhaṃ priyeṇa me vinādya kas tvāṃ śuka pāṭhayiṣyati // HJm_8.38 //",
    "T09hjatm_pu:1194": " apetasakhyaḥ sa gato mama priyo na keśapāśena punaḥ prayojanam /",
    "T09hjatm_pu:1195": " cirāya vaidhavyavidhānaśaṃsinī mamādya veṇī kim iyaṃ na badhyate // HJm_8.39 //",
    "T09hjatm_pu:1196": " kṣaṇād athāntaḥpurasundarījano niśamya devyāḥ paridevanām iti /",
    "T09hjatm_pu:1197": " visarjitādarśavilokanādaro manoharāṃ maṇḍana(18b)",
    "T09hjatm_pu:1198": " rasikāṃ jahau // HJm_8.40 //",
    "T09hjatm_pu:1199": " vihāya kā cin nayanāntasaṅginīṃ drutaṃ śalākāṃ nayanāñjanotsukā /",
    "T09hjatm_pu:1200": " viṣādavaty ardhasamāptam aṅganā vyanīnijad bāṣpavatī viśeṣakam // HJm_8.41 //",
    "T09hjatm_pu:1201": " vikāsinīṃ kesarapuṣpamālikāṃ śiroruhebhyaḥ parimucya viklavā /",
    "T09hjatm_pu:1202": " sugandhim anyā kaṇabhedapiñjarāṃ vyayukta kā cit sahakāramañjarīm // HJm_8.42 //",
    "T09hjatm_pu:1203": " vilolamālābharaṇākulāṃśukā nipetur anyāḥ kuṭilākulālakāḥ /",
    "T09hjatm_pu:1204": " bhramaddvirephāḥ pralayānilāhatā manoharāḥ kalpalatā iva striyaḥ // HJm_8.43 //",
    "T09hjatm_pu:1205": " niśamya kāś cit paricārikājanāt sabāṣpanetrāḥ kṣitipasya pañcatām /",
    "T09hjatm_pu:1206": " pradoṣapadminya ivānilākulā nipatya bhūmāu nimimīlur aṅganāḥ // HJm_8.44 //",
    "T09hjatm_pu:1207": " anyā śanaiḥ parijanena vilokyamānam ālikhya taṃ narapatiṃ vijitendukīrtim /",
    "T09hjatm_pu:1208": " utsaṅgasaṃstham abalā rudatī viṣādāt tatyāja citraphalakaṃ saha vartakābhiḥ // HJm_8.45 //",
    "T09hjatm_pu:1209": " keśān vilucya surabhīn parilūnasūtraiḥ phullaiḥ kva cit praviralaiḥ kusumaiḥ parītān /",
    "T09hjatm_pu:1210": " kāś cid vibhinnavalayaiḥ kamalābhitāmrair ājaghnire muhur urāṃsi karais taruṇyaḥ // HJm_8.46 //",
    "T09hjatm_pu:1211": " atha te 'mātyāḥ śokavaśād āgatabāṣpasalilabindunā karuṇavilāpena tena jyeṣṭhaputreṇa nivāpasalilāñjaliṃ dāpayitvā tad antaḥpuraṃ kathaṃ cid āśvāsya taṃ vyādhigrastaṃ janam ūcuḥ /",
    "T09hjatm_pu:1212": " kriyatāṃ tasya rājño 'bhiprāyaḥ /",
    "T09hjatm_pu:1213": " evaṃ hi sa pūjito bhaviṣyati /",
    "T09hjatm_pu:1214": " atha sa janakāyaḥ śastraiś chittvā tasya rohītamatyasyasya māṃsam ānīya vaidyābhihitena krameṇopayujya tasmād vyādheḥ pramumuce //",
    "T09hjatm_pu:1215": " tad evaṃ sa bhagavān bodhisattvabhūtaḥ sattvārthaṃ duṣkarāṇi kṛtavān iti ko nāma tasmin mahākāruṇike bhagavati buddhe sacetā jano bhaktimān na syād iti //",
    "T09hjatm_pu:1216": " // padmakajātakam aṣṭamam // ...",
    "T09hjatm_pu:1217": " 11. Mṛga",
    "T09hjatm_pu:1218": " tṛṇam iva jīvitam iṣṭaṃ karuṇānugatāḥ parārtham ujjhantaḥ /",
    "T09hjatm_pu:1219": " kaṭhinamanasām api mano nayanti mṛdutāṃ mahātmānaḥ // HJm_11.1 //",
    "T09hjatm_pu:1220": " tadyathānuśrūyate",
    "T09hjatm_pu:1221": " svacchasalilatayā candrikayeva dravībhūtayā mṛdupavanapreritataraṅgasaṃghātayā cakravākamithunopaśobhitapulinayā",
    "T09hjatm_pu:1222": " varāṇasayā nimnagayābhyalaṃkṛtācalāntare vividhatarucchāyāpihitajalāśayajale sukumāraśādvalaharitabhūbhāge",
    "T09hjatm_pu:1223": " kvacid araṇye bodhisattvo mṛgayūthādhipatir babhūva /",
    "T09hjatm_pu:1224": " kṣīrodaphenadhavalena tanūdareṇa pṛṣṭhena ca bhramarasaṃhatimecakena /",
    "T09hjatm_pu:1225": " tārāvilāsaśabalasphuritāgrapakṣmā reje kaṭākṣa iva yo gahanāntabhūmeḥ // HJm_11.2 //",
    "T09hjatm_pu:1226": " tasyaivaṃvidhasya bodhisattvasya kiṃcid rūpalāvaṇyapramāṇānukārī devadattas tatsamīpacārī nātimahato mṛgayūthasyādhipatyaṃ cakāra //",
    "T09hjatm_pu:1227": " tābhyām adhipatibhyāṃ te pālite tṛṇam aśnatī /",
    "T09hjatm_pu:1228": " śaṅkāviyogaviśrabdhaṃ mṛgayūthe viceratuḥ // HJm_11.3 //",
    "T09hjatm_pu:1229": " atha kadācit sātmībhūtamṛgayāvyasano brahmadatto nāma rājā nirgamya vārāṇasyās tiryaguraḥsthalaviniveśitadhanvā",
    "T09hjatm_pu:1230": " vājivarādhirohī sadṛśānuyātras turagakhurasamuddhatapāṃsuparidhūsaranayanapakṣmā",
    "T09hjatm_pu:1231": " divasakarasaṃtāpajanitasvedakaṇākrāntalalāṭadeśaḥ sasainyadhvanisaṃtrāsotpatitamayūratittiricakoravanakṛkavākūni",
    "T09hjatm_pu:1232": " viṣamonnatāni nimnabhūmibhāgāni kvacitpadāticaraṇasaṃtrāsitahariṇakhuravinyāsacakitasphuritaśapharīkulavimuktasravantītaṭasalilāni",
    "T09hjatm_pu:1233": " mattagajapatikapolanikaṣaṇasaṃkrāntamadādhivāsitataruskandhasamīpabhrāntamadhukaragaṇāni",
    "T09hjatm_pu:1234": " taṭaviṭapiśākhāvalagnaśuṣkakakubhākṣaphalamadgubalākāpicchaparimiśrakāśakuśavaṃśataruparṇasaṃcayasūcyamānacirātikrāntagirisaritpūrāṇi",
    "T09hjatm_pu:1235": " palvalapaṅkavinimagnavyāghrapadāni pakvodumbaragandhādhivāsitagahvarāṇi pavanacalitatanupatākākuṭilabhujagasṛtibhir",
    "T09hjatm_pu:1236": " aṅkitamārgapāṃsūni vanāntarāṇi vilokayan kiṃcid atikramya tan mṛgayūthadvayaṃ viśrabdhasthitaṃ",
    "T09hjatm_pu:1237": " sainyena pariveṣṭayāmāsa /",
    "T09hjatm_pu:1238": " atha vilokya camūṃ dhṛtakārmukāṃ calakhalīnasamucchritanisvanām /",
    "T09hjatm_pu:1239": " aśaraṇāḥ paribhinnakadambakā bhayavaśena mṛgāḥ paridudruvuḥ // HJm_11.4 //",
    "T09hjatm_pu:1240": " avalokya samantataḥ parītān nṛpasainyena mṛgān sa bodhisattvaḥ /",
    "T09hjatm_pu:1241": " śaradheḥ śaram uddharantam ārād avanīśaṃ samupetya saṃbabhāṣe // HJm_11.5 //",
    "T09hjatm_pu:1242": " yugapan mṛgasaṃkṣayāya kasmād dhanur etat kriyate tvayā sabāṇam /",
    "T09hjatm_pu:1243": " divase divase mahānasaṃ te mṛgam ekaikam ahaṃ visarjayiṣye // HJm_11.6 //",
    "T09hjatm_pu:1244": " nijagāda mahīpatis tatas taṃ yadi satyaṃ mṛga tat tathā kariṣye /",
    "T09hjatm_pu:1245": " na kariṣyasi ced imāṃ vyavasthāṃ prahariṣyāmi tato mṛgeṣu bhūyaḥ // HJm_11.7 //",
    "T09hjatm_pu:1246": " pratipadya gate 'tha bhūmipāle dhavalacchattranivāritārkatāpe /",
    "T09hjatm_pu:1247": " nijagāda sametya bodhisattvo hariṇāṃs tān punar ekatām upetān // HJm_11.8 //",
    "T09hjatm_pu:1248": " yugapat samupāgate vināśe yadi labhyeta punaḥ kramaḥ sa sādhuḥ /",
    "T09hjatm_pu:1249": " kramam etya cirāya śāntihetuṃ bhavitā nāma kadācid anyad eva // HJm_11.9 //",
    "T09hjatm_pu:1250": " gajakumbhavibhedapaṇḍitānāṃ balināṃ kesariṇām api dviṣantaḥ /",
    "T09hjatm_pu:1251": " kṣapayanti śarair asūn narendrāḥ kim u darbhāgrabhujāṃ vane mṛgāṇām // HJm_11.10 //",
    "T09hjatm_pu:1252": " sitamaṇiśucibhis tamo vibhindañ jagad avabhāsya marīcibhiḥ śaśāṅkaḥ /",
    "T09hjatm_pu:1253": " patati vigatakāntir astaśailāt kṣaṇaviśarārava eva sarvabhāvāḥ // HJm_11.11 //",
    "T09hjatm_pu:1254": " salilam urutaraṅgaṃ raṃhasā kṣobhayitvā harati jaladhimadhyāt pannagaṃ vainateyaḥ /",
    "T09hjatm_pu:1255": " atipatati na kaścit karmaṇāṃ kovido 'pi prathitagurubalo 'pi prāktanānāṃ vipākam // HJm_11.12 //",
    "T09hjatm_pu:1256": " iti karmagatiṃ jñātvā vijñānapaṭavo budhāḥ /",
    "T09hjatm_pu:1257": " prāṇātyaye 'pi nāyānti viṣādaṃ dhīracetasaḥ // HJm_11.13 //",
    "T09hjatm_pu:1258": " atha yūthapatidvayasamādeśāt tābhyāṃ yūthābhyām ahany ahany ekaiko mṛgas tasya rājño bhojanapaktikāle mahānasam agāt /",
    "T09hjatm_pu:1259": " evaṃ ca katipayeṣv ahaḥsv atikrānteṣu devadattayūthavartinyāḥ samāpannasattvāyā hariṇyāḥ prāpto gamanavāraḥ /",
    "T09hjatm_pu:1260": " tataḥ sā svayūthapatim āgamyovāca /",
    "T09hjatm_pu:1261": " svāmin niyataṃ śvaḥ prasavitrī bhavitāsmi /",
    "T09hjatm_pu:1262": " tataḥ prasūya vane mṛgaśāvaṃ vinikṣipya gantāsmi /",
    "T09hjatm_pu:1263": " mayā khalu tatra yuktaṃ martum /",
    "T09hjatm_pu:1264": " naitena garbhasthena śāvakeneti /",
    "T09hjatm_pu:1265": " devadatto yūthapatir uvāca /",
    "T09hjatm_pu:1266": " tat katamo 'nyo mṛgas tava vāre prāpte gamiṣyati /",
    "T09hjatm_pu:1267": " sarvathā tvayaiva gantavyam anātmajñā bhavatī yā mamājñāṃ laṅghayatīti /",
    "T09hjatm_pu:1268": " tena yūthapatinā nirbhartsitā sāpasṛtya mṛgī cintayāmāsa /",
    "T09hjatm_pu:1269": " yo 'yaṃ dvitīyo yūthapatir ayam atikāruṇikas tasmād enam api tāvad abhyarthayiṣye /",
    "T09hjatm_pu:1270": " gatvā ca bodhisattvam uvāca /",
    "T09hjatm_pu:1271": " mama yūthapate vāraḥ prāpto gantuṃ nṛpālayam /",
    "T09hjatm_pu:1272": " āsannaprasavā cāsmi tad enaṃ rakṣa śāvakam // HJm_11.14 //",
    "T09hjatm_pu:1273": " prasūtamātram ālīnam avalihya ca jihvayā /",
    "T09hjatm_pu:1274": " stanaṃ ca pāyayitvāhaṃ śāvaṃ cañcalanetrakam // HJm_11.15 //",
    "T09hjatm_pu:1275": " vanānte śaṅkhaśakalacchāyair daśanakuḍmalaiḥ /",
    "T09hjatm_pu:1276": " spṛśantaṃ śādvalaśikhāṃ vilokya ca puraḥsthitam // HJm_11.16 //",
    "T09hjatm_pu:1277": " mama yūthapate yūthe bhaginy asti kanīyasī /",
    "T09hjatm_pu:1278": " gamiṣyāmi kṛtārthāhaṃ tasyāṃ nikṣipya putrakam // HJm_11.17 //",
    "T09hjatm_pu:1279": " iti putralālasāṃ tāṃ hariṇīm abhidhāyinīṃ samālokya /",
    "T09hjatm_pu:1280": " yūthapater ārūḍhaṃ sutarām anukampayā hṛdayam // HJm_11.18 //",
    "T09hjatm_pu:1281": " aparicite 'py anukampā duḥkhini sutarāṃ vivardhate sādhoḥ /",
    "T09hjatm_pu:1282": " jalasiktamūlajālā lateva vṛkṣaṃ samālambya // HJm_11.19 //",
    "T09hjatm_pu:1283": " yasyaivāsty anukampā dīnaṃ śaraṇāgataṃ samālokya /",
    "T09hjatm_pu:1284": " tadvyasanabhaṅgahetuṃ sa eva kurute paraṃ yatnam // HJm_11.20 //",
    "T09hjatm_pu:1285": " tām ūcivān atha mṛgīṃ mṛgayūthanātho bhadre parityaja śucaṃ manasi sphurantīm /",
    "T09hjatm_pu:1286": " tvaṃ tiṣṭha nirvṛtim upetya vane carantī yāsyāmy ahaṃ narapateḥ svayam eva veśma // HJm_11.21 //",
    "T09hjatm_pu:1287": " bālaṃ śirīṣaharitaṃ tṛṇam ādaśantaṃ candrāṃśujālavimalaṃ salilaṃ pibantam /",
    "T09hjatm_pu:1288": " saṃkrīḍamānam iha putrakam eṇaśāvaiḥ sārdhaṃ ciraṃ samavalokaya cañcalākṣam // HJm_11.22 //",
    "T09hjatm_pu:1289": " āśvāsya tām iti mṛgīṃ sa jagāda dhīras trātā yathādya hariṇī maraṇān mayeyam /",
    "T09hjatm_pu:1290": " duḥkhāt punarbhavakṛtāj janatāṃ tathaiva trāyeya mārajayinīṃ samavāpya bodhim // HJm_11.23 //",
    "T09hjatm_pu:1291": " ity uktvā sa yūthapatir udarākrāntibaddhoṣmaṇaḥ khurapuṭotkhātarajaskān mṛgaromanthanojjhitabadarāsthinicitaparyantād",
    "T09hjatm_pu:1292": " vasatisthānāt prāg eva samutthāya vimanasā yūthenānugamyamāno vārāṇasīm abhitaḥ pratasthe /",
    "T09hjatm_pu:1293": " vikośapuṣpās tam athākulākulāḥ kalair alīnāṃ virutair visāribhiḥ /",
    "T09hjatm_pu:1294": " vidhūtaśākhāgrakarā nabhasvatā nivartayāmāsur ivācaladrumāḥ // HJm_11.24 //",
    "T09hjatm_pu:1295": " vimucyamānaṃ suhṛdeva tena tan mṛgeṇa vātāhatalolapallavam /",
    "T09hjatm_pu:1296": " visāricīrīvirutaṃ samantato vanaṃ rurodeva samutsukotsukam // HJm_11.25 //",
    "T09hjatm_pu:1297": " atha bodhisattvo vārāṇasīsamīpam āgamya kiṃcid vilambya tan mṛgayūtham ity uvāca /",
    "T09hjatm_pu:1298": " nivartyatām idānīm /",
    "T09hjatm_pu:1299": " sulabhaviyogāni hi lokasaṃgatāni /",
    "T09hjatm_pu:1300": " suciram api vasantakālaramaṇīyam aravindavanam upāsya himasamayaparimlānapalāśakesarakarṇikam apagatagandham apahāya gacchaty eva prakṛticañcalā śrīḥ /",
    "T09hjatm_pu:1301": " avabhāsya ca prāvṛṭkālajaladapaṭāvaguṇṭhitāni digvadhūmukhāni lāsyam iva ca darśayitvā",
    "T09hjatm_pu:1302": " viraktā iva veśyāṅganāḥ śaratkālavigalitasalilalaghūn apagatavibhavān kāmukān iva",
    "T09hjatm_pu:1303": " parityajanti jaladharān aciraprabhāḥ /",
    "T09hjatm_pu:1304": " kṣaṇadāmukhaviśeṣakaḥ śiśirāṃśur api prabhātasamaye parityajyate sahajayā kāntyā /",
    "T09hjatm_pu:1305": " sarvathā na tat kiṃcij jagati vidyate yan nānyonyaviyogi syād iti vicintya dharmaparāyaṇair yuṣmābhir bhūtvā samyag ātmā paripālanīya iti /",
    "T09hjatm_pu:1306": " tac ca mṛgayūthaṃ sthitvā bodhisattvam ā cakṣurviṣayād gacchantam avalokya pitṛviyogād iva śokaśalyakṣatahṛdayaṃ śūnyam iva tad vanaṃ pratyājagāma",
    "T09hjatm_pu:1307": " bodhisattvo 'pi ca hariṇavarāhamahiṣājāsthinicaye lagnaśvagaṇakalahabhīṣaṇam utpatitāvalīnasaraghākulamāṃsapeśīkam",
    "T09hjatm_pu:1308": " upanihitaniśātakartanīkaṃ mṛgāgamanapratīkṣibhir aurabhrikair ākīrṇasūnāsthānam āgamyāvatasthe /",
    "T09hjatm_pu:1309": " te ca tadvadhādhikṛtāḥ puruṣā yūthapatim ādāya rājñe darśayāmāsuḥ /",
    "T09hjatm_pu:1310": " athābhāṣata taṃ rājā hariṇaṃ hariṇekṣaṇaḥ /",
    "T09hjatm_pu:1311": " aparikṣīṇayūthas tvaṃ vada kiṃ svayam āgataḥ // HJm_11.26 //",
    "T09hjatm_pu:1312": " bodhisattva uvāca /",
    "T09hjatm_pu:1313": " garbhiṇī hariṇī deva śaraṇaṃ mām upāgatā /",
    "T09hjatm_pu:1314": " putradarśanakāṅkṣiṇyās tasyā vāre 'ham āgataḥ // HJm_11.27 //",
    "T09hjatm_pu:1315": " putrakaṃ draṣṭum icchantyāḥ pūrayitvā manoratham /",
    "T09hjatm_pu:1316": " eṇyās tasyāḥ paraṃ prīto manye 'haṃ mṛtyum utsavam // HJm_11.28 //",
    "T09hjatm_pu:1317": " hariṇīṃ hariṇaṃ cātra yātum ālokya mṛtyave /",
    "T09hjatm_pu:1318": " yan me samabhavad duḥkhaṃ tad adya na bhaviṣyati // HJm_11.29 //",
    "T09hjatm_pu:1319": " tasmāt pramāpaya nareśvara mām idānīm aurabhrikaiḥ kathaya deva vilambase kim /",
    "T09hjatm_pu:1320": " atyāyatena karuṇākavacena baddhaṃ ceto bhinatti na viṣādaśaro mamedam // HJm_11.30 //",
    "T09hjatm_pu:1321": " atha sa rājā tasya tāṃ parārthapratipattipaṭīyasīm anukampāṃ vicintya vismitamatir upālabdha iva lajjayā bodhisattvam uvāca /",
    "T09hjatm_pu:1322": " sādhu sādhu yūthapate /",
    "T09hjatm_pu:1323": " parārthaniṣpattinibaddhacetā mṛgākṛtis tvaṃ puruṣapradhānaḥ /",
    "T09hjatm_pu:1324": " paropaghātāya nibaddhayatnā vayaṃ khalu vyālamṛgaiḥ samānāḥ // HJm_11.31 //",
    "T09hjatm_pu:1325": " atha bodhisattvo vipratisāravantaṃ rājānam avetya jātaviśrambhamukham ity uvāca /",
    "T09hjatm_pu:1326": " śaraṇam upagataṃ kṛtāparādhaṃ ripum api pāsi kila vyudasya kopam /",
    "T09hjatm_pu:1327": " kathaya katham anāgasāṃ mṛgāṇām upari patanti taveṣavo niśātāḥ // HJm_11.32 //",
    "T09hjatm_pu:1328": " prahṛtaṃ na tvayā yuddhe dviṣaty api parāṅmukhe /",
    "T09hjatm_pu:1329": " nihaṃsi bhayavitrastān hariṇān naśyataḥ katham // HJm_11.33 //",
    "T09hjatm_pu:1330": " jahīhi mṛgayākrīḍām asatsaṃkalpavardhitām /",
    "T09hjatm_pu:1331": " narakāgneḥ sphuraddīpter bhavitrī yeyam āhutiḥ // HJm_11.34 //",
    "T09hjatm_pu:1332": " atha sa rājā pramuditamanās taṃ yūthapatiṃ mahati siṃhāsana āropya savinayaṃ nīcairāsanam adhiṣṭhāya proktavān /",
    "T09hjatm_pu:1333": " aho subhāṣitaṃ kriyatāṃ me mohatimirāpanodinī dharmadeśaneti /",
    "T09hjatm_pu:1334": " tato bodhisattvaḥ sakalayā rājaparṣadāvalokyamānas taṃ rājānaṃ saṃrādhayann ity uvāca /",
    "T09hjatm_pu:1335": " subhāṣitaprītir anunnatiḥ śriyā parārthaniṣpattipaṭīyasī kriyā /",
    "T09hjatm_pu:1336": " guṇeṣv atṛptir guṇavatsu cādaro virūḍham etac caritaṃ mahātmanām // HJm_11.35 //",
    "T09hjatm_pu:1337": " nitāntam āviṣkṛtatuṅgatejasī ubhe manuṣyasya manuṣyalakṣmaṇī /",
    "T09hjatm_pu:1338": " adainyam āpatsv api cittagauravād apatrapā cāryapathaprakāśinī // HJm_11.36 //",
    "T09hjatm_pu:1339": " khalāḥ prakṛtyaiva malīmasāśayā vṛthā pareṣām ayaśaḥsu jāgrati /",
    "T09hjatm_pu:1340": " svacittaśuddhau viniviṣṭabuddhayo budhāḥ punas teṣu bhṛśaṃ dayālavaḥ // HJm_11.37 //",
    "T09hjatm_pu:1341": " nareṣu tulyodayapauruṣeṣv api kriyā na sarvasya paropakāriṇī /",
    "T09hjatm_pu:1342": " parisphurajjyotiṣi nirghane nabhasy agastya evāmbu karoti nirviṣam // HJm_11.38 //",
    "T09hjatm_pu:1343": " vicintyamāno 'pi karoti vismayaṃ visāriṇā saccaritena sajjanaḥ /",
    "T09hjatm_pu:1344": " yadā tu cakṣuḥpatham eti dehināṃ tadāmṛteneva manāṃsi siñcati // HJm_11.39 //",
    "T09hjatm_pu:1345": " yasyāyāmi paropakārasalilasroto na vicchidyate dhīcakṣuś ca viyogi yasya tamasā dvāv eva tau jāgrataḥ /",
    "T09hjatm_pu:1346": " anyeṣāṃ paśudharmaṇāṃ parahitavyāpāradurmedhasāṃ tulye rātryahanī pramattamanasām ajñānanidrāvatām // HJm_11.40 //",
    "T09hjatm_pu:1347": " saṃsāre bhramato mahāndhatamase saṃtiṣṭhamānasya vā sādhoḥ sādhuphale nitāntamahatī dve eva te māṃ prati /",
    "T09hjatm_pu:1348": " yatra projjhya gṛhaṃ tapovanam abhiprasthīyate śreyase yasmin vā kriyate vivekapaṭubhiḥ sākaṃ kathā sūribhiḥ // HJm_11.41 //",
    "T09hjatm_pu:1349": " bhujyante svagṛhasthitā iva sukhaṃ yasyārthibhiḥ saṃpadaḥ paṭvī yasya ca dhīs tamaḥprahataye dvāv eva tau prāṇitaḥ /",
    "T09hjatm_pu:1350": " yas tv ātmaṃbharir unnate 'pi vibhave hīnaś ca vidvattayā tasyālekhyamaṇer ivākṛtibhṛtaḥ sattāpy asattā nanu // HJm_11.42 //",
    "T09hjatm_pu:1351": " kṛcchrāl labdham api krameṇa bhavati prabhraṃśi bhūyaḥ sukhaṃ tadbhraṃśe paritāpam eti puruṣaś cittānalaṃ jvālayan /",
    "T09hjatm_pu:1352": " duḥkhasyāsya bhavānubandhajananī hetuḥ śaṭhā jālinī te 'tyantaṃ sukhino manaḥsu nihitā yaiḥ samyag alpecchatā // HJm_11.43 //",
    "T09hjatm_pu:1353": " mohacchedi subhāṣitaṃ vinayati dravyaṃ vinaiva śramād adravye tu bhavanty api sphuṭapadā vyarthopadeśā giraḥ /",
    "T09hjatm_pu:1354": " karmāreṇa paṭīyasāpi vighanavyomendranīlacchaviḥ śrīgarbhaḥ kriyate kalaṅkaparuṣād ghaṇṭīkṛtān nāyasaḥ // HJm_11.44 //",
    "T09hjatm_pu:1355": " iti guṇāguṇāntaravidā mahārājena satpathāśrayiṇā bhavitavyam iti /",
    "T09hjatm_pu:1356": " atha sa rājā dharmakathāmṛtāsvādaprīṇitamanā dattamṛgābhayaḥ sabahumānam iti bodhisattvaṃ praśaśaṃsa /",
    "T09hjatm_pu:1357": " utpāde sati loka eṣa maraṇavyādhiśramair bādhyate tṛṣṇātantunibandhanasya jagato bhūyas ta evādhayaḥ /",
    "T09hjatm_pu:1358": " ity acchinnapunarbhavapratibhayaḥ saṃsāra ā nirvṛter yuṣmatsaṃgamahetur ity avamato nāyaṃ sadoṣo 'pi naḥ // HJm_11.45 //",
    "T09hjatm_pu:1359": " atha bodhisattvaḥ siṃhāsanād avatīrya rājānam āpapracche /",
    "T09hjatm_pu:1360": " mayā vinā nṛvara viṣaṇṇamānasaṃ samākulaṃ hariṇakulaṃ bhaviṣyati /",
    "T09hjatm_pu:1361": " akaṇṭakāṃ ciram anuśādhi medinīṃ vrajāmy ahaṃ tvaritapadaṃ tadantikam // HJm_11.46 //",
    "T09hjatm_pu:1362": " tataḥ sa yūthapatiḥ kṣitipālānumatas tad eva vanam ājagāma /",
    "T09hjatm_pu:1363": " atha yūthapatiṃ vilokya dūrān muditaṃ tan mṛgayūtham utsukākṣam /",
    "T09hjatm_pu:1364": " daśanāgragṛhītaśaṣpadarbhaṃ tvaritaṃ pratyudiyāya baddhapaṅkti // HJm_11.47 //",
    "T09hjatm_pu:1365": " vinimīlitalocaneva yāsīd dhariṇī yūthapatau gate vanāntāt /",
    "T09hjatm_pu:1366": " samupeyuṣi saiva tatra dhīre punar unmīlitalocaneva jātā // HJm_11.48 //",
    "T09hjatm_pu:1367": " āgamya sātha hariṇī hariṇapradhānam itthaṃ jagāda muditā calitāyatākṣī /",
    "T09hjatm_pu:1368": " prahlādayan mama manaḥ śiśur eṣa dāve saṃkrīḍate hariṇanātha tava prasādāt // HJm_11.49 //",
    "T09hjatm_pu:1369": " bodhisattvo 'pi ca tan mṛgayūthadvayam āśvāsya parāṃ prītim upajagāma /",
    "T09hjatm_pu:1370": " tad evaṃ parahitaparāyaṇaḥ sa bhagavāṃs tiryagbhūto 'py āsīd iti vincintya tadupāropitaprasādā bhavata yūyam iti //",
    "T09hjatm_pu:1371": " // mṛgajātakaṃ prathamam //",
    "T09hjatm_pu:1372": " 12. Mayūra",
    "T09hjatm_pu:1373": " śīlaṃ paripālayatā trātāḥ sattvā mayūrabhūtena /",
    "T09hjatm_pu:1374": " prāṇabhayād yena purā kas tatra na ropayed bhaktim // HJm_12.1 //",
    "T09hjatm_pu:1375": " tadyathānuśrūyate",
    "T09hjatm_pu:1376": " surabhikamalavanacchannamahāvimalasalilena prahlāditasiddhajanamānasena mānasena",
    "T09hjatm_pu:1377": " mahāsarasā sakalaśaśimaṇḍalabimbenevālaṃkṛtaikadeśe tripathagāsalilanipātakṣobhitabhūrjadevadārunameruvane",
    "T09hjatm_pu:1378": " prasrutānekaprasravaṇe tuhinopacayasthūlataraśikharasahasratayā rajatastambhair ivoparisamākīrṇe",
    "T09hjatm_pu:1379": " kesarisaṃtrāsaprasthitacamarayūthasphuritavālasaṃghātopavījyamānanikuñje nirjharasalilaprakṣālyamānaśilātale",
    "T09hjatm_pu:1380": " kusumitalatāprāntabhrāntamukharamadhukaragaṇasaṃgīte sābhiṣeka iva rājamāne bhūdharavare",
    "T09hjatm_pu:1381": " himavati dhautendranīlavimaladaṇḍākṛtiśirodharaḥ śaṅkhacchedāvadātāpāṅgadeśaḥ sphuṭitapāribhadrakakusumābhiraktatuṇḍo",
    "T09hjatm_pu:1382": " vipulavicitrapakṣatir indīvarapalāśākīrṇataruṇaśirīṣakusumasaṃghātānurūpabṛhatkalāpaḥ",
    "T09hjatm_pu:1383": " suvarṇāvabhāso nāma bodhisattvo mayūrādhipatir babhūva /",
    "T09hjatm_pu:1384": " mayūravaram utpādya taṃ vicitratanūruham /",
    "T09hjatm_pu:1385": " vismitā iva paśyanto babhūvuḥ karmaśilpinaḥ // HJm_12.2 //",
    "T09hjatm_pu:1386": " meghārambhe jātanṛtyānurāgaṃ paśyantīnāṃ taṃ mayūrādhirājam /",
    "T09hjatm_pu:1387": " stokoddyotā hrīmatīnām ivāsan mandā vidyullāsikānāṃ vilāsāḥ // HJm_12.3 //",
    "T09hjatm_pu:1388": " mṛdaṅgavad dhvānini vārinirjhare dvirephavīṇāsu kalasvanāsu ca /",
    "T09hjatm_pu:1389": " latāvanāntargṛhake manohare nanarta citraṃ sa mayūralāsakaḥ // HJm_12.4 //",
    "T09hjatm_pu:1390": " parisphuraccandrakaratnamaṇḍalas taṭāntam āruhya yadā nanarta saḥ /",
    "T09hjatm_pu:1391": " samīraṇādhūtavano himācalas tadā vibhāti sma kirīṭavān iva // HJm_12.5 //",
    "T09hjatm_pu:1392": " kāntaṃ vitanvati kalāpam anaṅgavadhvā citre viśeṣaka ivālikhite dharitryām /",
    "T09hjatm_pu:1393": " tatra sthitā śikhini siddhavilāsinīnāṃ gāḍhaṃ kutūhalavaśān na tatarpa dṛṣṭiḥ // HJm_12.6 //",
    "T09hjatm_pu:1394": " āpāṇḍumeghapaṭalāvṛtadiṅmukhānte muktāmalāmbhasi śaratsamaye 'bhyupete /",
    "T09hjatm_pu:1395": " yasyāṃ sa candrakamaṇīn asṛjat kalāpī bhūr indranīlaśakalair iva sā babhāse // HJm_12.7 //",
    "T09hjatm_pu:1396": " kānte viceruṣi śanair apulākapakṣe yūthānuyātagamane kuśalaikapakṣe /",
    "T09hjatm_pu:1397": " tasmin mahīdharavarasya mayūrarāja indrāyudhaiḥ śabaliteva mahī rarāja // HJm_12.8 //",
    "T09hjatm_pu:1398": " atha kadācid anilabalavibhidyamānakusumagandhādhivāsitadiṅmukheṣu bhramadalikulaśabaleṣu",
    "T09hjatm_pu:1399": " kalabharadanaparipāṇḍuṣu rāmaṇīyakaṃ gateṣu ketakeṣu kuṭajakakubhanīpakadambakusumasurabhīkṛtanikuñjeṣv",
    "T09hjatm_pu:1400": " indragopakābhyalaṃkṛtamarakataharitaśādvalaśyāmavanabhūmiṣu nayanaramyeṣu mahīdhareṣu",
    "T09hjatm_pu:1401": " sphuritataḍidvalayalāñchitodareṣu darśitendrāyudheṣu dhārāśaranipātaprodvāsitanidāghavairiṣu",
    "T09hjatm_pu:1402": " nabhaḥpidhāyiṣu jaladhareṣu śiśiraśīkarasparśāpanītadivasakarasaṃtāpeṣu parityajatsu",
    "T09hjatm_pu:1403": " candanadrumān phaṇiṣu prathamapūrapriyatamataraṅgahastāvalucyamānaphenāvataṃsāsu",
    "T09hjatm_pu:1404": " kaluṣasalilavasanapidhīyamānavipulapulinajaghanāsu mattāsv iva prāgalbhyam upagatāsu",
    "T09hjatm_pu:1405": " saridaṅganāsu sabāṣpaproṣitabhartṛkājananayanāvalokyamāneṣu meghadhvanipramuditeṣu",
    "T09hjatm_pu:1406": " vimuktamadhurārāveṣu gṛhamayūreṣu navajaladasalilakaṇanipātajanitakaṇakaṇāśabdeṣu",
    "T09hjatm_pu:1407": " tālatālīnālikeravaneṣu sa mayūrarājaḥ prabhātasamaye tanujalakaṇagurukṛtakalāpaḥ",
    "T09hjatm_pu:1408": " śrutihṛdayahāriṇīṃ kekāṃ vimuñcan nabhaḥśobhārtham ivotpatya vārāṇasīsamīpena prāgāt /",
    "T09hjatm_pu:1409": " tasyāṃ ca puri brahmadattena rājñā saha suptaprativibuddhā parasparapariṣvaṅgāpahṛtavilepanā kiṃcitparipāṭalalocanotpalānupamā nāma tasya rājño devī papraccha /",
    "T09hjatm_pu:1410": " vada kasya dhvanir ayaṃ tāras tārādhipānana /",
    "T09hjatm_pu:1411": " yena pratāryamāṇena mama prahlāditaṃ manaḥ // HJm_12.9 //",
    "T09hjatm_pu:1412": " rājovaca / devi suvarṇāvabhāso nāma mānuṣālāpo mayūrarājo himavati kṛtādhivāsas tasyaiṣa",
    "T09hjatm_pu:1413": " nabhasā saṃcaramāṇasya prakṛtimanoharaḥ kanakamarakatendranīlavaiḍūryarāśiprabhāsvarasya svaraḥ /",
    "T09hjatm_pu:1414": " punaḥ sakutūhalā devy uvāca /",
    "T09hjatm_pu:1415": " kutaḥ punar asau mayūrādhipatir devasya śrutipatham āgata iti / rājovāca /",
    "T09hjatm_pu:1416": " puruṣāṇāṃ tiraścāṃ vā guṇā eva prakāśakāḥ /",
    "T09hjatm_pu:1417": " bhinnāndhakāranivahā maṇīnām iva raśmayaḥ // HJm_12.10 //",
    "T09hjatm_pu:1418": " mayūrākṛtim āsthāya ko 'pi kenāpi hetunā /",
    "T09hjatm_pu:1419": " nayanotsavabhūto 'sau sthito gaurīguror vane // HJm_12.11 //",
    "T09hjatm_pu:1420": " śikhiyūthādhipatinā tenālaṃkṛtagahvaraḥ /",
    "T09hjatm_pu:1421": " nāthavantam ivātmānaṃ manyate tuhinācalaḥ // HJm_12.12 //",
    "T09hjatm_pu:1422": " garjitena prayacchantaḥ sādhuvādam ivāmbudāḥ /",
    "T09hjatm_pu:1423": " baddhanṛttaṃ tam īkṣante sphuradbhis taḍidīkṣaṇaiḥ // HJm_12.13 //",
    "T09hjatm_pu:1424": " ghanasamayanāṭakādāv āhūtā barhisūtradhāreṇa /",
    "T09hjatm_pu:1425": " sahasā taḍid ātmānaṃ darśayati naṭīva savilāsam // HJm_12.14 //",
    "T09hjatm_pu:1426": " athānupamā tena tasya mayūrādhipateḥ śrutihāriṇā svareṇākṣiptahṛdayā mṛduhasitabhrūlatākṣepaparāvartanāvalokanakrīḍāparibṛṃhitair vilāsais taṃ rājānaṃ vaśīkṛtyovāca /",
    "T09hjatm_pu:1427": " deva kriyatāṃ yatnas tasya mayūrādhipater grahaṇāya /",
    "T09hjatm_pu:1428": " krīḍanako 'smākam antaḥpure bhaviṣyati /",
    "T09hjatm_pu:1429": " antaḥpuramadhyagatasphuṭacandrakadhāriṇā mayūreṇa /",
    "T09hjatm_pu:1430": " vividhamaṇikarṇapūreva tena no gṛhamahī bhavatu // HJm_12.15 //",
    "T09hjatm_pu:1431": " rājovāca / devi na kilāsau śakyate grahītum / devy uvāca /",
    "T09hjatm_pu:1432": " sṛjataḥ surabhīn madāmbubindūn balino 'pi dviradān vaśaṃ nayanti /",
    "T09hjatm_pu:1433": " puruṣāḥ paṭuvīryabuddhyupāyāḥ kim uta svalpabalodayān vihaṅgān // HJm_12.16 //",
    "T09hjatm_pu:1434": " hriyate baḍiśena vārimadhyāt pṛthuromā nayanādhvanaś cyuto 'pi /",
    "T09hjatm_pu:1435": " kim upāyavatām asādhyam asti vyavasāye hi sati kriyāḥ phalanti // HJm_12.17 //",
    "T09hjatm_pu:1436": " bhavato 'sti matir viśeṣapaṭvī bahavaḥ santi vipaścitaḥ sahāyāḥ /",
    "T09hjatm_pu:1437": " saphalīkriyate na cen mamecchā bhavatā snehaparāṅmukho 'si nūnam // HJm_12.18 //",
    "T09hjatm_pu:1438": " śāvān kulāyakagatān paripātukāmā nadyāḥ pragṛhya tanupakṣapuṭena toyam /",
    "T09hjatm_pu:1439": " dāvānalaṃ kila siṣeca muhuḥ kapotī snigdho jano na khalu cintayati svapīḍām // HJm_12.19 //",
    "T09hjatm_pu:1440": " atha sa rājā mā devi krodhaṃ kārṣīr akāryam api tvadarthe kuryām /",
    "T09hjatm_pu:1441": " ataḥ karomy ahaṃ tadgrahaṇāya yatnam ity uvāca /",
    "T09hjatm_pu:1442": " vilāsinīnāṃ madanānukarṣiṇā vilāsapāśena nibaddhamānasaḥ /",
    "T09hjatm_pu:1443": " śubhāśubhānveṣaṇasuptacetanaḥ prayāty anighno 'pi hi nighnatāṃ janaḥ // HJm_12.20 //",
    "T09hjatm_pu:1444": " amartyatejo'vayavān avāpya yā tilottameti prathitā surāṅganā /",
    "T09hjatm_pu:1445": " trilokanātho 'pi tayātmaśobhayā caturmukhatvaṃ gamitas trilocanaḥ // HJm_12.21 //",
    "T09hjatm_pu:1446": " taponidhiṃ gādhisutaṃ tapovane mahādhiyaṃ menakayā hṛtendriyam /",
    "T09hjatm_pu:1447": " avajñayākṛṣya mṛṇālakārmukaṃ śareṇa vivyādha hasan manobhavaḥ // HJm_12.22 //",
    "T09hjatm_pu:1448": " yad edhate lāghavahetur arthitā patanti yan mūrdhni nikārapāṃsavaḥ /",
    "T09hjatm_pu:1449": " spṛśanty adhikṣepaśarāś ca yan manas tad aṅganābhiḥ kriyate śarīriṇām // HJm_12.23 //",
    "T09hjatm_pu:1450": " ābadhya vyavasāyavarma purato vinyasya tṛṣṇācamūm āropya prasabhaṃ nitāntakaṭhinaṃ nirvrīḍatākārmukam /",
    "T09hjatm_pu:1451": " arthitvāhavamadhyam etya vivaśāḥ sīmantinībhiḥ kṛtā nīcebhyo 'pi sahanta eva puruṣā bhrūbhaṅgabāṇavraṇam // HJm_12.24 //",
    "T09hjatm_pu:1452": " atha sa rājā śākunikān āhūyāvocat /",
    "T09hjatm_pu:1453": " asti suvarṇāvabhāso nāma himavati mayūrādhipatis taṃ bhavantaḥ śīghram ānayantu /",
    "T09hjatm_pu:1454": " na ced āneṣyatha tataḥ sarvān eva bhavatas tīkṣṇena daṇḍenāntakasakāśaṃ praheṣyāmīti /",
    "T09hjatm_pu:1455": " te ca maraṇabhītās tatheti pratiśrutya kaṃcin nipuṇataraṃ śākunikam abhyarthya visarjayāmāsuḥ /",
    "T09hjatm_pu:1456": " sa ca śākunikaḥ krameṇa himācalam āgamya vijñāya tasya mayūrādhipater gocarabhūmiṃ viracayya pāśān ekānte 'vatasthe /",
    "T09hjatm_pu:1457": " prāleyādres tuṅgasānor upaghne nyastaṃ yad yat tena śākuntikena /",
    "T09hjatm_pu:1458": " tenātyarthaṃ barhiṇā dṛṣṭamātraṃ tat tad dūrāc cicchide pāśajālam // HJm_12.25 //",
    "T09hjatm_pu:1459": " atha himavati dūrasthā divyacakṣuṣo munayas taṃ bodhisattvaprabhāvam ālokya vismitamanasa evam ūcuḥ /",
    "T09hjatm_pu:1460": " dṛṣṭyānena śrīmatā puṇyadhāmnā chinnāḥ pāśā gāḍhabandhā yatheme /",
    "T09hjatm_pu:1461": " sādhor asya prāptabodhes tathaiva prajñāśastraṃ chetsyati kleśapāśān // HJm_12.26 //",
    "T09hjatm_pu:1462": " atha sa śākunikaḥ pāśacchedaviṣaṇṇamanāḥ samupagamya kṛtāñjalis tasmai mayūrādhipataye tāṃ krūrāṃ rājājñām ākhyāyābravīt /",
    "T09hjatm_pu:1463": " prāṇavicchedabhītānāṃ śaraṇya śaraṇārthinām /",
    "T09hjatm_pu:1464": " śvetāpāṅgapate bhūyās tvam eva śaraṇaṃ hi naḥ // HJm_12.27 //",
    "T09hjatm_pu:1465": " dṛṣṭyā cchinnās tvayā pāśāḥ śaṅkhacchedasitāntayā /",
    "T09hjatm_pu:1466": " sa tvam īdṛkprabhāvaḥ san katham asmān na pāsyasi // HJm_12.28 //",
    "T09hjatm_pu:1467": " tam ālokayato dīnaṃ magnaṃ bandhum ivāpadi /",
    "T09hjatm_pu:1468": " āpupūre manas tasya duḥkhena karuṇātmanaḥ // HJm_12.29 //",
    "T09hjatm_pu:1469": " na trāsyate kathaṃ sattvān dhīro 'yaṃ vyasanād iti /",
    "T09hjatm_pu:1470": " śīlapāramitā tasmin niḥsaṃdigdheva tasthuṣī // HJm_12.30 //",
    "T09hjatm_pu:1471": " māṃ cen na saṃtyajasi bodhim avāptukāma etān mayūravara pāhi narendradaṇḍāt /",
    "T09hjatm_pu:1472": " taṃ śīlapāramitayā janitaprasādam itthaṃ kṛpā śikhinam uktavatīva sādhvī // HJm_12.31 //",
    "T09hjatm_pu:1473": " atha bodhisattvas tān maraṇabhītān prati duḥkhāyamāna īdṛśam acintayat /",
    "T09hjatm_pu:1474": " madhurasvaraḥ surucirāṅgaruho yadi nābhaviṣyam aham atra vane /",
    "T09hjatm_pu:1475": " na nareśvarād akaruṇaprakṛter bhayam āgamiṣyad iti śākunikān // HJm_12.32 //",
    "T09hjatm_pu:1476": " iti mannimittam ayam ārtamanā vyasanaṃ na yāvad upayāti janaḥ /",
    "T09hjatm_pu:1477": " paricoditaḥ kṣitibhujā maraṇāt paripālayāmi khalu tāvad imam // HJm_12.33 //",
    "T09hjatm_pu:1478": " akāraṇe vā sati vāpi kāraṇe sametya yan nāma paro vinaśyati /",
    "T09hjatm_pu:1479": " anekadhigvādaśarakṣatātmanā kim īdṛśā tasya janasya janmanā // HJm_12.34 //",
    "T09hjatm_pu:1480": " iti bodhisattvaś cintayitvā tam uvāca /",
    "T09hjatm_pu:1481": " gacchatu bhavān agratas tasmai rājñe nivedayituṃ mamāgamanam iti /",
    "T09hjatm_pu:1482": " atha sa śākunikaḥ pramuditamanās tvaritam āgamya nyavedayad idānīm evāsmadanukampayā deva sa mayūrādhipatir āgacchatīti /",
    "T09hjatm_pu:1483": " tataḥ sa rājā saha devyā paurajanena ca kutūhalavaśāt tadāgamanapratīkṣī punaḥ punar antarīkṣam ālokayāmāsa /",
    "T09hjatm_pu:1484": " so 'pi ca mayūrarājaḥ samāśvāsya vinivartya cānugāminaṃ mayūragaṇam ambaratalam utpatya sahasaivopagamya prakṛtimadhurayā kekayā sakalaṃ vārāṇasījanam ānandayāmāsa /",
    "T09hjatm_pu:1485": " tatas tasya tāṃ kekām ākarṇya niyamena sa mayūrādhipatir āgacchatīti vicintya pramuditamanaso",
    "T09hjatm_pu:1486": " nūpuravirāvasaṃtrāsitakapotapālīnilīnapārāvatamithunāḥ drutataragamanavigalitakarṇāvataṃsakāḥ",
    "T09hjatm_pu:1487": " kāścid anavasitaviśeṣakāṅkitalalāṭamadhyāḥ sindūrābhitāmrāṅgulayo drutagamanavighnakāriṇe",
    "T09hjatm_pu:1488": " gurunitambabharāyātyasūyantyaḥ kiṃcid gatvā cāparā gurujanāvalokanavrīḍitāḥ punas",
    "T09hjatm_pu:1489": " tvaritāṃ gatim avarundhānāḥ praharṣavikasannayanakuvalayapalāśaprāntaspṛṣṭaśravaṇāntāś",
    "T09hjatm_pu:1490": " ca kāścid aparāḥ punar ardhālikhitaṃ citraphalakam apāsya kṣīṇaprāṇaprāyaprāntavartikāḥ",
    "T09hjatm_pu:1491": " karaṇḍakeṣu vinikṣipya sitajaladatuhinakundamṛṇālasphaṭikarajatadhavalāni saudhatalāny",
    "T09hjatm_pu:1492": " āruruhur aparāś ca striyo vātāyanāny abhijagmuḥ /",
    "T09hjatm_pu:1493": " atha jālagavākṣavartinīnām abalānāṃ vadanair viśālanetraiḥ /",
    "T09hjatm_pu:1494": " śikhidarśanajātasaṃbhramāṇāṃ bahucandreva bhṛśaṃ purī rarāja // HJm_12.35 //",
    "T09hjatm_pu:1495": " kautūhalād anilavellitakākapakṣā raṃhasvino hariṇaśāvamanoharākṣāḥ /",
    "T09hjatm_pu:1496": " ālokitāḥ pramanasā jananījanena nirjagmur unnatamukhāḥ śiśavo gṛhebhyaḥ // HJm_12.36 //",
    "T09hjatm_pu:1497": " krīḍāṃ vihāya ca manoharakandukotthāṃ svedāvabaddhakaṇacārulalāṭadeśāḥ /",
    "T09hjatm_pu:1498": " kiṃcitkucodgamasamunnamitottarīyā niścakramuḥ pratanubāhulatāḥ kumāryaḥ // HJm_12.37 //",
    "T09hjatm_pu:1499": " ayam ayam iti barhī darśanapronnatābhiḥ sphuṭanakhamaṇibhābhiḥ padmapattrāruṇābhiḥ /",
    "T09hjatm_pu:1500": " smitaruciramukhīnāṃ rājasīmantinīnāṃ kisalayitam ivāsīd aṅgulībhiḥ puraṃ tat // HJm_12.38 //",
    "T09hjatm_pu:1501": " kṣaṇāc ca surāsurasaṃgrāmāt kṣurapranikṛttadaṇḍaḥ ketur iva vividhamaṇivicitras tasya rājño bhavanāntarālam alaṃkurvan sa mayūrarājo nipapāta",
    "T09hjatm_pu:1502": " yugapad atha janānāṃ vidrumākāratuṇḍe śikhini gurukalāpe dṛṣṭayas tatra petuḥ /",
    "T09hjatm_pu:1503": " dadati dhanam udāre kṣipram āśāḥ samantād abhilaṣitaphalānām arthināṃ dātarīva // HJm_12.39 //",
    "T09hjatm_pu:1504": " rājā ca rājamahiṣī ca mayūrarājam ālokya taṃ tutuṣatuḥ samavāpya kāmam /",
    "T09hjatm_pu:1505": " lokasya durlabham avāpya hi vastu kiṃcit khinnaṃ pramodamudam udvahatīva cetaḥ // HJm_12.40 //",
    "T09hjatm_pu:1506": " tataḥ pramuditamanāḥ sa rājā taṃ mayūrarājaṃ rājārhe radanapāde samupaveśyāsane paścād āsanam adhyatiṣṭhat /",
    "T09hjatm_pu:1507": " atha bodhisattvo madhuragambhīreṇa svareṇa taṃ rājānam ity ābabhāṣe /",
    "T09hjatm_pu:1508": " jitvendriyāṇi balavanti balena buddher yuñjan muhuḥ praṇayināṃ praṇayaṃ phalena /",
    "T09hjatm_pu:1509": " etāṃ samudravasanāṃ vyasanāny apāsya bhupāla pālaya ciraṃ pṛthivīṃ nayena // HJm_12.41 //",
    "T09hjatm_pu:1510": " tava dharmamayāḥ kaccid edhante dharmasetavaḥ /",
    "T09hjatm_pu:1511": " agādhaṃ duḥkhajaladhiṃ yān ālambyottariṣyasi // HJm_12.42 //",
    "T09hjatm_pu:1512": " randhrāvalokibhiḥ krūrair durgṛhītair ivāhibhiḥ /",
    "T09hjatm_pu:1513": " kaccid dṛṣṭamahādoṣair viṣayair nātibādhyase // HJm_12.43 //",
    "T09hjatm_pu:1514": " bhṛtyeṣu ca vinīteṣu kalatreṣu suteṣu ca /",
    "T09hjatm_pu:1515": " kaccit te kuśalaṃ rājan dehe cātra yaśonidhau // HJm_12.44 //",
    "T09hjatm_pu:1516": " rājovāca /",
    "T09hjatm_pu:1517": " bhavaty akuśalaṃ tāvan mayūrādhipa dehinām /",
    "T09hjatm_pu:1518": " parārthapaṭunā yāvat saṃgamo na bhavādṛśā // HJm_12.45 //",
    "T09hjatm_pu:1519": " saṃcaranmurajameghanisvanaṃ nartakītaḍidalaṃkṛtāntaram /",
    "T09hjatm_pu:1520": " tvām avāpya śikhirāja mandiraṃ vārivāhasamayāyate mama // HJm_12.46 //",
    "T09hjatm_pu:1521": " kāntāmukhasya tilako nabhasaḥ śaśāṅkaḥ svacchaprabhasya maṇir ābharaṇasya śuddhaḥ /",
    "T09hjatm_pu:1522": " jātaś cirābhilaṣito 'sya mayūranātha madveśmanaś ca mahatas tvam alaṃkariṣṇuḥ // HJm_12.47 //",
    "T09hjatm_pu:1523": " ity abhisaṃrādhya sa rājā dīpaprabhāvabhāsitabhavanāntarāle prācīvadhūgṛhītaśaśidarpaṇe",
    "T09hjatm_pu:1524": " vibhāvyamānatārakākumudavanābhyalaṃkṛtanabhaḥsarasi prāpte ca kṣaṇadāmukhe surabhikusumapallavāstīrṇaṃ",
    "T09hjatm_pu:1525": " mayūrādhipataye mṛdu śayanīyam ādideśa /",
    "T09hjatm_pu:1526": " divase divase ca paripākasurabhimṛdūni phalāni prāyacchat /",
    "T09hjatm_pu:1527": " atha kadācit kāle gacchati sa rājā kiṃcit karaṇīyam uddiśya bodhisattvam anupamāyā",
    "T09hjatm_pu:1528": " devyā haste nikṣipya nātimahatā sainyenānugamyamānas turagakhurapuṭotkhātamārgapāṃsuparidhūsarakisalayakusumamañjarīkāṇi",
    "T09hjatm_pu:1529": " vanāntarāṇi kurvann amalasalilavāhinītaṭavetasacchāyānilīnaniścalabakabalākāvalokyamānacakitaśapharīkulākulataṭapayaskāḥ",
    "T09hjatm_pu:1530": " tvaritarathacaraṇadhvanisaṃtrāsarasitacakravākamithunaparityajyamānasitapulinās tās",
    "T09hjatm_pu:1531": " tāḥ samudrapatnīr ālokayaṃs trastasāraṅgotpatanasācīkṛtāni caṭulabahunayanānīva digantarāṇi",
    "T09hjatm_pu:1532": " paśyan prasṛtagokuladaśanacchidyamānaśaṣpāṅkurān ikṣuvaṇoparuddhān anekāṃś ca grāmasīmno",
    "T09hjatm_pu:1533": " 'tikramya kiṃcid deśāntaraṃ jagāma /",
    "T09hjatm_pu:1534": " sātha kṣitīśamahiṣī mahiṣīviṣāṇadhūmrālakākulamukhī paripāṇḍurāṅgī /",
    "T09hjatm_pu:1535": " vātāyanaprasṛtam āyatapakṣmalekhaṃ cakṣuś ciraṃ vrajati dhūrtaviṭe babandha // HJm_12.48 //",
    "T09hjatm_pu:1536": " dṛṣṭvā ca tāṃ sunayanāṃ nayanābhirāmāṃ bhitteḥ samīpam agamad viṭapuṅgavo 'sau /",
    "T09hjatm_pu:1537": " pārśvāni vīkṣya cakitā ca punaḥ punaḥ sā karṇotpalaṃ surabhi tasya mumoca gātre // HJm_12.49 //",
    "T09hjatm_pu:1538": " ādāya tat kuvalayaṃ vikasatpalāśam āghrāya mūrdhni ca niveśya sa jṛmbhamāṇaḥ /",
    "T09hjatm_pu:1539": " astaṃ vivasvati gate vivaśaḥ kathaṃcit tasyāḥ krameṇa nayanānugataḥ pratasthe // HJm_12.50 //",
    "T09hjatm_pu:1540": " gatvā tataḥ sa gaṇikābhavanaṃ vilāsī gāḍhaṃ vitānahṛdayaḥ śayane niviśya /",
    "T09hjatm_pu:1541": " niśvāsasūcitamanobhavabāṇapātas tasyāḥ prakāmam udakaṇṭhata vītadhairyaḥ // HJm_12.51 //",
    "T09hjatm_pu:1542": " ūce viṭo gaṇikayā parihāsapūrvaṃ paśyāmi śūnyam iva sāṃpratam āryaputram /",
    "T09hjatm_pu:1543": " dhūrtas tataḥ sa nijagāda nigūḍhabhāvo dyūte jito 'ham iti tena vitānatā me // HJm_12.52 //",
    "T09hjatm_pu:1544": " atha sa viṭas tāṃ varṣaśatopamāṃ rajanīṃ manyamānas tadgatamanāḥ samutthāya rahasi kasmaicit suhṛde taṃ vṛttāntam āvedayāmāsa /",
    "T09hjatm_pu:1545": " śrūyatāṃ vayasya hyo mayā yad anubhūtam iti /",
    "T09hjatm_pu:1546": " yeyaṃ rājño 'gramahiṣī nimeṣamātreṇa mānuṣīti loke varṇyate salīlam ālokayantyā karṇād ādāya /",
    "T09hjatm_pu:1547": " vātāyanaṃ samavalambya vilāsavatyā hāsasphuraddaśanaratnamayūkhabhāsā /",
    "T09hjatm_pu:1548": " nāmnā tayānupamayotpalam utpalākṣyā rūpeṇa cānupamayopari me vimuktam // HJm_12.53 //",
    "T09hjatm_pu:1549": " sā vātayānamukhasaṃgatacandravaktrā candraprabhāṃ daśanaratnarucā harantī /",
    "T09hjatm_pu:1550": " bhrūkārmukeṇa savilāsam udīritena cakṣuḥśaraṃ mayi vimuktavatī kṛśāṅgī // HJm_12.54 //",
    "T09hjatm_pu:1551": " tac cintyatāṃ tāvat saṃgamopāya iti /",
    "T09hjatm_pu:1552": " atha suhṛd vihasyovāca /",
    "T09hjatm_pu:1553": " kadācit kākatālīyam idaṃ bhavet tvaṃ ca nṛpatibhavanabhittisamīpam anuprāptas tasyāś ca katham api kim apy ālokayantyāḥ /",
    "T09hjatm_pu:1554": " svayam eva tavopari karṇotpalaṃ patitaṃ syād ato mā bhavān gaṇikāviṭajanamadhyam āgamyātmānaṃ hāsyavastu kārṣīt /",
    "T09hjatm_pu:1555": " tat parityajyatām ayam asadvikalpaḥ /",
    "T09hjatm_pu:1556": " yady api ca kāmayamānayā rājamahiṣyā tavopari karṇotpalaṃ pātitaṃ syāt tathāpi na yujyata eveyam utkaṇṭhā /",
    "T09hjatm_pu:1557": " durlabhakāminījanasamāgamopāyacintā hi puruṣasya mahatīm aratim utpādayati /",
    "T09hjatm_pu:1558": " nidrām apaharaty aṅgāni durbalayati bhojanarucim apāsyati /",
    "T09hjatm_pu:1559": " hitavādinām api suhṛdām upadeśaṃ nābhinandati pravṛddhanavasalilaughasarid iva taṭalatāṃ dharmasthitim unmūlayati ramyāṇy api dveṣṭi /",
    "T09hjatm_pu:1560": " sajjanaguṇakathābhyasūyinī sarvathā pratisaṃkhyānabaleneyam abhāvaṃ śakyate netum iti /",
    "T09hjatm_pu:1561": " viṭa uvāca /",
    "T09hjatm_pu:1562": " anekadehalīlaṅghanā jaghanasaṃparkaniṣṇātabuddhayo mādṛśā dhūrtapuruṣāḥ kathaṃ sakāmām akāmāṃ vā sīmantinīṃ na jñāsyanti /",
    "T09hjatm_pu:1563": " śrūyatāṃ vayasya /",
    "T09hjatm_pu:1564": " śravaṇakaṇḍūyanastanaprakāśanalajjāparāvṛttāvalokanahasitādayo hi bhāvāḥ strīṇāṃ sakāmaṃ hṛdayam āviṣkurvantīti /",
    "T09hjatm_pu:1565": " kim atra saṃdehena /",
    "T09hjatm_pu:1566": " suhṛd uvāca /",
    "T09hjatm_pu:1567": " yady evaṃ khagapatir iva prākāram api laṅghayitvā bhavān nṛpatibhavanaṃ rātrau praviśet /",
    "T09hjatm_pu:1568": " kiṃ nv akṛtasaṃketā tatrabhavatī rājamahiṣī pratibodhyamānā tvayā /",
    "T09hjatm_pu:1569": " vinītanidrākulalocanotpalā pravepitāṅgī jaghanacyutāmbarā /",
    "T09hjatm_pu:1570": " sasādhvasā ko 'yam iti prabhāṣiṇī bhaviṣyati vyāghrabhayān mṛgīva sā // HJm_12.55 //",
    "T09hjatm_pu:1571": " tataḥ parijanakolāhalaprabuddhakāñcukīye rājakule nāyatikṣamam etat karma paśyāmi /",
    "T09hjatm_pu:1572": " evaṃ ca tayor mitho vicārayator eva mṛdugamanacalitamukharanūpuramanoharacaraṇakamalayugalavinyāsenārcayantīva",
    "T09hjatm_pu:1573": " vasudhātalam abhinayagatim iva darśayantī cakitahariṇanayanaspardhinā savilāsāvalokanadviguṇaśobhena",
    "T09hjatm_pu:1574": " karṇasuhṛdā cakṣuṣā hrepitam iva kiṃcid avanataṃ karṇotpalaṃ niyacchantī sthūlamuktāhāramaṇiprabhoddyotitagurupayodharā",
    "T09hjatm_pu:1575": " payodharavirahaprakāśaniśākarā niśeva mūrtimatī kiṃcid ātapajanitasvedakaṇajālakākrāntaviśeṣakāntā",
    "T09hjatm_pu:1576": " viśeṣakāntabakulamālikāparipūritakeśahastā hastāvalambitaśithilamekhalākalāpā kalāpicandrakamadhyanīlam",
    "T09hjatm_pu:1577": " uttarīyam udvahantī pratanumecakayā romarājyā vipulagambhīranābhinimnatām iva didṛkṣamāṇayopaśobhitatrivalītaraṅgaviṣamamadhyā",
    "T09hjatm_pu:1578": " madhyāhnasamayadivasakarakiraṇāliṅgiteva kamalamālā gamanapariśramavaśād īṣatparimlānasukumāraśarīrayaṣṭiḥ",
    "T09hjatm_pu:1579": " karpūrasurabhitāmbūlarāgāruṇādharā pariṇatalavalīphalābhipāṇḍukapolatalālikhitapattralekhā",
    "T09hjatm_pu:1580": " vigrahavatīva lakṣmīr lakṣmīvatī nāmānupamarūpānupamayā devyā prahitā vacanakuśalā",
    "T09hjatm_pu:1581": " kuśalaśilpighaṭiteva kanakapratimā dūtī /",
    "T09hjatm_pu:1582": " samāgamyābhivādya ca tad viṭadvayam upaviśya vijñāya ca tayor niryantraṇasuhṛttāṃ viśrabdham eva rājamahiṣīvṛttāntam ācaṣṭe /",
    "T09hjatm_pu:1583": " puṣpāyudhapratinidhe bhavanāntagāmī dṛṣṭo yadānupamayāsi narendrapatnyā /",
    "T09hjatm_pu:1584": " sā me sakhī karatalārpitavaktrapadmā kārśyaṃ tadāprabhṛti pāṇḍuratāṃ ca dhatte // HJm_12.56 //",
    "T09hjatm_pu:1585": " tanutaram amṛṇālapaṅkapāṇḍu cyutadhṛti sāṃpratam aṅgam udvahantyāḥ /",
    "T09hjatm_pu:1586": " manasi manasijaḥ śarān aśeṣān aviratam asyati me vayasya sakhyāḥ // HJm_12.57 //",
    "T09hjatm_pu:1587": " kusumaśayanam ūṣmaṇāṅgajena pratidivasaṃ vitapaty anaṅgatanvī /",
    "T09hjatm_pu:1588": " upavanam api cāru vīkṣamāṇā na ca ramate hariṇīva yūthamuktā // HJm_12.58 //",
    "T09hjatm_pu:1589": " iti kusumadhanuḥśarāhatāṅgīm avirataniśvasitasphuratkapolām /",
    "T09hjatm_pu:1590": " avanamitamukhīṃ hriyā sugātrāṃ ramaya sakhīṃ vacasāpi tāvad adya // HJm_12.59 //",
    "T09hjatm_pu:1591": " athāvasitavacanāyāṃ tasyāṃ dūtyāṃ sa tasya vayasyo vihasyāvocat /",
    "T09hjatm_pu:1592": " avaśyam eva sphuṭitasahakāramañjarīko vasantasamayaḥ kokilayā saha yujyate /",
    "T09hjatm_pu:1593": " siddhās te manorathā iti /",
    "T09hjatm_pu:1594": " viṭa uvāca /",
    "T09hjatm_pu:1595": " sarvathā kṛtārtho 'smi sakhi kathyatāṃ tāvat katamasmin pradeśe kasyāṃ vā velāyāṃ mayānupamā draṣṭavyeti /",
    "T09hjatm_pu:1596": " dūty uvāca /",
    "T09hjatm_pu:1597": " kiṃcid āsanne prasuptajane niśīthe yo 'sau bahiḥprākārasamīparohī nyagrodhas tam",
    "T09hjatm_pu:1598": " adhiruhya tasyaiva nṛpatibhavanabhittisaṃśliṣṭapramadavanopariprasṛtaśākhayāvatīrya",
    "T09hjatm_pu:1599": " vayasyena tatra suvarṇāvabhāsāya mayūrādhipataye dīrghikātaṭacitraśālāvasthitāhārasalilopanayanacchalenānupamā",
    "T09hjatm_pu:1600": " ciram ātmānaṃ vinodayantī samabhigamanīyeti /",
    "T09hjatm_pu:1601": " viṭa uvāca /",
    "T09hjatm_pu:1602": " sakhi madvacanād evam anupamā vaktavyā /",
    "T09hjatm_pu:1603": " upari mamotpalam asitaṃ karṇād ādāya yat tvayā muktam /",
    "T09hjatm_pu:1604": " jīvitam iva tad dayitaṃ mlānam api na saṃtyajāmy etat // HJm_12.60 //",
    "T09hjatm_pu:1605": " tathāstv iti ca praṇamya gatāyāṃ tasyāṃ vacanahāryāṃ bahulapakṣāndhakāratiraskaraṇadurālakṣyeṣu",
    "T09hjatm_pu:1606": " pathiṣu śrūyamāṇasuptagajaniśvāseṣv ālānasthāneṣu prathamayāmikajanaprotthāpyamānadvitīyajāgaraṇādhikṛteṣu",
    "T09hjatm_pu:1607": " gulmakapuruṣeṣu niścalapatatrigaṇādhyāsitaśākhākulāyeṣu vitapiṣu sthāṇum apy ālokya",
    "T09hjatm_pu:1608": " purataḥ puruṣa iti śaṅkamānaḥ surabhivarṇakānuliptaḥ sa viṭaḥ prathamajaladharanīlapaṭāvaguṇṭhitaśarīro",
    "T09hjatm_pu:1609": " vāmakakṣāvalambitaniśitakaravālaḥ saha tena suhṛdā pratyāsanne 'rdharātre samupagamya",
    "T09hjatm_pu:1610": " dūtyupadiṣṭenopāyena punardarśanāyeti suhṛdam āmantrya pramadavanaṃ prāviśat /",
    "T09hjatm_pu:1611": " atha tam āgacchantam ālokya gṛhītasaviśeṣamaṇḍanānupamā cintayāmāsa /",
    "T09hjatm_pu:1612": " niyatam avatarann ayam anayā vaṭaśākhayānena mayūreṇa dṛṣṭaḥ /",
    "T09hjatm_pu:1613": " kadācid ayam imaṃ vṛttāntam āgatāya rājñe nivedayed iti /",
    "T09hjatm_pu:1614": " tad enaṃ śikhinaṃ viṣasaṃpṛktenāhāreṇābhāvam eva neṣyāmīti vicintya /",
    "T09hjatm_pu:1615": " śikhine viṣasaṃpṛktam āhāram udakaṃ ca sā /",
    "T09hjatm_pu:1616": " dadāv asvavaśībhūtā rāgeṇa ca bhayena ca // HJm_12.61 //",
    "T09hjatm_pu:1617": " apetakaulīnabhayaḥ sukhāśayā vimohitaḥ puṇyasapatnabhūtayā /",
    "T09hjatm_pu:1618": " anātmavān kiṃ na karoty asāṃprataṃ gatatrapo rāgaparāyaṇo janaḥ // HJm_12.62 //",
    "T09hjatm_pu:1619": " sa ca mayūrādhipatiḥ kiṃcit tiktam āhāram udakaṃ cāsvādya niyatam anupamayānena puruṣeṇa saha saṃgamam abhilaṣantyā jātaśaṅkayā mahyaṃ viṣaṃ dattaṃ /",
    "T09hjatm_pu:1620": " tad idam atra prāptakālam /",
    "T09hjatm_pu:1621": " etau strīpuṃsau jātarāgāndhabuddhī yāvad vādhūkyaṃ sāṃprataṃ nopayātaḥ /",
    "T09hjatm_pu:1622": " dharmyāṃ kurvāṇaḥ saṃkathāṃ kāpathaghnīṃ tāvad vairāgyaṃ netum enau yatiṣye // HJm_12.63 //",
    "T09hjatm_pu:1623": " iti vicintya sa mahātmā taṃ viṭam ājuhāva /",
    "T09hjatm_pu:1624": " mahātmann ihopaviśya matsaṃkathayā vinodyātmānaṃ yathābhipretam anuṣṭhāsyasīti /",
    "T09hjatm_pu:1625": " sa ca viṭaḥ kutūhalavaśād upagamya mayūrādhipatisamīpe samupaviveśa /",
    "T09hjatm_pu:1626": " sāpi ca rājñī kiṃcit tam ālokya sasādhvasā tūṣṇīm evāvatasthe /",
    "T09hjatm_pu:1627": " tato bodhisattvas tayor upaviṣṭayoḥ purastād iti vairāgyasaṃbandhinīṃ kathām akarot /",
    "T09hjatm_pu:1628": " aho hāsyajyotsnāparicayamanojño mukhaśaśī salīlaprasthānaṃ stanayugalam ucchrāyi subhagam /",
    "T09hjatm_pu:1629": " narasyetthaṃ mohāt parayuvatirūpaṃ kalayataḥ prasaṃkhyānābhāvāt kusumadhanur antaḥ praviśati // HJm_12.64 //",
    "T09hjatm_pu:1630": " nirundhānā hastaṃ mama rahasi nīvīśithilinaṃ bhaviṣyaty evaṃ sā prathamataralajjānatamukhī /",
    "T09hjatm_pu:1631": " iti strīsaṅgārthaṃ bahuvidhavikalpāndhamanasaḥ śarīraṃ randhrekṣī pratidinam anaṅgaḥ kraśayati // HJm_12.65 //",
    "T09hjatm_pu:1632": " āgacchet punar adya sā gurubhayāt tasyāḥ kuto 'bhyāgamaḥ śarvaryām athavāham eva cakitaṃ gacchāmi supte jane /",
    "T09hjatm_pu:1633": " dūtyāpy adya ciraṃ kṛtaṃ kim u manas tasyā nivṛttaṃ bhaved ity ārūḍhavikalpanākuladhiyaḥ kiṃ tat sukhaṃ kāminaḥ // HJm_12.66 //",
    "T09hjatm_pu:1634": " saṃkalpāt",
    "T09hjatm_pu:1635": " prabhavaty anaṅgadahanas tāpas tato jāyate saṃtāpād aratiḥ smṛteḥ pramathanī smṛtyā vinā hrīḥ kutaḥ /",
    "T09hjatm_pu:1636": " hrībhaṅgād vacanīyatāparibhavaḥ kleśeṣuviddhātmanoḥ syātām ādhimatoḥ kadā nu sukhinī strīpuṃsayoś cetasī // HJm_12.67 //",
    "T09hjatm_pu:1637": " akṣāṇāṃ vaśam āgataḥ sukham iti vyāmohitaś cintayā kāmārtaḥ parayoṣite spṛhayati vrīḍāvihīno janaḥ /",
    "T09hjatm_pu:1638": " śliṣyantīṃ striyam āyasīṃ hutavahajvālāsphuliṅgākulāṃ soḍhuṃ śakṣyati tāṃ kathaṃ nu narake prādurbhavadvepathuḥ // HJm_12.68 //",
    "T09hjatm_pu:1639": " iti paradārāsaṅgaṃ bahudoṣam avetya dhairyam ālambya /",
    "T09hjatm_pu:1640": " bhaginīsaṃjñāṃ kṛtvā tasmāt prājño nivarteta // HJm_12.69 //",
    "T09hjatm_pu:1641": " tad evam alpasya nāma sukhasya hetor anekānalajvālāsahasrāliṅgyamānavikūṇitākṣāṇām aśubhakarmakāriṇām ārtanādakaruṇam tīkṣṇakrakacapāṭyamānaśirasāṃ",
    "T09hjatm_pu:1642": " rudhiradhārokṣitajvalitabhūtalam krūrayamapuruṣodgūrṇalohamudgarābhighātavicūrṇyamānapuruṣaśarīrāsthidhvānabhīṣaṇam",
    "T09hjatm_pu:1643": " ayaḥśālmalīkaṇṭakaparibhidyamānair aparaiś ca muhur abhinisvanadbhir upacitaparyantaṃ",
    "T09hjatm_pu:1644": " narakam icchanty amedhasaḥ patitum ity aho mahad etad ajñānam /",
    "T09hjatm_pu:1645": " athāsau viṭas tena mayūrādhipatinā narakakathāṃ varṇyamānām ākarṇya saṃvignamanā vinivartitaparadārābhilāṣa uvāca /",
    "T09hjatm_pu:1646": " aho tvad enāṃ narakopavarṇanāṃ prakāmam ākarṇya muhur bhayaṃkarīm /",
    "T09hjatm_pu:1647": " udarciṣaṃ nārakajātavedasaṃ vilokayāmīva samutthitadhvanim // HJm_12.70 //",
    "T09hjatm_pu:1648": " tad adyārabhya rāgāndhajanacittāpahāriṇe /",
    "T09hjatm_pu:1649": " namo 'stu paradārāya sugatidvārarodhine // HJm_12.71 //",
    "T09hjatm_pu:1650": " śubhāśubhapathākhyānavyaktīkṛtaviniścayaḥ /",
    "T09hjatm_pu:1651": " ācāryam iva paśyāmi bhavantam anuśāsakam // HJm_12.72 //",
    "T09hjatm_pu:1652": " imāṃ ca rājamahiṣīm akhaṇḍitapativratām /",
    "T09hjatm_pu:1653": " apetarāgatimiro manye 'haṃ bhaginīm iva // HJm_12.73 //",
    "T09hjatm_pu:1654": " athānupamā tasya bhaginīti vacanam upaśrutya parāṃ vrīḍām upagatā tāṃ ca bodhisattvadharmadeśanām avadhārya saṃvignamatir idam uvāca /",
    "T09hjatm_pu:1655": " mayā khalu mandabhāgyayā narakagāminyā kāmarāgavaśagayāsmai mayūrākṛtaye maharṣaye viṣasaṃpṛktam annam udakaṃ ca viśrāṇitaṃ tat katham idānīṃ kartavyam iti /",
    "T09hjatm_pu:1656": " tāṃ ca vipratisāravatīm ālokya bodhisattvo dhīrayāmāsa //",
    "T09hjatm_pu:1657": " maitrīmantreṇa me nityaṃ śarīram abhimantritam /",
    "T09hjatm_pu:1658": " naiva hālāhalenāpi viṣenāyāti vikriyām // HJm_12.74 //",
    "T09hjatm_pu:1659": " devi mā sma gamaḥ śaṅkāṃ madapāyakṛtām iti /",
    "T09hjatm_pu:1660": " na cāhaṃ kathayiṣyāmi kiṃcid īdṛṅ mahībhuje // HJm_12.75 //",
    "T09hjatm_pu:1661": " athānupamā tadvacanam ākarṇya paraṃ paritoṣam upajagāma /",
    "T09hjatm_pu:1662": " so 'pi ca viṭas taṃ mayūrādhipatim abhivādya vinivṛttaparadāravyasanas tenaiva nyagrodhena svanilayam agāt /",
    "T09hjatm_pu:1663": " atha prabhātasamaye brahmadattaḥ samāpayya svarājyakaraṇīyam āgamya praviśya ca svabhavanaṃ prāg eva mayūrādhipatim agāt /",
    "T09hjatm_pu:1664": " parasparakuśalavārttāṃ ca nṛpatimayūrādhipatī papracchatuḥ /",
    "T09hjatm_pu:1665": " athānyasminn ahani rājānaṃ śikhipatir evam uvāca /",
    "T09hjatm_pu:1666": " mama virahaviṣādadīnacittaṃ na pibati vāri phalaṃ na cāpi bhuṅkte /",
    "T09hjatm_pu:1667": " jaladharasamaye 'pi vītanṛttaṃ śikhikulam ākulatāṃ dhruvaṃ prayātam // HJm_12.76 //",
    "T09hjatm_pu:1668": " iti naravara pālaya tvam enāṃ bhuvam akhilāṃ vijitendriyārivargaḥ /",
    "T09hjatm_pu:1669": " aham api himavantam indugauraṃ tvadanumataḥ śikhipālanāya yāmi // HJm_12.77 //",
    "T09hjatm_pu:1670": " iti tam abhidadhānam indranīlacchavigalam āyatacārubarhabhāram /",
    "T09hjatm_pu:1671": " katham api gamanāya yūthanāthaṃ nagaravarād anumanyate sma rājā // HJm_12.78 //",
    "T09hjatm_pu:1672": " nṛpatinātha samutsukacetasā purajanena ca tena vilokitaḥ /",
    "T09hjatm_pu:1673": " abhajatāmbaram ambudasaṃvṛtaṃ śikhivaraḥ śikhināṃ hitakāmyayā // HJm_12.79 //",
    "T09hjatm_pu:1674": " atha vilokya manoharam ambare śikhinam āyatabarhabharālasam /",
    "T09hjatm_pu:1675": " amucad utsukatāṃ samupāgataṃ nayanavārikaṇān avarodhanam // HJm_12.80 //",
    "T09hjatm_pu:1676": " tīvre manodhṛtibhidi priyaviprayoge rūḍhaṃ yad aśru matilocanasaṃnirodhe /",
    "T09hjatm_pu:1677": " tan mūrtiman niyatam ādhihutāśatāpād duḥkhaṃ dravībhavati saṅgavato janasya // HJm_12.81 //",
    "T09hjatm_pu:1678": " dṛṣṭvā tataś calakalāpaśirodharaṃ taṃ dūrān mayūravṛṣabhaṃ nabhasā vrajantam /",
    "T09hjatm_pu:1679": " pratyudyayuś calitapakṣapuṭāḥ pratītāḥ kekāḥ kalāḥ kalagiraḥ śikhinaḥ sṛjantaḥ // HJm_12.82 //",
    "T09hjatm_pu:1680": " atha śikhini samete tatra bhūpālapārśvād guṇavati suhṛdīva prāptasarvābhilāṣe /",
    "T09hjatm_pu:1681": " tuhinagirir udagraṃ prītim āviścakāra pravisṛtahimahāsaḥ śaṣparomodgamena // HJm_12.83 //",
    "T09hjatm_pu:1682": " bodhisattvo 'pi ca sametya tan mayūrayūthaṃ ciravirahaparyutsukaṃ pakṣābhyām āliṅgya samāśvāsayāmāsa /",
    "T09hjatm_pu:1683": " tad evam ātmani nirapekṣeṇa tena bhagavatā bodhisattvabhūtena prāṇāḥ prāṇātyayāt",
    "T09hjatm_pu:1684": " paripālitā iti vicintya sugatibhavanadvāraprakāśini pradīpabhūte śīle bhavadbhir",
    "T09hjatm_pu:1685": " ādaraḥ karaṇīya iti /",
    "T09hjatm_pu:1686": " // iti mayūrajātakam // ...",
    "T09hjatm_pu:1687": " 19. Hastin",
    "T09hjatm_pu:1688": " jānāti kṣāntiphalaṃ ya eva rāgādiśāntim anvicchan /",
    "T09hjatm_pu:1689": " kurute sa eva dhīraḥ praharaty api vairiṇi kṣāntim // HJm_19.1 //",
    "T09hjatm_pu:1690": " tadyathānuśrūyate",
    "T09hjatm_pu:1691": " vividhatarukusumagandhādhivāsitadigantarāle revāsalilakṣālitavipulāntarīyaśilātale",
    "T09hjatm_pu:1692": " pavanacalitaveṇuvanapalāśasalasalāśabdasaṃtrāsotkarṇacalitamṛgakule kvacid analaprasūtabhayotpatitaśakunigaṇe",
    "T09hjatm_pu:1693": " kvacid ucchritaśikharasthitadhavalabalāhakacchāyāśyāmīkṛtanitambe kvacid ibhayūthabhajyamānaśallakīgandhasurabhīkṛtanikuñje",
    "T09hjatm_pu:1694": " kvacit pulindījanasamuccīyamānapatitaviralamayūracandrake candrakiraṇavimalasalilaprasravaṇe",
    "T09hjatm_pu:1695": " 'nyatra tāpasakanyakāgaṇānīyamānalatākusumasamudbhrāntālikulopagīte śukaharitaśādvalaramaṇīyavasudhātale",
    "T09hjatm_pu:1696": " vindhyabhūbhṛti śarajjaladharākṛtibṛhaddehaḥ śeṣabhujagānurūpakaraḥ kamalābhitāmrapuṣkaraḥ",
    "T09hjatm_pu:1697": " kṣuṇṇābhinavamustāsurabhimadalekhāśyāmakapolaḥ susaṃsthitanakhapādaḥ kaladhautaracitakumbhākṛtikumbhaḥ",
    "T09hjatm_pu:1698": " kṣamāṅkuśavinivāritāmārgaprasthitiḥ sthitir iva sarvaguṇānāṃ ṣaḍdanto gandhahastī",
    "T09hjatm_pu:1699": " bodhisattvo gajayūthādhipatir babhūva /",
    "T09hjatm_pu:1700": " reje sa yūthapatir indumarīcigauro muktāvipāṇḍuradanaḥ pṛthupīnakumbhaḥ /",
    "T09hjatm_pu:1701": " puñjīkṛtaḥ paśupater iva nṛttakāle hāso mahān apahṛtakṣaṇadāndhakāraḥ // HJm_19.2 //",
    "T09hjatm_pu:1702": " vātāhatāni kusumāni samutsṛjantaḥ kiñjalkareṇuparipiñjarakesarāṇi /",
    "T09hjatm_pu:1703": " taṃ śākhinas tuhinaśailasitaṃ gajendraṃ bhaktyābhituṣṭuvur iva bhramarasvareṇa // HJm_19.3 //",
    "T09hjatm_pu:1704": " vihāya dūrāt kusumāni śākhināṃ hasatpalāśāni kuśeśayāni ca /",
    "T09hjatm_pu:1705": " kapolayos tasya madāmbudigdhayoḥ śanair alīyanta mudā śilīmukhāḥ // HJm_19.4 //",
    "T09hjatm_pu:1706": " nirantaraṃ pīnakapolaśobhitaṃ samantato vāsitadiṅmukhāntaram /",
    "T09hjatm_pu:1707": " sa yūthabhartā pibataḥ śanair madaṃ na karṇatālair bhramarān avārayat // HJm_19.5 //",
    "T09hjatm_pu:1708": " manoharam avicchinnaṃ prājyaṃ yācanakā iva /",
    "T09hjatm_pu:1709": " jagṛhuḥ ṣaṭpadās tasmād dānaṃ dānapater iva // HJm_19.6 //",
    "T09hjatm_pu:1710": " tena ca yūthapatinā samāśrito vindhyagiriḥ kanakagirer apy ātmānam abhyadhikam ivāmanyata /",
    "T09hjatm_pu:1711": " tac ca gajayūthaṃ samyak tena paripālyamānaṃ rājanvad iva rājyam anudivasam avardhata /",
    "T09hjatm_pu:1712": " tasya bhadrā subhadrā ca prakṛtyā bhadracetasaḥ /",
    "T09hjatm_pu:1713": " dayite dayitakṣānter dve kareṇū babhūvatuḥ // HJm_19.7 //",
    "T09hjatm_pu:1714": " atha kadācid anilacalitapatākakuṭilavidyullatāparisphuraṇasaṃmīlitavipulākṣyāḥ salilabharagurujaladharagarjitasaṃtrāsapravepitāṅghryāḥ",
    "T09hjatm_pu:1715": " tanubhujalatotkṣeponnatataragurupayodharāyāḥ khaḍgaprabhāvabhāsitadakṣiṇabhujaṃ kalpatarukusumam",
    "T09hjatm_pu:1716": " ājighrantaṃ dayitam āliṅgantyāḥ patitakarṇotpalāyāḥ śithilakeśapāśacchannāṃsadeśāyāḥ",
    "T09hjatm_pu:1717": " pavanacalitam uttarīyam avarundhatyāḥ sphuritābharaṇamaṇikiraṇāvabhāsitaśarīrayaṣṭer",
    "T09hjatm_pu:1718": " nabhasā gacchantyā vidyādharyāḥ kisalayasukumārāt pāṇeḥ paribhraṣṭam abhinavam āmodādhivāsitadigantarālam",
    "T09hjatm_pu:1719": " alikulaparigītaṃ kanakasūcīsadṛśakesaraṃ rathacakrapramāṇaṃ haritālakapilamakarandam",
    "T09hjatm_pu:1720": " aravindaṃ mānasasaraḥsaṃbhūtaṃ tasya gajapater ekākinas tatrācalavare viharataḥ purastāt papāta /",
    "T09hjatm_pu:1721": " tac ca kamalam ādāya sa evam acintayat /",
    "T09hjatm_pu:1722": " bhadrāyāḥ subhadrāyāś ca me patnyor yā prathamam āgamiṣyati tasyai prasādam ahaṃ dāsyāmi /",
    "T09hjatm_pu:1723": " paribhramadbhṛṅgakulākulāntaraṃ sugandhikiñjalkavikīrṇakesaram /",
    "T09hjatm_pu:1724": " idaṃ hasaccārupalāśasaṃcayaṃ mudā pradāsyāmi mahākuśeśayam // HJm_19.8 //",
    "T09hjatm_pu:1725": " atha subhadrāyai prathamam āgatāyai tat kanakamayam ambhoruhaṃ sa gajapatiḥ prāyacchat /",
    "T09hjatm_pu:1726": " sāpi ca tad āghrāya sabahumānaṃ śirasi niveśayāmāsa /",
    "T09hjatm_pu:1727": " paścāc ca bhadrā samupagamya tat subhadrāyāḥ kumbhamadhyāvasthitam aravindam ālokya",
    "T09hjatm_pu:1728": " niyatam idam ambhoruham asyai sapatnyai mām avamanyānena yūthapatinā dattam iti vicintya",
    "T09hjatm_pu:1729": " parām īrṣyām āgamya taṃ dviradapatim apahāyānyatra vijahāra /",
    "T09hjatm_pu:1730": " sā yatra dṛṣṭam ahani dviradena tena dattaṃ sugandhi vikacaṃ kamalaṃ sapatnyai /",
    "T09hjatm_pu:1731": " tatrerṣyayā parigatā na tṛṇaṃ jaghāsa nāmbhaḥ papau glapitamūrtir udanyayāpi // HJm_19.9 //",
    "T09hjatm_pu:1732": " asadvikalpanāhutyā ko nāma samanā janaḥ /",
    "T09hjatm_pu:1733": " īrṣyāvahniśikhām iddhām ātmadāhāya vardhayet // HJm_19.10 //",
    "T09hjatm_pu:1734": " te sukhaṃ śerate dhīrā nāmārgeṇa prayānti te /",
    "T09hjatm_pu:1735": " na manogṛham adhyāste yeṣām īrṣyābhujaṅgamī // HJm_19.11 //",
    "T09hjatm_pu:1736": " atha bhadrā vindhyaśilātale tarucchāyāpihitavinibaddhaparyaṅkadhyānaniścalanayanam",
    "T09hjatm_pu:1737": " ālikhitam iva mattacakoravilocanaraktacīvaraprāvṛtāṅgaṃ pratyekabuddham ālokya sarasaḥ",
    "T09hjatm_pu:1738": " kusumāny ānīyārcayāmāsa /",
    "T09hjatm_pu:1739": " kṣiptābhir ūrdhvam atha vāśitayā sa bhāsvāṃs tābhir muniḥ kumudapaṅktibhir ābabhāse /",
    "T09hjatm_pu:1740": " udbhāsinībhir aciradyutibhāsitāṅgaḥ saṃdhyāpayodhara ivopari tārakābhiḥ // HJm_19.12 //",
    "T09hjatm_pu:1741": " atha sā hastinī vindhyācalataṭam āruhya yad asmāt pratyekabuddhārcanakuśalamūlāt phalaṃ tenāham asya gandhahastino vadhāya rājamahiṣī syām iti vicintyātmānaṃ mumoca /",
    "T09hjatm_pu:1742": " tasyāś ca śarīrabhāraparibhagnataruśākhāyāḥ patanaśabdam ākarṇya /",
    "T09hjatm_pu:1743": " utpetuḥ pracalitacandrakā mayūrāḥ śārdūlo dṛśam udamīlayat prasuptaḥ /",
    "T09hjatm_pu:1744": " saṃtrāsāt tṛṇakavalaṃ vihāya dūrād utkarṇaṃ mṛgakulam ākulaṃ babhūva // HJm_19.13 //",
    "T09hjatm_pu:1745": " sā ca kālaṃ kṛtvānyatarasya rājño jātismarā duhitā babhūva /",
    "T09hjatm_pu:1746": " kiṃcidudbhidyamānastanamukulāṃ ca tāṃ trivalīsopānamālādhirohaṇajātakhedeneva navayauvanaśilpinā",
    "T09hjatm_pu:1747": " samanmatham upacīyamānaśarīralāvaṇyāṃ prārabdhalajjāhasitavilāsām alikulaśyāmakeśapāśāṃ",
    "T09hjatm_pu:1748": " kanakacchedāvadātāṃ śriyam iva mūrtimatīṃ pitā kasmaicid eva nṛpataye prāyacchat /",
    "T09hjatm_pu:1749": " sā ca taṃ rājānam ananyastrīsadṛśair abalāguṇair apahṛtendriyaṃ kṛtvā kadācic candanānuliptastanagātrī niśvāsaparikuñcitādharapuṭā jvaritām ivātmānaṃ darśayāmāsa /",
    "T09hjatm_pu:1750": " yadā ca bhiṣagbhiś cikitsyamānāpi tathaiva jvaracchadmanā pariceṣṭate sma tadā tasyā bhartā bhṛśam aratim ājagāma /",
    "T09hjatm_pu:1751": " sā cainam uvāca /",
    "T09hjatm_pu:1752": " naiṣa jvaro me haricandanena jīmūtaśītena na mārutena /",
    "T09hjatm_pu:1753": " prayāti śāntiṃ sphaṭikāmalena na cāṃśujālena niśākarasya // HJm_19.14 //",
    "T09hjatm_pu:1754": " vindhyācale 'sti dviradādhirājaḥ śvetāmbudābho guruṣaḍviṣāṇaḥ /",
    "T09hjatm_pu:1755": " mṛṇālaśukleṣu mahatsu tasya danteṣu santi kṣitipāla muktāḥ // HJm_19.15 //",
    "T09hjatm_pu:1756": " lipyeta tābhir yadi me śarīraṃ piṣṭābhir ambhaḥkaṇanirmalābhiḥ /",
    "T09hjatm_pu:1757": " taddantaśayyā yadi me kriyeta dāhajvarasyāsya tataḥ śamaḥ syāt // HJm_19.16 //",
    "T09hjatm_pu:1758": " atha sa rājā niyatam anayā devyā jātismarayā jātyantare śruto dṛṣṭo vā vindhyavanavāsī gandhahastīti niścayam upetya vyādham āhūyāvocat /",
    "T09hjatm_pu:1759": " asti vindhyācale ṣaḍdanto gandhahastī /",
    "T09hjatm_pu:1760": " yadi tasya dantān āneṣyasi tato 'haṃ bhavantaṃ mahatārthena yojayiṣyāmīti /",
    "T09hjatm_pu:1761": " vyādha uvāca /",
    "T09hjatm_pu:1762": " yathā śakṣyāmi tathā kariṣyāmīti /",
    "T09hjatm_pu:1763": " devy uvāca /",
    "T09hjatm_pu:1764": " aham upāyaṃ jānāmi yathāsau gandhahastī viśrambham āyātīti /",
    "T09hjatm_pu:1765": " dṛṣṭvā pravrajitaṃ śāntaṃ kāṣāyāmbaradhāriṇam /",
    "T09hjatm_pu:1766": " suśiṣya iva medhāvī praṇamyārcayati dvipaḥ // HJm_19.17 //",
    "T09hjatm_pu:1767": " paridhāya tataḥ samyak kāṣāye vāsasī tvayā /",
    "T09hjatm_pu:1768": " āhantavyaḥ śareṇāsau viṣadigdhena marmaṇi // HJm_19.18 //",
    "T09hjatm_pu:1769": " sa ca tatheti pratiśrutya kāṣāyavasanasaṃbhṛtāṅgaḥ saśaraṃ dhanur ādāya vindhyācalam agamat /",
    "T09hjatm_pu:1770": " atha tam acalavanāntare saṃcarantam ālokya tad gajayūthaṃ sāśaṅkam ibhādhipataye nivedayāmāsa /",
    "T09hjatm_pu:1771": " kāṣāyavasanaḥ ko 'pi sphuliṅgakapilekṣaṇaḥ /",
    "T09hjatm_pu:1772": " lohastambhavapuḥ sattvāṃs trāsayann iva lakṣyate // HJm_19.19 //",
    "T09hjatm_pu:1773": " bodhisattva uvāca /",
    "T09hjatm_pu:1774": " na khalu kāṣāyavāsaḥ śaṅkanīyam /",
    "T09hjatm_pu:1775": " paśyantu bhavantaḥ /",
    "T09hjatm_pu:1776": " apatrapā śāntipathasya sūcakaṃ dhvajo munīnāṃ madabhaṅgakāraṇam /",
    "T09hjatm_pu:1777": " kaṣāyaraktaṃ yadi dehabhūṣaṇaṃ janasya viśrambhanimittam ambaram // HJm_19.20 //",
    "T09hjatm_pu:1778": " atha tasya yūthasya nātidūre 'vasthitaḥ sa vyādhas taruṇātmānam āvṛtya dhanur āropayāmāsa /",
    "T09hjatm_pu:1779": " taṃ saṃdadhānam ibharājavināśanāya jyāyāṃ śaraṃ śitaphalaṃ tucisāramayyām /",
    "T09hjatm_pu:1780": " śākhākaraiḥ kisalayāṅgulibhis tarūṇāṃ vindhyo nyavārayad iva śvasanāvadhūtaiḥ // HJm_19.21 //",
    "T09hjatm_pu:1781": " madamukulitanetraṃ karṇavinyastahastaṃ viṭapini nikaṣantaṃ dānadigdhaṃ kapolam /",
    "T09hjatm_pu:1782": " viditakuśalamārgaṃ mārgaṇena dvipendraṃ mṛgaripur upakaṇṭhaṃ vāyukumbhe jaghāna // HJm_19.22 //",
    "T09hjatm_pu:1783": " atha nipatitakārmukottarīyaṃ dviradagaṇena ruṣānugamyamānam /",
    "T09hjatm_pu:1784": " gajapatir upagūḍhavān mṛgāriṃ sutam iva taṃ parisāntvayan bhayārtam // HJm_19.23 //",
    "T09hjatm_pu:1785": " kva ripur ayam aho kṛtāpakāro dviradapateḥ karuṇā kva cedṛśīyam /",
    "T09hjatm_pu:1786": " kṣitidharagahanāntadevatānāṃ dhruvam iti cetasi vismayo babhūva // HJm_19.24 //",
    "T09hjatm_pu:1787": " niśitaśaravibhinne tatra mātaṅganāthe srutarudhiralavāṅkaṃ dhūnayaty āsyam īṣat /",
    "T09hjatm_pu:1788": " tad amucad ibhayūthaṃ śallakīnāṃ sugandhīn upagataguruśokaṃ pallavān ardhadaṣṭān // HJm_19.25 //",
    "T09hjatm_pu:1789": " tam ujjahārātha śaraṃ gṛhītvā kareṇa kiṃcinnatapuṣkareṇa /",
    "T09hjatm_pu:1790": " balāt subhadrā kariṇaḥ kareṇuḥ kopaṃ pateḥ kṣāntir iva sphurantam // HJm_19.26 //",
    "T09hjatm_pu:1791": " viṣādinī tasya gajādhipasya bāṇavraṇaṃ śoṇitaleśadigdham /",
    "T09hjatm_pu:1792": " vicchinnamuktāguṇasaṃnibhena siṣeca sā puṣkaraśīkareṇa // HJm_19.27 //",
    "T09hjatm_pu:1793": " vigāhamānaḥ salilaṃ pipāsayā madena ko me surabhīkariṣyati /",
    "T09hjatm_pu:1794": " iti sphuṭāvartataraṅganisvanā bhṛśaṃ vicukrośa śuceva narmadā // HJm_19.28 //",
    "T09hjatm_pu:1795": " tavādya kaccid viśikhakṣatodbhavā tanutvam āyāti gajendra vedanā /",
    "T09hjatm_pu:1796": " iti bhramantyaś caṭulāḥ kapolayoḥ śanair apṛcchann iva bhṛṅgapaṅktayaḥ // HJm_19.29 //",
    "T09hjatm_pu:1797": " visārikālāgurudhūmadhūsarair vilolavidyudvalayāṅkitodaraiḥ /",
    "T09hjatm_pu:1798": " ghanair lalāṭaṃtapam uṣṇadīdhitiṃ samāvṛṇot tasya sukhāya vāsavaḥ // HJm_19.30 //",
    "T09hjatm_pu:1799": " prasannarevājalasaṅgaśītalaḥ praphullanānākusumādhivāsitaḥ /",
    "T09hjatm_pu:1800": " samāgato bandhur iva dvipādhipaṃ śareṇa viddhaṃ vyajati sma mārutaḥ // HJm_19.31 //",
    "T09hjatm_pu:1801": " atha gajapatir yadi kathaṃcid antakālaṃ kariṣyāmi tad idaṃ gajayūtham anāthatāṃ yāsyatīti vicintya satyādhiṣṭhānam iti cakāra //",
    "T09hjatm_pu:1802": " apakāriṇy api prema yathāsmin mṛgalubdhake /",
    "T09hjatm_pu:1803": " tathānenādya satyena kṣayam āyātu me viṣam // HJm_19.32 //",
    "T09hjatm_pu:1804": " atha satyādhiṣṭhānaprabhāvāt sadya evāpagataśaramūrcchāvedanaḥ sa gajapatir abhūt /",
    "T09hjatm_pu:1805": " taṃ ca tathā svāsthyam āgatam ālokya sa vyādhaḥ praṇamya taṃ rājamahiṣīvṛttāntam ākhyāyābhyuvāca /",
    "T09hjatm_pu:1806": " dantārthaṃ dantināṃ nātha krūreṇākrūramānasa /",
    "T09hjatm_pu:1807": " āhato 'si hatadveṣa mayāpātreṇa pattriṇā // HJm_19.33 //",
    "T09hjatm_pu:1808": " iti śrutvā vacas tasya vyādhasya dviradādhipaḥ /",
    "T09hjatm_pu:1809": " uccakhāna viṣāṇāni kareṇādāya nirvyathaḥ // HJm_19.34 //",
    "T09hjatm_pu:1810": " babhāra sa karas tasya nibaddharudhirasrutiḥ /",
    "T09hjatm_pu:1811": " saktabandhūkamālāyāḥ puṇḍarīkasrajaḥ śriyam // HJm_19.35 //",
    "T09hjatm_pu:1812": " tenaiva satyavākyena tasya nāthasya dantinām /",
    "T09hjatm_pu:1813": " utpedire kṣaṇād dantāḥ śaṅkhacchedārjunāḥ punaḥ // HJm_19.36 //",
    "T09hjatm_pu:1814": " atha punāradanodbhavavismitaḥ karipateḥ sitavāridharatviṣaḥ /",
    "T09hjatm_pu:1815": " sa radanān upagṛhya vanāntarān mṛgaripuḥ kṣitipālagṛhaṃ yayau // HJm_19.37 //",
    "T09hjatm_pu:1816": " atha dantāvalokanapramuditamanāḥ sa rājā taṃ lubdhakaṃ yathāpratipannenārthena yojayāmāsa /",
    "T09hjatm_pu:1817": " sāpi ca rājñī taṃ chadmajvaram apāsya tāni viṣāṇāni dṛṣṭvā jātapaścāttāpā tam īrṣyāvṛttāntam anyajanmānubhūtaṃ patye nivedya bāṣpasalilavyāptanayanotpalā tat tad vilalāpa /",
    "T09hjatm_pu:1818": " aho dhig īrṣyāṃ guṇapakṣaghātinīṃ yayā mayā mohitamandacittayā /",
    "T09hjatm_pu:1819": " vane vasaṃs tāpasaśāntamānasaḥ sa yūthabhartā gamito yamakṣayam // HJm_19.38 //",
    "T09hjatm_pu:1820": " mahātmanā yena cirāya pālitaṃ na śakyate smānyagajaiḥ prabādhitum /",
    "T09hjatm_pu:1821": " samākulaṃ tena vinādya dantinā kathaṃ nu tan nāgakulaṃ bhaviṣyati // HJm_19.39 //",
    "T09hjatm_pu:1822": " nirantaraṃ yasya madaṃ pipāsavaḥ paribhramanti sma muhuḥ kapolayoḥ /",
    "T09hjatm_pu:1823": " samākulās tena vinādya ṣaṭpadāś cirād upaiṣyanti mṛṇālinīvanam // HJm_19.40 //",
    "T09hjatm_pu:1824": " abhūn muhus tasya gajādhipasya yaḥ kapolakāṣeṇa parisphurattvacaḥ /",
    "T09hjatm_pu:1825": " cirāya taṃ tanmadaleśavāsitaṃ dhruvaṃ subhadrā na jahāti śākhinam // HJm_19.41 //",
    "T09hjatm_pu:1826": " samudravelāraśanāvibhūṣite samucchvasatkomalaśādvalāṃśuke /",
    "T09hjatm_pu:1827": " dadhāsi māṃ kiṃ patimukhyaghātinīṃ kṣite vidāraṃ na dadāsi kiṃ nu me // HJm_19.42 //",
    "T09hjatm_pu:1828": " atha tāṃ rājñīṃ tathā vilāpaparāṃ sa vyādho dhīrayāmāsa /",
    "T09hjatm_pu:1829": " mā devi śokaṃ kārṣīḥ /",
    "T09hjatm_pu:1830": " satyādhiṣṭhānamāhātmyena sa mahātmā punarudbhūtamanoharamahāviṣāṇaḥ samapagataśaraviṣavegaḥ sattvopakārāya prāṇān bibhrat karoty eva tasya mahato gajayūthasyādhipatyam iti //",
    "T09hjatm_pu:1831": " atha vacanam idaṃ niśamya tasmān nṛpamahiṣī pramanāḥ punar babhūva /",
    "T09hjatm_pu:1832": " kṣitipatir api vismayaṃ jagāma dviradapateḥ karuṇāṃ muhur vicintya // HJm_19.43 //",
    "T09hjatm_pu:1833": " tad evaṃ kṣāntiphalam abhilaṣantaḥ karuṇātmakāḥ śastreṇāpi praharati vairiṇi satyām api śaktau kṣamanta eva mahātmāna ity avadhārya kṣamāyām ādaraḥ karaṇīya iti //",
    "T09hjatm_pu:1834": " // hastijātakaṃ navamam //",
    "T09hjatm_pu:1835": " 20. Candra",
    "T09hjatm_pu:1836": " apahṛtadaṃṣṭra ivāhiḥkṣāmyati śaktyā vinā saroṣo 'pi /",
    "T09hjatm_pu:1837": " sati sāmarthye nojjhati yaḥ kṣāntiṃ sa kṣamī jñeyaḥ // HJm_20.1 /",
    "T09hjatm_pu:1838": " tadyathānuśrūyate",
    "T09hjatm_pu:1839": " parākramanītiprabhāvavijitānyarājasāmantaḥ prabhūtahastyaśvakośasaṃpadupetas tejasvī",
    "T09hjatm_pu:1840": " dhīraḥ śuśrūṣādibhiḥ prajñāguṇair adhiṣṭhitas trivargānukūlaprakṛtiḥ prakṛtidakṣiṇo",
    "T09hjatm_pu:1841": " dakṣiṇāpathādhipatiḥ kaliṅgarājo nāma rājā babhūva /",
    "T09hjatm_pu:1842": " bhujavīryaparājitaṃ jitāreḥ paradeśaṃ balino balāni yasya /",
    "T09hjatm_pu:1843": " abhisasrur udīrṇatuṅgavṛddheḥ salilānīva taṭāntam amburāśeḥ // HJm_20.2 //",
    "T09hjatm_pu:1844": " aparasparaḍiṇḍimaiḥ svanadbhiḥ kariṇo yasya vitanyamānakopāḥ /",
    "T09hjatm_pu:1845": " vaśagāḥ paritaḥ prayāṇakāle katham apy aṅkuśadhāriṇāṃ babhūvuḥ // HJm_20.3 //",
    "T09hjatm_pu:1846": " tasyaivaṃvidhabalodayasya narapateḥ sapatnair akhaṇḍitamānasya khaṇḍadhāro nāma dvijātir amātyo babhūva /",
    "T09hjatm_pu:1847": " sa ca rājā kulasaṃtativicchedabhīruḥ kadācid anekān devatāviśeṣāṃs tanayārtham upayācate sma /",
    "T09hjatm_pu:1848": " tataḥ khaṇḍadhāras taṃ rājānam uvāca /",
    "T09hjatm_pu:1849": " praviśatu devo 'ntaḥpuram ahaṃ devasya putrārthaṃ devatāṃ samupāsiṣye rājyaṃ ca pratipālayiṣyāmīti /",
    "T09hjatm_pu:1850": " tatheti ca rājābhidhāyāntaḥpuraṃ praviśya viṣayaparāyaṇo babhūva /",
    "T09hjatm_pu:1851": " khaṇḍadhāro 'pi ca svanāmāṅkaṃ sarvaparicchedajātaṃ rājyam anuśaśāsa /",
    "T09hjatm_pu:1852": " kaliṅgarājo 'pi ca vividhanṛttagītāvalokanaśravaṇāpahṛtahṛdayaḥ surapatir ivāpsarogaṇaparivṛto 'varodhanajanamadhyagato vijahāra /",
    "T09hjatm_pu:1853": " manoharāv ārdramadhūkapāṇḍū samudgirantāv iva kāntim indoḥ /",
    "T09hjatm_pu:1854": " kasyāścid ādarśanibaddhadṛṣṭeḥ sapattralekhāv akarot kapolau // HJm_20.4 //",
    "T09hjatm_pu:1855": " apaśyad anyāṃ stimitāyatākṣīṃ smitena kiṃciccalitādharāgrām /",
    "T09hjatm_pu:1856": " navotpalāvasthitam utpalena tirodadhānāṃ cakitaṃ dvirepham // HJm_20.5 //",
    "T09hjatm_pu:1857": " parāṅmukhīṃ kāṃcid adhiṣṭhitāsanāṃ manoharālekhyapaṭāvalokinīm /",
    "T09hjatm_pu:1858": " upetya niḥśabdapadaṃ sa bhūpatiś cakāra hastadvayasaṃvṛtekṣaṇām // HJm_20.6 //",
    "T09hjatm_pu:1859": " vidhunvatīṃ pāṇim alaṃ mayeti bhiyāsvanām asphuritābhidhānām /",
    "T09hjatm_pu:1860": " stanau dukūlena tirodadhānāṃ jagrāha dūtīm api vepitāṅgīm // HJm_20.7 //",
    "T09hjatm_pu:1861": " tvam eva me bhāvini jīvitaṃ paraṃ nidhehi dṛṣṭiṃ mayi valguhāsini /",
    "T09hjatm_pu:1862": " iti bruvan kāṃcid avāṅmukhīṃ sthitāṃ prasādayāmāsa kathaṃcid aṅganām // HJm_20.8 //",
    "T09hjatm_pu:1863": " kiṃciccalanmukharanūpurabhūṣaṇena pādena kuṭṭimatalaṃ likhatīṃ salīlam /",
    "T09hjatm_pu:1864": " karṇe jagāda kim api pramadāṃ hasantīṃ lakṣyīkṛto 'nyavanitānayaneṣupātaiḥ // HJm_20.9 //",
    "T09hjatm_pu:1865": " atha tasya narapater evam akhaṇḍaviṣayasukhānubhāvinas tāḥ śuddhāntamattakāśinyo",
    "T09hjatm_pu:1866": " vividhamṛduhasitakathākrodherṣyābhrūbhaṅgamanoharair vilāsair atīva hṛdayam ācikṣipuḥ //",
    "T09hjatm_pu:1867": " parihāsakālacalitonnatabhruvaḥ smitacandrikāparigatānanendavaḥ /",
    "T09hjatm_pu:1868": " trivalīvijihmatanuromarājayo na mano haranti vada kasya yoṣitaḥ // HJm_20.10 //",
    "T09hjatm_pu:1869": " sphuritaprakāśadaśanāvalīrucaḥ paritaḥ kṣarantya iva kāntim aindavīm /",
    "T09hjatm_pu:1870": " na haranti kaṃ nu lavalīsugandhayaḥ pramadājanasya madamaṇḍanā giraḥ // HJm_20.11 //",
    "T09hjatm_pu:1871": " vadanendavaḥ śravaṇaruddhadṛṣṭayaḥ parapuṣṭakaṇṭharucayaḥ śiroruhāḥ /",
    "T09hjatm_pu:1872": " pariṇāmitālaphalasaṃnibhāḥ stanā na manoharaṃ kim iva nāma yoṣitām // HJm_20.12 //",
    "T09hjatm_pu:1873": " na gatās ta eva laghutāṃ jagattraye sukhinas ta eva sudhiyas ta eva ca /",
    "T09hjatm_pu:1874": " bahudoṣasarpanicitāni saṃśritā na vilāsinīviṣalatāvanāni ye // HJm_20.13 //",
    "T09hjatm_pu:1875": " atha kāle gacchati devy āpannasattvā babhūva /",
    "T09hjatm_pu:1876": " tasyā guṇanidhau vṛddhiṃ yāte garbhe dine dine /",
    "T09hjatm_pu:1877": " agrayoḥ saṃbhṛtakṣīrau jagmatuḥ śyāmatāṃ stanau // HJm_20.14 //",
    "T09hjatm_pu:1878": " jānunor upari nyasya pāṇī pallavakomalau /",
    "T09hjatm_pu:1879": " dṛṣṭvā bhartāram uttasthau sā kathaṃcid ivāsanāt // HJm_20.15 //",
    "T09hjatm_pu:1880": " adya prasavinī syān nu śvo veti sakutūhalaḥ /",
    "T09hjatm_pu:1881": " putrārthī bhūpatiḥ snigdhaṃ tām apaśyat punaḥ punaḥ // HJm_20.16 //",
    "T09hjatm_pu:1882": " atha viśuddhe 'hani sākṣṇāṃ nidhim iva svaprabhayāvabhāsitanṛpatibhavanāntaram amarakumārākāram akhilabhuvanālaṃkārabhūtaṃ tanayam asūta /",
    "T09hjatm_pu:1883": " śarīraprabhayā cāndrīṃ sa jahāra yataḥ prabhām /",
    "T09hjatm_pu:1884": " tasyākāri tato nāma candra ity eva bandhubhiḥ // HJm_20.17 //",
    "T09hjatm_pu:1885": " anyāsām api triṃśanmātrāṇāṃ rājñīnāṃ tanayā jajñire /",
    "T09hjatm_pu:1886": " athāṣṭavarṣadeśīyāṃś candreṇa kumāreṇa saha kumārān kṣatravidyāgrahaṇāya kasmaicid gurave nivedayāmāsa /",
    "T09hjatm_pu:1887": " sarvāṃś ca tān kumārān mṛgayādivyasanaparāyaṇān anekaiḥ kalāguṇais tejasā bhujabalena ca candraḥ kumāro 'tiśiṣye /",
    "T09hjatm_pu:1888": " jāyante guṇabāndhavāḥ sumatayaḥ ślāghyaṃ garimṇāṃ padaṃ rūḍhaṃ lāghavadoṣa eva mahatāṃ keṣāṃcid ā janmanaḥ /",
    "T09hjatm_pu:1889": " dṛśyante hi narā mahaty api kule jātāḥ samānāḥ śunā kiṃ nodanvata iddharatnanicayāc chambūka utpadyate // HJm_20.18 //",
    "T09hjatm_pu:1890": " samānā nīlatā satyaṃ śikhicandrendranīlayoḥ /",
    "T09hjatm_pu:1891": " sā tu ratnagatā ślāghyā kalyāṇaṃ hi sadāśrayaḥ // HJm_20.19 //",
    "T09hjatm_pu:1892": " vidyante na guṇāḥ puṃsi kvacid ākṛtimaty api /",
    "T09hjatm_pu:1893": " indranīlākṛtiṃ kāco vahann api na tadguṇaḥ // HJm_20.20 //",
    "T09hjatm_pu:1894": " atha sa rājā bodhisattvaṃ yauvarājye 'bhiṣicya tebhyo 'pi ca kumārebhyaḥ kiṃcid deśam adāt /",
    "T09hjatm_pu:1895": " atha ca candro manujādhipānumataḥ saha bhrātṛbhiḥ svadeśaṃ gatvā khaṇḍadhāranāmāṅkāni dṛṣṭvovāca /",
    "T09hjatm_pu:1896": " sarvathā nāmamātreṇāsmatpitā rājā khaṇḍadhāra evātrādhipatir iti /",
    "T09hjatm_pu:1897": " kumārā ūcuḥ /",
    "T09hjatm_pu:1898": " nanv apanīyedaṃ khaṇḍadhāranāma svāni svāni svadeśe nāmāni vayaṃ sarvopakaraṇeṣu lekhayāmaḥ /",
    "T09hjatm_pu:1899": " tatheti ca pratipanne candreṇa prathamaṃ candranāmāropya paścād ātmīyāni nāmāni te lekhayāmāsuḥ /",
    "T09hjatm_pu:1900": " tac ca tathā nirvṛttaṃ vijñāya khaṇḍadhāraḥ paraṃ kopam āgamya brāhmaṇān saṃnipātya rahasy avocat /",
    "T09hjatm_pu:1901": " apahṛtam anena me rājaputreṇādhipatyam /",
    "T09hjatm_pu:1902": " tad idam atra prāptakālaṃ kenacid upāṃśunā candraḥ prāṇair viyojanīya iti /",
    "T09hjatm_pu:1903": " paśyantu bhavantaḥ /",
    "T09hjatm_pu:1904": " laghīyaḥ prājyaṃ vā phalam abhimataṃ prāptumanasā nirīheṇa sthātuṃ kṣaṇam api na yuktaṃ matimatā /",
    "T09hjatm_pu:1905": " kulālo daṇḍena bhramayati na cec cakram aniśaṃ śarāvaḥ kumbho vā na hi bhavati satyām api mṛdi // HJm_20.21 //",
    "T09hjatm_pu:1906": " brāhmaṇā ūcuḥ /",
    "T09hjatm_pu:1907": " tvam evopāyam atra vastuni śakto 'dhigantum iti /",
    "T09hjatm_pu:1908": " khaṇḍadhāra uvāca /",
    "T09hjatm_pu:1909": " yady evaṃ tato yadi kathaṃcid ayaṃ rājā svapnaṃ bhavatām agrato nivedayet tato yuṣmābhir vaktavyaṃ deva khaṇḍadhāraḥ svapnaphalābhijñaḥ /",
    "T09hjatm_pu:1910": " sa eṣa praṣṭavya iti /",
    "T09hjatm_pu:1911": " tatheti ca brāhmaṇāḥ pratipedire /",
    "T09hjatm_pu:1912": " atha kadācit sa rājā svapnadarśanodvignahṛdayas tebhyo brāhmaṇebhyaḥ svapnaṃ nivedayāmāsa /",
    "T09hjatm_pu:1913": " brāhmaṇaiś ca khaṇḍadhāraḥ svapnādhyāyavedīti nirdiṣṭaḥ /",
    "T09hjatm_pu:1914": " tataḥ sa rājā khaṇḍadhāram āhūya svapnam iti nivedayāmāsa /",
    "T09hjatm_pu:1915": " svapne kilādya puram etad aśeṣam antrair āveṣṭitaṃ parividhūsaradīnalokam /",
    "T09hjatm_pu:1916": " baddhvā nipīḍitatanuḥ kunayena cāhaṃ kṣiptaś citābhuvi kaḍevarasaṃkulāyām // HJm_20.22 //",
    "T09hjatm_pu:1917": " tad asya tāvat svapnasya guravaḥ phalam ākhyātum arhantīti /",
    "T09hjatm_pu:1918": " khaṇḍadhāra uvāca /",
    "T09hjatm_pu:1919": " deva kaṣṭaḥ khalu svapnasya vipāko dṛśyate /",
    "T09hjatm_pu:1920": " rājyād vā mahato bhraṃśaṃ svapnas tat sūcayaty ayam /",
    "T09hjatm_pu:1921": " māsadvayena gantavyaṃ diṣṭāntam athavā tvayā // HJm_20.23 //",
    "T09hjatm_pu:1922": " śrutvā vacas tasya sa bhūmipālo viprasya viproṣitakāntiśobhaḥ /",
    "T09hjatm_pu:1923": " martavyam ity āgatasādhvasatvān nodyānabhūmau na gṛhe 'bhireme // HJm_20.24 //",
    "T09hjatm_pu:1924": " vicintyamānaṃ maraṇaṃ prakṛtyā karoti dūre 'pi manoviṣādam /",
    "T09hjatm_pu:1925": " samutphaṇāśīviṣadurnirīkṣyaṃ śarīriṇāṃ kiṃ punar atyupoḍham // HJm_20.25 //",
    "T09hjatm_pu:1926": " atha sa rājā khaṇḍadhāram uvāca /",
    "T09hjatm_pu:1927": " bhavet punaḥ kaścid upāyo yenāhaṃ rājyaparibhraṃśaṃ na prāpnuyām akālamaraṇaṃ veti /",
    "T09hjatm_pu:1928": " khaṇḍadhāra uvāca /",
    "T09hjatm_pu:1929": " tena khalu devaḥ śrotum arhaty upāyam iti /",
    "T09hjatm_pu:1930": " saha candreṇa kumāreṇa sarvakumārā yajñakarmaṇy ālabdhavyā anye ca catuṣpadāḥ prāṇinaḥ /",
    "T09hjatm_pu:1931": " tallohitasya śukatuṇḍavilohitasya pūrṇāṃ vitānabhuvi puṣkariṇīṃ viśālām /",
    "T09hjatm_pu:1932": " bhūpāla yady avatariṣyasi tan na rājyād bhraṃśaṃ gamiṣyasi paretapater vaśaṃ vā // HJm_20.26 //",
    "T09hjatm_pu:1933": " atha sa rājā punar api me jīvataḥ putrā guṇavattarā bhaviṣyantīti vicintya tān kumārān nigaḍabaddhān ānīya khaṇḍadhāram uvāca /",
    "T09hjatm_pu:1934": " prārabhyatām ādhvaraṃ karmeti /",
    "T09hjatm_pu:1935": " tataḥ kumāreṣu bhṛśaṃ viṣādiṣu pravartite karmaṇi sāptatantave /",
    "T09hjatm_pu:1936": " mahībhujo jyeṣṭhasutād vinākulaḥ sa mantridhūrto nijagāda pārthivam // HJm_20.27 //",
    "T09hjatm_pu:1937": " nṛcandra candraḥ sa bhavaccharīrajo balāvalipto yadi nāgamiṣyati /",
    "T09hjatm_pu:1938": " tadā śubhadhvaṃsi vidhānam ādhvaraṃ bhaviṣyatīdaṃ na phalāya bhūyase // HJm_20.28 //",
    "T09hjatm_pu:1939": " rājovāca / gurujanabhaktaḥ khalu candraḥ kumāras tan na mamājñāṃ laṅghayiṣyati /",
    "T09hjatm_pu:1940": " dūtam asmai praheṣyāmīti /",
    "T09hjatm_pu:1941": " tatheti ca pratipanne khaṇḍadhāreṇa sa rājā dūtam āhūyovāca /",
    "T09hjatm_pu:1942": " gaccha yatra tatrāvasthitaṃ candraṃ brūhi śīghraṃ bhavatā matsakāśam āgantavyam iti /",
    "T09hjatm_pu:1943": " tatheti sa ca dūtaḥ parigṛhītarājaśāsano bodhisattvasakāśam ājagāma /",
    "T09hjatm_pu:1944": " sa ca mahātmā saparijanaḥ surabhimāsaprārabdhasahakāramañjarīkam atimuktakāśokatilakagandhādhivāsitalatāmaṇḍapam",
    "T09hjatm_pu:1945": " akhaṇḍaśobhaṃ vilāsavasatim iva vasantalakṣmyāḥ kiṃcid udyānaṃ praviśyātmānaṃ vinodayāmāsa /",
    "T09hjatm_pu:1946": " pratīhāranivedito 'bhyanujñātapraveśaś ca dūtaḥ pratatabāṣpakaṇavarṣiṇā mukhena praṇamya",
    "T09hjatm_pu:1947": " candraṃ katham api tam anekasattvavināśāyopacaritam adhvaravṛttāntam ākhyāya tāṃ",
    "T09hjatm_pu:1948": " rājājñāṃ nivedayāmāsa /",
    "T09hjatm_pu:1949": " tato bodhisattvaṃ suhṛdo bāndhavāś caivam ūcuḥ /",
    "T09hjatm_pu:1950": " sarvam idaṃ tava nāśāya durātmanaḥ khaṇḍadhārasya cchandaviceṣṭitam /",
    "T09hjatm_pu:1951": " mahādhūrtasya yater iva śāntā ca śarīrakriyā rākṣasasyeva cāśuddham antaḥkaraṇam /",
    "T09hjatm_pu:1952": " aho durātmanāṃ caritāni sarvathā /",
    "T09hjatm_pu:1953": " praśāntaveṣe 'pi virūkṣamānase na durjane viśvasanīyam aṇv api /",
    "T09hjatm_pu:1954": " bako hi tiṣṭhann api niścalas taṭe parisphurantīṃ śapharīṃ na hanti kim // HJm_20.29 //",
    "T09hjatm_pu:1955": " upanayati viṣādaṃ dhairyam apy āśritānāṃ janayati parimohaṃ tāpam antar vidhatte /",
    "T09hjatm_pu:1956": " ahiviṣam iva daṃśaprāptam ekāntatīvraṃ caritam abhajanīyaṃ duḥsahaṃ durjanasya // HJm_20.30 //",
    "T09hjatm_pu:1957": " tad ājñāpayatu kumāro yāvad enaṃ durātmānaṃ rakṣovṛttim aphalabrāhmaṇanāmānaṃ khaṇḍadhārakaṃ baddhvānayāmaḥ paretanāthavaśaṃ vā prāpayāma iti",
    "T09hjatm_pu:1958": " bodhisattva uvāca /",
    "T09hjatm_pu:1959": " satyaṃ mamāpi khaṇḍadhāraṃ prati kiṃcid abhyutthitaḥ kopa āsīt /",
    "T09hjatm_pu:1960": " sa tu me hutavaha iva saliladhārayā kṣamayopaśāntiṃ nītaḥ /",
    "T09hjatm_pu:1961": " yadi cāsmatprāṇair guravaś cirajīvino bhavanti nanu kṛtārthā vayam iti tad alam atrabhavatāṃ khaṇḍadhāraṃ prati kopena yāsyāmy evāham /",
    "T09hjatm_pu:1962": " atha sa dūto vismayād ity avocat /",
    "T09hjatm_pu:1963": " aho mahad āścaryaṃ sarvathā kumāraḥ paramārthakṣamī / kutaḥ /",
    "T09hjatm_pu:1964": " uttiṣṭhantaṃ yasya vairikṣayāya krodhavyālaṃ kṣāntividyā ruṇaddhi /",
    "T09hjatm_pu:1965": " śreyaḥprāpto baddhaśuddhāśayānāṃ labdhālokaḥ so 'graṇīḥ kṣāntibhājām // HJm_20.31 //",
    "T09hjatm_pu:1966": " atha bodhisattvo bāṣpasalilakaṇamucā svaparijanenānugamyamāno rathavaram āruhya yajñamadhyagataṃ pitaram āgamya covāca /",
    "T09hjatm_pu:1967": " tyakto 'smi yadi tātena svajīvitagaveṣiṇā /",
    "T09hjatm_pu:1968": " mama deham imaṃ yajñapaśutām upakalpaya // HJm_20.32 //",
    "T09hjatm_pu:1969": " mayā tyakto 'si putreti bruvāṇasya mahīpateḥ /",
    "T09hjatm_pu:1970": " candrasyopari duḥkhena nipetur bāṣpabindavaḥ // HJm_20.33 //",
    "T09hjatm_pu:1971": " yadā ciram api sthitvā gantavyaṃ mṛtyugocaram /",
    "T09hjatm_pu:1972": " tadā paravināśena ko vāñched āyuṣaḥ sthitim // HJm_20.34 //",
    "T09hjatm_pu:1973": " atha khaṇḍadhāras tān ṛtvija uvāca /",
    "T09hjatm_pu:1974": " śṛṇvantūpādhyāyāḥ prathamāhutau pātyamānāyāṃ candraḥ kumāraḥ prāg ānaddhavyaḥ paścād ime kumārā iti /",
    "T09hjatm_pu:1975": " iti bruvāṇam udgrīvāḥ khaṇḍadhāraṃ vyalokayan /",
    "T09hjatm_pu:1976": " kumārāḥ sukumārāṅgāḥ śārdūlaṃ hariṇā iva // HJm_20.35 //",
    "T09hjatm_pu:1977": " atha te kumārāḥ kṛtāñjalayo bodhisattvam iti vijñāpayāmāsuḥ /",
    "T09hjatm_pu:1978": " tvayi sthite bhrātari lokavatsale mahātmani jyāyasi tuṅgacetasi /",
    "T09hjatm_pu:1979": " paśūn ivāsmān katham eṣa nirghṛṇo yamakṣayaṃ neṣyati khaṇdadhārakaḥ // HJm_20.36 //",
    "T09hjatm_pu:1980": " atha teṣāṃ bhrātṝṇāṃ vacanam ākarṇya duḥkhāyamānahṛdayo bodhisattvo maitrīsamanvitaṃ samādhim ālalambe /",
    "T09hjatm_pu:1981": " samādhinā tasya viśuddhacetasaḥ samāhatānām ca samāhitātmanaḥ /",
    "T09hjatm_pu:1982": " bhujaṅganīlāni savismayātmanāṃ nṛpātmajānāṃ nigaḍāni pusphuṭuḥ // HJm_20.37 //",
    "T09hjatm_pu:1983": " nigaḍasphuṭanavismite ca tasmin rājani kim idam iti ca jātavimarśe tatra khaṇḍadhārake /",
    "T09hjatm_pu:1984": " udiyāya payoguruḥ payodaḥ pidadhad dyāṃ śitikaṇṭhakaṇṭhanīlaḥ /",
    "T09hjatm_pu:1985": " sphuritaprabhayā taḍidbhṛkuṭyā kupito rākṣasavaj jagarja coccaiḥ // HJm_20.38 //",
    "T09hjatm_pu:1986": " khagamuktavibhagnapādapāni dhvanimanti pracalacchilātalāni /",
    "T09hjatm_pu:1987": " śikharāṇi nipātayan girīṇāṃ pravavau vahnisakhaḥ pracaṇḍavegaḥ // HJm_20.39 //",
    "T09hjatm_pu:1988": " pramumoca tato ghanāghanaṃ tad ghanajālaṃ ghanam aśmanāṃ samūham /",
    "T09hjatm_pu:1989": " bhṛśam ākulacetasāṃ dvijānāṃ makhamadhye praṇavadhvaniḥ śaśāma // HJm_20.40 //",
    "T09hjatm_pu:1990": " paripāṭalayan payodharāṇām udarāṇi prabhayā payogurūṇi /",
    "T09hjatm_pu:1991": " drutam astam iyāya pārthivasya vyasanaṃ draṣṭum aśaknuvann ivārkaḥ // HJm_20.41 //",
    "T09hjatm_pu:1992": " kupitair iva śātakumbhakumbhāḥ kratubhūmau nihitāḥ pratāḍyamānāḥ /",
    "T09hjatm_pu:1993": " upalais tvaritaṃ divaḥ patadbhiḥ kṛtabhaṅgāḥ paricakvaṇuś calantaḥ // HJm_20.42 //",
    "T09hjatm_pu:1994": " praśaśāma bhayād ivādhvarāgniḥ paritaḥ prasphuritākulasphuliṅgaḥ /",
    "T09hjatm_pu:1995": " galitaślathapāṇḍudhūmajālo gaganād aśmabhir āhataḥ patadbhiḥ // HJm_20.43 //",
    "T09hjatm_pu:1996": " kariṇāṃ gurulohakośabaddhā radanāḥ śliṣṭamṛdas taṭābhighātāt /",
    "T09hjatm_pu:1997": " upalābhihatāḥ parikvaṇanto mumucuḥ prasphuritatviṣaḥ sphuliṅgān // HJm_20.44 //",
    "T09hjatm_pu:1998": " nipapāta śikhī nivāsayaṣṭeḥ kṛkavākur virasaṃ rarāsa bhītaḥ /",
    "T09hjatm_pu:1999": " upalābhihatāś ca lolanetrā viviśuś chekamṛgā gṛhodarāṇi // HJm_20.45 //",
    "T09hjatm_pu:2000": " śiśiraṃ jaladānilaṃ pipāsuḥ pṛthuvalmīkavinirgatārdhabhogaḥ /",
    "T09hjatm_pu:2001": " phaṇam āśu saphūtkṛtaṃ vitanya praviveśāśmabhir āhato bhujaṅgaḥ // HJm_20.46 //",
    "T09hjatm_pu:2002": " parihṛtya tu bodhisattvam ārāt sakumāraṃ nipatatsu vegavatsu /",
    "T09hjatm_pu:2003": " upaleṣu nṛpaḥ sakhaṇḍadhāro bhavanaṃ bhītajanākulaṃ pratasthe // HJm_20.47 //",
    "T09hjatm_pu:2004": " sacivasya mahīpateś ca yātos taḍiduddyotavibhāvite 'rdhamārge /",
    "T09hjatm_pu:2005": " aśaniḥ śirasī bibheda bhedacyutamastiṣkalavopadigdhakeśe // HJm_20.48 //",
    "T09hjatm_pu:2006": " mṛtam aśrumatī janān niśamya kṣitipālaṃ kṣitipālapūjitājñam /",
    "T09hjatm_pu:2007": " mṛducittatayātiduḥkhabhārāt sahasā jīvitam utsasarja devī // HJm_20.49 //",
    "T09hjatm_pu:2008": " atha bhītajanojjhitāntarālaṃ bhavanaṃ bhūmipateḥ sphuṭatkapāṭam /",
    "T09hjatm_pu:2009": " upalābhihataṃ papāta sadyaḥ kanakastambhavibhaṅgajātanādam // HJm_20.50 //",
    "T09hjatm_pu:2010": " mṛtau bhavetām atha kiṃ nu jīvitau śaṭhāśayau pārthivakhaṇḍadhārakau /",
    "T09hjatm_pu:2011": " iti sphuradbhiḥ paritaḥ payodharā ruṣeva vidyunnayanair vyalokayan // HJm_20.51 //",
    "T09hjatm_pu:2012": " atha prabhātasamaye bodhisattvaḥ pitror agnisaṃskāraṃ kṛtvā dattanivāpasalilāñjaliḥ",
    "T09hjatm_pu:2013": " saṃvignamatir aho sūktam idaṃ buddhānāṃ bhagavatām utpannapradhvaṃsinaḥ sarvabhāvā",
    "T09hjatm_pu:2014": " iti vicintya tān bhrātṝn uvāca /",
    "T09hjatm_pu:2015": " māṃ putravṛkṣaṃ saṃvṛddhyai sā siktvā snehavāriṇā /",
    "T09hjatm_pu:2016": " anavāptaphalā mattaḥ kva yātā jananī mama // HJm_20.52 //",
    "T09hjatm_pu:2017": " pṛthivīṃ pṛthivīpālaḥ pālayitvā pitā mama /",
    "T09hjatm_pu:2018": " kva yātaḥ khaṇḍadhāreṇa saha khaṇḍitadharmaṇā // HJm_20.53 //",
    "T09hjatm_pu:2019": " smaraṇīyavibhūtīdaṃ patitastambhatoraṇam /",
    "T09hjatm_pu:2020": " śocantīva guroḥ sadma vicyutāḥ śālabhañjikāḥ // HJm_20.54 //",
    "T09hjatm_pu:2021": " imā viṣamasaṃpātasphuṭitā galiteṣṭakāḥ /",
    "T09hjatm_pu:2022": " ātmānam iva śocanti dhūsarāś citrabhittayaḥ // HJm_20.55 //",
    "T09hjatm_pu:2023": " kiṃ nu saṃgītaśāleyam uta vāsagṛhaṃ bhavet /",
    "T09hjatm_pu:2024": " kṛcchrād ity anumīyante bhāgā bhagnasya veśmanaḥ // HJm_20.56 //",
    "T09hjatm_pu:2025": " āsīd iha gṛhaṃ sthāne śrīmat tasya mahīpateḥ /",
    "T09hjatm_pu:2026": " ity utsuko janaḥ śokād anyebhyaḥ kathayiṣyati // HJm_20.57 //",
    "T09hjatm_pu:2027": " niḥśrīkam upalāghātaparetaśukakokilam /",
    "T09hjatm_pu:2028": " idaṃ ca bhavanodyānaṃ dhyāyatīva mahīpateḥ // HJm_20.58 //",
    "T09hjatm_pu:2029": " aniṣṭhitasukhāśānāṃ vipattiṃ pratipālayan /",
    "T09hjatm_pu:2030": " itiśabdaḥ samāptyarthaḥ sotkaṇṭha iva tiṣṭhati // HJm_20.59 //",
    "T09hjatm_pu:2031": " puṃsām acchinnakṛtyānāṃ kariṣyati karoti ca /",
    "T09hjatm_pu:2032": " cakāra ca samāptyartham itiśabdam anityatā // HJm_20.60 //",
    "T09hjatm_pu:2033": " sthitāyāṃ mayy api vyoma nityam ity abhidhīyate /",
    "T09hjatm_pu:2034": " ity ūrdhvam iva paśyantī krodhāt tiṣṭhaty anityatā // HJm_20.61 //",
    "T09hjatm_pu:2035": " aparādhīnavṛttitvād upalabdhamanaḥśamāḥ /",
    "T09hjatm_pu:2036": " apāstabāndhavasnehā niḥsaṅgāḥ sukham āsate // HJm_20.62 //",
    "T09hjatm_pu:2037": " saṃkalpād viṣayābhilāṣiṇi jane tṛṣṇā karoty āspadaṃ tṛṣṇābaddhamanā nikāramalinaṃ badhnāti sevāñjalim /",
    "T09hjatm_pu:2038": " sevārtaḥ param ārirādhayiṣayā nighno bhavaty andhavan nighno duḥkhaparamparāparibhavakleśair adhiṣṭhīyate // HJm_20.63 //",
    "T09hjatm_pu:2039": " kṛcchrāl labdham api krameṇa bhavati prabhraṃśi bhūyaḥ sukhaṃ tadbhraṃśe paritāpam eti puruṣaś cittānalaṃ jvālayan /",
    "T09hjatm_pu:2040": " duḥkhasyāsya bhavānubandhajananī hetuḥ śaṭhā jālinī te 'tyantaṃ sukhino manaḥsu nihitā yaiḥ samyag alpecchatā // HJm_20.64 //",
    "T09hjatm_pu:2041": " tato 'haṃ rājyam utsṛjya bahuvyasanakaṇṭakam /",
    "T09hjatm_pu:2042": " śāntyai śāntipathasthānaṃ gamiṣyāmi tapovanam // HJm_20.65 //",
    "T09hjatm_pu:2043": " athābhiṣicyānujam āhitakriyaṃ dvijātibhir bhrātaram udyatāśiṣam /",
    "T09hjatm_pu:2044": " vihāya lakṣmīṃ tapaso vivṛddhaye vanāya vavrāja sa dhīramānasaḥ // HJm_20.66 //",
    "T09hjatm_pu:2045": " tad evaṃ tena bhagavatā bodhisattvabhūtenāpakāriṇy api kṣamā na śithilīkṛteti vicintya śreyogaveṣibhiḥ kṣāntibalair bhavitavyam iti //",
    "T09hjatm_pu:2046": " // candrajātakaṃ daśamam // ...",
    "T09hjatm_pu:2047": " 22. Mṛga",
    "T09hjatm_pu:2048": " na vinā vīryāt tanv api phalam īpsitam āpyate jagadbhūtyai /",
    "T09hjatm_pu:2049": " iti khedam agaṇayitvā vyāyacchante mahābhāgāḥ // HJm_22.1 //",
    "T09hjatm_pu:2050": " tadyathānuśrūyate",
    "T09hjatm_pu:2051": " kvacid amalasalilavāhinyā vetasapaṅktiśyāmatīralekhayā madgukulānugamyamānacakitamīnakulākulāmbhastalayā",
    "T09hjatm_pu:2052": " prasāritadukūladhavalapulinayā nimnagayā parikṣiptabhūdharapārśve kvacid dāvānalārdhadagdhapariṇatāmalakākṣabadarākīrṇavasudhātale",
    "T09hjatm_pu:2053": " marakatasūcīharitadarbhāṅkuropacite kvacid varāhāvataraṇasaṃtrāsapariplutadarduraparimucyamānapalvalataṭānte",
    "T09hjatm_pu:2054": " 'nyatra mṛgapiśitādhmātaprasuptaśārdūlādhyāsitaguhāmukhe vividhavallīvalayapariveṣṭitanimnakuṭilalekhāṅkitataruskandhe",
    "T09hjatm_pu:2055": " ghanapalāśavaṃśīvanarodhāndhakāranikuñje gahanāntare bodhisattvo mṛgayūthādhipatir babhūva /",
    "T09hjatm_pu:2056": " tena ca mahātmanā rājyam iva sadvṛttena narapatinānupālyamānaṃ hariṇayūtham akutobhayaṃ mahatīṃ vṛddhim agamat /",
    "T09hjatm_pu:2057": " hariṇaṃ harakaṇṭhanīlapṛṣṭhaṃ harisattvaṃ haritaṃ tṛṇaṃ daśantam /",
    "T09hjatm_pu:2058": " sadasatpathavedinaṃ mṛgās te tam upādhyāyam ivānvaguḥ suśiṣyāḥ // HJm_22.2 //",
    "T09hjatm_pu:2059": " atha kadācit priyamṛgayasya tan mṛgayūthaṃ vyādhasakāśāt kasyacid avanipateḥ śrutipatham ājagāma /",
    "T09hjatm_pu:2060": " sa ca rājā gṛhītadhanvā turagavarādhirohī sainyaparivṛtas tad vanam āgamya dūrāt taṃ mṛgayūtham ālokayāmāsa /",
    "T09hjatm_pu:2061": " vihāya romanthanam unmukhasthiraḥ sa kṛṣṇasāraḥ śarapātaśaṅkitān /",
    "T09hjatm_pu:2062": " mṛgān ninīṣuṃ śaragocaraṃ nṛpaṃ vilokayāmāsa camūpuraḥsaram // HJm_22.3 //",
    "T09hjatm_pu:2063": " vilokya saṃbhūtakhalīnanisvanaṃ jighāṃsu tat sainyam adhijyakārmukam /",
    "T09hjatm_pu:2064": " mṛgaiḥ parīto bhayaloladṛṣṭibhiḥ sa yūthabhartedam acintayad dhruvam // HJm_22.4 //",
    "T09hjatm_pu:2065": " mahīpatiḥ pāti sukhaṃ sukhārthinīṃ prajām anutpannabhayāṃ śubhāśrayāt /",
    "T09hjatm_pu:2066": " acintayitvātmagataṃ pariśramaṃ sa rakṣitā yo vyasane 'pi rakṣati // HJm_22.5 //",
    "T09hjatm_pu:2067": " amūn bhayabhrāntavilolalocanān parisravacchoṇitasiktabhūtalān /",
    "T09hjatm_pu:2068": " mṛgān purastāt patataḥ sphurattanūn vilokayiṣyāmi kathaṃ śarāhatān // HJm_22.6 //",
    "T09hjatm_pu:2069": " mṛgāṃs tad enān mṛgayāvinodino na yāvad āghnanti śitaiḥ śilīmukhaiḥ /",
    "T09hjatm_pu:2070": " balena tāvad bhayalolacakṣuṣāṃ prayatnam eṣāṃ karavāṇi rakṣaṇe // HJm_22.7 //",
    "T09hjatm_pu:2071": " idam vanam anena sainyena sarvataḥ parikṣiptaṃ tat katamayā diśā mṛgayūthaṃ nirvāhayāmīti samantato 'valokyācintayat /",
    "T09hjatm_pu:2072": " bhavatu labdha upāyaḥ /",
    "T09hjatm_pu:2073": " imāṃ girisaritam ullaṅghya svasti mṛgebhyaḥ syād iti tarkayāmi /",
    "T09hjatm_pu:2074": " na caikena krameṇaite hariṇāḥ śakyanta etāṃ śīghrasalilavāhinīṃ samudrapatnīṃ ullaṅghitum iti /",
    "T09hjatm_pu:2075": " tad idam atra prāptam asyāḥ sarito madhyāvasthitasya mama pṛṣṭhe kramaṃ dattvā sukham",
    "T09hjatm_pu:2076": " ete mṛgā yāsyantīti vicintya kvacit taṭataruśikhāpraskhalitasalilāyāḥ paribhramadāvartamadhyabhrāntaviśīrṇaphenasaṅghāyās",
    "T09hjatm_pu:2077": " tasyāḥ kṣitidharasarito madhyam avagāhya sthirayitvātmānaṃ sa mahātmā tān mṛgān uvāca /",
    "T09hjatm_pu:2078": " pariplutya taṭād asmād dattvā pṛṣṭhe kramaṃ mama /",
    "T09hjatm_pu:2079": " yāta yātabhayāḥ śīghraṃ svayūthyāḥ saṃkaṭād itaḥ // HJm_22.8 //",
    "T09hjatm_pu:2080": " śarīraṃ viśarārutvād dharmābhāvāc ca phalgu me /",
    "T09hjatm_pu:2081": " yuṣmannirvāhaṇāt sāraṃ lapsyate sucirād idam // HJm_22.9 //",
    "T09hjatm_pu:2082": " paropakāravimukho yadā kāyaḥ kalis tadā /",
    "T09hjatm_pu:2083": " yadā tv anyaddhitālambī kāyaratnam idaṃ tadā // HJm_22.10 //",
    "T09hjatm_pu:2084": " paripātum ahaṃ bhayāt samartho yadi yuṣmān nṛpasainikānubaddhān /",
    "T09hjatm_pu:2085": " saphalo 'dya bhavet tataḥ pṛthivyāṃ mama yūthādhipatitvaśabda eṣaḥ // HJm_22.11 //",
    "T09hjatm_pu:2086": " āgamyatāṃ tad adhunā nanu tāvad eva yuṣmāsu yāvad iṣavo na patanti śātāḥ /",
    "T09hjatm_pu:2087": " pṛṣṭhaṃ mamācalasarijjalasetubhūtam āruhya nistarata sainyabhayād amuṣmāt // HJm_22.12 //",
    "T09hjatm_pu:2088": " atha te hariṇā maraṇabhītā yūthapatipṛṣṭhe kramaṃ dattvā nadīsalilam ullaṅghya dvitīyaṃ kūlam upagantum ārebhire /",
    "T09hjatm_pu:2089": " yathā yathā tasya bhṛśaṃ nipetuḥ pṛṣṭhe mṛgās trāsavilolanetrāḥ /",
    "T09hjatm_pu:2090": " tathā tathāsau mṛgayūthabhartā khurān sthiratvaṃ prasabhaṃ nināya // HJm_22.13 //",
    "T09hjatm_pu:2091": " rudhiram atha mṛgāṇāṃ patyur utkhātamāṃsāt khurapuṭaparibhinnāt tasya cakṣāra pṛṣṭhāt /",
    "T09hjatm_pu:2092": " mṛgakulam acalāntaṃ gacchad ālokya cārāt sa rujam agaṇayitvā prītim evālalambe // HJm_22.14 //",
    "T09hjatm_pu:2093": " paripālitasattvānām upāyena balena vā /",
    "T09hjatm_pu:2094": " ruṇaddhi mahatāṃ duḥkhaṃ antaḥprītiparamparā // HJm_22.15 //",
    "T09hjatm_pu:2095": " atha sa rājā hariṇanistaraṇāya saritsalilamadhyasaṃkramībhūtātmānaṃ yūthapatim ālokya vismayam āgamya śarāsaneṣu śarān saṃdadhānaṃ senājanam uvāca /",
    "T09hjatm_pu:2096": " yaḥ khalu kaścin mṛgam āhanyāt so 'smaddrohīti /",
    "T09hjatm_pu:2097": " athāvavādam ākarṇya sa janas tasya bhūpateḥ /",
    "T09hjatm_pu:2098": " bāṇaviśleṣiṇaḥ sadyaś cakāra dhanuṣo guṇān // HJm_22.16 //",
    "T09hjatm_pu:2099": " bodhisattvo 'pi ca kiṃ nu nistīrṇāḥ sarve mṛgāḥ syur na veti paścād ālokayann apaśyad",
    "T09hjatm_pu:2100": " ekam atīva bhayacañcalākṣam atikrāntaṃ yūtham ālokayantam asāmarthyād anutsahamāṇaṃ",
    "T09hjatm_pu:2101": " kramaṃ dātuṃ katamayā diśā gacchāmīti dolāyamānahṛdayaṃ hariṇaśāvakam ālokya ca paramāṃ karuṇām ālalambe /",
    "T09hjatm_pu:2102": " jahīhi śaṅkāṃ na hi bodhisattvo bhavantam utsrakṣyati bālam ekam /",
    "T09hjatm_pu:2103": " dvirephaśabdair iti puṣpavanta āśvāsayāmāsur iva drumās tam // HJm_22.17 //",
    "T09hjatm_pu:2104": " atha yūthapatiḥ pratyuttīrya tasmāt salilāt taṃ mṛgaśāvakam uvāca /",
    "T09hjatm_pu:2105": " aṅgādhiruhya matpṛṣṭhaṃ vimuñca maraṇavyathām /",
    "T09hjatm_pu:2106": " bhavantaṃ saritaḥ pāraṃ neṣyāmy aham itas taṭāt // HJm_22.18 //",
    "T09hjatm_pu:2107": " uddhartuṃ vīryam ārabdhaṃ yena lokaṃ bhavārṇavāt /",
    "T09hjatm_pu:2108": " sa tvāṃ nottārayiṣyāmi katham ekaṃ nadījalāt // HJm_22.19 //",
    "T09hjatm_pu:2109": " atha tenādhirūḍho 'sau mṛgaśāvena vīryavān /",
    "T09hjatm_pu:2110": " jagāhe karuṇālambī saritaṃ vīcimālinīm // HJm_22.20 //",
    "T09hjatm_pu:2111": " amūni pṛṣṭhe tava vikṣatāni rujaṃ na gāḍhāṃ janayanti kaccit /",
    "T09hjatm_pu:2112": " iti bruvāṇeva samuttarantaṃ parāmṛśat tam sarid ūrmihastaiḥ // HJm_22.21 //",
    "T09hjatm_pu:2113": " atha yūthādhipatis taṃ mṛgaśāvakam uttārya tasyāḥ saritaḥ praharṣaviśālalocanayā mātrā saṃyojayāmāsa /",
    "T09hjatm_pu:2114": " kṛtvātha jānunī bhūmau mṛgaśāvaḥ pipāsitaḥ /",
    "T09hjatm_pu:2115": " jagrāha tvaritaṃ mātuḥ saṃbhūtaprasrutī stanau // HJm_22.22 //",
    "T09hjatm_pu:2116": " sā cainaṃ parivṛttāsyā stanyapānacalānanam /",
    "T09hjatm_pu:2117": " ālileha muhuḥ snehāj jihvayā calitāgrayā // HJm_22.23 //",
    "T09hjatm_pu:2118": " atha bodhisattvaḥ pariśramavaśāt khurakṣatavedanayā cāvasannaśarīraprayatnaḥ /",
    "T09hjatm_pu:2119": " kathaṃcid anviṣya khurāṅkaśādvalāṃ śanair mṛgāṇāṃ padavīṃ samākulaḥ /",
    "T09hjatm_pu:2120": " niviśya mandaṃ rudhirokṣitaḥ kṣitau kṣaṇaṃ viśaśrāma sa saṃbhṛtaśramaḥ // HJm_22.24 //",
    "T09hjatm_pu:2121": " imāṃ daśāṃ nirghṛṇayādya vatsa satyā jananyāpi mayāsi nītaḥ /",
    "T09hjatm_pu:2122": " iti kṣatāṅgaṃ karuṇānutāpād bhṛśaṃ rurodeva tam īkṣamāṇā // HJm_22.25 //",
    "T09hjatm_pu:2123": " sa ca rājā tāṃ saritam uttīrya saparijanas turagād avatīrya vismitamanās taṃ mahātmānam upasasāda /",
    "T09hjatm_pu:2124": " sa yūthādhipatī rājānam ālokyābravīt /",
    "T09hjatm_pu:2125": " abhyutthānārham ālokya yat tvāṃ nāhaṃ samutthitaḥ /",
    "T09hjatm_pu:2126": " nādākṣiṇyaṃ tad etan me śrameṇāsmy avasāditaḥ // HJm_22.26 //",
    "T09hjatm_pu:2127": " atha sa rājā savismayam upaviśya kuśalaṃ pṛṣṭvā yūthapatim iti saṃrādhayann uvāca /",
    "T09hjatm_pu:2128": " nirvrīḍaiḥ param upahantum udyatāstrair bhogecchātimiraniruddhabuddhinetraiḥ /",
    "T09hjatm_pu:2129": " dharmajño hariṇamuniḥ kṛpāsahāyo mādṛkṣair narapaśubhis tvam arcanīyaḥ // HJm_22.27 //",
    "T09hjatm_pu:2130": " bibharti bhṛtyān nṛpa ātmarakṣaṇaṃ vidhitsur āyodhanakālanirbhayān /",
    "T09hjatm_pu:2131": " svayūtharakṣāpaṭunā tu sarvathā nayena te bhūmibhujāṃ jito nayaḥ // HJm_22.28 //",
    "T09hjatm_pu:2132": " citraṃ kim atra bahavo yadi bhūmipālaṃ bhṛtyā raṇāntaragataṃ paripālayanti /",
    "T09hjatm_pu:2133": " ekena nāma hariṇā bahavas tvayāmī yat pālitāḥ khalu tad adbhutam etad atra // HJm_22.29 //",
    "T09hjatm_pu:2134": " bahuguṇakaruṇānvitā taveyaṃ guṇavikalāṃ karuṇāviyogalaghvīm /",
    "T09hjatm_pu:2135": " hariṇa hariṇatā viśeṣalābhād avahasatīva manuṣyatāṃ mamaitām // HJm_22.30 //",
    "T09hjatm_pu:2136": " ity abhisaṃrādhya sa rājā yūthapatim apṛcchat /",
    "T09hjatm_pu:2137": " kīdṛśaṃ punar anena paropakārapaṭunā vīryeṇa bhavān padam abhilaṣati /",
    "T09hjatm_pu:2138": " bodhisattva uvāca /",
    "T09hjatm_pu:2139": " śrūyatāṃ mahārāja /",
    "T09hjatm_pu:2140": " buddhatvam adhigantuṃ me vīryaṃ vīryavatāṃ vara /",
    "T09hjatm_pu:2141": " yathāśakti mṛgatve 'pi satīdaṃ nāvasīdati // HJm_22.31 //",
    "T09hjatm_pu:2142": " yathā mayāmī hariṇā bhayākulāḥ pratāritā bhīmarayān nadījalāt /",
    "T09hjatm_pu:2143": " tathā bahukleśasamākulaṃ jagat pratārayeyaṃ bhavaduḥkhatoyadheḥ // HJm_22.32 //",
    "T09hjatm_pu:2144": " na ca mahārāja śakyate vīryaparāṅmukhena balavatāpy abhilaṣitaṃ padam abhigantum / paśya /",
    "T09hjatm_pu:2145": " ālasyāt sasahāyo 'pi na gacchaty udayaṃ janaḥ /",
    "T09hjatm_pu:2146": " hastāgrāt skhalito bhūmau toyārdra iva kandukaḥ // HJm_22.33 //",
    "T09hjatm_pu:2147": " api ca /",
    "T09hjatm_pu:2148": " vipaścitāpy alasadhiyā sukhāśrayaṃ na śakyate padam abhigantum ucchritam /",
    "T09hjatm_pu:2149": " avāhitaṃ vahanam aritradhāribhiś cirād api vrajati na pāram ambudheḥ // HJm_22.34 //",
    "T09hjatm_pu:2150": " rājovāca / samyag abhihitaṃ mṛgayūthādhipatinā / kutaḥ /",
    "T09hjatm_pu:2151": " jātasyāpi kule viśuddhayaśasi prakhyātabhogodaye prāptasyāpi sabhāsu paṇḍitadhurām agryāṃ vipaścittayā /",
    "T09hjatm_pu:2152": " ālasyān na manorathaḥ sakṛd api prāpnoti puṃsaḥ phalaṃ lakṣyaṃ naiti guṇārpito 'pi viśikhaḥ kṣeptuḥ prayatnād vinā // HJm_22.35 //",
    "T09hjatm_pu:2153": " tad itthaṃ vīryāvalambinā bhavatā śakyam adhigantuṃ bauddhaṃ padam iti /",
    "T09hjatm_pu:2154": " ye śāntaṃ padam ārurukṣava iha kleśair abhinnāśayās tvattaḥ prāk kṛtinaḥ kṛtapraṇidhayo bodhau ghaṭante janāḥ /",
    "T09hjatm_pu:2155": " teṣāṃ vartmani vājinām iva pariśrāntyā śanair dhāvatām ājāneya ivojjhitaśramabhayo bhāvī bhavān agrimaḥ // HJm_22.36 //",
    "T09hjatm_pu:2156": " bibhrāṇaṃ pariveṣiṇīṃ vitamasāṃ dehatviṣāṃ saṃhatiṃ dharmaṃ dharmakathābhilāṣiṇi muhuḥ prakhyāpayantaṃ jane /",
    "T09hjatm_pu:2157": " chinnakleśanibandhanaṃ guṇadhanair abhyarcitaṃ sūribhis tvāṃ buddhatvam upāgataṃ gatabhavaṃ drakṣyanti dhanyā janāḥ // HJm_22.37 //",
    "T09hjatm_pu:2158": " iti sa rājā bodhisattvam abhisaṃrādhyovāca /",
    "T09hjatm_pu:2159": " aho bhavantam evaṃ dharmābhimukham ālokya mamāpi dharmābhilāṣa utpannaḥ /",
    "T09hjatm_pu:2160": " tad ācakṣva mahābuddhe dharmaṃ dharmavidāṃ vara /",
    "T09hjatm_pu:2161": " sevyamānena śuddhena yena yāyāṃ na durgatim // HJm_22.38 //",
    "T09hjatm_pu:2162": " bodhisattva uvāca /",
    "T09hjatm_pu:2163": " yady evam ataḥ śrotum arhati mahārājaḥ /",
    "T09hjatm_pu:2164": " avadyād vinivṛttiś ca pravṛttiś ca śubhāśraye /",
    "T09hjatm_pu:2165": " dharmatattvam idaṃ samyag ākhyātaṃ khyātabuddhibhiḥ // HJm_22.39 //",
    "T09hjatm_pu:2166": " sphuṭīkṛte 'pi tattve 'smin prakāśitaśubhāśubhe /",
    "T09hjatm_pu:2167": " yo gacchati vimārgeṇa so 'ndhaḥ saty api cakṣuṣi // HJm_22.40 //",
    "T09hjatm_pu:2168": " iti prajñāpradīpena vilokitamahāpathaḥ /",
    "T09hjatm_pu:2169": " bhajasva bhajamānāni karmāṇi kleśahānaye // HJm_22.41 //",
    "T09hjatm_pu:2170": " kṣitīśa kṣapitājñāna kṣitiṃ dharmeṇa pālaya /",
    "T09hjatm_pu:2171": " tīkṣṇadaṇḍād bhūmipālān nityam udvijate janaḥ // HJm_22.42 //",
    "T09hjatm_pu:2172": " yadi yaśasi mṛṇālabhaṅgaśukle jagadavabhāsini te 'sti kācid icchā /",
    "T09hjatm_pu:2173": " phalam abhimatam āptukāmatā vā bibhṛhi guṇābharaṇaṃ tato viśuddham // HJm_22.43 //",
    "T09hjatm_pu:2174": " atha sa narapatir aho bhavato 'nayā dharmadeśanayā prahlāditam idaṃ me hṛdayam ity abhidhāya parāṃ prītim ājagāma /",
    "T09hjatm_pu:2175": " tato yūthapates tasya khurakṣatasamutthayā /",
    "T09hjatm_pu:2176": " āviṣṭasya rujā gurvyā nimimīlatur akṣiṇī // HJm_22.44 //",
    "T09hjatm_pu:2177": " tasyātha nṛpatiḥ kṛtvācitāṃ candanadārubhiḥ /",
    "T09hjatm_pu:2178": " agnisaṃskāram akarot kṛtinaḥ puṇyajanmanaḥ // HJm_22.45 //",
    "T09hjatm_pu:2179": " atha tatra gate suhṛdīva divaṃ hariṇe karuṇāvimalaprakṛtau /",
    "T09hjatm_pu:2180": " anuśocya ciraṃ vasudhādhipatiḥ puram āgamad āśu vitānamanāḥ // HJm_22.46 //",
    "T09hjatm_pu:2181": " tasmin mṛge mṛgavadhūsadṛśekṣaṇābhiḥ sattvopakārakuśale kuśalānvitābhiḥ /",
    "T09hjatm_pu:2182": " jñātāv iva vyuparate viratakriyābhir acchinnam aśru mumuce vanadevatābhiḥ // HJm_22.47 //",
    "T09hjatm_pu:2183": " prāvepatātha vasudhā calitādriśṛṅgā vātānilena parivardhitasāgarormiḥ /",
    "T09hjatm_pu:2184": " bhrāntadvirephaśabalaś ca vikīrṇagandho mandārapuṣpanikaro nabhasaḥ papāta // HJm_22.48 //",
    "T09hjatm_pu:2185": " nirvāṇakāle ca bhagavatā bhikṣūnāṃ purastād idaṃ jātakam abhyadhāyi /",
    "T09hjatm_pu:2186": " mṛgayūthādhipas tatra vane 'bhūvam ahaṃ tadā /",
    "T09hjatm_pu:2187": " parivrāṭ ca subhadro 'yaṃ babhūva mṛgaśāvakaḥ // HJm_22.49 //",
    "T09hjatm_pu:2188": " bhagavataś ca prāk parinirvṛte tatra subhadre parivrājake bhikṣavaḥ papracchuḥ /",
    "T09hjatm_pu:2189": " kāni punaḥ karmāṇi subhadreṇa kṛtāni yat sarvaśrāvakebhyaḥ paścād arhatphalaṃ prāpya prathamam eva ca bhagavataḥ parinirvṛta iti /",
    "T09hjatm_pu:2190": " bhagavān āha /",
    "T09hjatm_pu:2191": " kāśyapo nāma buddho 'bhūj jñeyasāgarapāragaḥ /",
    "T09hjatm_pu:2192": " nāmnāśoko 'bhavad bhikṣuḥ svasrīyas tasya tāyinaḥ // HJm_22.50 //",
    "T09hjatm_pu:2193": " sulabhaṃ me paraṃ jyotir mātule sugate sati /",
    "T09hjatm_pu:2194": " aśokaḥ paricintyeti na vyāyacchata muktaye // HJm_22.51 //",
    "T09hjatm_pu:2195": " deśāntaram aśoke 'tha gate gatapunarbhavaḥ /",
    "T09hjatm_pu:2196": " kāśyapo nirvṛtau cetaḥ kṛtavān kṛtiṇāṃ varaḥ // HJm_22.52 //",
    "T09hjatm_pu:2197": " tataḥ sthite 'śokataror adhastād aśokabhikṣau vinibaddhaśokā /",
    "T09hjatm_pu:2198": " mahīruhe tatra kṛtādhivāsā mumoca muktādyuti devatāśru // HJm_22.53 //",
    "T09hjatm_pu:2199": " bhaviṣyatīty adya vicintayantyā jinasya nirvāṇam anirvṛtāyāḥ /",
    "T09hjatm_pu:2200": " papāta pārāśariṇaḥ śarīre tasyāsram uṣṇaṃ vanadevatāyāḥ // HJm_22.54 //",
    "T09hjatm_pu:2201": " nirabhram etad gaganaṃ kuto nu mamedam ambhaḥ patitaṃ śarīre /",
    "T09hjatm_pu:2202": " iti bruvann unmukham īkṣamāṇaḥ sa devatāṃ tāṃ rudatīm apaśyat // HJm_22.55 //",
    "T09hjatm_pu:2203": " papraccha caināṃ paridīnadīnāṃ kiṃ devate rodiṣi jātaśokā /",
    "T09hjatm_pu:2204": " sā cāsya kaṇṭhaskhalitābhidhānā bhikṣoḥ kathaṃcit kathayāṃ babhūva // HJm_22.56 //",
    "T09hjatm_pu:2205": " mahāmuniḥ kāruṇiko jagaddhitaṃ vihāya dagdhānuśayendhano vaśī /",
    "T09hjatm_pu:2206": " pradāya nirvāsyati kāśyapo 'dhunā janāya śokaṃ kṛpaṇeti rodimi // HJm_22.57 //",
    "T09hjatm_pu:2207": " akampite vādivacaḥpataṅgakaiḥ pariprakāśīkṛtasatpathāpathe /",
    "T09hjatm_pu:2208": " munipradīpe parinirvṛtiṃ gate jagattrayavyāpi tamo bhaviṣyati // HJm_22.58 //",
    "T09hjatm_pu:2209": " niśamya cedaṃ vanadevatāvacaḥ sa marmaṇīvābhihataḥ śiteṣuṇā /",
    "T09hjatm_pu:2210": " papāta bhūmau vinimīlitekṣaṇaś cirāt samutthāya ca paryadevata // HJm_22.59 //",
    "T09hjatm_pu:2211": " apṛcchad enaṃ vanadevatotsukā pracakṣva bhikṣo kim iti prarudyate /",
    "T09hjatm_pu:2212": " sa mātulo me bhagavān iti vyathāṃ kathaṃ na yāsyāmi sa cedam abravīt // HJm_22.60 //",
    "T09hjatm_pu:2213": " manoharaṃ vākkusumaṃ jinadrumād gṛhītam atyalpam idaṃ pramādinā /",
    "T09hjatm_pu:2214": " jagattrayakleśaparaṃparāharaṃ mayā na labdhaṃ phalam alpabuddhinā // HJm_22.61 //",
    "T09hjatm_pu:2215": " idam manaḥsadmani me kṛtāśrayaṃ nirodhakaṃ muktipathasya dāruṇam /",
    "T09hjatm_pu:2216": " vibhidya kasmān na gato 'si nirvṛtiṃ tathāgatendor vacanāṃśubhis tamaḥ // HJm_22.62 //",
    "T09hjatm_pu:2217": " atha sā devatā taṃ bhikṣum idam avocat /",
    "T09hjatm_pu:2218": " alam alam ativiṣādena /",
    "T09hjatm_pu:2219": " yāvan na nirvāṇam upagacchati sa bhagavāṃs tāvad eva bhavantaṃ mantraprabhāvād ākāśena neṣyāmīti /",
    "T09hjatm_pu:2220": " anukampitaḥ syām ahaṃ bhavatyety uktavati tatra tathāgatabhāgineye sā devatā tasmād",
    "T09hjatm_pu:2221": " aśokān mantraparijaptāni kusumāny ādāya mamainam aśokakusumāñjalim īkṣamāṇo nabhasā",
    "T09hjatm_pu:2222": " gacchantīm mām anugacchety uvāca /",
    "T09hjatm_pu:2223": " athānvagāt tāṃ nabhasā sa devatām aśokapuṣpāñjalibaddhalocanaḥ /",
    "T09hjatm_pu:2224": " kṣaṇena cāgamya tathāgatāntikaṃ jagāda bāṣpaṃ visṛjan muhur muhuḥ // HJm_22.63 //",
    "T09hjatm_pu:2225": " pramādinaṃ bālam apetadhīplavaṃ nimagnam ajñānamahāpayonidhau /",
    "T09hjatm_pu:2226": " munīndra māṃ duḥkhamahormipīḍitaṃ kṣaṇād anuttārya kathaṃ nu gacchasi // HJm_22.64 //",
    "T09hjatm_pu:2227": " iti bruvāṇaṃ parigadgadākṣaraṃ kṣarantam asraṃ kaluṣīkṛtekṣaṇam /",
    "T09hjatm_pu:2228": " kṣaṇād vimokṣāya nivartya kāpathāt pathā viśuddhena nināya taṃ jinaḥ // HJm_22.65 //",
    "T09hjatm_pu:2229": " athārhatphalabhāginaṃ bhāgineyaṃ kṛtvā sakalaṃ ca lokaṃ vacanāṃśubhiḥ prakāśya kāśyapaḥ samyaksaṃbuddhaḥ parinirvavau /",
    "T09hjatm_pu:2230": " parinirvṛte ca tatra bhagavati śokavaśīkṛteṣu surāsurakinnaramahoragayakṣamanuṣyeṣu nabhasaḥ paripatati mandārakusumavarṣe sā devatā śokavaśād iti tat tad vilapitum ārebhe /",
    "T09hjatm_pu:2231": " siṃhāsanopaviṣṭasya vākpuṣpāni vimuñcataḥ /",
    "T09hjatm_pu:2232": " kasya śroṣyati loko 'yaṃ dharmārthī dharmadeśanām // HJm_22.66 //",
    "T09hjatm_pu:2233": " tvayi nātha paraṃ jyotiḥ prāpte 'stam iva bhāskare /",
    "T09hjatm_pu:2234": " tamasā durnivāreṇa nimīlitam idaṃ jagat // HJm_22.67 //",
    "T09hjatm_pu:2235": " adya tvayi gate śāntim aśāntena manobhuvā /",
    "T09hjatm_pu:2236": " jagan mohayituṃ nūnaṃ punar āropitaṃ dhanuḥ // HJm_22.68 //",
    "T09hjatm_pu:2237": " gate munau śāntim anāśrayā vayaṃ kva viśramiṣyāma udīrṇamanyavaḥ /",
    "T09hjatm_pu:2238": " guṇair iti jñeyapathānugāminā munīndra vikruṣṭam iva tvayā vinā // HJm_22.69 //",
    "T09hjatm_pu:2239": " bhavantaṃ bodhāya praṇidhim avalambya tribhuvane bhramantaṃ sattvārthaṃ sthiradhiyam ahaṃ nojjhitavatī /",
    "T09hjatm_pu:2240": " parityajya tvaṃ māṃ kim iti jananīṃ vatsala gataḥ prayāte tvayy evaṃ ruditam iva dīnaṃ karuṇayā // HJm_22.70 //",
    "T09hjatm_pu:2241": " atha sa bhikṣur abhyadhāt /",
    "T09hjatm_pu:2242": " alam alaṃ devate viṣādena na kvacid iyam anityatā na praharati yatredṛśasyāpi bhagavato vajragurusārasyābhāva",
    "T09hjatm_pu:2243": " iti / atha sā devatā kathaṃcid ātmānaṃ dhīrayitvā praṇidhim iti cakāra /",
    "T09hjatm_pu:2244": " mām āgamya yathānena bhikṣuṇāsāditaṃ phalam /",
    "T09hjatm_pu:2245": " tathā śākyamuneḥ śiṣyaḥ paścimaḥ syām ahaṃ tadā // HJm_22.71 //",
    "T09hjatm_pu:2246": " arhatphalaṃ samāsādya nirvāṇasamaye muneḥ /",
    "T09hjatm_pu:2247": " tasmāt prāk parinirvāyāṃ soḍhuṃ śokam aśaknuvan // HJm_22.72 //",
    "T09hjatm_pu:2248": " atha bhagavāṃs teṣāṃ bhikṣūṇāṃ purastād idaṃ varṇayitvā punar uvāca /",
    "T09hjatm_pu:2249": " yāsāv aśokanilayā babhūva vanadevatā /",
    "T09hjatm_pu:2250": " sa parivrāṭ subhadro 'yaṃ bhadracetā mahāmatiḥ // HJm_22.73 //",
    "T09hjatm_pu:2251": " praṇidhānavaśād eṣa mama śrāvakatāṃ gataḥ /",
    "T09hjatm_pu:2252": " prathamaṃ mama nirvāṇāt tasmād eva ca nirvṛtaḥ // HJm_22.74 //",
    "T09hjatm_pu:2253": " iti jātakam etad adbhutaṃ vidhivac chākyamuniprakāśitam /",
    "T09hjatm_pu:2254": " viduṣāṃ manasaḥ praśāntaye prathanīyaṃ madhurābhidhāyinā // HJm_22.75 //",
    "T09hjatm_pu:2255": " parahitakaraṇārthaṃ khyāpitātipratijñair api vipadi na mukto vīryasaṃnāhabandhaḥ /",
    "T09hjatm_pu:2256": " iti parivigaṇayya prāptum atyantaniṣṭhāṃ bhuvanahitavidhāne mā sma gātālasatvam // HJm_22.76 //",
    "T09hjatm_pu:2257": " // iti mṛgajātakam // ...",
    "T09hjatm_pu:2258": " 24. Mūlikajātakam",
    "T09hjatm_pu:2259": " ripum api nopekṣante karuṇāmṛducetaso gadagrastam /",
    "T09hjatm_pu:2260": " lokasya bandhubhūtāḥ kiṃ punar acchinnajanmānam // HJm_24.1 //",
    "T09hjatm_pu:2261": " tadyathānuśrūyate",
    "T09hjatm_pu:2262": " samadhigatavedavedāṅgatihāsaḥ paramārthajñaḥ paramārthābhilāṣī sarvasattvānukampī mūliko nāma brāḥmaṇo bodhisattvo babhūva /",
    "T09hjatm_pu:2263": " sa ca mahātmā vyādhimatāṃ vyādhipraśamanāya himavanmandarapariyātrasahyavindhyavanāntarāṇy oṣadhinimittaṃ vicacāra /",
    "T09hjatm_pu:2264": " ālokayann atha bhujaṅgamaveṣṭitāni sāndrāṇi candanavanāni nidāghakāle /",
    "T09hjatm_pu:2265": " śṛṅgāgraviskhalanajarjaritāgrajālaṃ babhrāma siddhanilayaṃ malayaṃ kadā cit // HJm_24.2 //",
    "T09hjatm_pu:2266": " hārītatuṇḍaparikhaṇḍitavidyutāni paśyan navāni maricāni darīmukheṣu /",
    "T09hjatm_pu:2267": " jighran samīracalitaṃ kusumādhivāsam adhyāsta khedavigamāya śilāṃ sa dhīraḥ // HJm_24.3 //",
    "T09hjatm_pu:2268": " kṛtapariśramavinodaś ca samutthāya mahauṣadhīnāṃ khanitreṇa mūlāni cakhāna /",
    "T09hjatm_pu:2269": " baddhvā ca mahāntam auṣadhabhāraṃ gacchāmy adhunāuṣadhapradānena janam anāmayaṃ kariṣyāmīti",
    "T09hjatm_pu:2270": " vicintya malayāt pratiṣṭhamāno gāḍhaglāniparipāṇḍutanuśarīram upāntanihitakamaṇḍalupātraṃ",
    "T09hjatm_pu:2271": " pariṇatatṛṇasaṃstaropaviṣṭam agratoniṣaṇṇahariṇamithunam abhinavasaṃdhyāsadṛśacīvaraprāvṛtāṅgam",
    "T09hjatm_pu:2272": " upaśāntendriyaṃ pratyekabuddham adrākṣīt //",
    "T09hjatm_pu:2273": " ālokya śāntam atha taṃ vinayāvalambī skandhān mahāntam avatārya sa mūlabhāram /",
    "T09hjatm_pu:2274": " bhaktiprasādabharam udgirateva dūrād ālagnabhūmirajasā śirasā vavande // HJm_24.4 //",
    "T09hjatm_pu:2275": " sa brāhmaṇaś cainam apṛcchad evaṃ paśyāmy ahaṃ glānaśarīram āryam /",
    "T09hjatm_pu:2276": " ārūḍharogābhibhavapratanvyā pratyekabuddhas tam uvāca vācā // HJm_24.6 //",
    "T09hjatm_pu:2277": " idaṃ ca valmīkasamaṃ śarīraṃ utpāditaṃ karmaparaṃparābhiḥ /",
    "T09hjatm_pu:2278": " kurvvadbhir ādhiṃ jagatām anekair adhyāsitaṃ vyādhibhujaṅgamaiś ca // HJm_24.7 //",
    "T09hjatm_pu:2279": " iyaṃ jarākeśariṇī yadā ca śarīram ākrāmati mānakasya /",
    "T09hjatm_pu:2280": " madaṃ viṣādād vigatendriyārthas tadāsya cittadvirado jahāti // HJm_24.8 //",
    "T09hjatm_pu:2281": " tato paro mṛtyur akāraṇāriḥ kuṭīrakaṃ dehamayaṃ bhanakti /",
    "T09hjatm_pu:2282": " bhagne hi yasmin bhavati kṣaṇena sarvakriyāṇāṃ viratir janasya // HJm_24.9 //",
    "T09hjatm_pu:2283": " imais tribhir mṛtyujarāgadāribhiḥ prabādhyate karmasamīritair janaḥ /",
    "T09hjatm_pu:2284": " anantarakleśahutāśasambhavo bhavo yam āryair ata eva neṣyate // HJm_24.10 //",
    "T09hjatm_pu:2285": " iti vicārya vicārapaṭur bhavān pratibhayān bhujagapratimān bhavān /",
    "T09hjatm_pu:2286": " śamapathe viniveśya manorathaṃ samadhirohatu vīryamayaṃ rathaṃ // HJm_24.11 //",
    "T09hjatm_pu:2287": " atha bodhisattvaḥ aho subhāṣitam ity abhidhāya taṃ pratyekajinam abhimantryābravīt /",
    "T09hjatm_pu:2288": " subhāṣitamaṇeḥ prāptir avidyātimiracchidaḥ /",
    "T09hjatm_pu:2289": " nānyatra svacchagambhīradhītoyān sādhusāgarāt // HJm_24.12 //",
    "T09hjatm_pu:2290": " supuruṣaparicoditasya dharme paṭutaratāṃ puruṣasya yāti vīryaṃ /",
    "T09hjatm_pu:2291": " vahanam iva samīraṇapraṇunnaṃ salilanidhau sthitadakṣakarṇadhāraṃ // HJm_24.13 //",
    "T09hjatm_pu:2292": " tato 'haṃ bhadantaṃ tāvat paricariṣyāmi yāvad asmād glānyān mahākāntārād iva samuttīrṇa",
    "T09hjatm_pu:2293": " ity abhidhāya gaganamadhyapratyāsanne sphuradaṅśumaṇḍale vivasvati tarucchāyānilīneṣu",
    "T09hjatm_pu:2294": " śvāsavaśaparisphuratprakāśajihvātāluṣu śvetāpāṅgeṣu palvalasalilāvataraṇasamutsukeṣu",
    "T09hjatm_pu:2295": " sajalajaladharanīleṣu vanamahiṣayūtheṣu surabhiśiśiracandanataruviṭapān sutarāṃ pariveṣṭayatsu",
    "T09hjatm_pu:2296": " bhujageṣu tīkṣṇatarātapāliṅganasaṃtaptapāṃsunikareṣu pathikajanavimucyamāneṣv adhvasu",
    "T09hjatm_pu:2297": " malayatarugṛhapativiśrāṇitaṃ paripākamṛdusurabhivividhaphalapiṇḍapātam ānīya /",
    "T09hjatm_pu:2298": " sa palāśaiḥ palāśasya mahad ātapavāraṇam /",
    "T09hjatm_pu:2299": " kṛtvā pratyekabuddhasya dadhārātapaśāntaye // HJm_24.14 //",
    "T09hjatm_pu:2300": " na cintayati yaḥ khedam upāyakuśalo vaṇik /",
    "T09hjatm_pu:2301": " labhate vipulaṃ lābhaṃ catasraḥ saṃbhraman diśaḥ // HJm_24.15 //",
    "T09hjatm_pu:2302": " bodhisattvo vicintyeti tasya kartum upāsanām /",
    "T09hjatm_pu:2303": " na kṣudhaṃ nātapaṃ tīvraṃ na ca khedam ajīgaṇat // HJm_24.16 //",
    "T09hjatm_pu:2304": " budhān upāsīta na cej jagadgurūn āvāpnuyān naiva janaḥ subhāṣitam /",
    "T09hjatm_pu:2305": " dhanāya yo gacchati ratnamedinīṃ sa yujyate ratnaviśeṣasampadā // HJm_24.17 //",
    "T09hjatm_pu:2306": " iti sa paricaraṃs tam āryavṛttaṃ kuśalaphalopacayāya dhīrasattvaḥ /",
    "T09hjatm_pu:2307": " pratidivasam upācitaprasādaḥ saphalam amanyata sādhv ajanmalābham // HJm_24.18 //",
    "T09hjatm_pu:2308": " atha sa pratyekajino bodhisattvasya dviguṇataraprasādajananārtham ambaratalam utpatya tat tat prātihāryam adarśayat //",
    "T09hjatm_pu:2309": " parivisphuradaṅśuparītatanuḥ payasīva tatāna nabhasy amale /",
    "T09hjatm_pu:2310": " śuśubhe ca suvarṇagiripratimaḥ kamalāsanamadhyagataḥ sa vaśī // HJm_24.19 //",
    "T09hjatm_pu:2311": " praviveśa muhuḥ paribhidya mahīm udiyāya śanaiḥ saviteva punaḥ /",
    "T09hjatm_pu:2312": " anayac ca sa yogabalād bahutāṃ yugapad bhujayoḥ salilajvalanau // HJm_24.20 //",
    "T09hjatm_pu:2313": " spṛśati sma vilolanakhadyutinā kamalapratimena kareṇa ravim /",
    "T09hjatm_pu:2314": " bahutām agamad gatajanmabhayas salileṣv iva śuddhavapus tapanaḥ // HJm_24.21 //",
    "T09hjatm_pu:2315": " tam iti prasamīkṣya maharddhibalaṃ dyutimantam anuṣṇamarīcim iva /",
    "T09hjatm_pu:2316": " suciraṃ stimitīkṛtanetrayugo dvijamukhyatamaḥ sa jagāda mudam // HJm_24.22 //",
    "T09hjatm_pu:2317": " taṃ prātihāryaramaṇīyataraprabhāvaṃ pratyekabuddham avalokya dṛḍhaprasādaiḥ /",
    "T09hjatm_pu:2318": " vidyādharair mumucire nabhasā vrajadbhiḥ puṣpāṇi keśararajaḥkapiśodarāṇi // HJm_24.23 //",
    "T09hjatm_pu:2319": " atha bodhisattvaḥ kṣititalavinihitajānuḥ pramodāpūryamāṇahṛdayaḥ śirasi viniveśitāñjalis taṃ pratyekajinaṃ prabhāsvarair vacanamaṇibhir abhyarcayām āsa //",
    "T09hjatm_pu:2320": " imām ālokya bhavataḥ prātihāryavatīṃ tanum /",
    "T09hjatm_pu:2321": " brahmāpi vismayaṃ yāyān mādṛk kim u pṛthagjanaḥ // HJm_24.24 //",
    "T09hjatm_pu:2322": " darśitaprātihāryeṇa bhavatā dīptatejasā /",
    "T09hjatm_pu:2323": " idam adhyāsitaṃ vyoma dvisūryam iva lakṣyate // HJm_24.25 //",
    "T09hjatm_pu:2324": " yogināṃ tvādṛśām etad ṛddhimāhātmyam adbhutam /",
    "T09hjatm_pu:2325": " parānugrahaniṣpattipaṭūnāṃ vyaktim archati // HJm_24.26 //",
    "T09hjatm_pu:2326": " ātmārthaṃ bhāsate nenduḥ prācīmukhaviśeṣakaḥ /",
    "T09hjatm_pu:2327": " parārthā eva mahatām udayāḥ śuddhacetasām // HJm_24.27 //",
    "T09hjatm_pu:2328": " yadi nāham upāgamiṣyam enaṃ malayaṃ candanapādapāndhakāram /",
    "T09hjatm_pu:2329": " na bhavatsamupāsanāsamutthaṃ kuśalaṃ muktipathasya bījam āpsyam // HJm_24.28 //",
    "T09hjatm_pu:2330": " madanugrahakāmyayā dadhānas tanum etām atanuprabhāvagurvvīm /",
    "T09hjatm_pu:2331": " malayādrivanāntare sthito 'si kṣapitakleśa gadacchalena nūnam // HJm_24.29 //",
    "T09hjatm_pu:2332": " dadhatīddharuco maṇiṃ samudrāḥ sphaṭikacchedasitaṃ payaḥ payodāḥ /",
    "T09hjatm_pu:2333": " mahatīṃ phalasampadaṃ ca vṛkṣāś ciram āyuś ca bhavādṛśāḥ parārtham // HJm_24.30 //",
    "T09hjatm_pu:2334": " vāktantubhis tava guṇastutipuṣpamālāṃ saṃgranthya yat kuśalamūlaphalaṃ mayāptam /",
    "T09hjatm_pu:2335": " prajñāspadaṃ daśabalatvam avāpya tena bhūyāsam asya jagato bhavabhaṅgahetuḥ // HJm_24.31 //",
    "T09hjatm_pu:2336": " atha sa pratyekabuddhaḥ tasya brāhamaṇasya buddhatvāya praṇidhim ākarṇya pramuditamanās tatraivāntaradhīyata /",
    "T09hjatm_pu:2337": " bodhisattvo 'pi ca mahāntam iva lābham adhigamya",
    "T09hjatm_pu:2338": " pratyekabuddhapadapāṃsum asau niveśya mūrdhni prasādasamudīritaromakūpaḥ /",
    "T09hjatm_pu:2339": " āttauṣadhir malayaśailavanāntarālāl lokasya rogam apanetum agāj janāntam // HJm_24.32 //",
    "T09hjatm_pu:2340": " tad evaṃ sa bhagavān bodhisattvabhūtaḥ sakalalokasya kleśavyādhim apahartukāmaḥ karuṇāprotsāhitavīryabalaḥ",
    "T09hjatm_pu:2341": " svakhedam agaṇayitvā glānam pratyekabuddhaṃ paricacārety ataḥ kuśalaphalam abhilaṣatā",
    "T09hjatm_pu:2342": " kulaputreṇa glānaparicaryāyān nānādareṇa bhavitavyam iti //",
    "T09hjatm_pu:2343": " // mūlikajātakaṃ caturthaṃ // ...",
    "T09hjatm_pu:2344": " 26. Jājvalijātakam",
    "T09hjatm_pu:2345": " dhyānapradīpabhāsā labdhāloko 'pi naiti nirvāṇam /",
    "T09hjatm_pu:2346": " yad bodhiṃ prāptumanās tat sattvahitānubandhāya // HJm_26.1 //",
    "T09hjatm_pu:2347": " tadyathānuśrūyate /",
    "T09hjatm_pu:2348": " samadhigatavedatattvo vividhaśāstrābhyāsavimalamatir anekāsu vidvatsadaḥsu prasṛtakīrtiḥ",
    "T09hjatm_pu:2349": " svasamayavyāpāraparāyaṇo gṛhāśramam adhyāvasan kadā cit bodhisattvo jājvalī nāma brāhmaṇo babhūva /",
    "T09hjatm_pu:2350": " sa ca mahātmā viditagārhasthyadoṣaḥ praśamasukhābhilāṣī paripūrṇavibhave 'pi bhavane ratim alabhamānaḥ kadā cid evam acintayat //",
    "T09hjatm_pu:2351": " vibhave sati jāyate madaḥ sati tasmin praśamaḥ kuto bhavet /",
    "T09hjatm_pu:2352": " asati praśame gatatrapo malinaṃ karma samīhate janaḥ // HJm_26.2 //",
    "T09hjatm_pu:2353": " muhur apriyasaṃprayogaduḥkhaṃ muhur ādhiḥ priyaviprayogakāle /",
    "T09hjatm_pu:2354": " draviṇārjanakhinnamānasānāṃ yadi vāñchā viphalā tato viṣādaḥ // HJm_26.3 //",
    "T09hjatm_pu:2355": " gṛhiṇām iti nityam ākulānāṃ svajanasnehanibaddhamānasānām /",
    "T09hjatm_pu:2356": " sukham ity aphalābhimānabhājāṃ tanur apy asti na nirvṛtir gṛheṣu // HJm_26.4 //",
    "T09hjatm_pu:2357": " gṛhasaṃjñakam ity apāsya kaṣṭaṃ tvaritaṃ bandhanam etad ātmakāmaḥ /",
    "T09hjatm_pu:2358": " tapasām abhivṛddhaye vanāntaṃ praśamasthānam ahaṃ tataḥ śrayiṣye // HJm_26.5 //",
    "T09hjatm_pu:2359": " iti sa cintayitvā mahātmā parityajya gṛhavāsaṃ stimitasalilavāhinyā kusumitataṭataruśobhitayā",
    "T09hjatm_pu:2360": " śāstrābhyāsanirmalayeva prajñayā nimnagayālaṅkṛtabhūdharaikadeśe visrabdhahariṇagaṇadaśanadaṣṭaśādvalaramaṇīye",
    "T09hjatm_pu:2361": " nalinīvananilīnakalahaṃsakādambacakravākopaśobhite yogimano'nukūle kva cid atimahati",
    "T09hjatm_pu:2362": " vanāntare kṛṣṇājinaśabalīkṛtavakṣaḥsthalaḥ sthānaviśeṣalābhaparituṣṭayeva brāhmyā",
    "T09hjatm_pu:2363": " śriyāliṅgitamūrtir mūrtimān iva saṃtoṣaḥ kaṃ cid viṭapinam āśritya yogābaddhamanās",
    "T09hjatm_pu:2364": " tapaś caritum ārebhe //",
    "T09hjatm_pu:2365": " dhyānaikatānamanasā vijitendriyeṇa saṃtoṣalābhasukhinā karuṇānvitena /",
    "T09hjatm_pu:2366": " yas tena saṃśrita udāradhiyā dvijena mene mudeva sa tarus tarutāṃ kṛtārthām // HJm_26.6 //",
    "T09hjatm_pu:2367": " tṛṇāstaraṇam āstīrya nāsāprāhitalocanaḥ /",
    "T09hjatm_pu:2368": " dadhyau sa dhyāyinām agryo dhyeyam ekāgramānasaḥ // HJm_26.7 //",
    "T09hjatm_pu:2369": " vīryapāramitāmārgavāhanopacitaśramam /",
    "T09hjatm_pu:2370": " dhyānapāramitā dhīraṃ vyaśiśramad ivātha tam // HJm_26.8 //",
    "T09hjatm_pu:2371": " kāmebhyo 'kuśalebhyaś ca dharmebhyo 'vasthitaṃ pṛthak /",
    "T09hjatm_pu:2372": " savitarkavicāraṃ ca viśuddhātmā vivekajam // HJm_26.9 //",
    "T09hjatm_pu:2373": " kṛtaprītisukhāsvādam āsvāditaśamāmṛtaḥ /",
    "T09hjatm_pu:2374": " sa lebhe prathamaṃ dhyānaṃ dhyātā mārgasya labdhaye // HJm_26.10 //",
    "T09hjatm_pu:2375": " avitarkāvicāraṃ ca vicārakuśalas tataḥ /",
    "T09hjatm_pu:2376": " so 'dhyātmasaṃprasādāc ca dvitīyaṃ dhyānam ādade // HJm_26.11 //",
    "T09hjatm_pu:2377": " virajya ca śanaiḥ prīteḥ smṛtimān samupekṣakaḥ /",
    "T09hjatm_pu:2378": " dhīraḥ kāyasukhāsvādī tṛtīyaṃ dhyānam āpa saḥ // HJm_26.12 //",
    "T09hjatm_pu:2379": " upekṣāpariśuddhaṃ ca prahāṇāt sukhaduḥkhayoḥ /",
    "T09hjatm_pu:2380": " virāgāc ca tataḥ prīteś caturthaṃ dhyānam āyayau // HJm_26.13 //",
    "T09hjatm_pu:2381": " evam asāv utpāditacaturdhyāno mūrtivatyeva karuṇayāliṅgitamūrtir upaśamaparāyaṇas tatra vane tiraścām api bandhur iva viśrambhahetur āsīt //",
    "T09hjatm_pu:2382": " mṛgāḥ kapotāḥ śikhinaś cakorāḥ bhadrāśayā vyālamṛgāś ca te te /",
    "T09hjatm_pu:2383": " vihṛtya śiṣyā iva kānanānte viśaśramus tasya samīpam etya // HJm_26.14 //",
    "T09hjatm_pu:2384": " atha tasya mahātmanaḥ kadā cid ābaddhaparyaṅkasya caraṇasamīpāvasthitamṛgamithunasya",
    "T09hjatm_pu:2385": " dhyānaniścalanayanasya pratyāsannaprasavā kapotī tṛṇāni tanūni ca dāruśakalāni cañcvādāya",
    "T09hjatm_pu:2386": " vinibaddhajaṭākalāpamaulau śirasi nilīya kiñcinnimnamadhyakulāyaṃ racayitvā tatrāṇḍāni",
    "T09hjatm_pu:2387": " muktvā tṛṇabījāśvatthaphalādyāhārakāṅkṣiṇī nabhaḥ samutpatya vanāntareṣu vihṛtya",
    "T09hjatm_pu:2388": " punaḥ punar āgamya ca tāny aṇḍāny avaṣṭabhyāvatasthe //",
    "T09hjatm_pu:2389": " tataḥ kapotītanupiñchasaṃkule tadaṅgasaṃpīḍanasaṃbhṛtoṣmaṇi /",
    "T09hjatm_pu:2390": " kulāyake 'ṇḍāni vipāṭalāṅgakāḥ kapotapotāḥ paribhidya niryayuḥ // HJm_26.15 //",
    "T09hjatm_pu:2391": " vilokya śāvān atha tān kapotikā muhur jighatsāvivṛtāgratuṇḍakān /",
    "T09hjatm_pu:2392": " acintayitvā mahatīṃ nijāṃ kṣudhaṃ priyaṅgunīvāraphalaiḥ pupoṣa sā // HJm_26.16 //",
    "T09hjatm_pu:2393": " kapotakās te prabhavattanūruhā gṛhītabījām avalokya mātaram /",
    "T09hjatm_pu:2394": " muhur mukhāni praca(2)",
    "T09hjatm_pu:2395": " lāgrapakṣakāḥ prasārayām āsur udīritasvarāḥ // HJm_26.17 //",
    "T09hjatm_pu:2396": " dhyānāvasānasamaye 'tha samitphalārthaṃ śāntendriyo jigamiṣuḥ sa munir vanāntam /",
    "T09hjatm_pu:2397": " dṛṣṭvā gṛhītatṛṇavṛkṣaphalāṃ kapotīṃ tasthau kulāyavati mūrdhni nilīyamānām // HJm_26.18 //",
    "T09hjatm_pu:2398": " atha bodhisattvo niyatam atra mama jaṭābhāre viracitatṛṇakāṣṭhaśakalālayā prasūteyaṃ kapotī /",
    "T09hjatm_pu:2399": " yadi cāham utthāya samidhāṃ kandamūlaphalānāṃ cāharaṇāya gamiṣyāmi tato niyatam eṣā tapasvinī sthānam idam āgamya //",
    "T09hjatm_pu:2400": " anīkṣamāṇādya kapotapotakān imān prakāśīkṛtatāmratālukān /",
    "T09hjatm_pu:2401": " nilīya vṛkṣeṣu śucā muhur muhur nabhaḥ samutpatya paribhramiṣyati // HJm_26.19 //",
    "T09hjatm_pu:2402": " aho janmaśatabhrāntivāsanaiṣānuvartate /",
    "T09hjatm_pu:2403": " tiraścām apy apatyeṣu saṃrūḍho yad apahnavaḥ // HJm_26.20 //",
    "T09hjatm_pu:2404": " yadi na syur apatyāni mitraṃ vā bandhur eva vā /",
    "T09hjatm_pu:2405": " svatākṣaḥ syāt svatābhāvān nirbījo 'pahnavaḥ kutaḥ // HJm_26.21 //",
    "T09hjatm_pu:2406": " asaty apahnave cetaḥ parivṛṇvanti nādhayaḥ /",
    "T09hjatm_pu:2407": " asatsv ādhiṣu niḥsaṅgaḥ sukham āste śamānvitaḥ // HJm_26.22 //",
    "T09hjatm_pu:2408": " utpādyāpatyasaṃjñāni duḥkhāni kleśamohitaḥ /",
    "T09hjatm_pu:2409": " khedam eti jano mūḍhaḥ paścāttāpena tāpitaḥ // HJm_26.23 //",
    "T09hjatm_pu:2410": " anasy anicchann api gaur balīyasā yathā balāc chākaṭikena yojyate /",
    "T09hjatm_pu:2411": " śubhāśubhenaiṣa kubuddhir asyate tathā bhavodanvati karmaṇā janaḥ // HJm_26.24 //",
    "T09hjatm_pu:2412": " tasmāt kapotaśiśavo na bhavanti yāvad asmajjaṭālayagatāḥ pravirūḍhapakṣāḥ /",
    "T09hjatm_pu:2413": " dhyānāmṛtopacitacittaśarīratuṣṭiḥ tiṣṭhāmi tāvad iha niścalamūrtir eva // HJm_26.25 //",
    "T09hjatm_pu:2414": " iti vicintya bodhisattvaḥ kapotaśāvakānukampayā kṣudham avigaṇayya punaḥ paryaṅkam ābadhya dhyānasukhenātmānaṃ prīṇayām āsa /",
    "T09hjatm_pu:2415": " pravirūḍhapakṣeṣu kapotaśāvakeṣu mātrā saha gaganaṃ utplutya gateṣu tatsamīpanivāsinī",
    "T09hjatm_pu:2416": " devatā samupagamya bodhisattvam ālokya vismayasamadhyāsitamatir aho mahātmano 'sya",
    "T09hjatm_pu:2417": " maharṣeḥ sattveṣv anukampā yat prāktanāt dhyānād utthāya kapotakaparirakṣaṇāya punar",
    "T09hjatm_pu:2418": " api dhyānenātmānaṃ niścalīkṛtyāyam avasthitaḥ //",
    "T09hjatm_pu:2419": " na caiṣa mahātmā gateṣv apy eteṣu kapotakeṣu kulāyam imaṃ śirastaḥ samapaneṣyati /",
    "T09hjatm_pu:2420": " tad aham evāsya jaṭāmukuṭaviracitam enaṃ kapotālayam apaneṣyāmīti vicintya //",
    "T09hjatm_pu:2421": " vikīrṇam antaḥ kva cid aṇḍakhaṇḍaiḥ sā taṃ kulāyaṃ munisattamasya /",
    "T09hjatm_pu:2422": " śanaiḥ śanaiḥ pallavakomalena karadvayenāpanināya mūrdhnaḥ // HJm_26.26 //",
    "T09hjatm_pu:2423": " gatāyām ca tasyāṃ devatāyāṃ bodhisattvo dhyānāc cittam apanīya śiraso laghutvam avetyaivaṃ cintayām āsa //",
    "T09hjatm_pu:2424": " prarūḍhapakṣeṣu kapotakeṣu gateṣu mātrā saha kānanāntam /",
    "T09hjatm_pu:2425": " kenāpi bhaktipravaṇena nūnaṃ tadālayo me śiraso 'panītaḥ // HJm_26.27 //",
    "T09hjatm_pu:2426": " iti vicintyotthāya sa mahātmā samitkuśakusumaphalāny ānīya kṛtābhiṣekaḥ //",
    "T09hjatm_pu:2427": " hutvāgniṃ sphuraduditārciṣaṃ dinārdhe vyāpaṅkaṃ phalam upayujya baddhagandham /",
    "T09hjatm_pu:2428": " nāsāgrasthitanayanas taror adhastād ārebhe punar api yogam ekacittaḥ // HJm_26.28 //",
    "T09hjatm_pu:2429": " tad evam dhyānavilokitatattvaḥ kṣamo 'pi nirvāṇam upagantuṃ sa bhagavān bodhisattvabhūto",
    "T09hjatm_pu:2430": " lokahitāya bahūpadrave 'pi saṃsāre paribhrāntavān iti vicintya buddhe bhagavati paraḥ",
    "T09hjatm_pu:2431": " prasāda utpādanīya iti //",
    "T09hjatm_pu:2432": " // jājvalijātakaṃ ṣaṣṭham // ...",
    "T09hjatm_pu:2433": " 32. Siṃha",
    "T09hjatm_pu:2434": " tṛṇam api rakṣanti budhā yatnena mahīyasānyanikṣiptam /",
    "T09hjatm_pu:2435": " prajñāguravaḥ kiṃ punar aśrāntāḥ prāṇinikṣepam // HJm_32.1 //",
    "T09hjatm_pu:2436": " tadyathānuśrūyate",
    "T09hjatm_pu:2437": " dhautarajatastambhānurūpasatuhinaśikharāgraskhalanaparijarjarīkṛtajaladharasya muktācūrṇanikaradhavalaprāleyoparivyādhagaṇānusṛtacamarakhuramārgasya",
    "T09hjatm_pu:2438": " haravṛṣabhaviṣāṇollekhaviṣamīkṛtavividhakukṣer anekabhūrjasaraladevadārunamerupadmakavanaśyāmanikuñjasya",
    "T09hjatm_pu:2439": " prasṛtanirjharasalilakṣālitamūlabhūmeḥ kṣaṇadāsamayajvalitamahauṣadhitvāt kṛtapradīpasahasrasyeva",
    "T09hjatm_pu:2440": " vidyādharamithunaparibhogasurabhīkṛtamānasasarastīraparyantalatāgṛhakāntarasya kvacit",
    "T09hjatm_pu:2441": " kesaritalaprahāravinipātitabhītaprasphuritanyaṅkucaraṇakṣepotkhātatṛṇasya kvacid",
    "T09hjatm_pu:2442": " umācaraṇatalālaktakāṇkitaśādvalaśyāmabhūmer anyatra śakunituṇḍakhaṇḍitapariṇatataruphalākīrṇopavanāntarasya",
    "T09hjatm_pu:2443": " pavanavitanyamānoccāvacakusumagandhasurabheḥ surabhimāsaprārabdhaviṭapimukulāṅkurasya",
    "T09hjatm_pu:2444": " kuraravinipātaśabdabhītaśakunikulavimucyamānagaṅgātīrasalilasya salīlakinnaramithunagītaśravaṇaniścalamṛgakulasya",
    "T09hjatm_pu:2445": " tuṅgaśikharatayā kṣīrasāgarasyevoccatām upagatasya himagirer ekadeśe sādaram iva",
    "T09hjatm_pu:2446": " tarubhiḥ kusumārcitadvāraśilātalāṃ",
    "T09hjatm_pu:2447": " haritatṛṇāṅkurodbhedaśyāmaparyantāṃ vikacakamalena sarasābhyalaṃkṛtasamīpām anatimahatīṃ",
    "T09hjatm_pu:2448": " guhām adhyāvasann atibahalaharidrāsalilābhiṣiktadukūlasūtraparipiṅgakesaraniruddhakandharaḥ",
    "T09hjatm_pu:2449": " kisalayasukumāralolatarajihvaḥ kiṃcitparimlānātimuktakakusumarāśiparipāṇḍuvigrahaḥ",
    "T09hjatm_pu:2450": " śaśikalākoṭikuṭilatīkṣṇadaṃṣṭraḥ pṛthūraskaḥ pīvaraprakoṣṭhaḥ pratanumadhyaḥ sphuritakhadirāṅgārakapilanayanayugalaḥ",
    "T09hjatm_pu:2451": " śyenatuṇḍavṛjinanakhāṅkuraḥ śyāmaprāntavāladhir alaṃkāra iva tuhinagirer aninditāṅgo",
    "T09hjatm_pu:2452": " nāma kadācid anuttrāsitadviradamṛgo mṛgādhipatir bodhisattvo babhūva /",
    "T09hjatm_pu:2453": " avetya tasyātha nisargabhadratāṃ muner iva prāṇiṣu bhadracetasaḥ /",
    "T09hjatm_pu:2454": " svabhāvabhadrāḥ kamanīyalocanā mudā mṛgā bandhum ivainam anvayuḥ // HJm_32.2 //",
    "T09hjatm_pu:2455": " śamānvitaḥ kesaravalkalākulo mṛgānuyāto mṛgarājatāpasaḥ /",
    "T09hjatm_pu:2456": " śanaiḥ sa niṣkramya guhoṭajāntarāc cakhāda pakvāni phalāni śākhinām // HJm_32.3 //",
    "T09hjatm_pu:2457": " phalopayogāya vanāntare caran sa khelagāmī calacārukesaraḥ /",
    "T09hjatm_pu:2458": " mahāgṛhasthair atithipriyair iva pratīkṣyate smātithivan mahīruhaiḥ // HJm_32.4 //",
    "T09hjatm_pu:2459": " guhāntarān niṣpatato himātyaye prakāśatālor atimātrajṛmbhaṇāt /",
    "T09hjatm_pu:2460": " tatāna tasyāṅgasukhaṃ puraḥ śanair divākaraḥ prābhṛtavan navātapam // HJm_32.5 //",
    "T09hjatm_pu:2461": " ayaṃ mṛgāṇāṃ patir atra bhūdhare patatriṇāṃ tārkṣa ivoruvikramaḥ /",
    "T09hjatm_pu:2462": " itīva tasyopari jātasaṃbhramā niśākaracchattram adhārayan niśā // HJm_32.6 //",
    "T09hjatm_pu:2463": " papau sa yasyāṃ sariti kṣapākaraprasannam ambhaḥ śiśiraṃ taṭasthitaḥ /",
    "T09hjatm_pu:2464": " kṛtārtham ātmānam amanyateva sā sphuṭaṃ jahāseva ca phenapaṅktibhiḥ // HJm_32.7 //",
    "T09hjatm_pu:2465": " himācalas tena viśuddhacetasā mahātmanā kesariṇā samāśritaḥ /",
    "T09hjatm_pu:2466": " mahāntam ātmānam atīva bhāsato mudeva mene kanakācalād api // HJm_32.8 //",
    "T09hjatm_pu:2467": " kva ca bhuvanabhayaṃkaraṃ haritvaṃ kva ca karuṇāsya garīyasī mṛgeṣu /",
    "T09hjatm_pu:2468": " iti munim iva taṃ sthitaṃ himādrau mṛgaripavo 'pi mṛgādhipaṃ praṇemuḥ // HJm_32.9 //",
    "T09hjatm_pu:2469": " atha kadācit tasya mṛgapater avanipater iva salīlam āsannakusumitalatānartakīkisalayāṅgulisamāhanyamānamadhukaraśreṇivīṇāśabdaramaṇīye",
    "T09hjatm_pu:2470": " prasṛtanirjharamṛdaṅgadhvanipravartitamayūralāsake guhādvāre samupaviṣṭasya purastān",
    "T09hjatm_pu:2471": " niṣpīditālaktakagulikāparipāṭalamukham abhinavāmalakīphalānurūpanayanam āttapariṇatodumbarābhyāṃ",
    "T09hjatm_pu:2472": " śāvakābhyām adhyāsitaskandhaṃ phalarasārdramalinakarāṅgulīkaṃ vānaramithunam abhipraṇamyovāca /",
    "T09hjatm_pu:2473": " aninditam aho karma tava vākkāyacetasām /",
    "T09hjatm_pu:2474": " aninditāṅga ity etat tvannāmānuguṇaṃ smṛtam // HJm_32.10 //",
    "T09hjatm_pu:2475": " aho tyāgakṣamāvīryagāmbhīryakaruṇādayaḥ /",
    "T09hjatm_pu:2476": " tvadguṇāḥ guṇināṃ śreṣṭha munīn apy atiśerate // HJm_32.11 //",
    "T09hjatm_pu:2477": " aho vṛttena śuddhena bhavataḥ śuddhacetasaḥ /",
    "T09hjatm_pu:2478": " paraṃ mārdavam ānītaṃ krūrāṇām api mānasam // HJm_32.12 //",
    "T09hjatm_pu:2479": " dhanyo 'yaṃ dhanyahimavān himacchannaśilātalaḥ /",
    "T09hjatm_pu:2480": " iti dhīrasvabhāvena yas tvayā samupāśritaḥ // HJm_32.13 //",
    "T09hjatm_pu:2481": " tasmād imau śiśū bhīmavyāladarśanabhīrukau /",
    "T09hjatm_pu:2482": " nikṣipya tvayi gacchāvo vanam āvāṃ phalārthinau // HJm_32.14 //",
    "T09hjatm_pu:2483": " upādāya phalaṃ yāvad āvrajāvo vanāntarāt /",
    "T09hjatm_pu:2484": " rakṣaṇīyau tvayā tāvad etau capalagātrakau // HJm_32.15 //",
    "T09hjatm_pu:2485": " kāpeyaṃ capalatvaṃ ca tulyakālam idaṃ dvayam /",
    "T09hjatm_pu:2486": " tasmād ābhyāṃ kṛtā bādhā soḍhavyā bhavatā kṣaṇam // HJm_32.16 //",
    "T09hjatm_pu:2487": " duḥkhāny api garīyāṃsi parārthapratipattaye /",
    "T09hjatm_pu:2488": " sahanta eva dhīmanta ātmasaukhyānapekṣiṇaḥ // HJm_32.17 //",
    "T09hjatm_pu:2489": " bhayam icchati yo hartum atyantam bhīrucetasām /",
    "T09hjatm_pu:2490": " manaḥsaṃtāpinīṃ pīḍāṃ sa kathaṃ na sahiṣyate // HJm_32.18 //",
    "T09hjatm_pu:2491": " iti samabhihitaḥ sa tena siṃhaḥ kapimithunena sutābhirakṣaṇāya /",
    "T09hjatm_pu:2492": " nṛpa iva pararakṣaṇakṣamo 'pi kṣaṇam idam ākulatāṃ gataḥ pradadhyau // HJm_32.19 //",
    "T09hjatm_pu:2493": " śakyate hi mahān api kanakarāśir anyanikṣipto 'bhirakṣitum /",
    "T09hjatm_pu:2494": " katham imau capalaprakṛtī vānaraśiśū rakṣaṇīyāv iti /",
    "T09hjatm_pu:2495": " atha vā yena mayā sakalam eva saṃsārabhayāj jagat paripālanīyaṃ so 'ham etau na paripālayiṣyāmīti",
    "T09hjatm_pu:2496": " na tu yuktam idaṃ mayā vitarkayitum iti sa mahātmā viniścitya tat pravaṅgamithunam uvāca /",
    "T09hjatm_pu:2497": " tad gacchataṃ tuhinaśailam imaṃ vigāhya tuṅgaiḥ snubhir gaganamadhyam ivollikhantam /",
    "T09hjatm_pu:2498": " svādūni śīghrataram ānayataṃ phalāni premṇā śiśudvayam idaṃ paripālayāmi // HJm_32.20 //",
    "T09hjatm_pu:2499": " atha tat kapimithunaṃ bodhisattvasamīpe tat putrakadvayaṃ vinikṣipya sāntvayitvā ca tvaritataragamanaṃ phalopanayanāya himavadvanāntarāṇi paribabhrāma",
    "T09hjatm_pu:2500": " aciragatayoś ca tayoḥ kapyos tasmin mahātmani kesariṇi pitarīva tau kapiśāvau premābabandhatuḥ /",
    "T09hjatm_pu:2501": " aninditāṇgaś ca tābhyāṃ pariṇatisvādūni śithiladaśanaprāntagṛhītāni phalāni prāyacchat /",
    "T09hjatm_pu:2502": " tau ca prakṛticapalatayā tasya mahātmanas tāṃ tāṃ viheṭhanāṃ cakratuḥ /",
    "T09hjatm_pu:2503": " guhājiropāntavane manohare hareḥ suṣupsoḥ sukhaśītamārute /",
    "T09hjatm_pu:2504": " rutena tau vānaraśāvakau muhur muhūrtanidrāsukham asya jaghnatuḥ // HJm_32.21 //",
    "T09hjatm_pu:2505": " nidrānimīlite kiṃcit punas tasya vilocane /",
    "T09hjatm_pu:2506": " aṅgulibhyāṃ tutudatuḥ sphuliṅgāpiṅgatārake // HJm_32.22 //",
    "T09hjatm_pu:2507": " sukhaṃ tasyopaviṣṭasya sthitvācakitam antike /",
    "T09hjatm_pu:2508": " prānte lāṅgūlam ādāya samācakṛṣatur muhuḥ // HJm_32.23 //",
    "T09hjatm_pu:2509": " saṭāṃ vyālambya pṛṣṭhaṃ ca tasyāruhya punaḥ punaḥ /",
    "T09hjatm_pu:2510": " sahajāc cāpalād dūram utpatyotpatya petatuḥ // HJm_32.24 //",
    "T09hjatm_pu:2511": " vidyamāneṣv api puraḥ prabhūteṣu phaleṣu tau /",
    "T09hjatm_pu:2512": " jighatsor ānanāt tasya samācikṣipatuḥ phalam // HJm_32.25 //",
    "T09hjatm_pu:2513": " iti duśceṣṭitaṃ tat tat tayor vānaraśāvayoḥ /",
    "T09hjatm_pu:2514": " karuṇābhadracittatvāt sa sehe putrayor iva // HJm_32.26 //",
    "T09hjatm_pu:2515": " sarvatra samacittānāṃ sukhaduḥkhānapekṣiṇām /",
    "T09hjatm_pu:2516": " satāṃ sarvadhurīṇānāṃ na kvacit khidyate manaḥ // HJm_32.27 //",
    "T09hjatm_pu:2517": " atha kadācid atiparuṣavipulapakṣasaṃghātaḥ kuṭilakarkaśanakhāgraḥ prakṛtiraudranayanaḥ",
    "T09hjatm_pu:2518": " kvacid alabdhapiśitāhāraḥ paribhramya gaganatalaṃ niśātakṣuratīkṣṇatuṇḍaḥ kṣurako",
    "T09hjatm_pu:2519": " nāma gṛdhraḥ saśabdavegaḥ sahasāvapatya tau bodhisattvasamīpavartinau phalāsvādena",
    "T09hjatm_pu:2520": " calitadhavalatanudantapaṅktī vānaraśiśū bhayavivṛtavikṛtamukhakau virasataravyāhṛtī",
    "T09hjatm_pu:2521": " caraṇābhyām ādāya tvaritataram antarīkṣam utpatya himagiriśikhare vyalīyata /",
    "T09hjatm_pu:2522": " bodhisattvo 'pi ca kaṣṭaṃ kaṣṭam ity abhidhāya yady aham enaṃ gṛdhraṃ parākrameṇābhidraveyaṃ punar ayam utpatyānyatra viṣamatare śikhare nilīya pravagaśiśudvayam idam vipādayet /",
    "T09hjatm_pu:2523": " sarvathā nedaṃ kapiśiśudvayaṃ mayā śakyate draṣṭum /",
    "T09hjatm_pu:2524": " abhivardhitavedanākulākṣaṃ virasavyāhṛtilakṣyatālurandhram /",
    "T09hjatm_pu:2525": " udarasrutaśonitārdraroma kṣudhitaśyenavilupyamānamāṃsam // HJm_32.28 //",
    "T09hjatm_pu:2526": " anena gṛdhreṇa viluptamāṃsake prakāmam asmin kapiśāvakadvaye /",
    "T09hjatm_pu:2527": " phalāny upādāya tayor upetayoḥ kim adya śakṣyāmy abhidhātum agrataḥ // HJm_32.29 //",
    "T09hjatm_pu:2528": " pātuṃ gatau capalakau saraso jalaṃ nu vṛkṣaṃ phalārtham abhiruhya nu kiṃ niviṣṭau /",
    "T09hjatm_pu:2529": " syātām imāṃ kim atha vādriguhāṃ praviṣṭau vyālena kenacid utātra vipāditau tau // HJm_32.30 //",
    "T09hjatm_pu:2530": " tūṣṇīṃ sthito mṛgapate kim adhomukhas tvam ācakṣva tāv iha śiśū kva gatau bhavetām /",
    "T09hjatm_pu:2531": " itthaṃ tayoḥ pravagayoḥ paridīnadṛṣṭyoḥ śroṣyāmi vihvalapadāni kathaṃ vacāṃsi // HJm_32.31 //",
    "T09hjatm_pu:2532": " upalabhya cirāt tayor abhāvaṃ sutayoḥ kundavipāṇḍudantapaṅktyoḥ /",
    "T09hjatm_pu:2533": " samupetya śucā kariṣyatas tau baḍiśottāritamīnavepanāni // HJm_32.32 //",
    "T09hjatm_pu:2534": " tad idam atra prāptakālaṃ manye /",
    "T09hjatm_pu:2535": " yāvad vyāghranakhāṅkurākṛtibhṛtā cañcvā vibhidyodare gṛdhro 'yaṃ kapiśāvayor bhayavator antrāṇi nākarṣati /",
    "T09hjatm_pu:2536": " gatvā tāvad ahaṃ himādriśikharaprāntaṃ niveśyonmukhaḥ sāntvenainam upāyapūrvakam ahaṃ neṣyāmi dharmyāṃ sthitim // HJm_32.33 //",
    "T09hjatm_pu:2537": " iti vicintya sa mahātmā gṛdhrasamīpam āgamyovāca /",
    "T09hjatm_pu:2538": " bho śakunivara mama haste pitṛbhyām etau śāvakau nikṣiptau tan na yuktaṃ bhavato vivṛtadaśanadīnamukhakau virasasvarau vipādayitum enāv iti",
    "T09hjatm_pu:2539": " nūnaṃ tavāpy apatyāni bhūtapūrvāṇi santi vā /",
    "T09hjatm_pu:2540": " yādṛśo bhavatas teṣu sneho 'nyasyāpi tādṛśaḥ // HJm_32.34 //",
    "T09hjatm_pu:2541": " iti kāruṇyam ālambya mā vadhīḥ kapiśāvakau /",
    "T09hjatm_pu:2542": " tṛptir ātyantikī nāsti bhuktvāpy enau tavāturau // HJm_32.35 //",
    "T09hjatm_pu:2543": " dhig aho jīvitaṃ tasya dhig ātmasneham īdṛśam /",
    "T09hjatm_pu:2544": " yaḥ śarīrakaleḥ puṣṭiṃ karoti parahiṃsayā // HJm_32.36 //",
    "T09hjatm_pu:2545": " ajñānāj jāyate snehaḥ sadoṣe 'pi śarīrake /",
    "T09hjatm_pu:2546": " tatpuṣṭaye karoty ajño nimittakarma durgateḥ // HJm_32.37 //",
    "T09hjatm_pu:2547": " ātmātmīyavinābhāvād yaḥ śūnyaṃ sarvam īkṣate /",
    "T09hjatm_pu:2548": " tasyābhūtavikalpotthaṃ na ruṇaddhi manas tamaḥ // HJm_32.38 //",
    "T09hjatm_pu:2549": " tamo'bhāvād yadā tattvam āsādayati kovidaḥ /",
    "T09hjatm_pu:2550": " tadā bhavati mokṣāya śubhāśubhaparāṅmukhaḥ // HJm_32.39 //",
    "T09hjatm_pu:2551": " siṃhān nānyo māṃsabhuk kaścid asti krūro veti spaṣṭam etat pṛthivyām /",
    "T09hjatm_pu:2552": " saiṃhīṃ kaṣṭāṃ yonim apy āśrito 'haṃ necchāmy etāṃ prāṇihiṃsām adharmyām // HJm_32.40 //",
    "T09hjatm_pu:2553": " mṛgam iha gahane mṛgendrajuṣṭe mṛgaripuṇābhihataṃ svayaṃ mṛtaṃ vā /",
    "T09hjatm_pu:2554": " khagavara nabhasi bhraman nirīkṣya drutagatir atsyasi tasya māṃsam etya // HJm_32.41 //",
    "T09hjatm_pu:2555": " kṣudham api mahatīṃ tato 'dhivāsya jvalanaśikhām iva deham uttapantīm /",
    "T09hjatm_pu:2556": " narakanipatanāya mā sma kārṣīr akuśalam īdṛśam ujjhitāpramādaḥ // HJm_32.42 //",
    "T09hjatm_pu:2557": " antaḥsattvāsthisaṃdhisphuṭanataṭataṭāśabdahuṃkārabhīmāḥ saṃtanvantaḥ sphuliṅgānikaram uruśikhālohitadhyāmabhīmāḥ /",
    "T09hjatm_pu:2558": " lolajvālākalāpā narakahutabhujaḥ sūribhiḥ kathyamānāḥ kurvanty ādhiṃ janasya śravaṇam api gatāḥ kiṃ punaḥ saṃspṛśantaḥ // HJm_32.43 //",
    "T09hjatm_pu:2559": " āyasyāṃ kūṇitākṣaṃ jvalitahutavahasparśasaṃtāpitāyāṃ kumbhyāṃ gāḍhaṃ nadantaṃ kvathitaparicalattailapūrṇāsyakaṇṭham /",
    "T09hjatm_pu:2560": " ālokyālekhyabhittau likhitam api naraṃ nārakaṃ pacyamānaṃ hiṃsro 'pi krūrabhāvāt ka iva na viramed durgatiprāptihetoḥ // HJm_32.44 //",
    "T09hjatm_pu:2561": " śrutvā durgatiduḥkhāni viramaty aśubhān na yaḥ /",
    "T09hjatm_pu:2562": " so 'naddhāpuruṣākāraḥ pāṣāṇahṛdayo 'pi vā // HJm_32.45 //",
    "T09hjatm_pu:2563": " atha sa gṛdhro bodhisattvadharmadeśanāprasāditamatir abhipraṇamyovāca /",
    "T09hjatm_pu:2564": " mṛgapate prakāśitam idam bhavatā bālalakṣaṇam /",
    "T09hjatm_pu:2565": " paṇḍitalakṣaṇam idānīṃ vyākhyātum arhasīti /",
    "T09hjatm_pu:2566": " atha bodhisattvaḥ prasannamanasam enam avetyovāca /",
    "T09hjatm_pu:2567": " yady evam ataḥ śrūyatāṃ paṇḍitalakṣaṇam iti /",
    "T09hjatm_pu:2568": " alābhe lābhe vā suhṛdi hitavāci dviṣati vā stutau nindāyāṃ vā mahati vibhave vā vipadi vā /",
    "T09hjatm_pu:2569": " vikāraṃ yo nāyāty upaśamaviśuddhena manasā sthitaḥ sa prājñānām upari saviteva dyutimatām // HJm_32.46 //",
    "T09hjatm_pu:2570": " athavā kim anena bhavataḥ paṇḍitalakṣaṇaśravaṇena /",
    "T09hjatm_pu:2571": " vimucyetām etau kapiśāvakāv ātmānam evāhaṃ te pradāsyāmīti /",
    "T09hjatm_pu:2572": " tvam addhi māṃsaṃ piba śoṇitaṃ ca mamākṣiṇī coddhara niścalasya /",
    "T09hjatm_pu:2573": " itīdam uktvā vinimīlitekṣaṇaś ciraṃ viniṣkampatanur babhūva saḥ // HJm_32.47 //",
    "T09hjatm_pu:2574": " dadhvāna dundubhir atha dhvaninā digantān āpūrayan surapateḥ puramadhyavartī /",
    "T09hjatm_pu:2575": " gṛdhrāya dattatanum ānamitaiḥ śirobhiḥ siṃhaṃ sthitā nabhasi tuṣṭuvire ca siddhāḥ // HJm_32.48 //",
    "T09hjatm_pu:2576": " cacāla bhūś calitasuvarṇabhūdharā visismiye tridaśagaṇaḥ savāsavaḥ /",
    "T09hjatm_pu:2577": " udīritastutibhir ahīśvarair api prapātitās tadupari puṣpavṛṣṭayaḥ // HJm_32.49 //",
    "T09hjatm_pu:2578": " atha kesariṇo guhāntike nidadhau vānaraśāvakau khagaḥ /",
    "T09hjatm_pu:2579": " nakhabhinnatanū viniścalau bhayamūrcchāvinimīlitekṣaṇau // HJm_32.50 //",
    "T09hjatm_pu:2580": " śanair upāgamya ca bodhisattvam utthāpayāmāsa sa gṛdhravaryaḥ /",
    "T09hjatm_pu:2581": " sthito 'gratas tasya vinītabhāvo jagāda bhaktyā stutim īdṛśīṃ ca // HJm_32.51 //",
    "T09hjatm_pu:2582": " dayālutā kveyam aho tavocchritā kva siṃhateyaṃ jagato bhayaṃkarī /",
    "T09hjatm_pu:2583": " cirāya kenāpi viśeṣahetunā bhavān muniḥ ko 'pi mṛgādhipāyate // HJm_32.52 //",
    "T09hjatm_pu:2584": " prajñāvalambi yasyaiva samaduḥkhasukhaṃ manaḥ /",
    "T09hjatm_pu:2585": " sa eva prāṇamūlyena krīṇāty āpadgataṃ param // HJm_32.53 //",
    "T09hjatm_pu:2586": " tvādṛśā na bhaveyuś cet sthirāḥ sajjanasetavaḥ /",
    "T09hjatm_pu:2587": " duḥkhodanvati majjeyur agādhe mahati prajāḥ // HJm_32.54 //",
    "T09hjatm_pu:2588": " imām ākarṇya kalyāṇīṃ bhavato dharmadeśanām /",
    "T09hjatm_pu:2589": " adyārabhya kariṣyāmi vairiṣv api dayām aham // HJm_32.55 //",
    "T09hjatm_pu:2590": " pṛcchāmi ca bhavantaṃ kiṃ punar anena tapasā padam abhilaṣasīti /",
    "T09hjatm_pu:2591": " bodhisattva uvāca /",
    "T09hjatm_pu:2592": " anādisaṃsāravivartanaśramaprabādhanāduḥkhaparaṃparāhatam /",
    "T09hjatm_pu:2593": " jagat samuddhartum idaṃ bhavodadhes tathāgatatvāya mamāyam ādaraḥ // HJm_32.56 //",
    "T09hjatm_pu:2594": " gṛdhra uvāca /",
    "T09hjatm_pu:2595": " īdṛṅ mahāprajñasya bhavato na durlabhaṃ bauddhaṃ padaṃ sarvathā /",
    "T09hjatm_pu:2596": " gambhīrair adurāsadaiḥ sadasatāṃ vijñātṛbhiḥ karmaṇāṃ śāstrāviṣkṛtabuddhibhiḥ parahitavyāpārasaktātmabhiḥ /",
    "T09hjatm_pu:2597": " sādhvīnām avagantṛbhir bhavabhidāṃ tāthāgatīnāṃ girāṃ mohacchedi bhave bhave bhavatu no yuṣmadvidhaiḥ saṃgatam // HJm_32.57 //",
    "T09hjatm_pu:2598": " guhāntike mayā tatra sthāpitau kapiśāvakau /",
    "T09hjatm_pu:2599": " tasmān mām adhunā sādho visarjayitum arhasi // HJm_32.58 //",
    "T09hjatm_pu:2600": " bodhisattva uvāca /",
    "T09hjatm_pu:2601": " aho paṭuvijñāno 'si yat tvayāyam asmadupadeśo gṛhītaḥ /",
    "T09hjatm_pu:2602": " bodhyaṃ bandhugirā sphuṭīkṛtam api sthūlaṃ na gṛhṇāti yaḥ sūkṣme vastuni tasya śāstraviṣaye vyarthaṃ matiḥ khidyate /",
    "T09hjatm_pu:2603": " draṣṭuṃ yasya na śaktir asti bhavanadvāraṃ prakāśe sati cchidraṃ sūkṣmataraṃ sa jātatimiraḥ sūcyāḥ kathaṃ drakṣyati // HJm_32.59 //",
    "T09hjatm_pu:2604": " upadeṣṭari saty api pramādī na hi bālo mativāmatāṃ jahāti /",
    "T09hjatm_pu:2605": " ṛjutām upanītam apy abhīkṣṇaṃ punar āgacchati vakratāṃ śvapuccham // HJm_32.60 //",
    "T09hjatm_pu:2606": " upadiṣṭapathaḥ prasannaśāstrair anavācīnamatir na yāty amārgam /",
    "T09hjatm_pu:2607": " paṭubhadramanāḥ parītadehaḥ paṭubhir veṇudharair iva dvipendraḥ // HJm_32.61 //",
    "T09hjatm_pu:2608": " ayam akṣagaṇaḥ susaṃyato na vikāraṃ kurute vipaścitaḥ /",
    "T09hjatm_pu:2609": " sugṛhītaphaṇo bhujaṅgamo na hi śaknoty aparāddhum aṇv api // HJm_32.62 //",
    "T09hjatm_pu:2610": " apakāraphalaṃ janasya gāḍhaṃ padam aiśvaryam asajjane tanoti /",
    "T09hjatm_pu:2611": " haritālam aher niṣiktam antar vadane tīvrataraṃ viṣaṃ karoti // HJm_32.63 //",
    "T09hjatm_pu:2612": " jitam indriyavairibhiḥ pramādāj janam icchā vinipātayaty anarthe /",
    "T09hjatm_pu:2613": " pravilīnasuvarṇadarśanīyā śalabhaṃ dīptir iva sphurantam agnau // HJm_32.64 //",
    "T09hjatm_pu:2614": " avipaścitam indriyārthasaktiḥ puruṣaṃ pātayati svadharmamārgāt /",
    "T09hjatm_pu:2615": " ślathabandhanaruddhanābhimūlaṃ phalam agrād iva pādapasya paktiḥ // HJm_32.65 //",
    "T09hjatm_pu:2616": " na ced bhaveyuḥ prakṛtiprabādhanā viṣadrumāśīviṣaśastravahnayaḥ /",
    "T09hjatm_pu:2617": " asajjanasyāvilatīkṣṇacetasaḥ samā bhavet kena punaḥ sahopamā // HJm_32.66 //",
    "T09hjatm_pu:2618": " akāraṇakrodhaka uṣṇabhāṣaṇaḥ khalo bhṛkuṭyā viṣamīkṛtekṣaṇaḥ /",
    "T09hjatm_pu:2619": " anekarandhrotthitabhīmapannagaḥ karoti valmīka ivādhikaṃ bhayam // HJm_32.67 //",
    "T09hjatm_pu:2620": " niśātayā roṣaśilātale dṛḍhaṃ paropaghātāya mudābhyudīrṇayā /",
    "T09hjatm_pu:2621": " dunoti kaṃ nāma na gocaraṃ gataṃ gatatrapo vāgasidhārayā khalaḥ // HJm_32.68 //",
    "T09hjatm_pu:2622": " śaṭhatvasaṃnāhabhṛtaḥ khalāś ciraṃ durāvarāś cendriyasainyamadhyagāḥ /",
    "T09hjatm_pu:2623": " aruṃtudāḥ sādhujane 'pi niṣkṛpāḥ kṛpāṇadhārām iva pātayanti gām // HJm_32.69 //",
    "T09hjatm_pu:2624": " budho na viśvāsam iyād asajjane vinītaveṣe 'pi manojñavācy api /",
    "T09hjatm_pu:2625": " surūpadeho 'pi kalasvano 'pi san na kiṃ mayūraḥ sphurato 'tti pannagān // HJm_32.70 //",
    "T09hjatm_pu:2626": " yadīṣyate cittakuṭumbapoṣaṇaṃ cirāya vā dhīmahiṣīvivardhanam /",
    "T09hjatm_pu:2627": " ato vipaścijjaladodaye sati prakīryatāṃ sadguṇabījam ātmani // HJm_32.71 //",
    "T09hjatm_pu:2628": " cirāya satsaṃgataśuddhamānaso na yāty asatsaṃgatam ātmavān naraḥ /",
    "T09hjatm_pu:2629": " manoharendīvarapuṣpagocaro na jātu bhṛṅgaḥ kuṇape nilīyate // HJm_32.72 //",
    "T09hjatm_pu:2630": " raṇagatasya yathā ratir udbhavaty anaparāddhaśarasya dhanuṣmataḥ /",
    "T09hjatm_pu:2631": " guṇaśarair atidūranipātibhiḥ prahatadoṣaripoḥ sudhiyas tathā // HJm_32.73 //",
    "T09hjatm_pu:2632": " ativiśuddham ahāryam akṛtrimaṃ guṇavibhūṣaṇam āryajanārcitam /",
    "T09hjatm_pu:2633": " samupalabhya narasya na jāyate suravarābharaṇeṣv api vismayaḥ // HJm_32.74 //",
    "T09hjatm_pu:2634": " sukham atyantam anvicchan guṇānāṃ vā samudbhavam /",
    "T09hjatm_pu:2635": " asajjanam atas tyaktvā kalyāṇaṃ mitram āśrayet // HJm_32.75 //",
    "T09hjatm_pu:2636": " na jātu prītaye sādhor anāryajanasaṃgatam /",
    "T09hjatm_pu:2637": " snātasya tīrthasalilaiḥ śukletaram ivāmbaram // HJm_32.76 //",
    "T09hjatm_pu:2638": " saṃparkeṇa tamobhidām jagadaghapradhvaṃsināṃ dhīmatāṃ krūro 'pi prakṛtiṃ vihāya malinām ālambate bhadratām /",
    "T09hjatm_pu:2639": " yat tṛṣṇāglapito 'pi necchati janaḥ pātuṃ tad eva kṣaṇād ujjhaty ambudharodarasthitam apāṃ patyuḥ payaḥ kṣāratām // HJm_32.77 //",
    "T09hjatm_pu:2640": " tad gamyatām yathāsukham iti bodhisattvenābhihitaḥ sa pakṣī taṃ mahātmānaṃ pradakṣiṇīkṛtya",
    "T09hjatm_pu:2641": " gaganatalam utpatya paribhraman dadarśa rudhirābhiraktanakhamukhaśmaśruṇā vyāghreṇopayujyamānamāṃsam",
    "T09hjatm_pu:2642": " upacitamedaḥpīvaraskandham abhinavamustāsvādanasurabhīkṛtavadanāntarālam avanitalotkiraṇamalinakuṭiladaṃṣṭrādvayam",
    "T09hjatm_pu:2643": " īṣatpaṅkopadigdhaśarīram anatidūrāvasthitagṛdhramaṇḍalaparivṛtam upāntatarunilīnamukharavāyasagaṇāvalokyamānaṃ varāhataruṇam /",
    "T09hjatm_pu:2644": " ālokya caivam acintayad yāvad ayaṃ vyāghraḥ kṛtāhāraparyāptir bhūtvā svanilayaṃ gacchati tāvad aham ekānte tiṣṭhāmīti sthitvā ca krameṇa /",
    "T09hjatm_pu:2645": " śārdūle pramanasi tatra labdhatṛptau saṃgatyā svavasatim āgate salīlam /",
    "T09hjatm_pu:2646": " vārāhaṃ palam upayujya baddhamedaḥ śyeno 'pi svanilayam ājagāma tūrṇam // HJm_32.78 //",
    "T09hjatm_pu:2647": " mṛgapatir api bhānau kiṃśukottaṃsarāge sthitavati kanakādrer mūrdhni bhāsvanmayūkhe /",
    "T09hjatm_pu:2648": " taruviṭapakulāyālīnacañcadvihaṅgacalitamṛdusaṭāntaḥ svaṃ nivāsaṃ jagāma // HJm_32.79 //",
    "T09hjatm_pu:2649": " dṛṣṭvā ca tau kṣurakanakhavibhinnatanū tanūbhūtaceṣṭau mūrcchāvaśavinimīlitanayanau kapiśiśū duḥkhāyamānahṛdayo bhavatu salilābhiṣekeṇānayor mūrcchāpanodaṃ kariṣyāmīti vicintya /",
    "T09hjatm_pu:2650": " niruddham ambhastaṭasevibhir vibhir nirantaram pallavavidrumair drumaiḥ /",
    "T09hjatm_pu:2651": " śanair upetāli kuśeśayāśayā vyagāhatāpiñjarakesaraḥ saraḥ // HJm_32.80 //",
    "T09hjatm_pu:2652": " avagāhya ca tat saro mahad drutam uttīrya vilambikesaraḥ /",
    "T09hjatm_pu:2653": " sa guhāntikam āgaman muhuś caraṇanyāsavibhugnaśādvalam // HJm_32.81 //",
    "T09hjatm_pu:2654": " śitagṛdhranakhakṣatāṅgayor atha śākhāmṛgaśāvayos tayoḥ /",
    "T09hjatm_pu:2655": " upari tvaritaṃ sa kesaraṃ salilasrāvi dudhāva kesarī // HJm_32.82 //",
    "T09hjatm_pu:2656": " harikesaravārisicyamānau gurumūrcchāpagamād upetasaṃjñau /",
    "T09hjatm_pu:2657": " udamīlayatāṃ vilocanāni sphuritottānamukhau pravaṅgaśāvau // HJm_32.83 //",
    "T09hjatm_pu:2658": " gṛdhrātibhītaparivepitakātarāṅgau tau tasthatur mṛgapateś caraṇāntam etya /",
    "T09hjatm_pu:2659": " ālolapallavamanoharayātha so 'pi snehena tau rasanayā muhur ālileha // HJm_32.84 //",
    "T09hjatm_pu:2660": " vṛntacyutaṃ pariṇataṃ phalam ādayitvā premṇā muhuḥ svatanayāv iva sāntvayitvā /",
    "T09hjatm_pu:2661": " khadyotadīpataralāṃ svaguhāṃ praviśya suṣvāpa tau sa parirabhya sukhaṃ niśāyām // HJm_32.85 //",
    "T09hjatm_pu:2662": " krameṇa ca parimlānamālatīkusumaśekharaparidhūsaraniśākaraparimucyamānapaścimadigbhāgāyāṃ",
    "T09hjatm_pu:2663": " svavasatisthānotthitamātrahariṇadaśanādaśyamānatṛṇāṅkurāyāṃ pūrvasaṃdhyāsaṃrajyamānasāgarasalilāyāṃ",
    "T09hjatm_pu:2664": " praviralībhavannakṣatragaṇāyāṃ kamalavanaprabodharamaṇīyatarasalilāśayāyāṃ taruviṭapāvataraṇacalitaśikhikalāpamanoharataravanāntarāyām",
    "T09hjatm_pu:2665": " apagatāyāṃ rātrau guhāsamīpatarulatākusumaparyantasaṃcāriṇībhir alikulāvalībhiḥ sādaram",
    "T09hjatm_pu:2666": " upagīyamāna ivāninditakarmāninditāṅgaḥ /",
    "T09hjatm_pu:2667": " tapane tapanīyakumbhavad diśam ākrāmati śātamanyavīm /",
    "T09hjatm_pu:2668": " śanakaiḥ kapiśāvakānvitaḥ sphuritālambisaṭo viniryayau // HJm_32.86 //",
    "T09hjatm_pu:2669": " atha gṛhītaphalaṃ phalalubdhakau svatanayāv avalokayituṃ mudā /",
    "T09hjatm_pu:2670": " mṛgapater vasatiṃ drutam utsukaṃ pravagayor mithunaṃ drutam āgamat // HJm_32.87 //",
    "T09hjatm_pu:2671": " upagataṃ gatamānamadodayo mṛdupadaṃ mṛduvāk karuṇānvitam /",
    "T09hjatm_pu:2672": " kṛtanamaskṛti tan mithunaṃ hariḥ kuśalapūrvam abhāṣata lokavit // HJm_32.88 //",
    "T09hjatm_pu:2673": " kapiśāvakayoḥ sarvam yathāvṛttam anukramāt /",
    "T09hjatm_pu:2674": " tataś caramam ācakhyau gṛdhrāpaharaṇaṃ tayoḥ // HJm_32.89 //",
    "T09hjatm_pu:2675": " atikrāntām atha śrutvā vyāpadaṃ putrayoḥ śucā /",
    "T09hjatm_pu:2676": " gṛdhrakṣatāni gātrāṇi tayoḥ paspṛśatuḥ kapī // HJm_32.90 //",
    "T09hjatm_pu:2677": " ūcatuś cedam ārdrārdraṃ stutiyuktaṃ mṛgādhipam /",
    "T09hjatm_pu:2678": " bhavatā rakṣatā putrāv āvām api surakṣitau // HJm_32.91 //",
    "T09hjatm_pu:2679": " tanvan dharmakathāgaṅgāṃ cihnito guṇasānubhiḥ /",
    "T09hjatm_pu:2680": " yaśastuhinasaṃchanno jaṅgamas tvaṃ himācalaḥ // HJm_32.92 //",
    "T09hjatm_pu:2681": " ye na mānti tanor antar asaṃkhyā bhavato guṇāḥ /",
    "T09hjatm_pu:2682": " manye kesaratāṃ prāpya te 'mī bahir avasthitāḥ // HJm_32.93 //",
    "T09hjatm_pu:2683": " stimitam udadheḥ kṣubhṇāty ambhaḥ patatripatiḥ patañ jaladapaṭalacchannasyendoḥ prasarpati na dyutiḥ /",
    "T09hjatm_pu:2684": " tava punar aghavyucchedinyāṃ sthitau sthitam anyatāṃ na tu gamayituṃ cetaḥ śuddhaṃ rajastamasī kṣame // HJm_32.94 //",
    "T09hjatm_pu:2685": " pālayitvā sutāv etāv āvayor yac chubhaṃ tvayā /",
    "T09hjatm_pu:2686": " prāptaṃ tenātimahatā labhasva prārthitaṃ phalam // HJm_32.95 //",
    "T09hjatm_pu:2687": " tad imāv upagṛhya putrakau bhavatā yatnavatābhipālitau /",
    "T09hjatm_pu:2688": " bahubandhuparītagahvarāṃ vasatiṃ yāva vanāntare nijām // HJm_32.96 //",
    "T09hjatm_pu:2689": " tena proktau yātam ity utsukau tau kṛtvā bhaktyā vandanāṃ tasya sādhoḥ /",
    "T09hjatm_pu:2690": " śāntasthānāt putrakārūḍhapṛṣṭhau mandaṃ mandaṃ jagmatuḥ kānanāntam // HJm_32.97 //",
    "T09hjatm_pu:2691": " yātoḥ pitroḥ pṛṣṭhamadhyādhirūḍhau lagnau gāḍhaṃ skandharomṇāṃ samūhe /",
    "T09hjatm_pu:2692": " vyāvartyeṣal locanāny utsukau tau bhūyo bhūyo dṛṣṭavantau mṛgendram // HJm_32.98 //",
    "T09hjatm_pu:2693": " taṃ nikṣepaṃ sarvanikṣepasāraṃ sāraprajñāgocaraḥ so 'rpayitvā /",
    "T09hjatm_pu:2694": " skandhād bhāraṃ sthāpayitveva bhūmau khedacchedād bhūyasīṃ prītim āpa // HJm_32.99 //",
    "T09hjatm_pu:2695": " nānyat kaṣṭataraṃ kiṃcit prāṇinikṣepadhāraṇāt /",
    "T09hjatm_pu:2696": " pratyarpaṇāc ca tasyaiva nānyad asti sukham nṛṇām // HJm_32.100 //",
    "T09hjatm_pu:2697": " tad evaṃ tena bhagavatā tiryaggatāv api vartamānena suciram abhirakṣitaḥ prāṇinikṣepaḥ /",
    "T09hjatm_pu:2698": " tadavasthenāpi ca prajñāparicayaḥ kṛta iti vicintya",
    "T09hjatm_pu:2699": " yas tena dharmanikṣepo nikṣiptaḥ sādhu tāyinā /",
    "T09hjatm_pu:2700": " pālanīyaḥ sa yuṣmābhir atyantaṃ sukham icchubhiḥ // HJm_32.101 //",
    "T09hjatm_pu:2701": " // iti siṃhajātakam // ...",
    "T09hjatm_pu:2702": " 35. Śākyasiṃha",
    "T09hjatm_pu:2703": " vijahati divyam api sukhaṃ tribhuvanahitakāmyayā mahātmānaḥ /",
    "T09hjatm_pu:2704": " paraduḥkhaṃ hi garīyo duḥkhayati dayāvatāṃ cetaḥ // HJm_35.1 //",
    "T09hjatm_pu:2705": " tadyathānuśrūyate",
    "T09hjatm_pu:2706": " sakalapāramitādhigamāt pratyāsannabodhiḥ svaprabhayāvabhāsitāṅgaḥ kadācid bodhisattvas tuṣitabhavane samudapādi /",
    "T09hjatm_pu:2707": " sa ca mahātmā tannivāsināṃ devānāṃ dharmyayā kathayā sanmārgam abhiprakāśyaivam acintayat /",
    "T09hjatm_pu:2708": " kṛtayuge hi dharmaparāyaṇo lokaḥ sukham avatāryate satpatham /",
    "T09hjatm_pu:2709": " asmiṃs tu kaliyuge madamānalobharāgadveṣamohavaśīkṛtāḥ prāṇinaḥ sukhalavamohitātmāno durgatiparāyaṇāḥ /",
    "T09hjatm_pu:2710": " tan mayā yuktaṃ bodhim avagamya saṃsārāj jagad uddhartum iti /",
    "T09hjatm_pu:2711": " madhyadeśe ca śraddhāviśuddhamanā lokaḥ /",
    "T09hjatm_pu:2712": " yaś caiṣa śuddhodanaḥ kapilavastuni mahānagare narapatir ayam atīva saccaritena maharṣīn apy atiśete /",
    "T09hjatm_pu:2713": " tad asyaivāgramahiṣyā māyāyāḥ kukṣau janmaparigrahaṃ kariṣyāmīti vicintya niśi suptāyāḥ svapne /",
    "T09hjatm_pu:2714": " kṛtvā himādridhavalaṃ guruṣaḍviṣāṇaṃ dānādhivāsitamukhaṃ dviradasya rūpam /",
    "T09hjatm_pu:2715": " śuddhodanasya vasudhādhipater mahiṣyāḥ kukṣiṃ viveśa sa jagadvyasanakṣayāya // HJm_35.2 //",
    "T09hjatm_pu:2716": " atha devī mahāmāyā rājñe taṃ svapnaṃ nivedayāmāsa /",
    "T09hjatm_pu:2717": " deva svapne kila mamādya śaradambudharāvadātaḥ ṣaḍdanto gajendro dakṣiṇaṃ kukṣiṃ bhittvodaraṃ praviṣṭa iti /",
    "T09hjatm_pu:2718": " tataḥ sa rājā taṃ svapnaṃ svapnaphalavidāṃ dvijātīnāṃ purastād varṇayāmāsa /",
    "T09hjatm_pu:2719": " te ca brāhmaṇās tam ūcuḥ /",
    "T09hjatm_pu:2720": " mahārāja cakravartī te putro bhaviṣyatīti /",
    "T09hjatm_pu:2721": " sa ca rājā pratītamanās tān dvijātīn satkṛtya visasarja /",
    "T09hjatm_pu:2722": " sāntaḥpurajanā devī kadācid atha lumbinīm /",
    "T09hjatm_pu:2723": " jagāmānumate rājñaḥ saṃbhūtottamadohadā // HJm_35.3 //",
    "T09hjatm_pu:2724": " śākhām ālambamānāyāḥ puṣpabhārāvalambinīm /",
    "T09hjatm_pu:2725": " devyāḥ kukṣiṃ vibhidyāśu bodhisattvo viniryayau // HJm_35.4 //",
    "T09hjatm_pu:2726": " taṃ jātamātram atha kāñcanayūpagauraḥ prītaḥ sahasranayanaḥ śanakair agṛhṇāt /",
    "T09hjatm_pu:2727": " māndārapuṣpanikaraiḥ saha tasya mūrdhni khān nirmale ca vinipetatur ambudhāre // HJm_35.5 //",
    "T09hjatm_pu:2728": " saṃsthāpito balabhidā jagadekanātho dhīraḥ krameṇa bhuvi saptapadāni gatvā /",
    "T09hjatm_pu:2729": " atyadbhutāṃ giram imāṃ nijagāda śāntāṃ janmedam antyam iti me tamasām abhāvāt // HJm_35.6 //",
    "T09hjatm_pu:2730": " tasya prabhātha muṣitāśiśirāṃśudīptiḥ śāntātmano vasumatīm avabhāsayantī /",
    "T09hjatm_pu:2731": " iddhaiḥ pataṅgaśaśinoḥ kiraṇair abhedyaṃ bhīmāndhakāranarakeṣu tamo bibheda // HJm_35.7 //",
    "T09hjatm_pu:2732": " ayam ayam mahātmā dharmarājo 'bhiṣikta iti pramuditamanobhir amaraiś cāmbaratale dundubhayo 'bhijaghnire /",
    "T09hjatm_pu:2733": " śibikām cādhiruhya devī bodhisattvam ādāya svabhavanam agamat /",
    "T09hjatm_pu:2734": " athātyadbhutavismitamanāḥ śuddhodanaḥ sarvabandhanamokṣaṃ kārayitvā samucchritadhvajapatākavicitravipaṇimārgam",
    "T09hjatm_pu:2735": " atisurabhigandhodakokṣitavasudhātalam abhinavakusumopahāraśabalarathyāntaraṃ kapilavastunagaram akārayat /",
    "T09hjatm_pu:2736": " śabalahariṇakṛtticchāditaskandhadeśaṃ nicayam analabhāsām udvahantam jaṭānām /",
    "T09hjatm_pu:2737": " asitam anasitānāṃ karmaṇām saṃnidhānaṃ kṣitipatir aśṛṇot khād āpatantaṃ janebhyaḥ // HJm_35.8 //",
    "T09hjatm_pu:2738": " atha sa rājābhyutthāya taṃ maharṣiṃ viditabodhisattvajanmānaṃ praviśantam abhigamyābhivādyārghapradānādinā",
    "T09hjatm_pu:2739": " ca satkāreṇa satkṛtya kṛtāsanaparigrahaṃ cainaṃ kuśalaṃ pṛṣṭvā dhātryaṅkagataṃ bodhisattvaṃ darśayann uvāca /",
    "T09hjatm_pu:2740": " bhagavan dṛśyatāṃ tāvad ayaṃ me tanayaḥ kiṃ dīrghāyuḥ syād iti /",
    "T09hjatm_pu:2741": " athāsito bodhisattvam ālokya caivam acintayat /",
    "T09hjatm_pu:2742": " yathāyaṃ lakṣaṇaiḥ spaṣṭair bhūṣaṇair iva bhūṣitaḥ /",
    "T09hjatm_pu:2743": " jagadduḥkhāpanodāya tathā buddho bhaviṣyati // HJm_35.9 //",
    "T09hjatm_pu:2744": " yadāyaṃ bhavitā buddho yāsyāmi maraṇaṃ tadā /",
    "T09hjatm_pu:2745": " śroṣyanty asmāt kathāṃ dharmyāṃ ye te dhanyāḥ śarīriṇaḥ // HJm_35.10 //",
    "T09hjatm_pu:2746": " iti cintayatas tasya maharṣeḥ śuddhacetasaḥ /",
    "T09hjatm_pu:2747": " nayane natapakṣmāgre babhūvatur udaśruṇī // HJm_35.11 //",
    "T09hjatm_pu:2748": " atha śuddhodanaḥ sāśrunayanam asitam avalokya sasaṃbhramam uvā-",
    "T09hjatm_pu:2749": " ca / niyatam ayam alpāyuḥ /",
    "T09hjatm_pu:2750": " tena bhagavān sāśrulocanaḥ samvṛttaḥ /",
    "T09hjatm_pu:2751": " kaṣṭam avikasitam eva me tanayakamalam idam antakadviradapatir unmūlayiṣyati /",
    "T09hjatm_pu:2752": " asito 'bravīt /",
    "T09hjatm_pu:2753": " alam alaṃ mahārāja śokena /",
    "T09hjatm_pu:2754": " aham ātmānam anuśocāmi /",
    "T09hjatm_pu:2755": " yadāyaṃ viṣayān utsṛjya jarāmaraṇagrastān dehino 'valokya saṃvignamanās tapovanaṃ",
    "T09hjatm_pu:2756": " gatvā buddho bhaviṣyati tadāhaṃ pañcatvam upayāsyāmīty ato mama śokena sāśrum idaṃ",
    "T09hjatm_pu:2757": " cakṣuḥ kṛtam ity abhidhāya gate tasmin maharṣau siddhārtha iti nāma bodhisattvasya",
    "T09hjatm_pu:2758": " kṛtvācireṇaiva kālena gurusakāśād adhigatasarvavijñānasya tasya sadṛśāt kulād yaśodharāṃ",
    "T09hjatm_pu:2759": " nāma varayitvā vadhūm ānināya /",
    "T09hjatm_pu:2760": " katham ayaṃ jarāmaraṇarogānabhijña eva me tanayaḥ syād iti vicintya śuddhodano 'ntarbhavana",
    "T09hjatm_pu:2761": " evāntaḥpuramadhyavartinam avicchinnanṛttagītāvalokanaśravaṇaparāyaṇaṃ bodhisattvaṃ kārayāmāsa /",
    "T09hjatm_pu:2762": " sa ca yaśodharāyāṃ rāhulaṃ nāma tanayaṃ janayitvā kadācid gītopanibaddhāni pramadavanāni",
    "T09hjatm_pu:2763": " śrutvā bahirniṣkramaṇāya buddhiṃ kṛtvā pitrābhyanujñāto rathavaram adhiruhya kṛtaśobhāṃ",
    "T09hjatm_pu:2764": " kapilavastuvīthīm ālokayan paricacāra /",
    "T09hjatm_pu:2765": " śrutvātha taṃ parijanān nayanābhirāmaṃ sākṣān manobhavam iva śravaṇāyatākṣam /",
    "T09hjatm_pu:2766": " taddarśanaṃ prati samutsukamānasānāṃ ceṣṭā babhūva vividhā nagarāṅganānām // HJm_35.12 //",
    "T09hjatm_pu:2767": " atha kācid asamāptamaṇḍanārdratilakābhyalaṃkṛtalalāṭamadhyā śravaṇaparicyutakuvalayotthāyāñjitaikavilocanā",
    "T09hjatm_pu:2768": " gṛhītaśalākena kamalānukāriṇā hastena paśyainam anaṅgānukāriṇam kumāraṃ gacchantam",
    "T09hjatm_pu:2769": " iti sakhyai darśayāmāsa /",
    "T09hjatm_pu:2770": " kācit punar aho bhāgyavatī yaśodharā yāsya dharmacāriṇīti vicintya ciram enaṃ stimitanayanāpaśyat /",
    "T09hjatm_pu:2771": " aparā punaḥ karadvayāvalambitagavākṣastambhaśālabhañjikeva bhṛśam aśobhata /",
    "T09hjatm_pu:2772": " kim evaṃ rājaputradarśanakutūhalād atitvaritaṃ gacchasi /",
    "T09hjatm_pu:2773": " samutkṣipainam ardhabaddhaṃ stanataṭāt patantaṃ hāram ayaṃ tvam aho capaleti bruvāṇaḥ kupito gurujanaḥ paśyati /",
    "T09hjatm_pu:2774": " kim iti nirvrīḍāsīti kācid aparām upālabdhavatī /",
    "T09hjatm_pu:2775": " kācit punar gurupayodharaikadeśe saṃsparśenārdhāpāvṛtaṃ kapāṭam anujagrāheva /",
    "T09hjatm_pu:2776": " naikākinyās tavaiva kumāradarśanakutūhalaṃ dīyatām tāvad antaram aham api kutūhalavatī rājaputraṃ draṣṭukāmā kācid ity abhāṣata /",
    "T09hjatm_pu:2777": " kumāraṃ draṣṭukāmānāṃ tāsām iti visarpaṇāt /",
    "T09hjatm_pu:2778": " mekhalānūpuradhvāno bhavaneṣu vyatanyata // HJm_35.13 //",
    "T09hjatm_pu:2779": " gacchan narendratanayo 'tha pathi krameṇa daṇḍārpitapracalapāṇim apetakāntim /",
    "T09hjatm_pu:2780": " vṛddhaṃ vyalokayad atīva sitottamāṅgaṃ śuddhādhivāsaparinirmitam ānatāṅgam // HJm_35.14 //",
    "T09hjatm_pu:2781": " atha bodhisattvaḥ sārathim apṛcchat kathaya tāvat kaḥ punar ayam āropitadhanurānataparidurbalāṅgaḥ pariṇatakāśakusumasitaśirasijaḥ śiraḥprakampeṇa kim api pralayann ivālokyate /",
    "T09hjatm_pu:2782": " sārathir uvāca /",
    "T09hjatm_pu:2783": " kumāra jarā nāma sarvalokavyāpinī śarīrendriyapāṭavahāriṇī madanakathātiraskaraṇī kupiteva yūnām yauvanamadam utsārayati yayaiṣa imām avasthāṃ nīta iti /",
    "T09hjatm_pu:2784": " atha sa mahātmā punar uvāca /",
    "T09hjatm_pu:2785": " yadi jarā tāruṇyam evaṃ vināśayati kā nāma ratir asmin pariṇāmini dehe /",
    "T09hjatm_pu:2786": " sūta uvāca /",
    "T09hjatm_pu:2787": " kumāra na kevalaṃ jarā vyādhir api dhātukṣobhasaṃbhūto dehināṃ mahān anarthaḥ /",
    "T09hjatm_pu:2788": " tato 'paro mṛtyur nāma sarvakriyāpaharaṇapaṭur anarthataro yaḥ paricintyamāno 'pi śarīriṇāṃ mahad duḥkham utpādayati /",
    "T09hjatm_pu:2789": " bodhisattva uvāca /",
    "T09hjatm_pu:2790": " tribhir imair anubaddham aho jagan maraṇarogajarāribhir anvaham /",
    "T09hjatm_pu:2791": " mahati nāma bhaye sati dāruṇe katham idam viṣayaikaparāyaṇam // HJm_35.15 //",
    "T09hjatm_pu:2792": " iti nivartaya sūta rathaṃ laghu vraja gṛhāya punaḥ kim ihāsyate /",
    "T09hjatm_pu:2793": " maraṇarogajarāpariśaṅkino mama bhaviṣyati nopavane ratiḥ // HJm_35.16 //",
    "T09hjatm_pu:2794": " atha rājā saṃvignamanasaṃ bodhisattvaṃ śrutvā tāṃ cāsitasya vācam anusmṛtya bhaviṣyattanayaviyogāśaṅkitamanāḥ sārathaye saṃdideśa /",
    "T09hjatm_pu:2795": " pramadavanam eva kumāro netavya iti /",
    "T09hjatm_pu:2796": " sa ca sārathiḥ prasabham enam upavanam eva praviśyābhihitavān /",
    "T09hjatm_pu:2797": " draṣṭum arhaty āyuṣmān iha hi /",
    "T09hjatm_pu:2798": " kiṃcit kiṃcit kusumahasitavyaktiśobhāvatīnāṃ mandaṃ mandaṃ malayamarutā sarpatā nartitānām /",
    "T09hjatm_pu:2799": " ābhānty āsām upavanalatākanyakānāṃ vijihmāḥ paryanteṣu bhramadalikulaśreṇiveṇyaḥ kvaṇantyaḥ // HJm_35.17 //",
    "T09hjatm_pu:2800": " atha bodhisattvo rathād avatīrya jarāmaraṇarogacintāparyākulamatir antaḥśalya iva dviradapatir ity abravīt /",
    "T09hjatm_pu:2801": " dhairyacchidas",
    "T09hjatm_pu:2802": " tanudhiyām virasāvasānāḥ śāntātmabhiḥ parihṛtā bhujagā ivogrāḥ /",
    "T09hjatm_pu:2803": " yūno 'pi manmathaparasya jagatsapatnāḥ paryākulaṃ na hi mano viṣayā haranti // HJm_35.18 //",
    "T09hjatm_pu:2804": " atha sa rājā nṛttagītakuśalāḥ prakāśāṅganā bodhisattvahṛdayāpakarṣaṇāya tad upavanam prāhiṇot /",
    "T09hjatm_pu:2805": " tāś ca kumāram abhigamya madajanitaprāgalbhyās tāṃ tāṃ ceṣṭām āviścakruḥ /",
    "T09hjatm_pu:2806": " atha kācid enam uktavatī paśya kumāra /",
    "T09hjatm_pu:2807": " vānty",
    "T09hjatm_pu:2808": " ete malayānilāḥ surabhayaḥ puṣpadrumākampinaś cūtasya bhramaraḥ pradakṣiṇayati prodbhedinīṃ mañjarīm /",
    "T09hjatm_pu:2809": " cāpāropaṇadīrghasūtrakam imaṃ svasthaṃ tvayā sthīyate śaṅke codayatīti puṣpadhanuṣaṃ tāradhvaniḥ kokilaḥ // HJm_35.19 //",
    "T09hjatm_pu:2810": " api ca /",
    "T09hjatm_pu:2811": " svarajaḥkṛtāṅgarāgā bālā sahakāramañjarīkanyā /",
    "T09hjatm_pu:2812": " bhramaravareṇa bhramatā kṣaṇam iva parihīyate tanvī // HJm_35.20 //",
    "T09hjatm_pu:2813": " aparā punar enam uvāca /",
    "T09hjatm_pu:2814": " śilīmukhaṃ bhuktalatāvadhūjanaṃ vilokya tatpuṣparajovidhūsaram /",
    "T09hjatm_pu:2815": " samīraṇākampitabālapaṅkajā muhur muhus tarjayatīva padminī // HJm_35.21 //",
    "T09hjatm_pu:2816": " kācit tv enam abravīt /",
    "T09hjatm_pu:2817": " gacchāmy ahaṃ tava kṛte kusumāni yāvad etāni sūkṣmamakarandanirantarāṇi /",
    "T09hjatm_pu:2818": " maddṛṣṭibādhinam aśāntagatidvirephaṃ dūrāt kumāra vinivāraya tāvad eva // HJm_35.22 //",
    "T09hjatm_pu:2819": " aparā punaḥ sahāsam abhitaḥ sthitvainam abhyadhāt /",
    "T09hjatm_pu:2820": " ādhūtaṃ bakulajyayā madhukaravyādhūtakiñjalkayā vinyasyorasi śaṅkhabhaṅgadhavalacchāyaṃ dhanuḥ kausumam /",
    "T09hjatm_pu:2821": " gāmbhīryād avadhīrayantam abalās tvām ājighāṃsuḥ smaraḥ pauṣpaṃ bāṇam ṛjūkaroti niyataṃ saṃmīlitaikekṣaṇaḥ // HJm_35.23 //",
    "T09hjatm_pu:2822": " bodhisattva uvāca /",
    "T09hjatm_pu:2823": " alam alaṃ bhaginya ebhir asatpralāpaiḥ /",
    "T09hjatm_pu:2824": " na khalu mama saṃvigne manasi saliladhārā iva hutabhuji śṛṅgārakathāḥ samavakāśam adhunā labhante /",
    "T09hjatm_pu:2825": " bhaginya iti tat tasya niśamya vacanaṃ striyaḥ /",
    "T09hjatm_pu:2826": " mukhāni namayāmāsus trapayā tyaktavibhramāḥ // HJm_35.24 //",
    "T09hjatm_pu:2827": " hrītaṃ tad yuvatikadambakaṃ viditvā saṃvignaṃ nṛpatanayaṃ ca śuddhabuddhim /",
    "T09hjatm_pu:2828": " tūṇīre niyatam iṣūn nidhāya pauṣpān savrīḍaṃ dhanur avatāritaṃ smareṇa // HJm_35.25 //",
    "T09hjatm_pu:2829": " atha bodhisattvas tatra pramadavane ratim alabhamāno 'stam upeyuṣi savitari rathavaram adhiruhya tāś cāṅganā bhavanam ājagmuḥ /",
    "T09hjatm_pu:2830": " tato bodhisattvaḥ śṛṅgārakathām avamanyamānaḥ śayanatale viniviśya jarāmaraṇarogān eva manasi nidhāya cintāparo babhūva /",
    "T09hjatm_pu:2831": " tataḥ śuddhāvāsais tasya mahātmanaḥ saṃvejanāya śayanapālikānām sadya eva nidrāvaktavyatā kriyate sma /",
    "T09hjatm_pu:2832": " tatra ca kāsāṃcid aviralaśabdaśvāsavaśaprakāśadaśanāni vigalitalālālavavyāptaparyantāni vadanāny abhūvan /",
    "T09hjatm_pu:2833": " anparāsāṃ ca kuṭṭimatalaparyastāni praśithilavigalitadukūlatayā pravyaktorūṇi payodharoparivyavakīrṇahārāṇi nikṣiptaviṣamabhujalatāni mṛtānām iva śarīrāṇy āsan /",
    "T09hjatm_pu:2834": " aparā ca murajapuṣkaraviniveśitadviguṇabāhūpadhānavinihitānanā viṣṭarād vinipatya tathaiva śiṣye /",
    "T09hjatm_pu:2835": " kasyāścin nidrāpahṛtāṅguliyatnāt karād adharaviśliṣṭaprathamarandhraḥ pramadānayanatārakānīlo vaṃśaḥ papāta /",
    "T09hjatm_pu:2836": " dviradaviloḍitānām iva kamalinīnāṃ vividhāvasthaṃ tāsāṃ ca rūpam ālokya hasitam iva yaṣṭipradīpaiḥ /",
    "T09hjatm_pu:2837": " atha bodhisattvas tāsām yuvatīnāṃ nindāṃ kṛtvābhyutthāya niṣkramya cchandakam utthāpyovāca /",
    "T09hjatm_pu:2838": " imaṃ samuttartumanā bhavārṇavaṃ tapovanaṃ gantum ahaṃ samudyataḥ /",
    "T09hjatm_pu:2839": " atas tvam asmadvyavasāyasiddhaye mahājavaṃ kanthakam aśvam ānaya // HJm_35.26 //",
    "T09hjatm_pu:2840": " chandakaś ca śuddhādhivāsaiś codyamānas tad rājaśāsanam anādṛtya tatheti pratiśrutya vāmakakṣyāvinihitāsiḥ kanthakam aśvavaram āninā-",
    "T09hjatm_pu:2841": " ya / bodhisattvādhirūḍhaṃ tam aśvaṃ paścād vadhryāvalambinā cchandakena saha yakṣakumārāḥ",
    "T09hjatm_pu:2842": " karatalavinihitakhuraṃ prabhātasamaye nabhasā maharṣer arāḍasyāśramasamīpam avatārayāmāsur iti /",
    "T09hjatm_pu:2843": " atha vyudasyābharaṇāni vigrahāt sa bhāsitāni sphuṭaratnatejasā /",
    "T09hjatm_pu:2844": " taraṅginaḥ kokilakaṇṭhamecakāṃś cakarta khaḍgena śanaiḥ śiroruhān // HJm_35.27 //",
    "T09hjatm_pu:2845": " taṃ chandakaḥ samavalokya nirastabhūṣaṃ svacchaṃ jalāśayam ivāpahṛtāravindam /",
    "T09hjatm_pu:2846": " saṃtāpitaḥ prabalaśokahutāśanena muktānibhān nayanavārikaṇān mumoca // HJm_35.28 //",
    "T09hjatm_pu:2847": " bodhisattva uvāca /",
    "T09hjatm_pu:2848": " na khalu dharmonmukhe suhṛdi svajane vā tapovanābhiprasthite viṣādaṃ kartum arhati sajjanaḥ /",
    "T09hjatm_pu:2849": " tad gaccha mama gurujanam evaṃ brūhi /",
    "T09hjatm_pu:2850": " athaveyam tanuḥ kṣīṇā tīvreṇa tapasā mama /",
    "T09hjatm_pu:2851": " mayā vā tat padaṃ labdhaṃ yad dṛṣṭaṃ tattvadarśibhiḥ // HJm_35.29 //",
    "T09hjatm_pu:2852": " chandakaś ca tatheti bodhisattvam abhipraṇamyāśvam ābharaṇāni cādāya krameṇa nagaram āgamya taṃ bodhisattvasaṃdeśaṃ narapataye nivedayāmāsa",
    "T09hjatm_pu:2853": " śrutvā ca tasya viniścayaṃ sahāntaḥpureṇa śuddhodano bahuvidhaṃ vilalāpa /",
    "T09hjatm_pu:2854": " bodhisattvaś ca lubdhakarūpadhāriṇo devaputrāt svena śaśikiraṇarucinā vasanayugena kāṣāye vāsasī krītvā paridhāya śanaiḥ śanair arāḍasyāśramaṃ jagāma /",
    "T09hjatm_pu:2855": " dṛṣṭvā ca bodhisattvam āgacchantam arāḍaḥ svāgataṃ svāgatam ity abhidhāya svam uṭajam ānīya vetrāsane samupaveśya kuśalapūrvakam ālāpaṃ cakāra",
    "T09hjatm_pu:2856": " tato bodhisattvas tam apṛcchat /",
    "T09hjatm_pu:2857": " kīdṛśo bhavatām dharmaḥ katham vā so 'dhigamyate /",
    "T09hjatm_pu:2858": " tattvaṃ me draṣṭukāmāya vaktum arhati sattamaḥ // HJm_35.30 //",
    "T09hjatm_pu:2859": " arāḍa uvāca /",
    "T09hjatm_pu:2860": " śrotum arhati mahābhāga iti /",
    "T09hjatm_pu:2861": " prakṛtivikārayor janmajarāmṛtyavas tattvam ity abhihitam /",
    "T09hjatm_pu:2862": " prakṛtiś ca pañca mahābhūtāny ahaṃkāro vyaktaṃ ceti /",
    "T09hjatm_pu:2863": " vikāraś cendriyāṇi tadarthāś ca pāṇipādavākpāyūpasthaṃ mana ity asya kṣetraṃ vijānāti /",
    "T09hjatm_pu:2864": " tat kṣetrajña ity abhidhīyate /",
    "T09hjatm_pu:2865": " kṣetrajñaṃ cātmānam avacakṣate tattvavidaḥ /",
    "T09hjatm_pu:2866": " yac cotpādāvasānān maraṇadharmātmakaṃ tad vyaktam iti boddhavyam avyaktam etadviparyayād iti /",
    "T09hjatm_pu:2867": " ajñānaṃ karma tṛṣṇā ca saṃsārahetavo vijñeyāḥ /",
    "T09hjatm_pu:2868": " tritaye cāvasthito jantur na sattvam atikramya vartate /",
    "T09hjatm_pu:2869": " vipratyayāhaṃkārasaṃdehābhisaṃplavāviśeṣānupāyasaṅgābhyavapātāḥ /",
    "T09hjatm_pu:2870": " vipratyayo nāma viparītapravartanam /",
    "T09hjatm_pu:2871": " aham abhidadhāmy ahaṃ vedmīty evamādy ahaṃkāraḥ /",
    "T09hjatm_pu:2872": " yas tv asaṃdigdhān api bhāvān mṛtpiṇḍavad ekībhāvena paśyati sa saṃdeha iti mantavyaḥ /",
    "T09hjatm_pu:2873": " yad eva cāhaṃ tāny evāmūni manobuddhikarmāṇi /",
    "T09hjatm_pu:2874": " yaś caiṣa gaṇaḥ so 'ham ity abhisaṃplavam udāharanti /",
    "T09hjatm_pu:2875": " aviśeṣaḥ punaḥ pratibuddhāpratibuddhayor aviśeṣajñatā prakṛtīnāṃ ca so 'viśeṣa iti boddhavyaḥ /",
    "T09hjatm_pu:2876": " svāhākāravaṣaṭkāraprokṣaṇābhyukṣaṇādayo hy anupāya iti boddhavyaḥ /",
    "T09hjatm_pu:2877": " yatra vastuni saktim upety amedhā manovāgbuddhikarmabhiḥ so 'bhiṣvaṅga ity abhidhīyate /",
    "T09hjatm_pu:2878": " mamedam asyāham iti yad duḥkham abhimanyate so 'bhyavapātaḥ /",
    "T09hjatm_pu:2879": " prāṇināṃ saṃsārahetur ālasyaṃ nāma /",
    "T09hjatm_pu:2880": " tamo moho mṛtyujanmanī /",
    "T09hjatm_pu:2881": " mahāmohaḥ kāma iti saṃjñitaḥ /",
    "T09hjatm_pu:2882": " tāmisraṃ ca krodha ity avagamyatām /",
    "T09hjatm_pu:2883": " viṣādaḥ punar andhatāmisram abhidhīyate /",
    "T09hjatm_pu:2884": " anayāvidyayā pañcaparvayā bāliśo baddhamanā jātyādau mahati duḥkhe punaḥ punar āvartate /",
    "T09hjatm_pu:2885": " tatra cāhaṃ draṣṭā śrotā mantā kāryakāraṇaṃ cety evam avagamya saṃsāre paribhramati /",
    "T09hjatm_pu:2886": " ebhiś ca hetubhir janmasrotaḥpravṛttir dṛṣṭā hetvabhāvāj janmābhāva iti /",
    "T09hjatm_pu:2887": " tatra ca mokṣakāmaḥ pratibuddhāpratibuddhau vyaktāvyakte ca jānīyāt /",
    "T09hjatm_pu:2888": " etac catuṣṭayam avagamya kṣetrajñaḥ sarvaduḥkhanirmuktaḥ padam akṣaram avāpnotīti /",
    "T09hjatm_pu:2889": " tyaktvādito bhavanibandhanam ādibījam ādāya liṅgam apavṛttasukhābhilāṣaḥ /",
    "T09hjatm_pu:2890": " saṃtoṣavān padam anuttamam āptukāmaḥ śīlaṃ viśuddham upagṛhya vased vanānte // HJm_35.31 //",
    "T09hjatm_pu:2891": " paścāc ca rāgavairāgyaprabhave bhayakṣeme viditvā nigṛhya sarvendriyagrāmaṃ manaḥśamam",
    "T09hjatm_pu:2892": " ālambya tataḥ kāmebhyo viviktaṃ vyāpādādibhyaś ca vivekajaṃ prathamaṃ dhyānaṃ savitarkam āpnoti /",
    "T09hjatm_pu:2893": " sa caivaṃvidhena kāmadveṣavigarhiṇā śamenānvito brahmalokam adhigacchati /",
    "T09hjatm_pu:2894": " tāṃś ca vitarkān manaḥsaṃkṣobhakarān avetya tadvirahitaṃ prītisukhātmakaṃ dvitīyaṃ dhyānam āsādayati /",
    "T09hjatm_pu:2895": " tayā ca prītyā hriyamāṇamanā deveṣv ābhāsvareṣūpapadyate /",
    "T09hjatm_pu:2896": " yaḥ punas tasmāt prītisukhāc cittam uccālayati sa tṛtīyaṃ sukhaprītirahitaṃ dhyānam āpnoti /",
    "T09hjatm_pu:2897": " tat tṛtīyadhyānanimagnamanāś ca śubhakṛtsneṣv amareṣu janma pratilabhate /",
    "T09hjatm_pu:2898": " tādṛśaṃ ca sukham āsādya yo vyapekṣāṃ karoti sa caturthaṃ sukhaduḥkhavirahitaṃ dhyānam upalabhate /",
    "T09hjatm_pu:2899": " tac ca dīrghatvād āyuṣaḥ kecin muktim evādhyavasyanti /",
    "T09hjatm_pu:2900": " kasmāt sukhaduḥkhavicchedāc cetasaś cāvyāpārāt /",
    "T09hjatm_pu:2901": " asya ca dhyānasya bṛhatphalair devaiḥ sāmānyaṃ phalam ācakṣate vidvāṃsaḥ /",
    "T09hjatm_pu:2902": " tasmāc ca samādher vyutthitaḥ śarīriṇāṃ doṣān ālokya śarīravinivṛttihetor jñānam adhigacchati /",
    "T09hjatm_pu:2903": " tad api ca dhyānam apahāya viśeṣakāṅkṣī rūpād api virajyate /",
    "T09hjatm_pu:2904": " yāni cāsmin duḥkhāni śarīre vidyante tāny ādau buddhyā samavalokayaṃs tato ghaneṣv api dravyeṣv ākāśādhimuktim utpādayati /",
    "T09hjatm_pu:2905": " ākāśagataṃ cātmānam abhisaṃkṣipyānantam ākāśam ālokayan viśeṣād adhigamād ātmakauśalād",
    "T09hjatm_pu:2906": " ātmānam ātmani saṃkṣipya kiṃcin nāstīty ākiṃcanya iti saṃjñām upagataḥ śarīravirahān",
    "T09hjatm_pu:2907": " mukta ity abhidhīyate /",
    "T09hjatm_pu:2908": " bodhisattva uvāca /",
    "T09hjatm_pu:2909": " yadi cetayitāsty eva kuto muktir bhaviṣyati /",
    "T09hjatm_pu:2910": " tasmin sati pravartante kuśalākuśalakriyāḥ // HJm_35.32 //",
    "T09hjatm_pu:2911": " yathā ca salilabhūmivirahān na bījaṃ kenacit pravirūḍham ālokitaṃ tatpratyayāc ca dṛṣṭaṃ virohad evam ātmāpi gṛhītavyaḥ /",
    "T09hjatm_pu:2912": " karmājñānatṛṣṇātyāgāc ca yo niścīyate mokṣaḥ sati cātmani tatparityāgam nopalabhāmahe /",
    "T09hjatm_pu:2913": " tadaparityāgāc ca kuto mokṣa ity ahaṃkāraparityāgaś ca saty ātmani kuto bhavet /",
    "T09hjatm_pu:2914": " sati cāhaṃkāre sthitam evedaṃ janmasrotasīty abhidhāya /",
    "T09hjatm_pu:2915": " arāḍasyāśramāt tasmān niṣkramya sa mahāmatiḥ /",
    "T09hjatm_pu:2916": " tapobhir duṣkarais tīvraiḥ śoṣayāmāsa vigraham // HJm_35.33 //",
    "T09hjatm_pu:2917": " nānena tapasā tattvādhigamo bhavatīti ca matvotthāya paridurbalaśarīro bodhisattvo",
    "T09hjatm_pu:2918": " nairañjanāyāṃ sariti snātvā sunandāpratipāditaṃ piṇḍam abhyavahṛtya kālena bhujagarājenābhiṣṭutaḥ /",
    "T09hjatm_pu:2919": " sa cāṣapaṅktyātatanīlapakṣayā parītadehaḥ paripāṭalāṅgayā /",
    "T09hjatm_pu:2920": " saroruhāṇāṃ pracalatpalāśayā srajeva nīlotpalapattramiśrayā // HJm_35.34 //",
    "T09hjatm_pu:2921": " atha mandapadaṃ gatvā dhīmān hemācaladyutiḥ /",
    "T09hjatm_pu:2922": " adhastād bodhivṛkṣasya niṣasāda sa bodhaye // HJm_35.35 //",
    "T09hjatm_pu:2923": " tato duhitṛbhiḥ sārdhaṃ cāpam ādāya kausumam /",
    "T09hjatm_pu:2924": " ājagāma manoyonis tasya kṣobhayituṃ manaḥ // HJm_35.36 //",
    "T09hjatm_pu:2925": " ājighrantī puras tasya mālatīkusumaṃ navam /",
    "T09hjatm_pu:2926": " kācin nyamīlayat kāṃcid dṛṣṭim ālolatārakām // HJm_35.37 //",
    "T09hjatm_pu:2927": " sakhīkarṇe 'bhidhāyānyā kim api smitapūrvakam /",
    "T09hjatm_pu:2928": " tatra līlāvatī rāmā kāśayantī mukhaṃ yayau // HJm_35.38 //",
    "T09hjatm_pu:2929": " sakāmā darśayanty anyā jagādeti jinarṣabham /",
    "T09hjatm_pu:2930": " rāmāyāḥ ślathakāñcīkaṃ nitambasrastam aṃśukam // HJm_35.39 //",
    "T09hjatm_pu:2931": " kva ca yauvanam etad indukāntaṃ kva ca te tapase mano'bhilāṣaḥ /",
    "T09hjatm_pu:2932": " bhaja kāmam ato nivartayasva vada kiṃ tapasaḥ phalaṃ tvayāptum // HJm_35.40 //",
    "T09hjatm_pu:2933": " hitakāmyatayā bruve bhavantaṃ kim ataḥ param āptum icchasi tvam /",
    "T09hjatm_pu:2934": " gṛhidharmam abādhinaṃ mahāntaṃ na vihāya kim anyad asti puṇyam // HJm_35.41 //",
    "T09hjatm_pu:2935": " tvadadhigamasamutsukāsu dhīman kim iyam adayitā manoharāsv apīti /",
    "T09hjatm_pu:2936": " mukhalavadantī kāminī kāmukāṃ vadanakamalāni nakhena khaṇḍayantī // HJm_35.42 //",
    "T09hjatm_pu:2937": " yadā ca tāsu bodhisattvaḥ sāvajñam api dṛṣṭiviṣāṇi vikṣipatsv api nānāceṣṭāni darśayatsu dhyānastimitākṣa eva tasthau tadā māraḥ pravyājahāra",
    "T09hjatm_pu:2938": " bhīṣayitvainam utthāpayateti /",
    "T09hjatm_pu:2939": " tataḥ siṃhamukhaḥ kaścit phūtkāreṇa punaḥ punaḥ /",
    "T09hjatm_pu:2940": " bodhisattvasya trāsārthaṃ vahneḥ kaṇān vyasarjayat // HJm_35.43 //",
    "T09hjatm_pu:2941": " te kṛśānukaṇās tasya kiṃkarasya mukhojjhitāḥ /",
    "T09hjatm_pu:2942": " nipatantaḥ kṣaṇāj jagmuḥ praphullapuṣpatām muneḥ // HJm_35.44 //",
    "T09hjatm_pu:2943": " śatavaktreṇa tīkṣṇāgrāṃ kṣeptā śaktiṃ yadākṣipat /",
    "T09hjatm_pu:2944": " vikasatkesaravyūho babhūvotpalaśekharaḥ // HJm_35.45 //",
    "T09hjatm_pu:2945": " daṃṣṭrādhareṇa cānyena vidyudāpiṅgalatviṣā /",
    "T09hjatm_pu:2946": " kṣiptāny ayoguḍoṣṇāni puṣpāṇi babhūvuḥ kṣaṇāt // HJm_35.46 //",
    "T09hjatm_pu:2947": " anyenābhyudyato bāhuḥ sakhaḍgaḥ piṅgacakṣuṣā /",
    "T09hjatm_pu:2948": " lohastambhasamucchrāyaḥ kṣaṇān niścalatāṃ yayau // HJm_35.47 //",
    "T09hjatm_pu:2949": " atha madanavijetuḥ siddhamantrānilena jaladhitaṭagavahniḥ kiṃkarāṇāṃ samūhaḥ /",
    "T09hjatm_pu:2950": " asitagatisakhena preryamāṇaḥ samantād iva virasavikīrṇaḥ kṣīṇarociḥśato 'bhūt // HJm_35.48 //",
    "T09hjatm_pu:2951": " tataḥ sainyabhagnād viṣādavati kusumaketau bhagavāṃś caturthadhyānād vyutthāyedam acintayat /",
    "T09hjatm_pu:2952": " ātmanaś cet sukhād duḥkhāt puṇyaṃ pāpaṃ prasūyate /",
    "T09hjatm_pu:2953": " kathaṃ na bhadratā nityaṃ dharmābhāve ca dehinām // HJm_35.49 //",
    "T09hjatm_pu:2954": " rūpasaubhāgyabhāgyādibhedaḥ katham iheṣyate /",
    "T09hjatm_pu:2955": " yadi pūrvakṛtaṃ nāsti katham atra śubhāśubhau // HJm_35.50 //",
    "T09hjatm_pu:2956": " karmaṇāṃ hetukaṃ karma cet sārādi na kalpayet /",
    "T09hjatm_pu:2957": " ahetukaṃ jagat syāc cet kaḥ karmasvakatāṃ vadet // HJm_35.51 //",
    "T09hjatm_pu:2958": " sukhahetuḥ sukham syāc ced duḥkhaṃ duḥkhasya hetukam /",
    "T09hjatm_pu:2959": " tapasā duṣkareṇaivaṃ kathaṃ muktir bhaviṣyati // HJm_35.52 //",
    "T09hjatm_pu:2960": " īśvaraḥ kāraṇaṃ kecid abudhāḥ saṃpracakṣate /",
    "T09hjatm_pu:2961": " kathaṃ na samatā loke samavartīśvaro hi saḥ // HJm_35.53 //",
    "T09hjatm_pu:2962": " ity evam abudhāḥ kecid astināstipravādinaḥ /",
    "T09hjatm_pu:2963": " kudṛṣṭikarmato hīnā jāyante narakeṣv api // HJm_35.54 //",
    "T09hjatm_pu:2964": " sudṛṣṭikarmato bhadrā āryajñānapravedinaḥ /",
    "T09hjatm_pu:2965": " svargalokaṃ gatāḥ kecit kāyavākcittasaṃyamāt // HJm_35.55 //",
    "T09hjatm_pu:2966": " aho bhavarato lokaḥ kleśasaṃghair vihanyate /",
    "T09hjatm_pu:2967": " jarāvyādhivipannaś ca mṛtaḥ punaḥ prajāyate // HJm_35.56 //",
    "T09hjatm_pu:2968": " atha bodhisattvasyaivam abhavat /",
    "T09hjatm_pu:2969": " kasmin sati jarāmaraṇaṃ bhavati kiṃ ca pratyayāt /",
    "T09hjatm_pu:2970": " punar evam abhavat /",
    "T09hjatm_pu:2971": " yad utāvidyāpratyayāḥ saṃskārāḥ saṃskārapratyayaṃ vijñānaṃ vijñānapratyayaṃ nāmarūpaṃ",
    "T09hjatm_pu:2972": " nāmarūpapratyayaṃ ṣaḍāyatanaṃ ṣaḍāyatanapratyayaḥ sparśaḥ sparśapratyayā vedanā vedanāpratyayā",
    "T09hjatm_pu:2973": " tṛṣṇā tṛṣṇāpratyayam upādānam upādānapratyayo bhavo bhavapratyayā jātir jātipratyayā",
    "T09hjatm_pu:2974": " jarāmaraṇaśokaparidevaduḥkhadaurmanasyopāyāsāḥ saṃbhavanty evam asya kevalasya mahato",
    "T09hjatm_pu:2975": " duḥkhaskandhasya samudayo bhavati /",
    "T09hjatm_pu:2976": " avidyānirodhāt saṃskāranirodhaḥ saṃskāranirodhād vijñānanirodho vijñānanirodhān nāmarūpanirodho",
    "T09hjatm_pu:2977": " nāmarūpanirodhāt ṣaḍāyatananirodhaḥ ṣaḍāyatananirodhāt sparśanirodhaḥ sparśanirodhād",
    "T09hjatm_pu:2978": " vedanānirodho vedanānirodhāt tṛṣṇānirodhas tṛṣṇānirodhād upādānanirodha upādānanirodhād",
    "T09hjatm_pu:2979": " bhavanirodho bhavanirodhāj jātinirodho jātinirodhāj jarāmaraṇaśokaparidevaduḥkhadaurmanasyopāyāsā nirudhyante /",
    "T09hjatm_pu:2980": " evam asya kevalasya mahato duḥkhaskandhasya nirodho bhavati /",
    "T09hjatm_pu:2981": " ity evaṃ bodhisattvasya prajñācakṣur udapādi /",
    "T09hjatm_pu:2982": " athāsau bhagavān buddhaḥ prajñālokaprakāśakaḥ /",
    "T09hjatm_pu:2983": " vaihāyasaṃ samudgamya siṃhanādaṃ nanāda ca // HJm_35.57 //",
    "T09hjatm_pu:2984": " siṃho 'haṃ vādijantūnāṃ virajasko nirāsravaḥ /",
    "T09hjatm_pu:2985": " duḥkhasyāntaṃ kariṣyāmi sattvānāṃ nirahaṃkṛtiḥ // HJm_35.58 //",
    "T09hjatm_pu:2986": " tataś cakampe sadharādharā dharā velām vyatītya prasasāra sāgaraḥ /",
    "T09hjatm_pu:2987": " saṃsaktamandrāśayasaumyanisvanāḥ divaukasāṃ dundubhayaḥ prasasvanuḥ // HJm_35.59 //",
    "T09hjatm_pu:2988": " diśaḥ prasannābharaṇāś cakāśire mārtaṇḍacandrau śaradīva rejatuḥ /",
    "T09hjatm_pu:2989": " paribhramac candanacūrṇarañjitaṃ papāta puṣpaṃ nabhasaḥ sugandhimat // HJm_35.60 //",
    "T09hjatm_pu:2990": " samāyayur vismayaphullalocanā divaukasas tatra sahāpsarogaṇaiḥ /",
    "T09hjatm_pu:2991": " vavau manojñātmaguṇaḥ samīraṇo manaḥsu harṣo jagatāṃ vyajṛmbhata // HJm_35.61 //",
    "T09hjatm_pu:2992": " udīritā harṣaparītamānasair mahadbhir bhūtagaṇaiḥ savismayaiḥ /",
    "T09hjatm_pu:2993": " buddhasya dharmātiśayastavāśrayāḥ samantataḥ śuśruvire giraḥ śubhāḥ // HJm_35.62 //",
    "T09hjatm_pu:2994": " aho bataudāryam aho subuddhitā viśuddhitām paśya yathāsya cetasaḥ /",
    "T09hjatm_pu:2995": " aho svasaukhyeṣu nisaṅgatā mater namo 'stu te 'tyadbhutadhairyavikrama // HJm_35.63 //",
    "T09hjatm_pu:2996": " sanāthatāṃ sādhu jagad gataṃ tvayā punarvibuddhekṣaṇapaṅkajaśriyā /",
    "T09hjatm_pu:2997": " amogharūpā bata puṇyasaṃcayāś cirasya dharmeṇa khalūrjitaṃ jitam // HJm_35.64 //",
    "T09hjatm_pu:2998": " sarvabuddhāś ca buddhāya vadantaḥ sādhu sādhv iti /",
    "T09hjatm_pu:2999": " sauvarṇaratnacchattrāṇi prayacchanti sma suśriye // HJm_35.65 //",
    "T09hjatm_pu:3000": " atha sarvadevagaṇā bodhisattvaṃ bodhimaṇḍaniṣaṇṇaṃ prāptābhijñaṃ jitamārabalaṃ jayodgatacchattradhvajapatākaṃ",
    "T09hjatm_pu:3001": " puruṣavaidyaṃ vigatabhayasiṃhaṃ sudāntanāgaṃ traividyaprāptam daśabalavikramaṃ pūrvapraṇidhibodhiprāptaṃ",
    "T09hjatm_pu:3002": " viditvābhisaṃpūjayanta iti prārthayāmāsuḥ /",
    "T09hjatm_pu:3003": " nāthodya jagatāṃ dhīra mārahantar jinarṣabha /",
    "T09hjatm_pu:3004": " andhabhūte jagaty evaṃ prajñādīpaṃ prakāśaya // HJm_35.66 //",
    "T09hjatm_pu:3005": " kṣutpipāsāhate loke durdṛṣṭivikalāśaye /",
    "T09hjatm_pu:3006": " sarvapāramitāmeghair dharmāmṛtaṃ pravarṣaya // HJm_35.67 //",
    "T09hjatm_pu:3007": " iti tuṣṭāḥ sarve ca devagaṇāḥ prāñjalayas tatraiva tasthuḥ /",
    "T09hjatm_pu:3008": " tato 'tra kāmāvacarāḥ suvaktrāḥ sugandhapuṣpākṣatalājatoyaiḥ /",
    "T09hjatm_pu:3009": " sauvarṇakumbhaiś ca sagītavādyais tasyābhiṣekaṃ saphalaṃ pracakruḥ // HJm_35.68 //",
    "T09hjatm_pu:3010": " atha tathāgato mahānandaḥ sarvasattvānāṃ dharmaṃ deśayāmīti tataḥ samutthāya carituṃ pracakrāma /",
    "T09hjatm_pu:3011": " atha māro bhagavantaṃ sametyovāca /",
    "T09hjatm_pu:3012": " parinirvātu buddhaḥ saṃś cittasaṃkalpavarjitaḥ /",
    "T09hjatm_pu:3013": " mahānto munayaḥ prājñā nirvāṇaṃ hi yayur vrataiḥ // HJm_35.69 //",
    "T09hjatm_pu:3014": " evam ukte 'tha māre 'smin bhagavāṃs tam uvāca saḥ /",
    "T09hjatm_pu:3015": " ahaṃ tāvan na pāpīyann āgamiṣyāmi nirvṛtim // HJm_35.70 //",
    "T09hjatm_pu:3016": " yāvan na bhikṣavo dhīrā dāntāḥ prājñā viśāradāḥ /",
    "T09hjatm_pu:3017": " āryajñānaprasaṃbodhā bhaviṣyanti bahuśrutāḥ // HJm_35.71 //",
    "T09hjatm_pu:3018": " yāvan na trīṇi ratnāni loke saṃprathitāni ca /",
    "T09hjatm_pu:3019": " dānapārādibhiḥ śaktā bodhisattvā jitārthinaḥ // HJm_35.72 //",
    "T09hjatm_pu:3020": " bhaviṣyanti na me yāvad bodhiprāptā jitārayaḥ /",
    "T09hjatm_pu:3021": " tāvat pāpiṣṭha yāsyāmi nirvāṇaṃ na kṣayāntakṛt // HJm_35.73 //",
    "T09hjatm_pu:3022": " evam ukte 'tha śākyendre 'dhomukhaḥ kusumāyudhaḥ /",
    "T09hjatm_pu:3023": " hato 'ham iti kāṣṭhena viṣasāda mahīṃ likhan // HJm_35.74 //",
    "T09hjatm_pu:3024": " atha mārakanyakāḥ pitaraṃ viṣādavantaṃ dṛṣṭvā sahasaitya pratyabhāṣanta /",
    "T09hjatm_pu:3025": " durmanāsi kathaṃ tāta procyatāṃ yady asau naraḥ /",
    "T09hjatm_pu:3026": " rāgapāśena taṃ baddhvā kuñjaraṃ vānayāmahe // HJm_35.75 //",
    "T09hjatm_pu:3027": " ānayitvā ca taṃ śīghraṃ kariṣyāmi vaśaṃ tava /",
    "T09hjatm_pu:3028": " tāta mā gā viṣādaṃ taṃ naro 'yaṃ kim ato bhayam // HJm_35.76 //",
    "T09hjatm_pu:3029": " māra āha /",
    "T09hjatm_pu:3030": " arhan sa sugato loke na rāgasya vaśaṃ vrajet /",
    "T09hjatm_pu:3031": " viṣayaṃ me vyatikrāntaṃ tasmāc chocāmy ahaṃ bhṛśam // HJm_35.77 //",
    "T09hjatm_pu:3032": " tatas tāḥ strīcāpalyād aviditaprabhāvā bodhisattvasya prabhūtayauvanamattakāśinyaḥ pitur vacanam anuśrutya bodhisattvam upasaṃkrāntās tanmanaḥ saṃkṣobhayituṃ pracakramire /",
    "T09hjatm_pu:3033": " babhāṣa śakyendram aninditādharā vilāsinī taṃ madhurapralāpinī /",
    "T09hjatm_pu:3034": " stanau prakāśya dvipakumbhanirjitau mukhena candraṃ kamalaṃ ca hāsinī // HJm_35.78 //",
    "T09hjatm_pu:3035": " ekātapatraṃ jagataḥ prabhutvaṃ navaṃ vayaḥ saumyavapuś ca kāntam /",
    "T09hjatm_pu:3036": " etāṃś ca hitvā tapasā kimarthaṃ ramasva kāmaṃ mama kāmyadehe // HJm_35.79 //",
    "T09hjatm_pu:3037": " anyā surāmā mṛgaśāvakākṣī śanaiḥ śanais taṃ madavihvalāṅgī /",
    "T09hjatm_pu:3038": " gatyā jayantī gajarājahaṃsau kiṃcid vihasyātha muniṃ babhāṣe // HJm_35.80 //",
    "T09hjatm_pu:3039": " sauvarṇamuktābharaṇāṅgabhūṣaṃ tvadartham eveha bibharmi rājan /",
    "T09hjatm_pu:3040": " prabhuṅkṣva kāmaṃ tapasaḥ phalaṃ tat kāme prasaktā munayo hy aṭante // HJm_35.81 //",
    "T09hjatm_pu:3041": " ācchādya vastreṇa mukhārdhabhāgaṃ nibadhya dṛṣṭiṃ munivaṃśaketau /",
    "T09hjatm_pu:3042": " tasthau tadagre kim api pravaktuṃ vikāśayantī kamalaṃ salīlā // HJm_35.82 //",
    "T09hjatm_pu:3043": " lokānukampā tava cen mataṃ syād vihāya mātāpitarau ca mitrān /",
    "T09hjatm_pu:3044": " vane vasaṃs tvaṃ kam ivoddhariṣyer iti pragalbhaṃ manasīva tasyāḥ // HJm_35.83 //",
    "T09hjatm_pu:3045": " kurvanti bhāvāni muniṃ vijetuṃ yathā yathā tāḥ sma vilāsavatyaḥ /",
    "T09hjatm_pu:3046": " tasthau nirīhe nirahaṃkṛtau ca tathā tathāsau stimitāyatākṣaḥ // HJm_35.84 //",
    "T09hjatm_pu:3047": " etā muner bhāvavidarśayantyo mano 'tha hartuṃ na ca śaknuvantyaḥ /",
    "T09hjatm_pu:3048": " tapo'parādhāj jarasā nipītaṃ vapur virūpaṃ tamasābhijagmuḥ // HJm_35.85 //",
    "T09hjatm_pu:3049": " tatas tāḥ pitur antikaṃ gatvaivam āhuḥ /",
    "T09hjatm_pu:3050": " satyaṃ vadasi nas tāta na rāgeṇa sa nīyate /",
    "T09hjatm_pu:3051": " viṣayaṃ no vyatikrāntaṃ vayaṃ śocāmahe 'pi tat // HJm_35.86 //",
    "T09hjatm_pu:3052": " tat sādhu nas tātedam jarājarjaraśarīram antardhāpaya / māra āha /",
    "T09hjatm_pu:3053": " nāhaṃ paśyāmi taṃ loke puruṣaṃ sacarācare /",
    "T09hjatm_pu:3054": " buddhasya yo hy adhiṣṭhānaṃ śaknuyāt kartum anyathā // HJm_35.87 //",
    "T09hjatm_pu:3055": " taṃ gatvā tvaritaṃ yūyaṃ prārthayadhvaṃ guṇāmbudhim /",
    "T09hjatm_pu:3056": " sa vaḥ paurāṇakaṃ kāyaṃ kariṣyati yathāmatam // HJm_35.88 //",
    "T09hjatm_pu:3057": " tatas tās tathāgataṃ prārthayitvā labdhapaurāṇādhikasundaradehāḥ svabhavanaṃ yayuḥ /",
    "T09hjatm_pu:3058": " atha durdine saṃjāte mucilindanāgarājaḥ svabhavanān niṣkramya bhagavataḥ kāye śītārtaṃ",
    "T09hjatm_pu:3059": " mā bhūd iti saptabhiḥ phaṇair ācchādya durdine vyatikrānte tathāgataṃ praṇamya svabhavanaṃ jagāma /",
    "T09hjatm_pu:3060": " tataś carakaparivrājakavṛddhaśrāvakagautamanirgranthājīvikādayas taṃ tathāgataṃ nyagrodhamūlasthaṃ praṇipatyocuḥ /",
    "T09hjatm_pu:3061": " api bhagavatā gautamenaitat saptāhadurdinaṃ samyak sukhena vyatināmitam iti /",
    "T09hjatm_pu:3062": " bhagavān āha /",
    "T09hjatm_pu:3063": " sukhaṃ vivekatuṣṭasya sadā śāntau sthitasya ca /",
    "T09hjatm_pu:3064": " sukhaṃ virāgato loke pāpānāṃ samatikramāt // HJm_35.89 //",
    "T09hjatm_pu:3065": " tatas tathāgato dhyānasukhavedī tārāyaṇamūle tasthau /",
    "T09hjatm_pu:3066": " tanmuhūrte trapuṣabhallikau vaṇijau vividhapaṇyaṃ gṛhītvā dakṣiṇāpathād uttarāpathaṃ",
    "T09hjatm_pu:3067": " gacchantau kāṣāyasaṃvṛtaśāntadehaṃ tathāgataṃ paśyantau praharṣajātau tatpādau śirasābhivandya",
    "T09hjatm_pu:3068": " madhupāyasapūrṇapiṇḍapātraṃ tasmai pradadatuḥ /",
    "T09hjatm_pu:3069": " atha tathāgatasya bhojanakālaṃ jñātvā catvāro mahārājānaḥ saparivārāḥ puṣpadhūpagandhamālyavilepanatūryatāḍāvacarasaṃgītakaiḥ pūjāṃ kṛtvā sarpimaṇḍapātrāṇi prayacchanti sma /",
    "T09hjatm_pu:3070": " atha bhagavāṃs tāni pātrāṇi pratigṛhya maṅgalavākyapūrvaṃ tān uvāca /",
    "T09hjatm_pu:3071": " śrīr vo 'stu dakṣiṇe haste śrīr vo vāmakare sthitā /",
    "T09hjatm_pu:3072": " śrīr vo 'stu sarvalokeṣu māleva śirasi sthitā // HJm_35.90 //",
    "T09hjatm_pu:3073": " svasti kurvantu vo devās tiṣṭhatāṃ gacchatāṃ pathi /",
    "T09hjatm_pu:3074": " matir dharme sadā bhūyāt pāpe ma bhūt kadā cana // HJm_35.91 //",
    "T09hjatm_pu:3075": " labdhārthāḥ satataṃ yūyaṃ nīrogāḥ paramāyuṣaḥ /",
    "T09hjatm_pu:3076": " anena karmaṇā bauddhā bhavantu sugatātmajāḥ // HJm_35.92 //",
    "T09hjatm_pu:3077": " iti śrutvā muner vākyaṃ cittapadmaprakāśikāḥ /",
    "T09hjatm_pu:3078": " buddhe dharme ca saṃghe ca te nityam śaraṇaṃ yayuḥ // HJm_35.93 //",
    "T09hjatm_pu:3079": " atha tathāgatasyaitad abhavat /",
    "T09hjatm_pu:3080": " duṣkareṇa mayā bodhiḥ prāpteyaṃ paramārthataḥ /",
    "T09hjatm_pu:3081": " deśayeyaṃ parebhyaś cen na te jānanty alaṃ tataḥ // HJm_35.94 //",
    "T09hjatm_pu:3082": " iti niścitya sārajñas tūṣṇībhāvaṃ yayau muniḥ /",
    "T09hjatm_pu:3083": " mūrkhānāṃ maṇḍale saṃstho maunatvād vipraśobhate // HJm_35.95 //",
    "T09hjatm_pu:3084": " atha khalu śikhī brāhmaṇas tathāgataraśmisaṃcoditaḥ sārdhaṃ śakrādidevagaṇai rātrau divyāvabhāsenāvabhāsya tathāgatam abhivandya ca dharmadeśanatāyai prārthayāmāsa /",
    "T09hjatm_pu:3085": " mohāndhe bhagavāṃl loke prajñādīpaṃ pradīpaya /",
    "T09hjatm_pu:3086": " kṣutpipāsāhate loke dharmāmṛtaṃ pravarṣaya // HJm_35.96 //",
    "T09hjatm_pu:3087": " yato bodhiṃ samāsādya duṣkareṇaiva tāpasā /",
    "T09hjatm_pu:3088": " dhyānasukheṣu līno 'si loko 'yam pralayaṃ vrajet // HJm_35.97 //",
    "T09hjatm_pu:3089": " atha tathāgatas tam śikhinaṃ brāhmaṇaṃ tūṣṇībhāvenādhivāsayati sma /",
    "T09hjatm_pu:3090": " tasminn eva samaye māgadhānāṃ pāpācāratvān mahotpātam udapādi /",
    "T09hjatm_pu:3091": " punar api śikhī brāhmaṇas tathāgatam etad avocat /",
    "T09hjatm_pu:3092": " bhagavan magadhe deśe mahotpātasamākulāḥ /",
    "T09hjatm_pu:3093": " bhavanti vikalā lokā bhūtayakṣair upadrutāḥ // HJm_35.98 //",
    "T09hjatm_pu:3094": " teṣāṃ pāpāgniśāntaye dharmāmṛtaṃ pravarṣaya /",
    "T09hjatm_pu:3095": " yathāpūrvaṃ pratijñātaṃ sāphalyaṃ kuru sāṃpratam // HJm_35.99 //",
    "T09hjatm_pu:3096": " atha bhagavāṃs taṃ sarvāvantaṃ lokadhātuṃ buddhacakṣuṣāvalokayann adhamottamamadhyamāṃ",
    "T09hjatm_pu:3097": " lokasthitiṃ dṛṣṭvā deśayeyaṃ vā na veti vicintayan karuṇayā saṃcoditaḥ śikhine brāhmaṇāya dharmadeśanatayā",
    "T09hjatm_pu:3098": " svīkṛtavān dharmaṃ deśayiṣyāmīti /",
    "T09hjatm_pu:3099": " tataḥ śikhī brāhmaṇaḥ pramuditamanā muneś caraṇau vanditvā svabhavanaṃ yayau /",
    "T09hjatm_pu:3100": " atha bodhivṛkṣadevatā praṇamyaivam āha /",
    "T09hjatm_pu:3101": " kva bhagavan dharmacakraṃ pravartayiṣyasīti /",
    "T09hjatm_pu:3102": " tathāgata āha /",
    "T09hjatm_pu:3103": " vārāṇasyāṃ mṛgadāva iti / kutaḥ /",
    "T09hjatm_pu:3104": " kāśī puṇyavatī bhūmiḥ subhikṣā sujanāśrayā /",
    "T09hjatm_pu:3105": " yatra devāḥ sadā santy apy amarā martum icchayā // HJm_35.100 //",
    "T09hjatm_pu:3106": " api ca /",
    "T09hjatm_pu:3107": " tatra pravartitaṃ cakraṃ pūrvabuddhais tathāgataiḥ /",
    "T09hjatm_pu:3108": " anāgatāś ca tatraiva vartayiṣyanti dharmakam // HJm_35.101 //",
    "T09hjatm_pu:3109": " tato vārāṇasīṃ gamiṣyāmīti prasthitaṃ tathāgatam ājīvako dṛṣṭvā praṇāmaṃ kṛtavān /",
    "T09hjatm_pu:3110": " tenaiva sārdhaṃ vividhāṃ saṃmodanāṃ kathāṃ kṛtvā bhagavataḥ kva gamanābhiprāyam ity abhyanuyuktas tathagataś cainam avocat /",
    "T09hjatm_pu:3111": " vārāṇasīṃ gamiṣyāmi gatvā vai yogināṃ purim /",
    "T09hjatm_pu:3112": " andhabhūtasya lokasya dharmolkāṃ saṃprakāśaye // HJm_35.102 //",
    "T09hjatm_pu:3113": " gaccha gautamety utthāya sa ājīvako dakṣiṇābhimukhaḥ prakrāntaḥ /",
    "T09hjatm_pu:3114": " tathāgato 'pi vārāṇasīm abhigacchan gaṅgāmahānadīṃ vihāyasā tīrtvānupūrveṇa janapadacārikāṃ caran pātracīvaram ādāya vārāṇasīṃ mahānagarīṃ piṇḍāya prāvikṣat /",
    "T09hjatm_pu:3115": " tasyāṃ piṇḍāya caritvā kṛtabhakta ṛṣipatane mṛgadāve devatābhiḥ prajñaptaratnasiṃhāsane paryaṅkam ābhujya samādhistimitavigrahas tasthau /",
    "T09hjatm_pu:3116": " tataḥ pañcakā bhadravargīyā bhikṣavas tathāgatasya pādau śirobhir vandya prāñjalayo niṣeduḥ /",
    "T09hjatm_pu:3117": " atha tathāgatadehād raśmir niścaran sarvāvantaṃ lokadhātum avabhāsya saṃcodayati sma /",
    "T09hjatm_pu:3118": " mānuṣaṃ durlabhaṃ prāpya kṣaṇasaṃpat sudurlabhā /",
    "T09hjatm_pu:3119": " tathāgatasya cotpattir udumbarasudurlabhā // HJm_35.103 //",
    "T09hjatm_pu:3120": " adya kāśīṃ gato buddho lokānāṃ duḥkhaśāntaye /",
    "T09hjatm_pu:3121": " tad vo dharme matiḥ kāryā samāyātātra satvaram // HJm_35.104 //",
    "T09hjatm_pu:3122": " tataḥ samantād digbhyaḥ pūrvapraṇidhānasamanvāgatā bodhisattvagaṇāḥ",
    "T09hjatm_pu:3123": " śakrabrahmādilokapālāḥ surāsurayakṣagandharvagaruḍakinnaramahoraganāgarājamanuṣyāś",
    "T09hjatm_pu:3124": " ca svasvabhavanād āgatya tathāgatasya mahatīṃ pūjāṃ prakurvantaś caraṇayor nipatya",
    "T09hjatm_pu:3125": " bhagavantam abhisaṃmukhās tatraiva tasthuḥ /",
    "T09hjatm_pu:3126": " tato dharmacakrapravartano nāma bodhisattvo bhagavantaṃ pradakṣiṇīkṛtya praṇamya",
    "T09hjatm_pu:3127": " sarvaratnamayaṃ sahasrāraṃ nānāsugandhipuṣpadāmasaṃyuktaṃ tathāgatapūjārtham upanāmayya",
    "T09hjatm_pu:3128": " kṛtāñjalipuṭo dharmacakrapravartanāyainaṃ prārthayāmāsa /",
    "T09hjatm_pu:3129": " bhagavan muniśārdūla jitamāra jinarṣabha /",
    "T09hjatm_pu:3130": " pūraya dharmaśaṅkhāṃ ca kutīrthamṛgabhītaye // HJm_35.105 //",
    "T09hjatm_pu:3131": " yas tvaṃ pūrvādibhiḥ pūrvaṃ praṇidhiṃ kṛtavān iti /",
    "T09hjatm_pu:3132": " buddho bhaveyaṃ lokeṣu sattvaduḥkhapraśāntaye // HJm_35.106 //",
    "T09hjatm_pu:3133": " tat kuru bhagavan nātha pratijñāyāś ca pūraṇam /",
    "T09hjatm_pu:3134": " no ced bhagavāṃś chāstā bhavaduḥkhākulaṃ jagat // HJm_35.107 //",
    "T09hjatm_pu:3135": " dīpaṃkaraprasādena buddho bhavasi sāṃpratam /",
    "T09hjatm_pu:3136": " duḥkhāgnidīpitaṃ lokaṃ dṛṣṭvāmṛtaṃ pravarṣaya // HJm_35.108 //",
    "T09hjatm_pu:3137": " brahmādyā lokapālāś ca śrotukāmāḥ samāgatāḥ /",
    "T09hjatm_pu:3138": " duḥkhamūlaprahāṇāya dharmacakraṃ pravartaya // HJm_35.109 //",
    "T09hjatm_pu:3139": " athāvocan mahābauddhaḥ śākyasiṃho dayodadhiḥ /",
    "T09hjatm_pu:3140": " parṣadaṃ ca samālokya bhikṣūn ālabhya pañcakān // HJm_35.110 //",
    "T09hjatm_pu:3141": " avidyābījasaṃbhūtaḥ skandhāṅkuraḥ prarohati /",
    "T09hjatm_pu:3142": " puṇyapāparasaṃ pītvā bhavavṛkṣo mahān bhavet // HJm_35.111 //",
    "T09hjatm_pu:3143": " tasya phalaṃ mahat svādu pariṇāmaṃ viṣāyate /",
    "T09hjatm_pu:3144": " tad evaṃ viṣaphalaṃ jñātvā tyaktavyaṃ dūrato budhaiḥ // HJm_35.112 //",
    "T09hjatm_pu:3145": " viṣavṛkṣāṅkuraṃ dagdhuṃ bījam eva pradahyatām /",
    "T09hjatm_pu:3146": " avidyābījadagdhena bhavān muktir bhaved dhruvam // HJm_35.113 //",
    "T09hjatm_pu:3147": " ity evaṃ bhagavān buddhaḥ puruṣadamyasārathiḥ /",
    "T09hjatm_pu:3148": " dharmacakraṃ pravartyātha punar dharmaṃ dideśa saḥ // HJm_35.114 //",
    "T09hjatm_pu:3149": " śrāvakāṇāṃ catuḥsatyam āryam aṣṭāṅgamārgikam /",
    "T09hjatm_pu:3150": " ādāv ante ca madhye ca kalyāṇaṃ brahmacaryakam // HJm_35.115 //",
    "T09hjatm_pu:3151": " tataḥ praharṣād iva sācalācalā mahī cakampe nibhṛtārṇavāṃśukā /",
    "T09hjatm_pu:3152": " vitastanuḥ khe suradundubhisvanā diśaḥ prasādābharaṇāś cakāśire // HJm_35.116 //",
    "T09hjatm_pu:3153": " prasaktamandastanitāḥ prahāsinas taḍitpinaddhāś ca ghanāḥ samantataḥ /",
    "T09hjatm_pu:3154": " parasparāśleṣavikīrṇareṇubhiḥ prasaktam enaṃ kusumair avākiran // HJm_35.117 //",
    "T09hjatm_pu:3155": " samudvahan dhīragatiḥ samīraṇaḥ sugandhi nānādrumapuṣpajaṃ rajaḥ /",
    "T09hjatm_pu:3156": " mudā pravṛttair avibhaktabhaktibhis tam arcayāmāsa kṛśāṃśukair iva // HJm_35.118 //",
    "T09hjatm_pu:3157": " atha sarvāvate dhātau babhūvur brahmacāriṇaḥ /",
    "T09hjatm_pu:3158": " buddhasya vacanaṃ śrutvā buddhadharmaparāyaṇāḥ // HJm_35.119 //",
    "T09hjatm_pu:3159": " tataḥ sarve samutthāya pujāṃ kṛtvā jagadguroḥ /",
    "T09hjatm_pu:3160": " sanāthaṃ syāj jagac cādya iti proktā yayur mudā // HJm_35.120 //",
    "T09hjatm_pu:3161": " bhagavān api sakalasattvoddhāraṃ kariṣyāmīti samutthāya janapadacārikāṃ pracarati sma /",
    "T09hjatm_pu:3162": " tad evam ayaṃ bhagavāṃs tribhuvanahitakāmyayā divyasukham api vijahya duṣkaraṃ kṛtavān iti buddhe paraḥ prasādaḥ karaṇīyaḥ /",
    "T09hjatm_pu:3163": " satkṛtya ca taddharmaṃ śrotavyam evaṃ duṣkareṇa bodhiprāptavān iti /",
    "T09hjatm_pu:3164": " eṣa rājakumāro rājyasukhatṛpto divyastrīparibhogavirataḥ sakalarājyabhogyāni tṛṇavad",
    "T09hjatm_pu:3165": " vijahya paraduḥkhena duḥkhī duṣkaracaryāṃ caran balavantaṃ māraṃ vijitvā samyaksaṃbodhim",
    "T09hjatm_pu:3166": " api prāpto buddho babhūva /",
    "T09hjatm_pu:3167": " ayam eva bhagavāñ chākyasiṃhas tribhuvananātha iti bodhigaveṣiṇā puruṣeṇa rājyasukham api viramaṇīyam /",
    "T09hjatm_pu:3168": " duṣkareṇāpi bhavitavyaṃ māram api jetavyam iti bodhisattvena bodhivāñchayā bhavitavyam iti //",
    "T09hjatm_pu:3169": " // iti śākyasiṃhatathāgatajātakaṃ samāptam //"
}