{
    "K14ahovk1_u:0": " Ahorātravratakathā",
    "K14ahovk1_u:1": " Oṃ namaḥ śrīdharmadhātave /",
    "K14ahovk1_u:2": " ākāśanirmalo bhūto niṣprapañcaguṇāśrayaḥ /",
    "K14ahovk1_u:3": " pañcaskandhātmakaḥ śāntas tasmai stūpātmane namaḥ // Avk_1 //",
    "K14ahovk1_u:4": " evaṃ mayā śrutam ekasmin samaye buddho bhagavāñ chrāvastyāṃ viharati sma jetavane",
    "K14ahovk1_u:5": " 'nāthapiṇḍadasyārāme mahatā bhikṣusaṃghena sārdham anekair devanāgayakṣagandharvāsuragaruḍakinnaramahoragaiḥ",
    "K14ahovk1_u:6": " sthavirabhikṣuvītarāgasaṃghair bodhisattvaśatasahasraiḥ saṃbahulaiś ca śrāvakair",
    "K14ahovk1_u:7": " daśabhir lokapālaiś caturmahārājakāyikair anekaiś caturvarṇakair manuṣyair anekaśatasahasraiḥ",
    "K14ahovk1_u:8": " parivāraiḥ parivṛtaiḥ /",
    "K14ahovk1_u:9": " tasmin sabhāmaṇḍale sarve dharmaśravaṇikā lokā bhagavantam abhivīkṣya caityavratakathām anudhyāyantaḥ samāsthitāḥ /",
    "K14ahovk1_u:10": " atha khalu subhūtiḥ sthaviraḥ svāsanāt samutthāyaikāṃsam uttarāsaṅgaṃ kṛtvā triḥ pradakṣiṇīkṛtya savyajānubimbaṃ bhuvi sthāpya bhagavantaṃ praṇamyaitad avocat /",
    "K14ahovk1_u:11": " ahorātravrataṃ nātha kasmin kāle pravartate /",
    "K14ahovk1_u:12": " tadvidhiṃ ca kathaṃ brūhi tat sarvaṃ jagatāṃ prabho // Avk_2 //",
    "K14ahovk1_u:13": " bhagavān āha /",
    "K14ahovk1_u:14": " sādhu sādhu subhūte tvaṃ śṛṇu sattvānukampaka /",
    "K14ahovk1_u:15": " ahorātravrataṃ nityaṃ tadvidhiṃ kathitaṃ mayā // Avk_3 //",
    "K14ahovk1_u:16": " āsīt pūrvavideheṣu nāmnā gandhavatī purī /",
    "K14ahovk1_u:17": " tasyāṃ rājā mahātejā indrapṛṣṭo mahāprabhuḥ // Avk_4 //",
    "K14ahovk1_u:18": " so 'ntaḥpure sabhāṃ kṛtvā vasubandhuṃ jagadgurum /",
    "K14ahovk1_u:19": " praṇamya sahasotthāya papraccha vidhivan mudā // Avk_5 //",
    "K14ahovk1_u:20": " śrotum icchāmi tat sarvaṃ yad vratānāṃ samuttamam /",
    "K14ahovk1_u:21": " yasya puṇyaprabhāvena sattvā yānti sunirvṛtim // Avk_6 //",
    "K14ahovk1_u:22": " tat sarvaṃ gadatāṃ dhīra sarvasattvānukampaka /",
    "K14ahovk1_u:23": " bhavatā cānupālyo 'yaṃ lokaś ca duṣkṛtākulaḥ // Avk_7 //",
    "K14ahovk1_u:24": " vasubandhur uvāca /",
    "K14ahovk1_u:25": " śṛṇu rājan mayā khyātaṃ vratānāṃ vratam uttamam /",
    "K14ahovk1_u:26": " ahorātravrataṃ pūrvaṃ vipaśyinā prabhāṣitam // Avk_8 //",
    "K14ahovk1_u:27": " aśvinīpūrṇamāsyāṃ tu vrataṃ kuryād mahodayam /",
    "K14ahovk1_u:28": " caityaṃ saṃpūjayec chuddhaḥ ṣoḍaśair vidhibhis tathā // Avk_9 //",
    "K14ahovk1_u:29": " bhojanānte trayodaśyāṃ kuryād dantādiśodhanam /",
    "K14ahovk1_u:30": " caturdaśyāṃ viśeṣeṇa kṣurakarmāṇi kārayet // Avk_10 //",
    "K14ahovk1_u:31": " snānaṃ kṛtvā ca tīrtheṣu śucivastrāvṛtaḥ sudhīḥ /",
    "K14ahovk1_u:32": " madhyāhne pūjayec caityaṃ pradīpaṃ ca pradāpayet // Avk_11 //",
    "K14ahovk1_u:33": " sūrye ṣaṣṭhagate bhāge prāśayec ca kṣīrodanam /",
    "K14ahovk1_u:34": " punar śaucādikaṃ kṛtvā dharmaṃ ca śruṇuyān mudā // Avk_12 //",
    "K14ahovk1_u:35": " pratyūṣe pūrṇamāsyāṃ tu snātvā vrataṃ samārabhet /",
    "K14ahovk1_u:36": " ādau bhūmitalaṃ śodhya dharmaśālāṃ prakārayet // Avk_13 //",
    "K14ahovk1_u:37": " gandhodakaiḥ suśītaiś ca caityapuṃgavaṃ snāpayet /",
    "K14ahovk1_u:38": " gokṣīraiḥ pañcaratnaiś ca śilābhasmābhilepayet // Avk_14 //",
    "K14ahovk1_u:39": " catvāraś ca dhvajāḥ sthāpyā vitānaṃ saha cāmaraiḥ /",
    "K14ahovk1_u:40": " digmālā vividhaiḥ puṣpair lambayec ca jinālaye // Avk_15 //",
    "K14ahovk1_u:41": " tadanu vratam ārabhya guruṃ vajradharaṃ namet /",
    "K14ahovk1_u:42": " triratnaśaraṇaṃ kṛtvā dhyāpayed dharmadhātukam // Avk_16 //",
    "K14ahovk1_u:43": " dharmadhātumayaṃ caityaṃ jinānāṃ gṛham uttamam /",
    "K14ahovk1_u:44": " anādibuddha-m-ākhyātaṃ sarvatathāgatālayam /",
    "K14ahovk1_u:45": " sarvadevālayaṃ caityam ārādhya vratam ācaret // Avk_17 //",
    "K14ahovk1_u:46": " sahasradalapadmasthaṃ candrabimbaprabhāsvaram /",
    "K14ahovk1_u:47": " raktaṃ bhoḥkārasaṃbhūtaṃ caturmukhaṃ virājitam // Avk_18 //",
    "K14ahovk1_u:48": " raktagauramukhaṃ mūlaṃ dakṣiṇe kuṅkumāruṇam /",
    "K14ahovk1_u:49": " paścime padmaraktaṃ ca [/",
    "K14ahovk1_u:50": " ] uttare pītaraktakam // Avk_19 //",
    "K14ahovk1_u:51": " aṣṭabhujaṃ virājantaṃ vāgīśvaraṃ jagadgurum /",
    "K14ahovk1_u:52": " dhanurbāṇadharaṃ dvābhyāṃ pāśāṅkuśadharaṃ tathā /",
    "K14ahovk1_u:53": " prajñāpustaṃ tathā khaḍgaṃ vajraghaṇṭāṃ tathāparaiḥ // Avk_20 //",
    "K14ahovk1_u:54": " sarvarasasamāyuktaṃ lalitāsanasaṃsthitam /",
    "K14ahovk1_u:55": " divyābharaṇabhūṣāṅgaṃ pañcabuddhamukūṭinam // Avk_21 //",
    "K14ahovk1_u:56": " vāgīśvaraṃ mahāśuklaṃ sarvadharmapratiṣṭhitam /",
    "K14ahovk1_u:57": " evaṃ svahṛdi saṃbhāvya puraḥ sthāpya prapūjayet // Avk_22 //",
    "K14ahovk1_u:58": " pādyācamanam arghaṃ ca dattvā bhaktisamanvitaḥ /",
    "K14ahovk1_u:59": " jalajaiḥ sthalajaiḥ puṣpaiḥ sugandhaiḥ pañcagandhakaiḥ // Avk_23 //",
    "K14ahovk1_u:60": " sāṃyojikaiḥ sugandhaiś ca sudhūpair dhūpanais tathā /",
    "K14ahovk1_u:61": " ghṛtaprayuktadīpaiś ca naivedyair divyabhojanaiḥ // Avk_24 //",
    "K14ahovk1_u:62": " chattradhvajapatākābhir nṛtyagītasuvādanaiḥ /",
    "K14ahovk1_u:63": " phalamūlādibhiḥ pattraiḥ pūgatāmbūlakais tathā // Avk_25 //",
    "K14ahovk1_u:64": " nānauṣadhisamāyuktair divyair mānuṣyakais tathā /",
    "K14ahovk1_u:65": " kundapuṣpākṣatair dūrvair lājayā pañcaratnakaiḥ // Avk_26 //",
    "K14ahovk1_u:66": " kṣīraiḥ śaṃkhasupuṣpārghaṃ pradadyāc caityapuṃgave /",
    "K14ahovk1_u:67": " dhāraṇīṃ caiva stotraṃ ca paṭhed gītaṃ ca gāyayet // Avk_27 //",
    "K14ahovk1_u:68": " pradakṣiṇāsahasraṃ ca yāvat kuryāt pramoditaḥ /",
    "K14ahovk1_u:69": " rātriṃ divā susaṃpūrṇaṃ pracarec ca pradakṣiṇām // Avk_28 //",
    "K14ahovk1_u:70": " yatra devālaye tīrthe sarvān devān prapūjayet /",
    "K14ahovk1_u:71": " hīnajātiprasaṅgaṃ ca sparśanaṃ naiva kārayet // Avk_29 /",
    "K14ahovk1_u:72": " sparśite saṃcaret snātvā pañcagavyena śodhayet /",
    "K14ahovk1_u:73": " asparśe 'pi caret snānaṃ trisaṃdhyaṃ saṃcared vratī // Avk_30 //",
    "K14ahovk1_u:74": " {CD add the following after 'śodhayet' :",
    "K14ahovk1_u:75": " śucikrama tathā dharmam uttamam ahorātravrataṃ //",
    "K14ahovk1_u:76": " vāravṛddhau na kartavyaṃ samarthenāpi kārayet //",
    "K14ahovk1_u:77": " nidrāsevitaṃ nidrāṃ kṛtvā viśrāmasevitaṃ viśrāmaṃ kṛtvā rājan",
    "K14ahovk1_u:78": " tathā vrataṃ kārayed doṣakam 'sti tasmān na kārayet // Avk_30* //}",
    "K14ahovk1_u:79": " ahorātraṃ susaṃpūrṇaṃ na nidrāṃ kārayed vratī /",
    "K14ahovk1_u:80": " caityadhyānasamāyuktaḥ japan stotraṃ paṭhaṃś caret // Avk_31 //",
    "K14ahovk1_u:81": " nānāgītamahotsāhair nṛtyair vādyaiḥ sughoṣakaiḥ /",
    "K14ahovk1_u:82": " hāhākāraiḥ samullāsaiḥ kārayet saṃpradakṣiṇām // Avk_32 //",
    "K14ahovk1_u:83": " viśrāmaṃ vā na kuryāc ca khedaṃ vā vratamānasaḥ /",
    "K14ahovk1_u:84": " ahorātre susaṃpūrṇe prātaḥ snātvā vrataṃ caret // Avk_33 //",
    "K14ahovk1_u:85": " caityapūjāṃ yathā kṛtvā gurupūjāṃ samācaret /",
    "K14ahovk1_u:86": " annaṃ vastraṃ suvarṇaṃ ca vrīhiratnāni bhūṣitān // Avk_34 //",
    "K14ahovk1_u:87": " ācāryāya pradātavyā yathāśakti subhaktitaḥ /",
    "K14ahovk1_u:88": " yajñaṃ kuryāt tato vajrī vrataṃ pūrṇaṃ prapūrayet // Avk_35 //",
    "K14ahovk1_u:89": " abhiṣekaṃ tato dattvā pañcasūtraṃ ghaṭaṃ tathā /",
    "K14ahovk1_u:90": " pratyekaṃ vratināṃ dattvā āśīrvādyaṃ pradāpayet // Avk_36 //",
    "K14ahovk1_u:91": " kaumārīpūjanaṃ kṛtvā śeṣānnaṃ ca prabhuñjayet /",
    "K14ahovk1_u:92": " dadhiśarkarasaṃyuktaṃ pañcāmṛtaṃ subhojanam // Avk_37 //",
    "K14ahovk1_u:93": " gaṇacakraṃ tataḥ kuryād vidhijñas tadvidhiṃ yathā /",
    "K14ahovk1_u:94": " ity evaṃ vratarājaṃ tad yaḥ kuryāc chuddhamānasaḥ // Avk_38 //",
    "K14ahovk1_u:95": " vipulaṃ bhogam ābhujya sarvasukhasamanvitaḥ /",
    "K14ahovk1_u:96": " paratra sukham āpnoti dharmaloke mahīpate // Avk_39 //",
    "K14ahovk1_u:97": " indrapṛṣṭa uvāca /",
    "K14ahovk1_u:98": " bhagavan sarvavin nātha punar vaktuṃ tvam arhasi /",
    "K14ahovk1_u:99": " saṃsāre bahudhā jātis teṣāṃ pracāraṇaṃ katham // Avk_40 //",
    "K14ahovk1_u:100": " vratapūjāphalaṃ sarvaṃ kālaṃ ca samayaṃ dinam /",
    "K14ahovk1_u:101": " kutra sthāne vrataṃ kāryaṃ tat sarvaṃ vada sāṃpratam // Avk_41 //",
    "K14ahovk1_u:102": " vasubandhur uvāca /",
    "K14ahovk1_u:103": " śṛṇu rājan mahābhāga saṃkṣepād gaditaṃ mayā /",
    "K14ahovk1_u:104": " svayaṃbhuvo viśeṣeṇa sthāne puṇyaṃ mahottamam // Avk_42 //",
    "K14ahovk1_u:105": " tadabhāve svadeśeṣu sthāvare caityapuṃgave /",
    "K14ahovk1_u:106": " tadabhāve svayaṃ kṛtvā kārayitvāparais tathā // Avk_43 //",
    "K14ahovk1_u:107": " suvarṇena kṛte vāpi ratnaiś cānyaiś ca dhātubhiḥ /",
    "K14ahovk1_u:108": " pāṣāṇena tathā kāṣṭhair iṣṭikāmṛnmayais tathā // Avk_44 //",
    "K14ahovk1_u:109": " vālukaudanapiṇḍena kṛte paṭṭe ca citrite /",
    "K14ahovk1_u:110": " devālaye nadītīre tīrthe puṇye mahītale // Avk_45 //",
    "K14ahovk1_u:111": " dharmaśālāṃ viśodhyādau yathāvidhi vrataṃ caret /",
    "K14ahovk1_u:112": " puṣpākṣatasugandhaiś ca vāriṇā caityapuṃgave // Avk_46 //",
    "K14ahovk1_u:113": " arghaṃ dadyād raveḥ pūrvaṃ puṣpaṃ kṣipet salājakam /",
    "K14ahovk1_u:114": " maṇḍalaṃ pañcadevānāṃ likhed gomayavāriṇā // Avk_47 //",
    "K14ahovk1_u:115": " avandhyākṣarayuktena adbhir vratīn susiñcayet /",
    "K14ahovk1_u:116": " havargāntākṣarair mantrair vratimūrdhni pratiṣṭhitam // Avk_48 //",
    "K14ahovk1_u:117": " oṃ āḥ hūm iti mantreṇa diśobandhaṃ satarjitam /",
    "K14ahovk1_u:118": " aṅganyāsaṃ karanyāsaṃ kṛtvā guruṃ ca vandayet // Avk_49 //",
    "K14ahovk1_u:119": " puṣpākṣataṃ kare dhṛtvā kṣipet puṣpāñjalitrayam /",
    "K14ahovk1_u:120": " pañcabhūtasamutpannaṃ padmakarṇikasaṃsthitam // Avk_50 //",
    "K14ahovk1_u:121": " āvāhayed dharmadhātuṃ vāgīśvaraṃ samujjvalam /",
    "K14ahovk1_u:122": " jñānarūpaṃ samākṛṣya saṃsthāpya samaye 'rcayet // Avk_51 //",
    "K14ahovk1_u:123": " āvāhayāmi tvaṃ nātha tiṣṭha tatra manohare /",
    "K14ahovk1_u:124": " sthiro bhava sadā mā gāḥ sāṃnidhyaṃ kuru sthāvare // Avk_52 //",
    "K14ahovk1_u:125": " dugdhākṣatāmbusaṃyuktaṃ navaratnāni hāṭakaiḥ /",
    "K14ahovk1_u:126": " śaṅkhasthaṃ pratigṛhṇātu arghaṃ dattaṃ mayā mudā // Avk_53 //",
    "K14ahovk1_u:127": " paṭṭavastrāṇi divyāni cīvarāṇi mahāprabho /",
    "K14ahovk1_u:128": " nānāraṅgavicitrāṇi pratigṛhṇātu modatām // Avk_54 //",
    "K14ahovk1_u:129": " candanaṃ malayodbhūtaṃ kastūrikuṅkumādikam /",
    "K14ahovk1_u:130": " śaileyaṃ ghanasāraṃ ca gṛhyatām anumodatām // Avk_55 //",
    "K14ahovk1_u:131": " jalajān sthalajān divyān pañcavarṇena granthitān /",
    "K14ahovk1_u:132": " sumodavāsanāyuktān puṣpān gṛhya pramodatām // Avk_56 //",
    "K14ahovk1_u:133": " dhūpo 'yaṃ ghrāṇasaṃtarpo divyagandhasuyojitaḥ /",
    "K14ahovk1_u:134": " pradattas tava toṣārthaṃ gṛhyatāṃ bhaktavatsala // Avk_57 //",
    "K14ahovk1_u:135": " dīpo 'yaṃ harati dhvāntaṃ sarvatimiranāśakaḥ /",
    "K14ahovk1_u:136": " ghṛtatailasamujjvālo mayā dattaḥ pragṛhyatām // Avk_58 //",
    "K14ahovk1_u:137": " annaṃ caturvidhaṃ nātha rasānāṃ ṣaḍvidhaṃ tathā /",
    "K14ahovk1_u:138": " ghṛtādyān śarkarāhārān bhuñjatāṃ ca sukhaṃ mama // Avk_59 //",
    "K14ahovk1_u:139": " nānāphalasumodyaṃ ca koṣakāraṇḍavādikam /",
    "K14ahovk1_u:140": " skandhamūlādikaṃ pattraṃ gṛhāṇa pratimodatām // Avk_60 //",
    "K14ahovk1_u:141": " tāmbūlapūgasaṃyuktaṃ karpūranirmalāni ca /",
    "K14ahovk1_u:142": " divyauṣadhigaṇādīni gṛhyatāṃ hitakāṅkṣayā // Avk_61 //",
    "K14ahovk1_u:143": " lājākṣataphalārcaiva dūrvākundāni bhaktitaḥ /",
    "K14ahovk1_u:144": " prakṣiptāni mayā tubhyaṃ gṛhāṇa hitamānasaḥ // Avk_62 //",
    "K14ahovk1_u:145": " sauvarṇādikṛtaṃ chattraṃ dhvajāni vividhāni ca /",
    "K14ahovk1_u:146": " patākādīni sarvāṇi pragṛhya jina modatām // Avk_63 //",
    "K14ahovk1_u:147": " dhīmān pujāṃ tathā kṛtva stotram evaṃ ca kārayet /",
    "K14ahovk1_u:148": " jinendratoṣaṇārthāya kārayec ca pradakṣiṇām // Avk_64 //",
    "K14ahovk1_u:149": " dharmadhātumayaṃ caityaṃ sarvalokasvarūpiṇam /",
    "K14ahovk1_u:150": " ālayaṃ sarvabuddhānāṃ jinadhātuṃ namāmy aham // Avk_65 //",
    "K14ahovk1_u:151": " namas te jinadhātūnāṃ pratyakṣaṃ samalīlayā /",
    "K14ahovk1_u:152": " triyānasamayānandaṃ satataṃ tvāṃ samāśraye // Avk_66 //",
    "K14ahovk1_u:153": " jinajaṃ sakalasthaṃ ca puṇyakṣetraṃ namāmy aham /",
    "K14ahovk1_u:154": " pavitrajanasukhārthaṃ sevitārthapradāyakam // Avk_67 //",
    "K14ahovk1_u:155": " praṇamāmi muniśreṣṭhaṃ maṅgalārthapradāyakam /",
    "K14ahovk1_u:156": " janānāṃ bhayahantāraṃ lokanāthaṃ maheśvaram // Avk_68 //",
    "K14ahovk1_u:157": " devatāḥ sarvalokasthāḥ saṃbhūtā jinamaṇḍale /",
    "K14ahovk1_u:158": " dadyāt tebhyo baliṃ tuṣṭyā pūjābhaktyarcanair ataḥ // Avk_69 //",
    "K14ahovk1_u:159": " {CD add the following after vs. 69",
    "K14ahovk1_u:160": " śaucasobhanādikaṃ kṛtvā vratinaḥ",
    "K14ahovk1_u:161": " maurikuṇḍalasarvābharaṇagāṃgopayādivastra śobhayen mālāpuṣpa",
    "K14ahovk1_u:162": " lohayen maṇḍalī prajvālayen vistareṇopaḍoṣita",
    "K14ahovk1_u:163": " gandhāya te 'grata dhūpayet sarvapāpaprasamanaṃ bhavati}",
    "K14ahovk1_u:164": " bahumaṅgalavādyais ca chattrasindūrapātrayā /",
    "K14ahovk1_u:165": " ācāryaḥ svastivākyaiś ca kārayec ca mahotsavam // Avk_70 //",
    "K14ahovk1_u:166": " aśvinīpūrṇamāsyāṃ tu (...)",
    "K14ahovk1_u:167": " ravivāsare /",
    "K14ahovk1_u:168": " āyuṣmatīyute yoge praśastaś ca viśeṣataḥ // Avk_71 //",
    "K14ahovk1_u:169": " yaḥ prakuryād vrataṃ tasmin vipulaṃ bhogam āpnuyāt /",
    "K14ahovk1_u:170": " paratra sukhasaṃprāpto jinaloke mahīpate // Avk_72 //",
    "K14ahovk1_u:171": " śṛṇu rājan mahābhāga vakṣye pūjāphalaṃ punaḥ /",
    "K14ahovk1_u:172": " yena saṃsthāpitaṃ caityaṃ vītaśoko bhaved asau /",
    "K14ahovk1_u:173": " māyāmohavinirmuktas trimalenāviliptitaḥ // Avk_73 //",
    "K14ahovk1_u:174": " pañcāmṛtaiś candanagandhagarbhair ye snāpayantī jinacaityabimbam /",
    "K14ahovk1_u:175": " mandākinītoyasugandhagandhais te cāpsarobhī ratim āvahanti // Avk_74 //",
    "K14ahovk1_u:176": " ye dhūpayanti kṣaṇam atra lokāḥ śokā na teṣāṃ prabhavanti jātu /",
    "K14ahovk1_u:177": " surāsuraiḥ pūjitapādapadmāḥ sugandhamālyāmbarabhūṣitāṅgāḥ // Avk_75 //",
    "K14ahovk1_u:178": " sugandham asmā upaḍhaukayanti prasannacittā manujā ajasram /",
    "K14ahovk1_u:179": " sugandhidehā ravibhānudīptā bhavanti lokāḥ paramārthalokāḥ // Avk_76 //",
    "K14ahovk1_u:180": " ye kuṅkumādyai racitaṃ suvastraṃ dadanti ye caityatathāgatebhyaḥ /",
    "K14ahovk1_u:181": " śītārtiduḥkhaṃ na hi jātu teṣāṃ taddhetutaḥ koṣaviśālasāram // Avk_77 //",
    "K14ahovk1_u:182": " aśeṣapuṣpaṃ jalajaṃ bhavantaṃ śvetāruṇaśyāmasupītakṛṣṇam /",
    "K14ahovk1_u:183": " samantabhadrāya viśālavaṃśam ārogyasaukhyaṃ prabhavanti dānāt // Avk_78 //",
    "K14ahovk1_u:184": " śraddhāratā ye manujā udārair mālāsugandhair bahupuṣpayuktaiḥ /",
    "K14ahovk1_u:185": " caranti pūjāṃ bahubhaktitas te samastasaukhyāni labhanti loke // Avk_79 //",
    "K14ahovk1_u:186": " netrābhirāmā bahuratnakoṣā narādhipair arcitapādapadmāḥ /",
    "K14ahovk1_u:187": " jñānapradīpāhatamohajālā ye dīpamālā racayanti buddhe // Avk_80 //",
    "K14ahovk1_u:188": " naivedyam asmai pradadāti loke yo bhaktiyuktaḥ surasaṃ sugandhim /",
    "K14ahovk1_u:189": " balī viśiṣṭo naracakracūḍāmaṇyarcitāṅghrī nṛpasevyamānaḥ // Avk_81 //",
    "K14ahovk1_u:190": " phalamūlādikaṃ dattvā caityeṣu bhaktimānasaḥ /",
    "K14ahovk1_u:191": " yatheṣṭaṃ phalam āpnoti nirogī sukhavān sadā // Avk_82 //",
    "K14ahovk1_u:192": " rogādibhiḥ prabaladuḥkhakarair vimuktāḥ snigdhānanāḥ kanakatulyamanojñavarṇāḥ /",
    "K14ahovk1_u:193": " rājyaṃ hi yad vigatakaṇṭakam āpnuvanti bhaiṣajyadānavidhinā tad uśanti caitye // Avk_83 //",
    "K14ahovk1_u:194": " tāmbūlādigaṇaṃ dattvā rūpavān sukhavāñ chuciḥ /",
    "K14ahovk1_u:195": " divyāṅganā manohārī rājalakṣmīm avāpnuyāt // Avk_84 //",
    "K14ahovk1_u:196": " vitānam uccair vitanoti caitye dhanyas triloke paripūjanīyaḥ /",
    "K14ahovk1_u:197": " viśālavaṃśo guṇarakṣaṇīyo jāto mahādīptaśarīrabhāsaḥ // Avk_85 //",
    "K14ahovk1_u:198": " dhvajān patākān abhiropayanti ye caityabimbe khalu bhaktiyuktāḥ /",
    "K14ahovk1_u:199": " mahīśvarās te jitaduṣṭasaṃghā bhavanti nāthā divi bhūtale ca // Avk_86 //",
    "K14ahovk1_u:200": " chattrāṇi nānāmaṇibhir mahārhaiḥ saṃpādayanty āttamanā dadanti /",
    "K14ahovk1_u:201": " caityeṣu bhūmīśvaravṛndavandyāḥ śrīsaṃyutā dharmaratā bhavanti // Avk_87 //",
    "K14ahovk1_u:202": " vīṇādibhir ghaṇṭamṛdaṅgavādyaiḥ śṛṅgaiś ca śaṅkhādisudivyaghoṣaiḥ /",
    "K14ahovk1_u:203": " saṃghoṣaṇāṃ ye vitaranti caitye te 'bhijñayā pañcabhir āśrayante // Avk_88 //",
    "K14ahovk1_u:204": " mahotsāhakarair gītaiḥ sumanojñasvarair jine /",
    "K14ahovk1_u:205": " nṛtyaṃ ca kārayen nityaṃ kuryāc ca divyaghoṣaṇām // Avk_89 //",
    "K14ahovk1_u:206": " te narāḥ susvarā bhonti sundarā divi bhūtale /",
    "K14ahovk1_u:207": " divyaśrotrā mahāvijñāḥ suśabdaṃ śṛṇuyuḥ sadā // Avk_90 //",
    "K14ahovk1_u:208": " nṛtyagītādikaṃ kṛtvā caityabimbe jinālaye /",
    "K14ahovk1_u:209": " vandyamānāḥ sugotrāś ca niṣpāpāś ca bahuśrutāḥ // Avk_91 //",
    "K14ahovk1_u:210": " dīrghāyuṣkāḥ sahasrākṣā nirāpadāḥ guṇāśrayāḥ /",
    "K14ahovk1_u:211": " grahavyādhivimuktāṅgā bhavanti te śubhākarāḥ // Avk_92 //",
    "K14ahovk1_u:212": " trāsāya duṣṭasattvānāṃ rakṣārthaṃ ca jinālaye /",
    "K14ahovk1_u:213": " śastrahastāḥ sthitā ye ca jinabhaktisamanvitāḥ // Avk_93 //",
    "K14ahovk1_u:214": " āyuṣmanto nirogāś ca putrapautrīsamanvitāḥ /",
    "K14ahovk1_u:215": " bhāgyavanto dhanāḍhyāś ca gacchanty ante jinālayam // Avk_94 //",
    "K14ahovk1_u:216": " dūrvākundākṣatān puṣpān lājayā saha bhaktimān /",
    "K14ahovk1_u:217": " prakṣipej jinacaityeṣu svastivākyam udāharan // Avk_95 //",
    "K14ahovk1_u:218": " durgatiṃ nābhijānāti sukulī lokanandanaḥ /",
    "K14ahovk1_u:219": " sarvavidyāgurur vandyaś cānte mokṣam avāpnuyāt // Avk_96 //",
    "K14ahovk1_u:220": " ye ramamuktāmaṇivajrahemaṃ rūpyaṃ suvarṇādikadhātudānāt /",
    "K14ahovk1_u:221": " vinaṣṭaśokāḥ subhagāḥ suvaṃśāḥ pūrṇendriyāḥ pūrṇamanorathāḥ syuḥ // Avk_97 //",
    "K14ahovk1_u:222": " ye śuddhacittāḥ stutim ācaranti gadyātmikāṃ padyamayīṃ vicitrām /",
    "K14ahovk1_u:223": " te śabdasaṃghān bahuvādyajātān śṛṇvanti gītān surabhāminīnām // Avk_98 //",
    "K14ahovk1_u:224": " yāvatī bhūmir ākrāntā hy adhaḥ kāñcanacakrataḥ /",
    "K14ahovk1_u:225": " yojanānāṃ sahasrāṇi rāśibhyaḥ parikīrtitāḥ // Avk_99 //",
    "K14ahovk1_u:226": " yāvatyo vālukās tatra tāvatyaḥ parisaṃkhyayā /",
    "K14ahovk1_u:227": " rājā bhavati vīreśaś cakravartī mahītale // Avk_100 //",
    "K14ahovk1_u:228": " ye jātamātrāḥ prabhutāṃ prayānti śreṣṭhīkule janma sadaiva yeṣām /",
    "K14ahovk1_u:229": " hastyaśvayānaiś ca paribhramanti kṛtvātra te caityavarapraṇāmam // Avk_101 //",
    "K14ahovk1_u:230": " akāra-m-ādyakṣaramantrarājair balyūpahāraṃ khalu yo hi dadyāt /",
    "K14ahovk1_u:231": " tasmai sudevāḥ sagaṇāḥ sutṛptā dāsyanti satkarmaphalābhilāṣam // Avk_102 //",
    "K14ahovk1_u:232": " yasmin sudhālepam udācaranti te rogaśokādivimuktadehāḥ /",
    "K14ahovk1_u:233": " dhaneśvarā dīrghatarāyuṣas te narāmarāṇāṃ subhagā bhavanti // Avk_103 //",
    "K14ahovk1_u:234": " ye buddham uddiśya mahānti nityaṃ kurvanti mṛdgomayalepanāni /",
    "K14ahovk1_u:235": " bhaktyā suśuddhā jalamaṇḍalaṃ vā labhanti te rājabalaṃ subhāgyāḥ // Avk_104 //",
    "K14ahovk1_u:236": " stūpāṅgaṇaṃ dhātuvaraṃ vihāraṃ ye śodhayantīha narāḥ prayatnaiḥ /",
    "K14ahovk1_u:237": " nirmālyam ebhyaś ca samuddharanti te hemavarṇāḥ sudṛśo bhavanti // Avk_105 //",
    "K14ahovk1_u:238": " pradakṣiṇāṃ ye vitaranti tasmin bhavanti jātismaralābhinas te /",
    "K14ahovk1_u:239": " suvarṇavarṇā bahuputrapautrāḥ pūjyā manuṣyāmaranāthasaṃgḥaiḥ // Avk_106",
    "K14ahovk1_u:240": " ālasyenāpi yaḥ kuryāj jinālayapradakṣiṇām /",
    "K14ahovk1_u:241": " pade pade suvarṇaikakarṣadānaphalaṃ labhet // Avk_107 //",
    "K14ahovk1_u:242": " brahmakṣatriyavaiśyānāṃ sacchūdrāṇāṃ prapūjanam /",
    "K14ahovk1_u:243": " tebhyo vihīnajātīnām adhikāro na pūjane // Avk_108 //",
    "K14ahovk1_u:244": " gandhapuṣpadvijātīnāṃ ... ca pūjayet /",
    "K14ahovk1_u:245": " gandhapuṣpadvijātīnāṃ viśeṣeṇa prakathyate // Avk_109 //",
    "K14ahovk1_u:246": " chattrāvarohaṇaṃ rājñāṃ vaiśyānāṃ tv annaḍhaukane /",
    "K14ahovk1_u:247": " dhvajapātākavastreṣu śudrāṇāṃ ca pracakṣyate // Avk_110 //",
    "K14ahovk1_u:248": " svarṇakārā lohakārāḥ kāṃsyakṛtkṛṣikādayaḥ /",
    "K14ahovk1_u:249": " eteṣāṃ ceha hastena caityapuṃgavapūjanam // Avk_111 //",
    "K14ahovk1_u:250": " taṇḍulī vyañjanī cāpi krayavikrayakāriṇaḥ /",
    "K14ahovk1_u:251": " etaiḥ svavṛttivastūni ḍhaukanīyāni bhaktitaḥ // Avk_112 //",
    "K14ahovk1_u:252": " śaulinī dhvananavartī māṃsavartī tathā surī /",
    "K14ahovk1_u:253": " etair dīpaḥ pradātavyaḥ kuladharmapramāṇataḥ // Avk_113 //",
    "K14ahovk1_u:254": " carmakāraś ca mātaṅgo niyogī rajako dhvajī /",
    "K14ahovk1_u:255": " etaiś ca dūrataḥ sthitvā vandanīyo jinālayaḥ // Avk_114 //",
    "K14ahovk1_u:256": " ṣaṭtriṃśajjātibhir evaṃ svakulavṛtticāraṇaiḥ /",
    "K14ahovk1_u:257": " anyaiś ca vividhair nityaṃ pūjyo mānyo jinālayaḥ // Avk_115 //",
    "K14ahovk1_u:258": " yeṣāṃ vratavikāro na pūjane jinapuṃgave /",
    "K14ahovk1_u:259": " etaiḥ pradakṣiṇāṃ kṛtvā vandanīyaḥ svabhaktitaḥ // Avk_116 //",
    "K14ahovk1_u:260": " evaṃ bhūyaś cared dharmī vratarājam aharniśam /",
    "K14ahovk1_u:261": " tasya puṇyaṃ yathā proktaṃ kuṣṭhavyādhikṣayaṃ vrajet // Avk_117 //",
    "K14ahovk1_u:262": " pañcānantaryapāpāni yāsyanty api na saṃśayaḥ /",
    "K14ahovk1_u:263": " kiṃ punaś cānyapāpāni janmāntarakṛtāny api // Avk_118 //",
    "K14ahovk1_u:264": " na hī sa vidyate rājan sarvatra bhuvaneṣv api /",
    "K14ahovk1_u:265": " ahorātravrataṃ puṇyaṃ yo 'nyathātvaṃ kariṣyati // Avk_119 //",
    "K14ahovk1_u:266": " śravād api haret pāpaṃ darśanāt puṇyam āpnuyāt /",
    "K14ahovk1_u:267": " anumodāt tathā caivaṃ vratināṃ tu kim ucyate // Avk_120 //",
    "K14ahovk1_u:268": " vratināṃ saptabhāgāni kṛtvā puṇyaṃ viśāradaḥ /",
    "K14ahovk1_u:269": " ekabhāgaṃ labhed rājā caikaṃ tu sārathījanaḥ /",
    "K14ahovk1_u:270": " sarvasattvasya caikaṃ hi tac cheṣaṃ labhate vratī // Avk_121 //",
    "K14ahovk1_u:271": " iti śrutvā guror vākyam indrapṛṣṭo mahāprabhuḥ //",
    "K14ahovk1_u:272": " tataḥ sattvahitārthāya vrataṃ kartuṃ samudyataḥ // Avk_122 //",
    "K14ahovk1_u:273": " vārāṇasīpuraṃ gatvā vasubandhuvaco yathā /",
    "K14ahovk1_u:274": " vihāraṃ ca pratiṣṭhāpya caityarājaṃ jinālayam /",
    "K14ahovk1_u:275": " saṃghabhojyaṃ tataḥ kṛtvā yayau svargaṃ janaiḥ sudhīḥ // Avk_123 //",
    "K14ahovk1_u:276": " tato bhikṣavo bhagavantam etad ūcuḥ /",
    "K14ahovk1_u:277": " bhagavan muniśārdūla punar vaktuṃ tvam arhasi /",
    "K14ahovk1_u:278": " kena kena purā nātha vratarājam idaṃ kṛtam // Avk_124 //",
    "K14ahovk1_u:279": " bhagavān āha /",
    "K14ahovk1_u:280": " purā svargeṣu śakreṇa ahorātravrataṃ kṛtam /",
    "K14ahovk1_u:281": " sa ṣaṭpāramitāṃ dhārya caityarājam apūjayat /",
    "K14ahovk1_u:282": " pradakṣiṇāṃ sadā kṛtvā yathāvidhi mahotsavaiḥ // Avk_125 //",
    "K14ahovk1_u:283": " pātāle ca purā vīro daityendro balavān abhūt /",
    "K14ahovk1_u:284": " nirghoṣadamano nāma devāsurapramardakaḥ // Avk_126 //",
    "K14ahovk1_u:285": " indraṃ svarge nirākṛtya pṛthivīm avadhāritam /",
    "K14ahovk1_u:286": " tenāsurasahāyena trailokyaṃ svavaśe kṛtam // Avk_127 //",
    "K14ahovk1_u:287": " pṛthivīmaṇḍalaṃ gatvā gato 'sau maghavatpurim /",
    "K14ahovk1_u:288": " indrapṛṣṭamahāsthāne devatāpratimāṃ sthitām /",
    "K14ahovk1_u:289": " pañcapradakṣiṇāṃ kṛtvā prajñāpārasthito 'bhavat // Avk_128 //",
    "K14ahovk1_u:290": " pātāleṣu punar gatvā so 'carat tad vratottamam /",
    "K14ahovk1_u:291": " nāginyo nāgarājāś ca pātāleṣv acaraṃs tathā // Avk_129 //",
    "K14ahovk1_u:292": " nāgaiḥ phaṇavibhūṣābhir devanāgendrakalpitam /",
    "K14ahovk1_u:293": " pūjitaṃ satataṃ bhaktyā caityarājaṃ vidhānataḥ // Avk_130 //",
    "K14ahovk1_u:294": " ṛṣayaś ca purā sapta jalāśrayapratiṣṭhitam /",
    "K14ahovk1_u:295": " pupūjuḥ jinadhātusthaṃ vidhibhiś ca viśāradāḥ // Avk_131 //",
    "K14ahovk1_u:296": " nāginyo viṣadarpāndhāḥ pūjyamānāñ jinālayam /",
    "K14ahovk1_u:297": " tāpitān kārayām āsur viṣāṅgāraiḥ pradāhanaiḥ // Avk_132 //",
    "K14ahovk1_u:298": " tatas taiḥ śāpitā evaṃ nāginyaḥ śambukāḥ khalu /",
    "K14ahovk1_u:299": " bhavadhvaṃ saptajanmāni punaś caityasya sevakāḥ // Avk_133 //",
    "K14ahovk1_u:300": " tataś cānte punaḥ prāpya mānuṣyaṃ puṇyabhāvataḥ /",
    "K14ahovk1_u:301": " eṣā sā nāyakā yā tu dharmadakṣaṃ patiṃ labhet // Avk_134 //",
    "K14ahovk1_u:302": " tatas ta vañcitāḥ sarvāḥ śambukā dharmamānasāḥ /",
    "K14ahovk1_u:303": " dhānyāṃ pradakṣiṇāṃ cakrur bhāvayantyo jinālayam // Avk_135 //",
    "K14ahovk1_u:304": " tataḥ puṇyānubhāvena devyaḥ saptakumārikāḥ /",
    "K14ahovk1_u:305": " bhūtā rājasutā dhanyāḥ prālabhan paramaṃ padam // Avk_136 //",
    "K14ahovk1_u:306": " tāsām ekā vratī nāmnā dharmadakṣapativratā /",
    "K14ahovk1_u:307": " tasyāḥ puṇyaprabhāvena dharmadakṣo 'labhad vratam // Avk_137 //",
    "K14ahovk1_u:308": " dharmadakṣo mahārājā yathāvidhi vrataṃ caran /",
    "K14ahovk1_u:309": " bhāryayā saha dharmātmā sukhāvatyāṃ mahīpatiḥ // Avk_138 //",
    "K14ahovk1_u:310": " ity evaṃ bhikṣavo jñātvā vratānāṃ vratam uttamam /",
    "K14ahovk1_u:311": " caityasevā sadā kāryā vratapuṇyapracāraṇaiḥ // Avk_139 //",
    "K14ahovk1_u:312": " caityavratasamaṃ puṇyaṃ nāsti satyaṃ tribhūvane /",
    "K14ahovk1_u:313": " tasmāc caityaḥ sadā vandyaḥ pūjanīyaḥ prayatnataḥ // Avk_140 //",
    "K14ahovk1_u:314": " ity ahoratravratakathā"
}