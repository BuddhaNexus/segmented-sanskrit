{
    "GSP29vnyps12u:0": " // śrīmate nigamāntamahādeśikāya namaḥ //",
    "GSP29vnyps12u:1": " nyā. pa. pra. 9 //",
    "GSP29vnyps12u:2": " dvitīyamāhnikam //",
    "GSP29vnyps12u:3": " tadihānyathākhyātipakṣe viparyayasya saṃśayasya ca vyavacchedārtham “yathāvasthitavyavahārānuguṇaṃ jñānam” iti pramāṇalakṣaṇe yathāvasthitādiviśeṣaṇam",
    "GSP29vnyps12u:4": " akhyātipakṣe 'pi tatsāmagryanupraviṣṭaṃ jñānaṃ tacachabdena vyapadiśyate /",
    "GSP29vnyps12u:5": " tacca tatrāpramāṇamiti lokasiddhatvādvyavacchedyameva /",
    "GSP29vnyps12u:6": " tatrāpi pratyekāṃśe yāthārthyaṃ na vihanyate //",
    "GSP29vnyps12u:7": " nyā. pa. pra. 10 //",
    "GSP29vnyps12u:8": " viparyayanirūpaṇam //",
    "GSP29vnyps12u:9": " tatrādye pakṣe anyasya anyathādhyavasāyo viparyayaḥ /",
    "GSP29vnyps12u:10": " dvitīye tu pakṣe sāmānyato dharmisphuraṇe sati apratipannatadvirodhaviruddhaviśeṣādhyavasāya iti //",
    "GSP29vnyps12u:11": " sa cāyamanekavidhaḥ---ekānekaviruddhaviśeṣasphuraṇāt /",
    "GSP29vnyps12u:12": " tatra ekaviśeṣasphuraṇaṃ yathā--- pītaḥ śaṅkha ityādi /",
    "GSP29vnyps12u:13": " anekaviśeṣasphuraṇaṃ yathā---ekameva bhinnamabhinnaṃ cetyādyanekāntavādinām,",
    "GSP29vnyps12u:14": " prapañcaḥ sadvilakṣaṇo 'sadvilakṣaṇaścetyādyadvaitavādinām /",
    "GSP29vnyps12u:15": " parasparaviruddhānekaviśeṣavatar idṛśasya viparyayasya saṃśayādbhedo mithovirodhābhimānaviraheṇa samuccitādhyavasāyaḥ /",
    "GSP29vnyps12u:16": " dharmavirodhe parasparāviruddhānekaviśeṣasphuraṇaṃ yathā--- vipulatvaikatvaviśiṣṭe candre alpatvadvitvādigrahaḥ /",
    "GSP29vnyps12u:17": " viparyayameva dharmāntaradharmyantarabhedādanyathākhyātiviparītakhyātibhedena kvacidvyavaharanti /",
    "GSP29vnyps12u:18": " yathā pītaśaṅkharajjusarpabhramau /",
    "GSP29vnyps12u:19": " tayośca rajastamasī mūlamiti gīyate ---",
    "GSP29vnyps12u:20": " “yayā dharmamadharmaṃ ca kāryaṃ cākāryameva ca /",
    "GSP29vnyps12u:21": " ayathāvatprajānāti buddhiḥ sā pārtha rājasī //",
    "GSP29vnyps12u:22": " adharmaṃ dharmamiti yā manyate tamasā vṛtā /",
    "GSP29vnyps12u:23": " sarvārthānviparītāṃśca buddhiḥ sā pārtha tāmasī” //",
    "GSP29vnyps12u:24": " iti //",
    "GSP29vnyps12u:25": " yadyapi rajjusarpādibhrame rajjutvādidharmaviparītasarpatvādidharmādhyāsa eva,",
    "GSP29vnyps12u:26": " tathāpi svarūpanirūpakadharmatvenāntaraṅgatayā dharmivaiparītyavyapadeśaḥ /",
    "GSP29vnyps12u:27": " śvaityādestu nirūpitasvarūpaviśeṣakatvameva /",
    "GSP29vnyps12u:28": " vivaraṇe tvevamuktam--- “trividhamajñānam---svarūpājñānam,",
    "GSP29vnyps12u:29": " anyathājñānam,",
    "GSP29vnyps12u:30": " viparītajñānamiti /",
    "GSP29vnyps12u:31": " svarūpājñānaṃ nāma vastuno 'pratipattiḥ /",
    "GSP29vnyps12u:32": " anyathājñānaṃ vastuno vastvantaratayā bhānam;",
    "GSP29vnyps12u:33": " yathā---śukteḥ rūpyatayā /",
    "GSP29vnyps12u:34": " viparītajñānaṃ tu yathāvat vastuni bhāsamāne yuktibhistasyānyathopapādanam;",
    "GSP29vnyps12u:35": " yathā---jñātṛtayā ahantvena ātmani bhāsamāne 'pi kuyuktibhirasyabhrāntitopapādanaṃ kudṛśām” iti /",
    "GSP29vnyps12u:36": " adharmendriyadoṣadustarkābhyāsadurvyāptyanusaṃdhānavipralambhakavākyaśravaṇādibhistattvāgrahasahakṛtairviparyayasya yathāsaṃbhavamudbhavaḥ //",
    "GSP29vnyps12u:37": " nyā. pa. pra. 11 //",
    "GSP29vnyps12u:38": " saṃśayanirūpaṇam //",
    "GSP29vnyps12u:39": " sāmānyadharmisphuraṇe sati apratipannatadvirodhapratipannamithovirodhānekaviśeṣasphuraṇaṃ saṃśayaḥ /",
    "GSP29vnyps12u:40": " yathā---ūrdhvavastumātragrahaṇe sati tadvirodhitayānanusaṃdhīyamānayormithaḥsphuṭavirodhayoḥ sthāṇutvapuruṣatvayoḥ sphuraṇam---ayaṃ sthāṇurvā puruṣo veti /",
    "GSP29vnyps12u:41": " mitho virodhāgrahaṇe tayorvikalpo na syāt /",
    "GSP29vnyps12u:42": " tata eva “ḍolāvegavadatra sphuraṇakramaḥ” ityeke,",
    "GSP29vnyps12u:43": " ekasmin yugapadanyonyapratikṣepasya dhīviruddhatvāt /",
    "GSP29vnyps12u:44": " atra “caitanyasya viṣayeṇa dṛḍhasaṃyogo hi niścayaḥ /",
    "GSP29vnyps12u:45": " tasyaiva bahubhiryugapadadṛḍhasaṃyogaḥ saṃśayaḥ” ityātmasiddhigrantho 'pi na viruddhaḥ;",
    "GSP29vnyps12u:46": " itarathā jñānārthayordṛḍhādṛḍhasaṃśleṣanirūpaṇānupapatteḥ /",
    "GSP29vnyps12u:47": " yugapaditi tu śaighṣamātraparam /",
    "GSP29vnyps12u:48": " yaugapadyābhyupagame 'pi adṛḍhatvaṃ parasparapratikṣepaprakāraviśeṣa eva;",
    "GSP29vnyps12u:49": " anyathā ayamūrdhvo vā sthāṇurvetyādisaṃśayaprasaṅgaḥ /",
    "GSP29vnyps12u:50": " yadyapyaviruddheṣvapi keṣucidadharmādimūlakavirodhagrahaṇāt keṣāñcidīdṛśo 'pi saṃśayaḥ saṃbhavati;",
    "GSP29vnyps12u:51": " yathā--- ātmā jñānaṃ vā jñātā veti,",
    "GSP29vnyps12u:52": " jñānaṃ dharmo dharmi vetyādi;",
    "GSP29vnyps12u:53": " tathāpyābhimānikaṃ parasparapratikṣepitvaṃ tatrāpyastyeva /",
    "GSP29vnyps12u:54": " asya ca samānadharmavipratipattibhyāmevāsādhāraṇakāraṇābhyāmadharmādisahitābhyāṃ yathāsaṃbhavamudbhavaḥ /",
    "GSP29vnyps12u:55": " taduktaṃ tattvaratnākare--- “kaścaiṣa saṃśayaḥ katividhaśca?",
    "GSP29vnyps12u:56": " ekasmin dharmiṇi viruddhānekaviśeṣāvabhāsaḥ saṃśayaḥ /",
    "GSP29vnyps12u:57": " sa ca dvividhaḥ---” ityādinā /",
    "GSP29vnyps12u:58": " tatra samānadharmaḥ sādhāraṇo dharmaḥ /",
    "GSP29vnyps12u:59": " tajjanito yathā---ūrdhvatvāviśeṣāt sthāṇurvā puruṣo veti /",
    "GSP29vnyps12u:60": " agṛhyamāṇabalatāratamyaviruddhānekajñāpakopasthāpanamiha vipratipattiḥ /",
    "GSP29vnyps12u:61": " sā ca sajātīyavijātīyābhāsarūpadvitricaturādijñāpakabhedādbahuprakārā /",
    "GSP29vnyps12u:62": " pratyakṣatadābhāsavipratipatteḥ saṃśayo yathā--- cakṣuṣā samukhaṃ pratibhāti darpaṇatalam,",
    "GSP29vnyps12u:63": " sparśanena tvanyathā;",
    "GSP29vnyps12u:64": " kimidaṃ samukhaṃ nirmukhaṃ veti /",
    "GSP29vnyps12u:65": " anumānatadābhāsavipratipatteryathā--- dhūmavattvāt parvato 'gnimān,",
    "GSP29vnyps12u:66": " nirālokatvādanagnirityatra sāgniranagnirveti /",
    "GSP29vnyps12u:67": " śrutivipratipatteryathā---bhedābhedavyapadeśābhyāṃ jīvo brahmaṇo bhinno 'bhinno vetyādi /",
    "GSP29vnyps12u:68": " vādivipratipatteryathā---vaiśeṣikaupaniṣadavākyadvayaśrāviṇo madhyasthabuddheḥ kimindriyāṇi bhautikāni,",
    "GSP29vnyps12u:69": " āhaṅkārikāṇi veti /",
    "GSP29vnyps12u:70": " evaṃ pāmarādivākyavipratipatterapi ---nadyāstīre phalāni santi,",
    "GSP29vnyps12u:71": " na santi vetyādi /",
    "GSP29vnyps12u:72": " pratyakṣānumānavipratipatteryathā---cakṣuṣā pītaśaṅkhabhrame śaṅkhatvācca sitatvānumāne,",
    "GSP29vnyps12u:73": " kimayaṃ śaṅkhaḥ pītaḥ sito veti /",
    "GSP29vnyps12u:74": " pratyakṣāgamavipratipatteryathā---kimahamarthaḥ sthūlo 'ṇurve 'ti /",
    "GSP29vnyps12u:75": " anumānāgamavipratipatteryathā --- kiṃ paramāṇūpādānaṃ jagat,",
    "GSP29vnyps12u:76": " uta brahmopādānamiti eṣā dik //",
    "GSP29vnyps12u:77": " kecittu vipratipattiśabdamātre muhyanto vādivipratipattimeva vipratipattiṃ manyante,",
    "GSP29vnyps12u:78": " tadayuktam,",
    "GSP29vnyps12u:79": " viśeṣābhāvāt //",
    "GSP29vnyps12u:80": " yaduktaṃ prajñāparitrāṇe --- “sādhāraṇākṛterdṛṣṭyānekākāragrahāttathā /",
    "GSP29vnyps12u:81": " vipaścitāṃ vivādācca tridhā saṃśaya iṣyate” //",
    "GSP29vnyps12u:82": " iti ; tadapi nūnaṃ parānukāramātram,",
    "GSP29vnyps12u:83": " dvitīyatṛtīyayorakairāśyāt grāhakāvāntarabhedasyātiprasaṅgitvāt aprayojakatvācca /",
    "GSP29vnyps12u:84": " atra cānekākāragraho nānākāragraho vivakṣitaḥ,",
    "GSP29vnyps12u:85": " na tvanekavyāvṛttāsādhāraṇākāragrahaḥ,",
    "GSP29vnyps12u:86": " anantaram “artheṣveṣvaviśeṣeṇa dvyākāragrāhidhīdvayam /",
    "GSP29vnyps12u:87": " ” ityādinā tasyaivodāharaṇāt //",
    "GSP29vnyps12u:88": " asādhāraṇadharmādapi kecit saṃśayamāhuḥ;",
    "GSP29vnyps12u:89": " yathā---gandhavattvāt pṛthivī nityā anityā vetyādi /",
    "GSP29vnyps12u:90": " atra gandhavattvasya nityātmādivyāvṛtteḥ kṛtakatvādivadanityatvasmārakatvam,",
    "GSP29vnyps12u:91": " anityābādivyāvṛtterniravayavatvādivannityatvasmārakatvamiti viruddhaviśeṣadvayānvitasamānadharmasyeva tadubhayavyāvṛttāsādhāraṇadharmasyāpi",
    "GSP29vnyps12u:92": " tadayuktam;",
    "GSP29vnyps12u:93": " na hi tatra gandhavattvādinā saṃśayotpattiḥ,",
    "GSP29vnyps12u:94": " api tu vyatirekanirūpaṇavilambāprāgeva gandhādiviśiṣṭadravyasya nityānityasādhāraṇatayā bhāsamānairdravyatvādibhireva /",
    "GSP29vnyps12u:95": " tatrānyataraśironirṇinīṣayā viśeṣakadharmacintāyāṃ tu gandhavattvamubhayānanvitatvādubhayorapyaniṣkarṣamityetāvadeva cintyate /",
    "GSP29vnyps12u:96": " kevalavyatirekibhaṅge caitadviśadaṃ bhaviṣyati /",
    "GSP29vnyps12u:97": " gandhavattvāt pṛthivī nityā vā anityā veti tu yadā kaścidvyavaharet,",
    "GSP29vnyps12u:98": " tatrāpi gandhavattvaṃ nityatvānityatvayoranyatarasya prayojakaṃ na vā ityeva saṃdehaḥ /",
    "GSP29vnyps12u:99": " so 'pi dharmatvādilakṣaṇasamānadharmādeva /",
    "GSP29vnyps12u:100": " atha nityavyāvṛttadharmavattvādanityatvam anityavyāvṛttadharmavattvācca nityatvaṃ puraskṛtya nityā anityā veti saṃśate;",
    "GSP29vnyps12u:101": " tadāpi hetubhūtadharmadvayanimitto 'yaṃ saṃśayaḥ /",
    "GSP29vnyps12u:102": " na hyeka evātra hetuḥ /",
    "GSP29vnyps12u:103": " gandhastu tatra sāmānyarūpastaṭasthaḥ; na tu hetuḥ //",
    "GSP29vnyps12u:104": " vipratipattimapi kecit samānadharma evāntarbhāvayanti /",
    "GSP29vnyps12u:105": " yathā hi ūrdhvatvamubhayasādhāraṇam,",
    "GSP29vnyps12u:106": " tathā vādiparigṛhītatvāderapi sādhāraṇatvāt vimativiṣayasya dharmiṇo vā sāmānyaveṣasya tadubhayasādhāraṇyāditi /",
    "GSP29vnyps12u:107": " tathāpi sādhāraṇadharmasya sahānubhūtasthāṇutvapuruṣatvasmārakatvavat vipratipatterapisamānadharmonnītinirapekṣāyā",
    "GSP29vnyps12u:108": " eva tadupajīvyatayā tatpūrvabhāvinyāḥ sākṣāttadviśeṣasmārakatvasiddherdvaidhamuktamasmābhiḥ //",
    "GSP29vnyps12u:109": " punaścāyaṃ dvitricaturādiśirodhikaraṇabhedādbahuvidhaḥ;",
    "GSP29vnyps12u:110": " yathā--- ayaṃ sthāṇurvā puruṣo veti,",
    "GSP29vnyps12u:111": " ghaṭaḥ satyo 'satyo nirvacanīyo 'nirvacanīyo vetyādi /",
    "GSP29vnyps12u:112": " tathā imau sthāṇū vā puruṣau vā,",
    "GSP29vnyps12u:113": " ete padārthāḥ satyā asatyā nirvacanīyā anirvacanīyā vetyādi /",
    "GSP29vnyps12u:114": " yastu dvayoranyatarasya coratve siddhe ayaṃ coraḥ ayaṃ vā cora iti saṃdehaḥ,",
    "GSP29vnyps12u:115": " sa tu ayaṃ coro na vā ityevaṃrūpasaṃśayadvayasamāhāraḥ /",
    "GSP29vnyps12u:116": " yadvā yaścoraḥ,",
    "GSP29vnyps12u:117": " saḥ ayam ayaṃ vā ityeka eva /",
    "GSP29vnyps12u:118": " atha vā coratvametanniṣṭham etanniṣṭhaṃ veti /",
    "GSP29vnyps12u:119": " yadyapyubhayavyatiriktapuruṣacoratvābhāvo tayoranyatarasya coratve vā tātparyānnirṇayagarbhatvam,",
    "GSP29vnyps12u:120": " tathāpi ubhayoranyataraviśeṣanirṇayābhāvāt tasminnaṃśe saṃśaya eva /",
    "GSP29vnyps12u:121": " na caikasyāpi jñānasya saṃśayanirṇayātmatāvirodhaḥ,",
    "GSP29vnyps12u:122": " sarvasminnapi saṃśaye dharmyaśādau nirṇayasya dustyajatvāt //",
    "GSP29vnyps12u:123": " punardvividho 'yam--- anyatarakoṭipariśeṣayogyatvatadayogyatvabhedāt /",
    "GSP29vnyps12u:124": " pūrvo yathā--sthāṇvātmake vastuni sthāṇuḥ puruṣo veti /",
    "GSP29vnyps12u:125": " uttarastu palālakūṭe dvirado giriśikharaṃ veti /",
    "GSP29vnyps12u:126": " tatra nirūpakāṇāṃ prāyaśaḥ pūrva eva bhavati /",
    "GSP29vnyps12u:127": " tenaiva ca pravṛttasya pākṣikor'thalābhaḥ /",
    "GSP29vnyps12u:128": " yadvā nirīhasyaiva kadācit dvitīyena saṃśayena viparyayeṇa ca pravṛttasya daivāt tadātanārthasaṃnipātenābhimatalābha iti //",
    "GSP29vnyps12u:129": " punarapi imau saṃśayaviparyayau sāmānyadharmiṇo viśeṣāṇāṃ cānubhūyamānatvasmaryamāṇatvādibhedāt bahuvidhāvūhanīyāviti //",
    "GSP29vnyps12u:130": " kiṃsajñako 'yaṃ vṛkṣa ityevamādirūpo 'nadhyavasāyo nāmānyo jñānaviśeṣa iti kecit; tadasāram,",
    "GSP29vnyps12u:131": " tasya saṃjñādiviśeṣasaṃdehasamanantarabhāvitadviśeṣabubhutsātmakatvāt /",
    "GSP29vnyps12u:132": " athavā avacchedakādarśanādanavacchinnakoṭiviśeṣaḥ saṃśaya eva //",
    "GSP29vnyps12u:133": " ūhastu prāyaḥ puruṣeṇānena bhavitavyamityādirūpa ekakoṭisahacaritabhūyodharmadarśanādanutkaṭānyakoṭikaḥ sa eva /",
    "GSP29vnyps12u:134": " prāyaḥ puruṣeṇa bhavitavyamiti puruṣa evetyabhiprāyaścet yathocitaṃ pratyakṣānumānādiṣvanupraveśaḥ /",
    "GSP29vnyps12u:135": " tarkarūpamūhaṃ tu anumāne vakṣyāmaḥ //",
    "GSP29vnyps12u:136": " trividhaṃ pramāṇam---pratyakṣānumānaśabdabhedāt /",
    "GSP29vnyps12u:137": " bhagavatāmanunāpyuktam --- “pratyakṣamanumānaṃ ca śāstraṃ ca vividhāgamam /",
    "GSP29vnyps12u:138": " trayaṃ suviditaṃ kāryaṃ dharmasiddhimabhīpsatā” //",
    "GSP29vnyps12u:139": " iti //",
    "GSP29vnyps12u:140": " āha ca bhagavān śaunakaḥ--- “dṛṣṭānumānāgamajaṃ dhyānasyālambanaṃ tridhā /",
    "GSP29vnyps12u:141": " ” iti /",
    "GSP29vnyps12u:142": " bhāṣyakāreṇa ca pratyakṣāditrayaṃ svaśabdenopādāya “pramāṇasaṃkhyāvivāde 'pi sarvābhyupagatapramāṇānāmayameva",
    "GSP29vnyps12u:143": " viṣaya iti na kenāpi pramāṇena nirviśeṣavastusiddhiḥ” ityanyeṣāmanādaraḥ kṛtaḥ /",
    "GSP29vnyps12u:144": " sarvābhyupagatapramāṇānāmiti ca parābhyupagamamātraṃ dyotayati,",
    "GSP29vnyps12u:145": " tatra prativādinaḥ ṣaṭpramāṇābhyupagamāt /",
    "GSP29vnyps12u:146": " pratyakṣānumānāgamānāmeva ca mitho bhedo vedārthasaṃgrahe viśadamupapāditaḥ //",
    "GSP29vnyps12u:147": " yattu “mattaḥ smṛtijñārnamapohanaṃ ca” ityatra bhāṣyam--- “jñānamindriyaliṅgāgamayogajo vastuniścayaḥ” iti,",
    "GSP29vnyps12u:148": " tatrāpi yogajasya pratyakṣasya prādhānyāt pṛthagvyapadeśaḥ /",
    "GSP29vnyps12u:149": " antarbhāvaṃ ca vakṣyāmaḥ /",
    "GSP29vnyps12u:150": " uktaṃ ca śrīviṣṇucittaiḥ prameyasaṃgrahe--- “pramāṇasaṃkhyāvivāde 'pītyatra tripramāṇatvaṃ bhāṣyoktam” iti /",
    "GSP29vnyps12u:151": " bhāṣye ca keṣucit kośeṣu yathārthakhyātisamarthanadaśāyām--- “athavā kimanena bahunopapādanaprakāreṇa /",
    "GSP29vnyps12u:152": " pratyakṣānumānāgamākhyaṃ pramāṇajātamāgamagamyaṃ ca nirastanikhiladoṣagandhamanavadhikātiśayāsaṃkhyeyakalyāṇaguṇagaṇaṃ",
    "GSP29vnyps12u:153": " sarvajñaṃ satyasaṃkalpaṃ paraṃ brahmābhyupagacchatāṃ kiṃ na setsyati kiṃ nopapadyate---”",
    "GSP29vnyps12u:154": " ityādiḥ pāṭho dṛśyate //",
    "GSP29vnyps12u:155": " yadyapi smṛtirapi yathārthā pramāṇamiti vakṣyate,",
    "GSP29vnyps12u:156": " tathāpi pratyakṣādimūlatayā tadaviśeṣāt pṛthaganuktiḥ /",
    "GSP29vnyps12u:157": " uktaṃ ca tattvaratnākare --- “pratyakṣādimūlānāṃ smṛtīnāṃ svasvamūle 'ntarbhāvavivakṣayā pramāṇatritvāvirodhaḥ /",
    "GSP29vnyps12u:158": " catuṣṭve ca vaidikānuvādo darśitaḥ” iti /",
    "GSP29vnyps12u:159": " sa cācamanuvādaḥ pūrvopāttaḥ--- “smṛtiḥ pratyakṣamaitihyamanumānaṃ catuṣṭayam” iti pratyakṣādyaviśeṣeṇa vedānuvādācca---iti /",
    "GSP29vnyps12u:160": " prajñāparitrāṇe tu smṛtiprāmāṇyānabhyupagame 'pi jñānasya tāvat karaṇabhedāccāturvidhyamevoktam--- “tatrendriyārthasaṃbandho liṅgaśabdagrahau tathā /",
    "GSP29vnyps12u:161": " saṃskāronmeṣa ityete saṃvidāṃ janmahetavaḥ” //",
    "GSP29vnyps12u:162": " iti //",
    "GSP29vnyps12u:163": " yattu tatraiva--- “svayaṃsiddhistathā divyaṃ pratyakṣamanumāgamaḥ /",
    "GSP29vnyps12u:164": " pañca santi pramāṇāni jaiminivyāsayorhṛdi” //",
    "GSP29vnyps12u:165": " ityādinā svayaṃsiddhidivyayoḥ pṛthaṅnirūpaṇaṃ kṛtam,",
    "GSP29vnyps12u:166": " tat pratyakṣāvāntaravairūpyabodhanābhiprāyam /",
    "GSP29vnyps12u:167": " yathoktaṃ śrīviṣṇucittaiḥ---“bhagavatprasādalabdhayogipratyakṣaṃ divyam” iti //",
    "GSP29vnyps12u:168": " nyā. pa. pra. 12 //",
    "GSP29vnyps12u:169": " pratyakṣalakṣaṇam //",
    "GSP29vnyps12u:170": " tatra sākṣātkāripramā pratyakṣam /",
    "GSP29vnyps12u:171": " sākṣāttvaṃ ca jātirūpa upādhirūpo vā kaścit jñānasvabhāvaviśeṣaḥ svātmasākṣikaḥ //",
    "GSP29vnyps12u:172": " jñātakāraṇajajñānasmṛtitvarahitā matiḥ /",
    "GSP29vnyps12u:173": " aparokṣeti niṣkarṣe nāvyāpyādiprasañjanam //",
    "GSP29vnyps12u:174": " prameyasaṃgrahe tvevamuktam--- “sākṣādanubhavaḥ pratyakṣam /",
    "GSP29vnyps12u:175": " sākṣāttvaṃ jātiḥ---” ityādi /",
    "GSP29vnyps12u:176": " tattvaratnākare 'pyevamuktam--- “aparokṣapramādhyakṣamāparokṣyaṃ ca saṃvidaḥ /",
    "GSP29vnyps12u:177": " vyavahāryārthasaṃbandhijñānajatvavivarjanam” //",
    "GSP29vnyps12u:178": " iti //",
    "GSP29vnyps12u:179": " pārokṣyaṃ caivamuktam--- “pārokṣyaṃ vyavahāryānantargatavastuvedanāpekṣā /",
    "GSP29vnyps12u:180": " tadanantargataliṅgādyapekṣā pārokṣyamanumādau” iti /",
    "GSP29vnyps12u:181": " varadaviṣṇumiśrairmānayārthātmyanirṇaye tvevamuktam--- “aparokṣapramā pratyakṣam /",
    "GSP29vnyps12u:182": " pramāyā āparokṣyaṃ nāma viśadāvabhāsatvamiti brūmaḥ /",
    "GSP29vnyps12u:183": " kimidaṃ vaiśadyaṃ nāma ?",
    "GSP29vnyps12u:184": " asādhāraṇākāreṇa vastvavabhāsakatvam--” ityādi //",
    "GSP29vnyps12u:185": " sākṣāttvaṃ dvidhā---nityaṃ cānityaṃ car /",
    "GSP29vnyps12u:186": " iśvaranityajñānādiniṣṭhaṃ nityam /",
    "GSP29vnyps12u:187": " asmadādijñānaniṣṭhaṃ tvanityam /",
    "GSP29vnyps12u:188": " asmadādipratyakṣaṃ dvidhā--- yogipratyakṣamayogipratyakṣaṃ ceti /",
    "GSP29vnyps12u:189": " tatra yogipratyakṣaṃ prakṛṣṭādṛṣṭaviśeṣajam /",
    "GSP29vnyps12u:190": " tat yuktāvasthāyāṃ manomātrajanyam /",
    "GSP29vnyps12u:191": " viyuktāvasthāyāṃ tu bāhyendriyajanyamapi /",
    "GSP29vnyps12u:192": " tacca bubhutsādipratiniyatamāgamaikasiddhaṃ ca /",
    "GSP29vnyps12u:193": " bhāvanābalajamātraṃ jagatkartari pratyakṣaṃ pratikṣiptaṃ śāstrayonyadhikaraṇe,",
    "GSP29vnyps12u:194": " anyatra bhāṣyakāraireva sākṣādyogipratyakṣasya kaṇṭhokteḥ,",
    "GSP29vnyps12u:195": " tasya saṃbhavato 'pyāgamikeśvarajñānamūlasyāgamānuvādatvāpādanāśaktyā tatraudāsīnyāt,",
    "GSP29vnyps12u:196": " dharmādayaḥ kasyacidindriyagrāhyāḥ,",
    "GSP29vnyps12u:197": " prameyatvāt,",
    "GSP29vnyps12u:198": " ghaṭavat,",
    "GSP29vnyps12u:199": " mīmāṃsakānāmapratyakṣatvādvā,",
    "GSP29vnyps12u:200": " asmatsukhādivadityādyanumānānāṃ vipakṣe bādhakavirahādibhirābhāsatvāt,",
    "GSP29vnyps12u:201": " āgamabādhaprasaṅgasyaiva puraskāre tvāgamenaiva caritārthatvāt;",
    "GSP29vnyps12u:202": " anyathā dharmādayaḥ kasyaciccakṣurgrāhyā iti vadato bauddhasya kiṃ prativakṣyasi /",
    "GSP29vnyps12u:203": " yaścānuvyavasāye saviṣayavyavasāyapratyakṣatāmicchati,",
    "GSP29vnyps12u:204": " tasyāsmadādiṣvapi dharmādivyavasāyānuvyavasāye dharmādipratyakṣatvasiddhau kathaṃ tadatiriktayogipratyakṣānumāsiddhiḥ /",
    "GSP29vnyps12u:205": " tadvyavacchedena prayoge /",
    "GSP29vnyps12u:206": " api saugatoktacākṣuṣatvādisādhanaprasaṅga syāditi /",
    "GSP29vnyps12u:207": " sa cādṛṣṭaviśeṣo yogābhyāsatapaścāryādibhirjāyate /",
    "GSP29vnyps12u:208": " tasmādārṣābhimatamapi prakṛṣṭādṛṣṭajatvāviśeṣāt tatraivāntarbhūtam /",
    "GSP29vnyps12u:209": " yathoktaṃ prajñāparitrāṇe --- “atrendriyānapekṣaṃ yajjñānamarthāvabhāsakam /",
    "GSP29vnyps12u:210": " divyaṃ pramāṇamityetat pramāṇajñāḥ pracakṣate //",
    "GSP29vnyps12u:211": " parameśvaravijñānaṃ muktānāṃ ca dhiyastathā /",
    "GSP29vnyps12u:212": " saṃjayārjunavālmīkiprabhṛtyārṣadhiyo 'pi tat” //",
    "GSP29vnyps12u:213": " iti //",
    "GSP29vnyps12u:214": " indriyānapekṣamiti---adivyenrdiyānapekṣamityarthaḥ /",
    "GSP29vnyps12u:215": " ata eva hi gīyate--- “divyaṃ dadāmi te cakṣuḥ---” ityādi /",
    "GSP29vnyps12u:216": " yadvāparameśvarādivijñānasahapāṭhādibhistathaiva mantavyam /",
    "GSP29vnyps12u:217": " anantaraṃ caivamuktam---- “svābhāvikasya jñānasya svataḥ sarvāvabhāsinaḥ /",
    "GSP29vnyps12u:218": " avidyāpratibandhasya pratibandho 'kṣayogataḥ /",
    "GSP29vnyps12u:219": " avidyāhānito muktapuruṣāṇāṃ hi saṃvidām /",
    "GSP29vnyps12u:220": " svābhāvikasvarūpeṇa nikhilārthāvabhāsitā //",
    "GSP29vnyps12u:221": " pratibandhakabhāvasya pratyuttambhakabhāvinā /",
    "GSP29vnyps12u:222": " pareṇānugṛhītā dhīrṛṣīṇāṃ sarvabhāsikā” //",
    "GSP29vnyps12u:223": " iti //",
    "GSP29vnyps12u:224": " mānasapratyakṣamapyasmadādīnāṃ nāstyeveti vṛddhasaṃpradāyaḥ,",
    "GSP29vnyps12u:225": " ātmasvarūpasya taddharmabhūtajñānasya ca svayaṃprakāśatvāt,",
    "GSP29vnyps12u:226": " sukhaduḥkhecchādveṣaprayatnānāṃ tattaddhetutayābhimatajñānaviśeṣānatirekasya vedārthasaṃgrahe samarthitatvāt,",
    "GSP29vnyps12u:227": " nityatvādiviśiṣṭāsmadādyanubhavasya śāstrādiprasiddhatvāt,",
    "GSP29vnyps12u:228": " pūrvānubhavādijñānasya smṛtirūpatvāt,",
    "GSP29vnyps12u:229": " “ātmasukhādivyatiriktabahirviṣayeṣu tasya bāhyendriyānapekṣapravṛttyanupapatteḥ” iti śāstrayonyadhikaraṇabhāṣyasyānvāroheṇāpyupapatteriti //",
    "GSP29vnyps12u:230": " tataścādivyabāhyendriyaprasūtaṃ jñānamayogipratyakṣam /",
    "GSP29vnyps12u:231": " tat sāmānyādṛṣṭālokaviśeṣādisahakṛtendriyajanyaṃ dṛṣṭasāmagrīviśeṣāt pratiniyatāviṣayam /",
    "GSP29vnyps12u:232": " tat śrotrādīndriyāsādhāraṇakāraṇabhedāt pañcadhā //",
    "GSP29vnyps12u:233": " viṣayendriyasaṃbandhaśca---dravyeṣu saṃyogaḥ,",
    "GSP29vnyps12u:234": " dravyāśriteṣu rūpādiṣu tu saṃyuktāśrayaṇam /",
    "GSP29vnyps12u:235": " yathoktaṃ tattvaratnākare--- “atra vṛddhā vidāmāsuḥ saṃyogaḥ saṃnikarṣaṇam /",
    "GSP29vnyps12u:236": " saṃyuktāśrayaṇaṃ ceti yathāsaṃbhavamūhyatām” //",
    "GSP29vnyps12u:237": " iti //",
    "GSP29vnyps12u:238": " punaḥ pratyakṣaṃ dvidhā---savikalpakaṃ nirvikalpakaṃ ceti /",
    "GSP29vnyps12u:239": " sapratyavamarśaṃ pratayakṣaṃ savikalpakam /",
    "GSP29vnyps12u:240": " tadrahitaṃ pratyakṣaṃ nirvikalpakam //",
    "GSP29vnyps12u:241": " nyā. pa. pra. 13 //",
    "GSP29vnyps12u:242": " naiyāyikanirvikalpakanirākaraṇam //",
    "GSP29vnyps12u:243": " ubhayavidhamapyetadviśiṣṭaviṣayameva /",
    "GSP29vnyps12u:244": " aviśiṣṭavastugrāhiṇo jñānasyānupalambhāt anupapatteśca /",
    "GSP29vnyps12u:245": " bālamūkatiryagādivijñānamapi hi saṃjñāvikalparahitamapi viśiṣṭavastuviṣayameva,",
    "GSP29vnyps12u:246": " anyathā teṣāṃ heyopādeyavibhāgapūrvakapravṛttiśeṣānupapatteḥ /",
    "GSP29vnyps12u:247": " vipratipannaṃ viśiṣṭajñānaṃ viśeṣaṇajñānapūrvakam,",
    "GSP29vnyps12u:248": " viśiṣṭajñānatvāt,",
    "GSP29vnyps12u:249": " surabhi candanamityādiviśiṣṭajñānavaditi cenna,",
    "GSP29vnyps12u:250": " ekasāmagrīvedyaviśeṣaṇeṣu tannirapekṣatvāt,",
    "GSP29vnyps12u:251": " svarūpasaṃbandhapakṣe svarūpagraheṇaiva saṃbandhasyāpi grahaṇāt,",
    "GSP29vnyps12u:252": " tāvataiva viśiṣṭagrahaṇasiddheḥ,",
    "GSP29vnyps12u:253": " samavāyavāde 'pi tasyaiva gṛhyamāṇasya viśeṣaṇaviśeṣyabhāvarūpatvāt,",
    "GSP29vnyps12u:254": " samavāyaviśiṣṭapratyaye tathaivābhyupagamāt,",
    "GSP29vnyps12u:255": " tadvaiśiṣṭyagrahe ca guṇavaiśiṣṭyagrahasyāvarjanīyatvāt /",
    "GSP29vnyps12u:256": " na ca samavāyasya savikalpakaikaviṣayateti vācyam,",
    "GSP29vnyps12u:257": " nirvikalpake dharmavaddharmivacca tatsaṃbandhasyāpyaindriyikatvāviśeṣeṇa grahaṇasaṃbhavāt,",
    "GSP29vnyps12u:258": " yogyasya saṃnikṛṣṭagṛhyamāṇasaṃbandhinaḥ saṃbandhasyāgrahaṇānupapatteḥ,",
    "GSP29vnyps12u:259": " anyathā nityaṃ tadagrahāpātāt /",
    "GSP29vnyps12u:260": " prathamākṣasaṃnipātajā buddhirviśiṣṭaviṣayā,",
    "GSP29vnyps12u:261": " buddhitvāt,",
    "GSP29vnyps12u:262": " saṃpratipannavat,",
    "GSP29vnyps12u:263": " ityādyapi cintyam //",
    "GSP29vnyps12u:264": " nyā. pa. pra. 14 //",
    "GSP29vnyps12u:265": " savikalpakanirūpaṇam //",
    "GSP29vnyps12u:266": " na ca savikalpakaṃ na pratyakṣamiti vācyam,",
    "GSP29vnyps12u:267": " sākṣātkārābādhādyaviśeṣāt //",
    "GSP29vnyps12u:268": " sahakāriviśeṣeṇa na vaijātyaṃ prasajyate /",
    "GSP29vnyps12u:269": " tajjātīye tu yatkiñcidvaiṣamyaṃ saṃbhavedapi //",
    "GSP29vnyps12u:270": " yatra dṛśyeta vaijātyaṃ tathā tatrābhyupeyate /",
    "GSP29vnyps12u:271": " tāvatā naiva sarvatra bhavedetasya kalpanam //",
    "GSP29vnyps12u:272": " kevalendriyajaṃ cāpi na kiñcijjñānamiṣyate /",
    "GSP29vnyps12u:273": " sahakāriviśeṣāṃ hi vibhidyante pratīndriyam //",
    "GSP29vnyps12u:274": " ataḥ saṃskārasaṃbhede 'pyaparokṣatvayogataḥ /",
    "GSP29vnyps12u:275": " pratyakṣatvaṃ vikalpasya na kvacidvinivartate //",
    "GSP29vnyps12u:276": " “nirvikalpakamekajātīyeṣu dravyeṣu prathamapiṇḍagrahaṇam” ityādibhāṣyaṃ tu udāharaṇaparaṃ yojyam /",
    "GSP29vnyps12u:277": " ata eva hi śrīviṣṇucittairuktam--- “saṃskārodbodhasahakṛtendriyajanyaṃ jñānaṃ savikalpakam,",
    "GSP29vnyps12u:278": " ekajātīyeṣu prathamapiṇḍagrahaṇam dvitīyādipiṇḍagrahaṇeṣu prathamākṣasaṃnipātajaṃ ca jñānaṃ nirvikalpakam” iti /",
    "GSP29vnyps12u:279": " anyatra coktam--- “kevalacakṣurādīndriyajanyaṃ nirvikalpakam” ityādi //",
    "GSP29vnyps12u:280": " yattūktaṃ tattvaratnākare --- “viśeṣaṇānāṃ svāyogavyāvṛttiravikalpake /",
    "GSP29vnyps12u:281": " savikalpe 'nyayogasya vyāvṛttiḥ saṃjñitā tathā” //",
    "GSP29vnyps12u:282": " iti, tatrāpi saṃskāranirapekṣatvasāpekṣatvayoḥ pradarśanaparatvaṃ grāhyam /",
    "GSP29vnyps12u:283": " pratyakṣasya caivaṃ vibhāgo 'bhihitaḥ--- “dvividhaṃ caitat pratyakṣam--- arvācīnamanarvācīnaṃ ca /",
    "GSP29vnyps12u:284": " yugapadaśeṣaviṣayasākṣātkārakṣamamanarvācīnam /",
    "GSP29vnyps12u:285": " tat yogimukteśvarāṇāṃ prabhāvaviśeṣādhīnamupapādayiṣyate“ityādi //",
    "GSP29vnyps12u:286": " ata eva kudṛṣṭīnāṃ sanmātragrāhi pratyakṣamityavilakṣajalpitaṃ nirastam /",
    "GSP29vnyps12u:287": " kramayaugapadyādidūṣaṇaṃ tu bhrāntivikalpe 'pi samānam /",
    "GSP29vnyps12u:288": " bhrāntirūpo 'pi hi vikalpaḥ kṣaṇikatvānna viramya vyāpartumalam /",
    "GSP29vnyps12u:289": " na ca pūrvajñānavārtāṃ jānāti /",
    "GSP29vnyps12u:290": " na ca svayaṃ dharmipratiyogigrahaṇābhāve bhedagrahaṇaṃ manyase /",
    "GSP29vnyps12u:291": " tathāpi yadi kalpanā bhedaviśiṣṭaṃ yugapadgṛhṇāti,",
    "GSP29vnyps12u:292": " kā pratyakṣe sarpamṛtiḥ ?",
    "GSP29vnyps12u:293": " ato dharmivadyogyatvājjātyādirūpabhedo 'pi yugapadgrāhyeḥ /",
    "GSP29vnyps12u:294": " abheda iva bhedo 'pi svarūpataḥ pratītau na pratiyogisākāṅkṣaḥ;",
    "GSP29vnyps12u:295": " bhedavyavahārastvabhedavyavahāravat tatsākāṅkṣa /",
    "GSP29vnyps12u:296": " ataḥ prathamameva bhedadhīryuktā /",
    "GSP29vnyps12u:297": " ata eva dharmadharmiṇordharmipratiyoginoranyeṣāṃ ca pratītāvanyonyāśrayo nirastaḥ /",
    "GSP29vnyps12u:298": " tataśca vyupattestadvyavahāre 'pi na tatprasaṅgaḥ /",
    "GSP29vnyps12u:299": " bhedaśabdena vyavahārasya tu pratisaṃbandhinirūpitākāre vyutpannatvāt tadapekṣā /",
    "GSP29vnyps12u:300": " bhedatvaṃ hi bhedānāṃ pratiyoginā nirūpyam na tu jātyādilakṣaṇaṃ svarūpam;",
    "GSP29vnyps12u:301": " yadgraho yatra yadāropavirodhī,",
    "GSP29vnyps12u:302": " sa hi tasya tasmādbhedaḥ;",
    "GSP29vnyps12u:303": " gotvādi ca gṛhyamāṇaṃ svasmin svāśraye cāśvatvādyāropaṃ nirūṇaddhīti svasya svāśrayasya ca svayameva tasmādbhedaḥ //",
    "GSP29vnyps12u:304": " api ca pratiyogisāpekṣatvanirapekṣatvalakṣaṇaviruddhadharmādhyāsena bhedāt svarūpabhedagrahaṇaikyāṃ",
    "GSP29vnyps12u:305": " na saṃbhavatīti vadan bhedaduṣaṇārthameva bhedaṃ sādhayatīti svavacanavirodha iti //",
    "GSP29vnyps12u:306": " nyā. pa. pra. 15 //",
    "GSP29vnyps12u:307": " śābdāparokṣanirāsaḥ //",
    "GSP29vnyps12u:308": " śabdajanyamapi pratyakṣamastīti ta eva varṇayanti;",
    "GSP29vnyps12u:309": " tadapyayuktam, vyāghātāt /",
    "GSP29vnyps12u:310": " na hi parokṣajananasvabhāvatayā siddhā sāmagrī viśeṣābhāve kvacit svabhāvamatipatet /",
    "GSP29vnyps12u:311": " na caikajātīyasāmagrītaḥ prasūtaṃ kāryaṃ vicitraṃ syāt,",
    "GSP29vnyps12u:312": " ekayaivava sāmagryā sarvajātīyotpattiprasaṅgāt ekasya kāryasya viruddhajātiyogaprasaṅgācca /",
    "GSP29vnyps12u:313": " “daśamastvamasi” ityādidṛṣṭānte 'pi tvamarthamātraṃ pratyakṣam /",
    "GSP29vnyps12u:314": " 'daśamo 'ham' iti pratyayo hi nendriyasvātantryeṇodeti,",
    "GSP29vnyps12u:315": " kintu puruṣavacanānurodhena /",
    "GSP29vnyps12u:316": " tanmūle 'pi cet pratyakṣatā,",
    "GSP29vnyps12u:317": " evam 'dharmavāṃstvamasi' iti kārtāntikopadeśādau 'tādṛśo 'hamasmi' iti bodhe dharmāderapi pratyakṣatvaprasaṅgaḥ /",
    "GSP29vnyps12u:318": " tataścāpratyakṣamiti jagati kiñcinna syāt,",
    "GSP29vnyps12u:319": " pratyakṣabhūtaṃ yatkiñciduddiśya viśeṣaṇatayaiva sarvasya pratyakṣatvopapatteḥ /",
    "GSP29vnyps12u:320": " pūrvāvagatadaśamabhāvaṃ tu puruṣaṃ pratyupadeśe bhāṣarāśipraviṣṭamaṣīnyāyena pūrvāparāparokṣaṇīnairantaryeṇa",
    "GSP29vnyps12u:321": " madhyavartiśabdajanyadhiyo 'parokṣatvavyavahāraḥ kasyacit syādvā na vā /",
    "GSP29vnyps12u:322": " ata eva tattvamasyādiśabdaḥ svaviṣayagocarapratyakṣajñānajanakaḥ,",
    "GSP29vnyps12u:323": " svato 'parokṣārthagocaratvāt “daśamastvamasi” “saṃvit svaprakāśā” ityādivākyavat ityādyanumānāni nirastāni,",
    "GSP29vnyps12u:324": " daśamatvasvaprakāśatvādiviśiṣṭākāreṇa dṛṣṭānteṣvaparokṣajñānajananāsiddheḥ /",
    "GSP29vnyps12u:325": " tathā vigītaḥ śabdo na svavācyagocarapratyakṣadhījanakaḥ,",
    "GSP29vnyps12u:326": " śabdatvāt,",
    "GSP29vnyps12u:327": " saṃpratipannavat,",
    "GSP29vnyps12u:328": " ityādyapipratiprayoktavyam /",
    "GSP29vnyps12u:329": " upalambhavirodhaśābdapratyakṣalakṣaṇasaṃkarādiprasaṅgo 'tra vipakṣe bādhakaḥ /",
    "GSP29vnyps12u:330": " naivaṃ pūrvasya,",
    "GSP29vnyps12u:331": " śabdajanyapratyakṣamantareṇāpi yogajādṛṣṭajanitasākṣātkārāt praṇidhānaviśeṣaprasāditaparamātmasaṃkalpādvā niḥśreyasasiddheriti //",
    "GSP29vnyps12u:332": " pratyakṣaṃ cidacinmayaṃ jagadidaṃ yasyetyanuśrūyate yaścānanyadhiyāmanantavibhavaḥ pratyakṣatāmaśnute /",
    "GSP29vnyps12u:333": " yaścaiko yugapatsadā svata idaṃ viśvaṃ darīdṛśyate prājñaṃ taṃ pratipannamokṣaṇavidhādakṣaṃ didṛkṣemahi //",
    "GSP29vnyps12u:334": " iti śrīkavitārkikasiṃhasya sarvatantrasvatantrasya śrīmadveṅkaṭanāthasya vedāntācāryasya kṛtiṣu nyāyapariśuddhau pratyakṣādhyāye dvitīyamāhnikam",
    "GSP29vnyps12u:335": " samāptaśca pratyakṣādhyāyaḥ //",
    "GSP29vnyps12u:336": " // śrīmate nigamāntamahādeśikāya namaḥ //"
}