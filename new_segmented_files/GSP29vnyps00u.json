{
    "GSP29vnyps00u:0": " // bhūmikā //",
    "GSP29vnyps00u:1": " // śrīmate bhagavadrāmānujāya namaḥ //",
    "GSP29vnyps00u:2": " // śrīmate nigamāntamahādeśikāya namaḥ //",
    "GSP29vnyps00u:3": " śrīmadveṅkaṭanāthadeśikamaṇiprajñāsarittaraṅgaparamparāpariṇāmabhūtaṃ nyāyapariśuddhyabhidhānaṃ",
    "GSP29vnyps00u:4": " prabandharatnamidaṃ jayati jīvitamiva nyāyavistarasya vidyāsthānasya śrībhagavadrāmānujamunivarakṣuṇṇavartmano",
    "GSP29vnyps00u:5": " brahmamīmāṃsāśāstrasya ca /",
    "GSP29vnyps00u:6": " anupajīvya cedaṃ vidyāsthānaṃ ko vibhavaḥ sapanditumapi śeṣasya vidyāsthānajātasya ? /",
    "GSP29vnyps00u:7": " sarvameva hi loke śrutaṃ saṃśayaviparyayābhyāmāhitapāriplavaṃ vātyāspṛṣṭamiva tṛṇaśakalaṃ na kathañcidapi pratitiṣṭhati /",
    "GSP29vnyps00u:8": " pramāṇaparīkṣayā tu yathāvadupapāditayā dṛṣadeva vyapoḍhavikṣobhaṃ niṣkampamavatiṣṭhate /",
    "GSP29vnyps00u:9": " pramāṇaparīkṣaiva ca prathamāvatārapadavī nyāyavistarasya /",
    "GSP29vnyps00u:10": " padavākyapramāṇabhedena hi tredhā vibhajanti śāstraṃ śāstravidaḥ /",
    "GSP29vnyps00u:11": " tatra tadaṃ nāma ---śabdānuśāsanaṃ pāṇinyādipraṇītam /",
    "GSP29vnyps00u:12": " vākyaṃ ca---vicārapūrvakaśrautavākyārthanirṇayarūpaṃ karmabrahmātmakaviṣayavibhāgavibhaktamubhayaṃ mīmāsāśāstram /",
    "GSP29vnyps00u:13": " pramāṇaṃ tu---kvacidapyartheṣvanavagāḍhāvaṣṭambhāṃ svātmanyapyanupajātavisrambhāṃ ḍolāyamānāṃ buddhiṃ kareṇumiva tarkaśṛṅkhalābhirālānayanmananavyapadeśaṃ śāstram ;",
    "GSP29vnyps00u:14": " yasya saṃjñāntaraṃ nyāyavistaraḥ tarkaśāstram ityādi //",
    "GSP29vnyps00u:15": " tadetat pramāṇapradhānamapi pramāṇagateḥ prameyasvarūpavivecanaparyavasānatayā prameyepi nyastapadaṃ pravṛttam /",
    "GSP29vnyps00u:16": " itaretaravisaṃvādasaṃrabdhoddhurairāstikairnāstikaiśca bahudhā vādibhiḥ svasvacchandānurodhenānyathā",
    "GSP29vnyps00u:17": " cānyathā ca prameyaṃ pratipadyamānairitastataḥ parikṛṣyamāṇāni pramāṇānyapi parāvṛttarūpatayā",
    "GSP29vnyps00u:18": " lakṣaṇato durgrahāṇyabhūvan /",
    "GSP29vnyps00u:19": " mānābhāsavyāmiśrāṇi hi mānāni na sukarāṇi vivektum /",
    "GSP29vnyps00u:20": " tadevaṃ śāstrameva paṅkilīkṛtaṃ cakṣuriva timiropasṛṣṭaṃ vigalitārthagrahaṇāpāṭava saṃvṛttam /",
    "GSP29vnyps00u:21": " aviparyastalakṣaṇaṃ pramāṇavargaṃ parigṛhṇādbhirapi saugatārhatakāpilacārvākajaiminīyādibhiraṅgeṣvavāntarabhedeṣu",
    "GSP29vnyps00u:22": " canyūnātirekamāsthitairanekadhopayogādanekāntīkṛtamatayaḥ kṛtamatayopi svasvopadeśapāramparīpratyayādekatamaṃ",
    "GSP29vnyps00u:23": " pakṣamabhimanyamānāḥ sparigrahāvasādakātaratayā pakṣāntareṣu sābhyasūyāścirāyāpi",
    "GSP29vnyps00u:24": " garukuleṣu pariśramyālabdhabuddhiprasādā vibhrāmyanta evānubhūyante /",
    "GSP29vnyps00u:25": " ataḥ sarvopayogāya doṣaguṇahānopādānābhyāṃ śikṣaṇīyasyāsya nyāyavistarasya pṛthakprasthānaṃ nyāyadarśanaṃ nāma sūtrajātaṃ gautamena muninā prathamaṃ praṇītam ;",
    "GSP29vnyps00u:26": " yatra pramāṇāpramāṇādivivecanayā tattvanirṇayopāyāstatra ca saṃbhavanto guṇadoṣāḥ kathāsu ca grāhyāparihāryavibhāgāḥ saviśeṣaṃ pradarśitāḥ //",
    "GSP29vnyps00u:27": " tacca nyāyadarśanaṃ prathamaṃ pramāṇaprameyādisūtreṇa ṣoḍaśadhā padārthān vibhajya tatparīkṣaṇena caritārthama /",
    "GSP29vnyps00u:28": " tatra prameyatvasya kevalānvayinaḥ sarvapadārthasādhāraṇatayā vibhājakatvamanupapadyamānaṃ",
    "GSP29vnyps00u:29": " manyamānena kaṇādena muninā kṛtsnameva prameyajātaṃ dravyādisaptapadārthaparisaṃkhyānenāsaṃkīrṇaṃ vibhaktam /",
    "GSP29vnyps00u:30": " tatra ca sāmānyaviśeṣasamavāyābhāvān vitathamevāpadārthān padārthayatā tathāvidhameva",
    "GSP29vnyps00u:31": " cānyadanyadālapatā grāhyamagṛhṇatā tyājyaṃ cātyajatā kaṇabhakṣeṇa dūramapathīkṛtaḥ",
    "GSP29vnyps00u:32": " śāstrapatha iti brahmasūtrakārādibhiḥ pratikṣipto vaiśeṣikaḥ pakṣaḥ /",
    "GSP29vnyps00u:33": " nyāyapakṣastu śaṅkyamānopasargopi kathañcidvyākhyānādheyasaṃskāratayā nātyarthaparivarjanīyaḥ",
    "GSP29vnyps00u:34": " iti manyamānāḥ katipayasaṃskārasaṃskṛtamimaṃ pakṣaṃ parigṛhya nibandhān nibabandhuḥ",
    "GSP29vnyps00u:35": " pūrve kecidācāryāḥ /",
    "GSP29vnyps00u:36": " te ca nibandhā eṣu divaseṣu nāmnaiva kevalamavaśiṣyantotadyathā--śrīmannāthamunimiśrapraṇītaṃ nyāyatattvam,",
    "GSP29vnyps00u:37": " śrīmatparāśarabhaṭṭārakakṛtistattvaratnākaraḥ,",
    "GSP29vnyps00u:38": " śrībhagavadyāmunācāryāṇāmācāryaiḥ śrīmannāthamunicaraṇāśrayāṇāṃ śrīpuṇḍarīkākṣāṇāṃ śiṣyaiśca śrīrāmamiśragurubhirviracitaṃ vivaraṇaṃ ṣaḍarthasaṃkṣepaśceti",
    "GSP29vnyps00u:39": " aviditaprabandhṛvyapadeśaṃ nyāyasudarśanaṃ prajñāparitrāṇāṃ ceti prabandhayugalam,",
    "GSP29vnyps00u:40": " śrīmannārāyaṇamuniviracitatvenācāryopāttaṃ nāmnā cānuddiṣṭaṃ kimapi prabandharatnam,",
    "GSP29vnyps00u:41": " asyaiva ca nyāyapariśuddhipraṇeturācāryasyācāryeṇa mātulena ca vādihaṃsāmbuvāhaḥ",
    "GSP29vnyps00u:42": " iti praśastināmāṅkitena ātreyarāmānujācāryeṇa kṛtaṃ svapratibhādraviṇanikṣepāyamāṇaṃ",
    "GSP29vnyps00u:43": " nyāyakuliśābhidhānaṃ cetyete nibandhāḥ nyāyapariśuddhikṛtaivācāryeṇa tatra tatra",
    "GSP29vnyps00u:44": " bhūyiṣṭhamudāhriyante /",
    "GSP29vnyps00u:45": " yadeva yāvadeva cācāryeṇa kvacit kvacidudāhṛtaṃ vākyaṃ vākyakhaṇḍaṃ vā,",
    "GSP29vnyps00u:46": " tadatiriktaṃ kiyadapi ṭīkākṛtāmapi dṛṣṭiviṣayībhūtaṃ nopalabhyate /",
    "GSP29vnyps00u:47": " ayamatra hetuḥ pratibhāti---ācāryasaṃnihitakāleṣvapyanatisaṃkṣepavistararamaṇīyāni",
    "GSP29vnyps00u:48": " prasphuṭārthāni nityaprakāśānyācāryaśrīsūktiratnānyavamṛśya rasāsvādavādivijayaśiṣyapravacanādripravaṇeṣu",
    "GSP29vnyps00u:49": " uparyupari vyākhyānādipraṇayanairavistṛtya śāstraṃ vitathamevātipātitakāleṣu śiṣyapraśiṣyavargeṣu",
    "GSP29vnyps00u:50": " kumāravedāntācāryādiṣu,",
    "GSP29vnyps00u:51": " atīte ca gaṇarātre kaiścidarvācīnairāvirbhūtairgranthakṛdbhirajñātapūrvavṛttāntairyathākathañcidvyākhyānena kaścidupakāraḥ kṛta iti //",
    "GSP29vnyps00u:52": " hanta / niḥśeṣakṣālitākhilakalaṅkasyāpyasya śrībhagavadrāmānujasiddhāntasyedamekaṃ śocanīyaṃ vaiśasam ;",
    "GSP29vnyps00u:53": " yat tāvadācāryapadābhiṣiktairapyarvācīnairbudhavaraiḥ kāṇādagautamīyādisāmānyaśāstrapariśrameṇa",
    "GSP29vnyps00u:54": " vyayitavayobhirantime vayasi kathañcidupajātavedāntatṛṣṇaiḥ śiṣyasaṃgrahaṇakṛtakṣaṇairavaśyopādeyopadeśaśrībhāṣyādikatipayagranthagrahaṇacaritārthairanādṛtāḥ",
    "GSP29vnyps00u:55": " prācāmācāryāṇāṃ vāgvistarā etarhi śrotumapi durlabhatāṃ gamitārḥ /",
    "GSP29vnyps00u:56": " idṛśoyaṃ vidyāvadhaḥ kasya vā vidyāvyasanino na dūnoti mānasam ? /",
    "GSP29vnyps00u:57": " athavā kṛtaṃ prācāṃ prabandhapraṇāśacintanena /",
    "GSP29vnyps00u:58": " asyaivācāryasya vāṅmadhuniṣyando mudhaiva kiyān na visraṃsitaḥ /",
    "GSP29vnyps00u:59": " sarvatantrasvatantrāṇāmācāryacaraṇānāṃ śatādhikāḥ prabandhā hāravimalāḥ prasiddhāḥ /",
    "GSP29vnyps00u:60": " saṃskṛtaprākṛtadrāviḍabhāṣābhistrarauśikāni kāvyanāṭakastotrāṇi,",
    "GSP29vnyps00u:61": " lokaśāstravyavahāranirūḍhasaṃskṛtavyatikīrṇadrāviḍabhāṣāmayāni ca caturtharāśiniviṣṭānilaukikānāmapyanugrāhakāni",
    "GSP29vnyps00u:62": " parīkṣakāṇāmapi sugrahasāṃpradāyikatattvahitapuruṣārthānyādarśavimalāni maṇipravālaśabditāni",
    "GSP29vnyps00u:63": " niyataśrāvyatayā rahasyasaṃjñitāni siddhāntaniṣkarṣaṇedaṃparāṇi lokaśreyase jātāni granthajātāni /",
    "GSP29vnyps00u:64": " tatra vedānte tāvat tattvaṭīkā nāma śrībhagavadrāmānujamunivaraviracitasya śārīrakamīmāṃsābhāṣyasya",
    "GSP29vnyps00u:65": " vivṛtirapūrvārthaviśeṣavinyāsaparibhūṣitā traikālyasaṃbhāvanīyānāmaśeṣākṣepāṇāmacalaniścayān",
    "GSP29vnyps00u:66": " parihārānupadarśayantī gaṅgena gaurīguroretasmādācāryavaryādāvirbhūtā /",
    "GSP29vnyps00u:67": " sā ca prathamasūtramātramapi yāvadasamagropalabdhapracārā vedāntavidyāvicārakāṅkṣiṇāṃ cintāvyasanāyaiva khaṇḍabhūtā paridṛśyate /",
    "GSP29vnyps00u:68": " vicitrāyodhanākuṇṭhaśaktau tejasvini svāṃ śakti samagramadarśayitvaiva niyatiyaiyātyenākasmāduparataṃ yodharatne taṭasthadṛṣṭe kasya vā vīradharmamanutiṣṭhato hṛdayaṃ na dūyeta /",
    "GSP29vnyps00u:69": " soyamasya nibandharatnasya lope dṛṣṭāntaḥ /",
    "GSP29vnyps00u:70": " kecinmanyeran ācāryaireva na samāpūritāyaṃ grantha iti,",
    "GSP29vnyps00u:71": " tadetat svopamānena sarvatra śaktiparicchedaṃ kalayatāṃ pralapitamatra na kramate /",
    "GSP29vnyps00u:72": " trividhāḥ khalu loke prabandhakṛtaḥ---kecidgurukulacirapariśramairanekaśaḥ śrutān yathāśrutamarthān patreṣu viniveśya prakāśayanto lokamanugṛhṇanti",
    "GSP29vnyps00u:73": " athetare, ye punarjātyaiva sphaṭikāvadātabuddhayaḥ sattvaviśeṣāvirbhāvanistuṣāśayāḥ",
    "GSP29vnyps00u:74": " svataḥ svāntamukuratalasphuṭasaṃkrāntasarvārthapraticchandā api saṃpradāyaparirakṣaṇaśraddhalutayā",
    "GSP29vnyps00u:75": " gurūpadeśadarśitāṃ padavīmavarjayantaścittaghaṇṭāpatheṣu samasamayasaṃcaradakhilapramāṇatarkagurūpadeśasaṃpradāyaviśeṣā",
    "GSP29vnyps00u:76": " ekahelayā bhūyasorthānayatnena grahītuṃ praṇetumapyarhanti /",
    "GSP29vnyps00u:77": " anye tu nirantarabhajanakṛtaprasadanena bhagavatā sarveśvareṇa dūrapratyūḍhapratyūhavipruṣo",
    "GSP29vnyps00u:78": " niḥśreyasāvadhīni kuśalajātānyanubhavituṃ nijacaraṇaśaraṇānapyanubhāvayituṃ cākuṇṭhaśaktayastṛtīyakakṣyāniviṣṭāḥ /",
    "GSP29vnyps00u:79": " ta ete vyāsaparāśaravālmīkipramukhairmaharṣigaṇairapi gaṇanīyānubhāvā vilakṣaṇāḥ prabandhakṛtaḥ;",
    "GSP29vnyps00u:80": " yeṣāmekapratibhāsūtrasyūtāni prameyaratnāni punaḥ punaḥ pariśīlitānyapi navanavānīva",
    "GSP29vnyps00u:81": " prajñāvatāṃ hṛdayeṣu kamapi camatkāramāvahanti na ca kadācit purāṇacitravad vicchāyāni bhavanti /",
    "GSP29vnyps00u:82": " nyāpariśuddhikṛdācāryastu dvitīyatṛtīyayorubhayorapri kakṣyayoḥ hārāvalyoriva nāyakamaṇiḥ prakāśata iti tattvavidāmaparokṣam /",
    "GSP29vnyps00u:83": " prakṛtisiddhaṃ ca prakrāntasyāntagamanaṃ śaktimatām /",
    "GSP29vnyps00u:84": " lokānugrahamātraphalā yeṣāṃ sarvāḥ pravṛttayaḥ,",
    "GSP29vnyps00u:85": " tādṛśānāmayatnanirvartanīye lokopakārārthe samārambhe cikīrṣitavicchedaḥ kathamupapadyate ? /",
    "GSP29vnyps00u:86": " evaṅguṇena cācāryacūḍāmaṇipavanā śiṣyabuddhiṃ prasādayitumārabdhā kṛtirasamāpya madhye apaviddhā bhavatīti ko nukhalu prabhāvavedī pratipattumarhati",
    "GSP29vnyps00u:87": " api ca “nikhilanigamaśreṇīcūḍāpariṣkṛtirūpiṇī nipuṇamanasāmāśāsaudhasthalīṣu nibadhyate /",
    "GSP29vnyps00u:88": " yatipatibhuvo bhāṣyasyāsau yathāśratācintita-- pravacanavidhāvaṣṭāviṃśe jayadhvajapaṭṭikā” //",
    "GSP29vnyps00u:89": " iti svakṛtasya bhāṣyapravacanasya aṣṭāviṃśyāmāvṛttau tattvaṭīkānibandhapraṇayanamācāryastattvaṭīkāprārambhe svayameva spaṣṭamāha /",
    "GSP29vnyps00u:90": " saṃkalpasūryodayaprastāvanāyāṃ ca--- “viṃśatyabde viśrutanānāvidhavidya- striṃśadvāraṃ śrāvitaśārīrakabhāṣyaḥ /",
    "GSP29vnyps00u:91": " śreyaḥ śrīmān veṅkaṭanāthaḥ śrutipathyaṃ nāthaprītyai nāṭakamarthyaṃ vyadhitaitat” //",
    "GSP29vnyps00u:92": " iti sūtradhāravācā śārīrakabhāṣyapravacanaṃ saṃkalpasūryodayanirmāṇakāle triṃśadvārakṛtaṃ prathayati /",
    "GSP29vnyps00u:93": " tadānīmeva triṃśadvāraṃ śārīrakabhāṣyapravacanamāsīdyadi,",
    "GSP29vnyps00u:94": " tataḥ paścāt pravacanāvṛttayastatopi hi bhūyasyo bhavitumarhanti /",
    "GSP29vnyps00u:95": " kṛṣṇamiśrasamāgamakālo hi saṃkalpasūryodayanirmāṇasamayaḥ /",
    "GSP29vnyps00u:96": " tataścāṣṭāviṃśyāmāvṛttau tattvaṭīkānirmāṇaṃ kṛṣṇamiśrasamāgamāt pūrvataraṃ bhavati /",
    "GSP29vnyps00u:97": " śatadūṣaṇyāḥ samanantaraṃ tattvaṭīkā kṛteti ca pratīyate /",
    "GSP29vnyps00u:98": " uktaṃ hi svayamevācāryaistattvaṭīkāṃ prakramamāṇaiḥ--- “śātitaḥ śatadūṣaṇyāṃ śaṅkarādimudhāgrahaḥ /",
    "GSP29vnyps00u:99": " śarīrakaśarīraṃ tu vyaktamatra pradarśyate //",
    "GSP29vnyps00u:100": " ” iti /",
    "GSP29vnyps00u:101": " “śrutaprakāśikā bhūmau yenādau parirakṣitā /",
    "GSP29vnyps00u:102": " pravartitā ca pātreṣu tasmai śreṣṭhāya maṅgalam //",
    "GSP29vnyps00u:103": " ” iti kumāravedāntācāryakṛtamaṅgalāśāsanaparāmarśane śrutaprakāśikāpravacanatatparatvamācāryāṇāṃ tattvaṭīkāpūraṇavighātāya jātaṃ syāditi cāpātaramaṇīyam",
    "GSP29vnyps00u:104": " śruprakāśikācāryasya himlecchabalopamardalagnasya nijagurusabrahmacāriṇo mumūrṣataḥ",
    "GSP29vnyps00u:105": " prārthanayā tadgrantharakṣaṇapravacanayoraṅgīkārepi naitāvatā svakīyaṃ mahīyāṃsaṃ",
    "GSP29vnyps00u:106": " prabandhapraṇayanaprayatnamācāryo vitathīkariṣyati /",
    "GSP29vnyps00u:107": " na hmatratyamapūrvamarthajātaṃ granthāntareṇa caritārthaṃ bhavati /",
    "GSP29vnyps00u:108": " tadidamācāryagranthe kṛtaśramāṇāṃ svata eva suvyaktam /",
    "GSP29vnyps00u:109": " idānīmupalabhyamānaparyantepi tattvaṭīkāgranthakhaṇḍe ye viṣayāḥ pratipādyantu,",
    "GSP29vnyps00u:110": " naite śrutaprakāśikāyāmanyatra vā granthāntare pratipattuṃ sulabhāḥ /",
    "GSP29vnyps00u:111": " kiñca svācāryairvādihaṃsāmbuvāhāryaiḥ praṇīte vidyamāna eva hi nyāyakuliśākhye nyāyanibandharatne nyāyapariśuddhimācāryaḥ svayaṃ nibabandha",
    "GSP29vnyps00u:112": " avaśyavaktavyeṣu cārtheṣu joṣaṃbhāvaḥ kathañcidapi śāsrācāryatāyāḥ sadṛśo na bhavati /",
    "GSP29vnyps00u:113": " na ca navanavārthāviṣkaraṇamarvācāṃ prācīnācāryaparibhavāya /",
    "GSP29vnyps00u:114": " api ca, “nikhilanigamaśreṇīcūḍāpariṣkṛtirūpiṇī nipuṇamanasāmāśāsaudhasthalīṣu nibadhyate” //",
    "GSP29vnyps00u:115": " iti prabandhopakramapratijñānameva pradarśayati granthāntarairacaritārthasya sarvavedāntārthasaṃskārasya",
    "GSP29vnyps00u:116": " mahāmatibhirapi sarvajñasakāśāt śuśrūṣitasya pratipādanārthamapūrvāyāḥ kṛteḥ samārambha iti /",
    "GSP29vnyps00u:117": " sa kathaṃ na paripūryeta ? /",
    "GSP29vnyps00u:118": " kiñca nijanibandhasya śrutaprakāśikārakṣaṇāṅgīkārasamaya eva labdhaprasaratāmanusmṛtya parakīyagranthapravacanamaṅgīkṛtamācāryairiti śakyamabhyūhitum",
    "GSP29vnyps00u:119": " tathāca sati tattvaṭīkāgranthalopanidānamarvācāmācāryāṇāṃ tatrāpariśīlanameva,",
    "GSP29vnyps00u:120": " na tu granthāparisamāptiḥ /",
    "GSP29vnyps00u:121": " yathāhi nyāyasiddhāñjanamapi jaḍadravyaparicche denaiva paryavasitaṃ sāṃprataṃ paridṛśyate,",
    "GSP29vnyps00u:122": " adravyaparicchedastu patita eva /",
    "GSP29vnyps00u:123": " aśakyaṃ ca tatpūraṇamanyaiḥ /",
    "GSP29vnyps00u:124": " itthamamumarthaṃ śrīraṅgarāmānujagurureva nyāyasiddhāñjanavyākhyāne “na kvāpyataḥ paramadṛsyata kośaśeṣa- staccheṣapūraṇakṛtiḥ parihāsahetuḥ",
    "GSP29vnyps00u:125": " jñātavyamanyadapi tairniraṇāyi samya- ggranthāntareṣviti na kiñcidihāsti cintyam” //",
    "GSP29vnyps00u:126": " iti nigamayannivedayati /",
    "GSP29vnyps00u:127": " śatadūṣaṇyapi hi na samagrā dṛśyate /",
    "GSP29vnyps00u:128": " ṣaṭṣaṣṭireva vādā loke pracaranti /",
    "GSP29vnyps00u:129": " śeṣe tu mithyaiva kimapyaitihyaṃ kalpayitvā katipaye prajalpanti /",
    "GSP29vnyps00u:130": " yattāvat dvaitamatakhaṇḍanaparaḥ śeṣo granthaḥ madhvamatasthena kenacidyatinā bhikṣāmaṭatā savinayamupasṛtya prārthitoyamācāryaḥ taṃ tasya bhikṣārthe",
    "GSP29vnyps00u:131": " tadapi na vicārakṣamam /",
    "GSP29vnyps00u:132": " na hyācāryagrantheṣu kvacidapi madhvamataṃ nirasyate /",
    "GSP29vnyps00u:133": " tattvaviplavābhāvāt,",
    "GSP29vnyps00u:134": " avāntareṣu cārtheṣu naiyāyikavaiśeṣikādipratipāditasyaiva dvaitasyānuvādāt,",
    "GSP29vnyps00u:135": " anatipracuratayā tasya matasya lokaviplavaprasaṃgābhāvāccānāsthaivācāryāṇāṃ tatra syāt /",
    "GSP29vnyps00u:136": " ataścatustriṃśadvādā madhvamatakhaṇḍanaparā iti kiṃvadantīmātrametat /",
    "GSP29vnyps00u:137": " śatadūṣaṇī ca śaṅkādikṛtasūtravyākhyānādinirāsārthameva pravṛtteti ca tadgranthamukha eva sphuṭībhavati /",
    "GSP29vnyps00u:138": " tatra hi ---- “prācīmupetya padavīṃ yatirājadṛṣṭāṃ tatsaṃnikṛṣṭamapi vā matamāśrayantaḥ /",
    "GSP29vnyps00u:139": " prājñā yathoditamidaṃ śukavat paṭhantaḥ pracchannabauddhavijaye parito yatadhvam” //",
    "GSP29vnyps00u:140": " iti pratiśrutam /",
    "GSP29vnyps00u:141": " atra 'tatsaṃnikṛṣṭamapi vā matamāśrayantaḥ' ityanena dvaitinaḥ svapakṣīkriyante /",
    "GSP29vnyps00u:142": " advaitakhaṇḍanameva ca granthapravṛttiprayojanamiti ca darśitam /",
    "GSP29vnyps00u:143": " tathā ca---vidyāraṇyākṣobhyamunivivāde nirṇayaṃ bruvadbhirācāryeḥ “asinā tattvamasinā parajīvaprabhedinā /",
    "GSP29vnyps00u:144": " vidyāraṇyamahāraṇyamakṣobhyamuniracchinat” //",
    "GSP29vnyps00u:145": " ityuktam /",
    "GSP29vnyps00u:146": " 'śātitaḥ śatadūṣaṇyāṃ śaṅkarādimudhāgrahaḥ /",
    "GSP29vnyps00u:147": " ' ityatra tu śaṅkarādītyādipadaṃ yādavabhāskarayoḥ saṃgrahāyeti sthitam /",
    "GSP29vnyps00u:148": " tasmāt samagragranthādarśanamarvācāmācāryāṇāṃ pravacanavicchedanibandhanaṃ prabandhalopaheturiti spaṣṭametat //",
    "GSP29vnyps00u:149": " atra prasaktānuprasaktamācāryasya kṛṣṇamiśrasamāgamacaritaṃ kiñcidupanyasyate---kṛṣṇamiśro",
    "GSP29vnyps00u:150": " hi gauḍadeśīyaḥ paṇḍitacūḍāmaṇiḥ sarvāsu vidyāsu kalāsu ca saviśeṣakṛtaśramaḥ kaviśca",
    "GSP29vnyps00u:151": " brahmādvaitaṃ siddhantamātiṣṭhamāno vādakutūhalitayā sarvā diśaḥ paryaṭan jitakāśī",
    "GSP29vnyps00u:152": " krameṇa dakṣiṇāndiśamācakrāma /",
    "GSP29vnyps00u:153": " tatra śrīraṅgaṃ divyakṣetraṃ viduṣāmāvāsamākarṇya devasevāpadeśena vādasamaramarthayamānaḥ śrīraṅgarājasya bhavagataḥ prāsādamāsadāda /",
    "GSP29vnyps00u:154": " tadānīṃ tatra bhāṣāmayīrgāthāḥ sarāgatālaṃ gīyamānā niśamya tatkartṝṇāṃ ca kavīnāṃ",
    "GSP29vnyps00u:155": " varṇāvarāṇāmapi pratimāstasmin devālaye devopacārairārādhyamānā viditvā tatra sevāsamavetān",
    "GSP29vnyps00u:156": " jñānavṛddhān śrīvaiṣṇavānāmantrya 'bhoḥ prājñāḥ,",
    "GSP29vnyps00u:157": " bhavatāmanenāpabhraṃśapāṭhena varṇāvarapūjanena ca dūrāpoḍhaṃ veṣṇavaṃ tejaḥ /",
    "GSP29vnyps00u:158": " kimanenārādhanena ? /",
    "GSP29vnyps00u:159": " anthathākṛtamakṛtaṃ hi bhavati' iti sākṣepaṃ papraccha /",
    "GSP29vnyps00u:160": " yadā tairmilitairapi na kiñcidākṣepasadṛśamuttaraṃ pratipannaṃ,",
    "GSP29vnyps00u:161": " tadā tadātanāya taddeśādhipataye tamarthamāvedya,",
    "GSP29vnyps00u:162": " pratiṣṭhāprabhṛti sarva evālayasaṃskāraḥ kāryaḥ pratyagra eva iti ca niyamya taṃ divyālayaṃ gāḍhaghaṭitārgaladvāraṃ parityaktāśeṣapūjotsavaṃ ca kārayāmāsa /",
    "GSP29vnyps00u:163": " lokācāryaprabhṛtayaśca bahavastatra darśanaguravastādṛśaṃ vaiśasamacintitopanatamanusmṛtya",
    "GSP29vnyps00u:164": " durante duḥkhasāgare nimagnāstaṃ ca prativādinaṃ sarvavidyāviśāradaṃ vādāhavanavaśūramaprakampyamākalayantaḥ",
    "GSP29vnyps00u:165": " sabhāmabhinavāṃ kāmapi saṃgamayya tasyānarthasya kiñcidapi pratividhānaṃ cintayāmāsuḥ /",
    "GSP29vnyps00u:166": " tasmin mahati sadasi viduṣāṃ saṃpradāyācāryaḥ śrīmān lokācāryaḥ sarveṣāṃ sabhāsadāmavadheyavacanaḥ samarthāmabhyarhitāṃ vācamādade--- “bhoḥ",
    "GSP29vnyps00u:167": " balavantaṃ paripanthinaṃ parāṅmukhīkartumupāyaḥ kaścidatra me pratibhāti /",
    "GSP29vnyps00u:168": " sa tāvaducyamāno bhavadbhiranumanyatām /",
    "GSP29vnyps00u:169": " asti kila kāñcyāṃ nagaryāṃ veṅkaṭanāthāryo nāma viduṣāṃ prathamaḥ /",
    "GSP29vnyps00u:170": " sa hi vṛṣaśailanāthasya ghaṇṭāṃśa evāvatīrṇaḥ iti tattvavidāṃ grahaṇam /",
    "GSP29vnyps00u:171": " soyaṃ pañcavarṣadeśīyaḥ śiśureva san nijamātulena vādihaṃsāmbuvāhenātreyarāmānujācāryeṇa",
    "GSP29vnyps00u:172": " śārīrakabhāṣyagrahaṇāya varadagurusakāśaṃ gacchatā priyabhāgineyena nītastatra bhāṣyaviṣaye",
    "GSP29vnyps00u:173": " prasaktān bahūn saṃdehaśṛṅkhalāgranthīn visraṃsayaṃstayā tatrasamavetayā prajñāvṛddhapariṣadā",
    "GSP29vnyps00u:174": " apūrvaprasādavismayacitritacittayā sabahumānamavalokitaḥ śrīmatā ca varadaguruṇā",
    "GSP29vnyps00u:175": " śrībhagavadrāmānujasiddhāntasya daivāt saṃprati saṃjātamavalambanamiti baddhāśvāsena,",
    "GSP29vnyps00u:176": " 'pratiṣṭhāpitavedāntaḥ pratikṣaptabahirmataḥ /",
    "GSP29vnyps00u:177": " bhūyāstraividyamānyastvaṃ bhūrikalyāṇabhājanam //",
    "GSP29vnyps00u:178": " ' ityāśiṣaṃ prayuñjānena 'asya kumārasya svataḥ pratibhātasamastaśāstrārthasārasya vidyāsaṃskāramātraphalo gurūpadeśo bhaviṣyati /",
    "GSP29vnyps00u:179": " na tu jñāne kaścidapi śaktileśa ādheyo bhavati /",
    "GSP29vnyps00u:180": " bhagavānapi hi devakīnandanaḥ vidyāgrahaṇāya sāṃdīpinerācāryasya sakāśe gurukulavāsamagrahīt /",
    "GSP29vnyps00u:181": " kiṃ cāsya śaiśava evāyaṃ prajñāprakarṣo dāśaratheriva vikramatiśayo janmasiddhaḥ /",
    "GSP29vnyps00u:182": " nāsau puruṣāntaradṛṣṭiviṣayaṃ prāpayituṃ yuktam /",
    "GSP29vnyps00u:183": " sābhyasūyāḥ savismāyā vā dṛśo nāsmin bālavayasi patitumarhanti /",
    "GSP29vnyps00u:184": " dṛṣṭidoṣairhi viṣānalairiva prasaradbhistarava ivāvalāḍhāḥ kati nāma mahāguṇāḥ puruṣāḥ svaguṇairlokamanupakṛtyaivāstaṃ gatāḥ /",
    "GSP29vnyps00u:185": " bhavānevāmuṃ sarvaśāstreṣu kṛtaprajñaṃ kartumarhati /",
    "GSP29vnyps00u:186": " śrībhagavadrāmānujasiddhāntasyaiṣa jayadhvajaḥ samucchrīyatām' iyādiśya śiśurasau nijamātule vādihaṃsāmbudācārye nyāsīkṛtaḥ //",
    "GSP29vnyps00u:187": " athāsau vayasā viṃśativarṣadeśīya eva san sarvatomukhaprasṛtaprabodhatayā pareṣāmanabhibhavanīyaḥ saṃvṛttaḥ /",
    "GSP29vnyps00u:188": " evamakṣayyapratibhādraviṇena sarveṣvapi ca tantreṣu nirāmayaṃ panthānamavagantuṃ",
    "GSP29vnyps00u:189": " prasādayituṃ cālaṅkarmīṇena cācāryeṇā sārdhaṃ kadācit kāñcīnagare devadevasya bhagavataḥ",
    "GSP29vnyps00u:190": " śrīdevarājasya vaiśākhamāsike yātrāmahotsave vidvatsaṃvādakutūhalitayā samāgataḥ",
    "GSP29vnyps00u:191": " sarvapathīnavaiduṣīvibhavaḥ prabandharatnapraṇetā cākhilaśāstreṣu vidyāraṇya iti",
    "GSP29vnyps00u:192": " kṛtapraśastināmadheyo mādhavācāryo nāma vedabhāṣyakṛt vādāhave lagno niraṅkuśaniśitatarkaśarāsāravarṣiṇaḥ",
    "GSP29vnyps00u:193": " ācāryasyāgrataḥ pratyavasthātumakṣamo vismayabahumānabharitamanā vijayanagaraṃ prayātaḥ",
    "GSP29vnyps00u:194": " svaśiṣyasya rājñastamarthaṃ yathāvṛttamāvedya tathāvidhavidvadratnadarśanotkaṇṭhātvaritasya",
    "GSP29vnyps00u:195": " prabhoḥ prārthanayā chatracāmaraprabhṛtisamastarājaparibarhaparibṛṃhitaṃ rājaupavāhyapuraḥsaraṃ",
    "GSP29vnyps00u:196": " pradhānasacivahastārpitasabahumānasamāhvānalekhaṃ ca caturaṅgabalaṃ praṇīyaḥ prārthito",
    "GSP29vnyps00u:197": " vairāgyapañcakaṃ tasya pratyuttarayāñcakāra /",
    "GSP29vnyps00u:198": " tena ca mādhavācāryeṇa svīye sarvadarśanasaṃgrahe rāmānujadarśanamupakṣipatā--- 'taduktaṃ veṅkaṭanāthena tattvamuktākakalāpe' ityupakramya, // śrīḥ //",
    "GSP29vnyps00u:199": " // śrīmate hayavadanaparabrahmaṇe namaḥ //",
    "GSP29vnyps00u:200": " // śrīmate rāmānujāya namaḥ //",
    "GSP29vnyps00u:201": " // śrīmate nigamāntamahādeśikāya namaḥ //",
    "GSP29vnyps00u:202": " śrīmāna veṅkaṭanāthārthaḥ kavitārkikakesarī /",
    "GSP29vnyps00u:203": " vedāntācāryavaryo me saṃnidhattāṃ sadā hṛdi"
}