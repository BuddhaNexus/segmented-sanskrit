{
    "T17matpra_u:0": " Prasādapratibhodhava (= Śatapañcāśatka) of Mātṛceṭa",
    "T17matpra_u:1": " sarvadā sarvathā sarve yasya doṣā na santi ha /",
    "T17matpra_u:2": " sarve sarvābhisāreṇa yatra cāvasthitā guṇāḥ // 1",
    "T17matpra_u:3": " tam eva śaraṇaṃ gantuṃ taṃ stotuṃ tam upāsitum /",
    "T17matpra_u:4": " tasyaiva śāsane sthātuṃ nyāyyaṃ yady asti cetanā // 2",
    "T17matpra_u:5": " savāsanāś ca te doṣā na santy ekasya tāyinaḥ /",
    "T17matpra_u:6": " sarve sarvavidaḥ santi guṇās te cānapāyinaḥ // 3",
    "T17matpra_u:7": " na hi pratiniviṣṭo 'pi manovākkāyakarmasu /",
    "T17matpra_u:8": " saha dharmeṇa labhate kaś cid bhagavato 'ntaram // 4",
    "T17matpra_u:9": " so 'haṃ prāpya manuṣyatvaṃ sasaddharmamahotsavam /",
    "T17matpra_u:10": " mahārṇavayugacchidrakūrmagrīvārpaṇopamam // 5",
    "T17matpra_u:11": " anityatāvyanusṛtāṃ karmacchidrasasaṃśayām /",
    "T17matpra_u:12": " āttasārāṃ kariṣyāmi kathaṃ nemāṃ sarasvatīm // 6",
    "T17matpra_u:13": " ity asaṃkhyeyaviṣayān avetyāpi guṇān muneḥ /",
    "T17matpra_u:14": " tadekadeśapraṇayaḥ kriyate svārthagauravāt // 7",
    "T17matpra_u:15": " svayaṃbhuve namas te 'stu prabhūtādbhutakarmaṇe /",
    "T17matpra_u:16": " yasya saṃkhyāprabhāvābhyāṃ na guṇeṣv asti niścayaḥ // 8",
    "T17matpra_u:17": " iyanta iti nāsty anta īdṛśā iti kā kathā /",
    "T17matpra_u:18": " puṇyā ity eva tu guṇān prati te mukharā vayam // 9",
    "T17matpra_u:19": " viṣahyam aviṣahyaṃ vety avadhūya vicāraṇām /",
    "T17matpra_u:20": " svayam abhyupapannaṃ te nirākrandam idaṃ jagat // 10",
    "T17matpra_u:21": " avyāpāritasādhus tvaṃ tvam akāraṇavatsalaḥ /",
    "T17matpra_u:22": " asaṃstutasakhaś ca tvam anavaskṛtabāndhavaḥ // 11",
    "T17matpra_u:23": " svamāṃsāny api dattāni vastuṣv anyeṣu kā kathā /",
    "T17matpra_u:24": " prāṇair api tvayā sādho mānitaḥ praṇayī janaḥ // 12",
    "T17matpra_u:25": " svaiḥ śarīraiḥ śarīrāṇi prāṇaiḥ prāṇāḥ śarīriṇām /",
    "T17matpra_u:26": " jighāṃsubhir upāttānāṃ krītāni śataśas tvayā // 13",
    "T17matpra_u:27": " na durgatibhayān neṣṭām abhiprārthayatā gatim /",
    "T17matpra_u:28": " kevalāśayaśuddhyaiva śīlaṃ sātmīkṛtaṃ tvayā // 14",
    "T17matpra_u:29": " jihmānāṃ nityavikṣepād ṛjūnāṃ nityasevanāt /",
    "T17matpra_u:30": " karmaṇāṃ pariśudhānāṃ tvam ekāyanatāṃ gataḥ // 15",
    "T17matpra_u:31": " pīḍyamānena bahuśas tvayā kalyāṇacetasā /",
    "T17matpra_u:32": " kleśeṣu vivṛtaṃ tejo janaḥ kliṣṭo 'nukampitaḥ // 16",
    "T17matpra_u:33": " parārthe tyajataḥ prāṇān yā prītir abhavat tava /",
    "T17matpra_u:34": " na sā naṣṭopalabdheṣu prāṇeṣu prāṇināṃ bhavet // 17",
    "T17matpra_u:35": " yad rujānirapekṣasya cchidyamānasya te 'sakṛt /",
    "T17matpra_u:36": " vadhakeṣv api sattveṣv kāruṇyam abhavat prabho // 18",
    "T17matpra_u:37": " samyaksaṃbodhibījasya cittaratnasya tasya te /",
    "T17matpra_u:38": " tvam eva vīra sārajño dūre tasyetaro janaḥ // 19",
    "T17matpra_u:39": " nākṛtvā duṣkaraṃ karma durlabham labhyate padam /",
    "T17matpra_u:40": " ity ātmanirapekṣeṇa vīryaṃ saṃvardhitaṃ tvayā // 20",
    "T17matpra_u:41": " viśeṣotkarṣaniyamo na kadā cid abhūt tava /",
    "T17matpra_u:42": " atas tvayi viśeṣāṇāṃ chinnas taratamakramaḥ // 21",
    "T17matpra_u:43": " susukheṣv api saṅgo 'bhūt saphaleṣu samādhiṣu /",
    "T17matpra_u:44": " na te nityānubaddhasya mahākaruṇayā hṛdi // 22",
    "T17matpra_u:45": " tvādṛśān pīḍayaty eva nānugṛhṇāti tat sukham /",
    "T17matpra_u:46": " praṇītam api sadvṛtta yad asādhāraṇaṃ paraiḥ // 23",
    "T17matpra_u:47": " vimiśrāt sāram ādattaṃ sarvaṃ pītam akalmaṣam /",
    "T17matpra_u:48": " tvayā sūktaṃ duruktaṃ tu viṣavat parivarjitam // 24",
    "T17matpra_u:49": " krīṇatā ratnasārajña prāṇair api subhāṣitam /",
    "T17matpra_u:50": " parākrāntaṃ tvayā bodhau tāsu tāsūpapattiṣu // 25",
    "T17matpra_u:51": " iti tribhir asaṃkhyeyair evam udyacchatā tvayā /",
    "T17matpra_u:52": " vyavasāyadvitīyena prāptaṃ padam anuttaram // 26",
    "T17matpra_u:53": " akṛtverṣyāṃ viśiṣṭeṣu hīnān anavamatya ca /",
    "T17matpra_u:54": " agatvā sadṛśaiḥ spardhāṃ tvaṃ loke śreṣṭhatāṃ gataḥ // 27",
    "T17matpra_u:55": " hetuṣv abhiniveśo 'bhūd guṇānāṃ na phaleṣu te /",
    "T17matpra_u:56": " tena samyakpratipadā tvayi niṣṭhāṃ guṇā gatāḥ // 28",
    "T17matpra_u:57": " tathātmā pracayaṃ nītas tvayā sucaritair yathā /",
    "T17matpra_u:58": " puṇyāyatanatāṃ prāptāny api pādarajāṃsi te // 29",
    "T17matpra_u:59": " karśayitvoddhṛtā doṣā vardhayitvā viśodhitāḥ /",
    "T17matpra_u:60": " guṇās tena sunītena parāṃ siddhiṃ tvam adhyagāḥ // 30",
    "T17matpra_u:61": " tathā sarvābhisāreṇa doṣeṣu prahṛtaṃ tvayā /",
    "T17matpra_u:62": " yathaiṣām ātmasaṃtāne vāsanāpi na śeṣitā // 31",
    "T17matpra_u:63": " tathā saṃbhṛtya saṃbhṛtya tvayātmany āhitā guṇāḥ /",
    "T17matpra_u:64": " pratirūpakam apy eṣāṃ yathā nānyatra dṛśyate // 32",
    "T17matpra_u:65": " upaghātāvaraṇavan mitakālaṃ pradeśi ca /",
    "T17matpra_u:66": " sulabhātiśayaṃ sarvam upamāvastu laukikam // 33",
    "T17matpra_u:67": " advaṃdvinām agamyānāṃ dhruvāṇām anivartinām /",
    "T17matpra_u:68": " anuttarāṇāṃ kā tarhi guṇānām upamāstu te // 34",
    "T17matpra_u:69": " goṣpadottānatāṃ yāti gāmbhīryaṃ lavaṇāmbhasaḥ /",
    "T17matpra_u:70": " yadā te buddhigāmbhīryam agādhāpāram īkṣate // 35",
    "T17matpra_u:71": " śirīṣapakṣmāgralaghu sthairyaṃ bhavati pārthivam /",
    "T17matpra_u:72": " akampye sarvadharmāṇāṃ tvatsthairye 'bhimukhīkṛte // 36",
    "T17matpra_u:73": " ajñānatimiraghnasya jñānālokasya te mune /",
    "T17matpra_u:74": " na ravir viṣaye bhūmiṃ khādyotīm api vindati // 37",
    "T17matpra_u:75": " malinatvam ivāyānti śaraccandrāmbarāmbhasām /",
    "T17matpra_u:76": " tava vāgbuddhiceṣṭānāṃ śuddhiṃ prati viśuddhayaḥ // 38",
    "T17matpra_u:77": " anena sarvaṃ vyākhyātaṃ yat kiṃ cit sādhu laukikam /",
    "T17matpra_u:78": " dūre hi buddhadharmāṇāṃ lokadharmās tapasvinaḥ // 39",
    "T17matpra_u:79": " yasyaiva dharmaratnasya prāptyā prāptas tvam agratām /",
    "T17matpra_u:80": " tenaiva kevalaṃ sādho sāmyaṃ te tasya ca tvayā // 40",
    "T17matpra_u:81": " ātmecchācchalamātraṃ tu sāmānyopāṃśu kiṃ cana /",
    "T17matpra_u:82": " yatropakṣipya kathyeta sā vaktur atilolatā // 41",
    "T17matpra_u:83": " pratanv iva hi paśyāmi dharmatām anucintayan /",
    "T17matpra_u:84": " sarvaṃ cāvarjitaṃ māravijayaṃ prati te jagat // 42",
    "T17matpra_u:85": " mahato 'pi hi saṃrambhāt pratihantuṃ samudyataḥ /",
    "T17matpra_u:86": " kṣamāyā nātibhāro 'sti pātrasthāyā viśeṣataḥ // 43",
    "T17matpra_u:87": " yat tu mārajayānvakṣaṃ sumahat kleśavaiśasam /",
    "T17matpra_u:88": " tasyām eva kṛtaṃ rātrau tad eva paramādbhutam // 44",
    "T17matpra_u:89": " tamovidhamane bhānor yaḥ sahasrāṃśumālinaḥ /",
    "T17matpra_u:90": " vīra vismayam āgacchet sa tīrthyavijaye tava // 45",
    "T17matpra_u:91": " sarāgo vītarāgeṇa jitaroṣeṇa roṣaṇaḥ /",
    "T17matpra_u:92": " mūḍho vigatamohena tribhir nityaṃ jitās trayaḥ // 46",
    "T17matpra_u:93": " praśaṃsasi ca saddharmān asaddharmān vigarhasi /",
    "T17matpra_u:94": " anurodhavirodhau ca na staḥ sadasatos tava // 47",
    "T17matpra_u:95": " naivārhatsu na tīrthyeṣu pratighānunayaṃ prati /",
    "T17matpra_u:96": " yasya te cetaso 'nyatvaṃ tasya te kā stutir bhavet // 48",
    "T17matpra_u:97": " guṇeṣv api na saṅgo 'bhūt tṛṣṇā na guṇavatsv api /",
    "T17matpra_u:98": " aho te suprasannasya sattvasya pariśuddhatā // 49",
    "T17matpra_u:99": " indriyāṇāṃ prasādena nityakālānapāyinā /",
    "T17matpra_u:100": " mano nityaprasannaṃ te pratyakṣam iva dṛśyate // 50",
    "T17matpra_u:101": " ā bālebhyaḥ prasiddhās te matismṛtiviśuddhayaḥ /",
    "T17matpra_u:102": " gamitā bhāvapiśunaiḥ suvyāhṛtasuceṣṭitaiḥ // 51",
    "T17matpra_u:103": " upaśāntaṃ ca kāntaṃ ca dīptam apratighāti ca /",
    "T17matpra_u:104": " nibhṛtaṃ corjitaṃ cedaṃ rūpaṃ kam iva nākṣipet // 52",
    "T17matpra_u:105": " yenāpi śataśo dṛṣṭaṃ yo 'pi tatpūrvam īkṣate /",
    "T17matpra_u:106": " rūpaṃ prīṇāti te cakṣuḥ samaṃ tad ubhayor api // 53",
    "T17matpra_u:107": " asecanakabhāvād dhi saumyabhāvāc ca te vapuḥ /",
    "T17matpra_u:108": " darśane darśane prītiṃ vidadhāti navāṃ navām // 54",
    "T17matpra_u:109": " adhiṣṭhānaguṇair gātram adhiṣṭhātṛguṇair guṇāḥ /",
    "T17matpra_u:110": " parayā saṃpadopetās tavānyonyānurūpayā // 55",
    "T17matpra_u:111": " kvānyatra suniviṣṭāḥ syur ime tāthāgatā guṇāḥ /",
    "T17matpra_u:112": " ṛte rūpāt tavaivāsmāl lakṣaṇavyañjanojjvalāt // 56",
    "T17matpra_u:113": " dhanyam asmīti te rūpaṃ vadatīvāśritān guṇān /",
    "T17matpra_u:114": " sunikṣiptā vayam iti pratyāhur iva tad guṇāḥ // 57",
    "T17matpra_u:115": " sarvam evāviśeṣeṇa kleśair baddham idaṃ jagat /",
    "T17matpra_u:116": " tvaṃ jagatkleśamokṣārthaṃ baddhaḥ karuṇayā ciram // 58",
    "T17matpra_u:117": " kaṃ nu prathamato vande tvāṃ mahākaruṇām uta /",
    "T17matpra_u:118": " yayaivam api doṣajñas tvaṃ saṃsāre dhṛtaś ciram // 59",
    "T17matpra_u:119": " vivekasukhasātmyasya yad ākīrṇasya te gatāḥ /",
    "T17matpra_u:120": " kālā labdhaprasarayā tat te karuṇayā kṛtam // 60",
    "T17matpra_u:121": " śāntād araṇyād grāmāntaṃ tvaṃ hi nāga iva hradāt /",
    "T17matpra_u:122": " vineyārthaṃ karuṇayā vidyayevāvakṛṣyase // 61",
    "T17matpra_u:123": " paramopaśamastho 'pi karuṇāparavattayā /",
    "T17matpra_u:124": " kāritas tvaṃ padanyāsaṃ kuśīlavakalāsv api // 62",
    "T17matpra_u:125": " ṛddhir yā siṃhanādā ye svaguṇodbhāvanāś ca yāḥ /",
    "T17matpra_u:126": " vāntecchopavicārasya kāruṇyanikaṣaḥ sa te // 63",
    "T17matpra_u:127": " parārthaikāntakalyāṇī kāmaṃ svāśrayaniṣṭhurā /",
    "T17matpra_u:128": " tvayy eva kevalaṃ nātha karuṇākaruṇābhavat // 64",
    "T17matpra_u:129": " tathā hi kṛtvā śatadhā dhīrā balim iva kva cit /",
    "T17matpra_u:130": " pareṣām arthasiddhyarthaṃ tvāṃ vikṣiptavatī diśaḥ // 65",
    "T17matpra_u:131": " tvadicchayaiva tu vyaktam anukūlā pravartate /",
    "T17matpra_u:132": " tathā hi bādhamānāpi tvāṃ satī nāparādhyate // 66",
    "T17matpra_u:133": " supadāni mahārthāni tathyāni madhurāṇi ca /",
    "T17matpra_u:134": " gūḍhottānobhayārthāni samāsavyāsavanti ca // 67",
    "T17matpra_u:135": " kasya na syād upaśrutya vākyāny evaṃvidhāni te /",
    "T17matpra_u:136": " tvayi pratihatasyāpi sarvajña iti niścayaḥ // 68",
    "T17matpra_u:137": " prāyeṇa madhuraṃ sarvam agatyā kiṃ cid anyathā /",
    "T17matpra_u:138": " vākyaṃ tavārthasiddhyā tu sarvam eva subhāṣitam // 69",
    "T17matpra_u:139": " yac chlakṣṇaṃ yac ca paruṣaṃ yad vā tadubhayānvitam /",
    "T17matpra_u:140": " sarvam evaikarasatāṃ vimarde yāti te vacaḥ // 70",
    "T17matpra_u:141": " aho supariśuddhānāṃ karmaṇāṃ naipuṇaṃ param /",
    "T17matpra_u:142": " yair idaṃ vākyaratnānām īdṛśaṃ bhājanaṃ kṛtam // 71",
    "T17matpra_u:143": " asmād dhi netrasubhagād idaṃ śrutimanoharam /",
    "T17matpra_u:144": " mukhāt kṣarati te vākyaṃ candrād dravam ivāmṛtam // 72",
    "T17matpra_u:145": " rāgareṇuṃ praśamayad vākyaṃ te jaladāyate /",
    "T17matpra_u:146": " vainateyāyate dveṣabhujaṅgoddharaṇaṃ prati // 73",
    "T17matpra_u:147": " divākarāyate bhūyo 'py ajñānatimiraṃ nudat /",
    "T17matpra_u:148": " śakrāyudhāyate mānagirīn abhividārayat // 74",
    "T17matpra_u:149": " dṛṣṭārthatvād avitathaṃ niṣkleśatvād anākulam /",
    "T17matpra_u:150": " gamakaṃ suprayuktatvāt trikalyāṇaṃ hi te vacaḥ // 75",
    "T17matpra_u:151": " manāṃsi tāvac chrotṝṇāṃ haranty ādau vacāṃsi te /",
    "T17matpra_u:152": " tato vimṛśyamānāni rajāṃsi ca tamāṃsi ca // 76",
    "T17matpra_u:153": " āśvāsanaṃ vyasanināṃ trāsanaṃ ca pramādinām /",
    "T17matpra_u:154": " saṃvejanaṃ ca sukhināṃ yogavāhi vacas tava // 77",
    "T17matpra_u:155": " viduṣāṃ prītijananaṃ madhyānāṃ buddhivardhanam /",
    "T17matpra_u:156": " timiraghnaṃ ca mandānāṃ sārvajanyam idaṃ vacaḥ // 78",
    "T17matpra_u:157": " apakarṣati dṛṣṭibhyo nirvāṇam upakarṣati /",
    "T17matpra_u:158": " doṣān niṣkarṣati guṇān vākyaṃ te 'bhipravarṣati // 79",
    "T17matpra_u:159": " sarvatrāvyāhatā buddhiḥ sarvatropasthitā smṛtiḥ /",
    "T17matpra_u:160": " avandhyaṃ tena sarvatra sarvaṃ vyākaraṇaṃ tava // 80",
    "T17matpra_u:161": " yan nādeśe na cākāle naivāpātre pravartase /",
    "T17matpra_u:162": " vīryaṃ samyag ivārabdhaṃ tenāmoghaṃ vacas tava // 81",
    "T17matpra_u:163": " ekāyanaṃ sukhopāyaṃ svanubandhi niratyayam /",
    "T17matpra_u:164": " ādimadhyāntakalyāṇaṃ tava nānyasya śāsanam // 82",
    "T17matpra_u:165": " evam ekāntakāntaṃ te dṛṣṭirāgeṇa bāliśāḥ /",
    "T17matpra_u:166": " mataṃ yadi vigarhanti nāsti dṛṣṭisamo ripuḥ // 83",
    "T17matpra_u:167": " anvabhuṅkthā yad asyārthe jagato vyasanaṃ bahu /",
    "T17matpra_u:168": " tat saṃsmṛtya virūpe 'pi stheyaṃ te śāsane bhavet // 84",
    "T17matpra_u:169": " prāg eva hitakartuś ca hitavaktuś ca śāsanam /",
    "T17matpra_u:170": " kathaṃ na nāma kāryaṃ syād ādīptaśirasāpi te // 85",
    "T17matpra_u:171": " bhujiṣyatā bodhisukhaṃ tvadguṇāpacitiḥ śamaḥ /",
    "T17matpra_u:172": " prāpyate tvanmatāt sarvam idaṃ bhadracatuṣṭayam // 86",
    "T17matpra_u:173": " trāsanaṃ sarvatīrthyānāṃ namucer upatāpanam /",
    "T17matpra_u:174": " āśvāsanaṃ nṛdevānāṃ tavedaṃ vīra śāsanam // 87",
    "T17matpra_u:175": " traidhātukamahābhaumam asaṅgam anavagraham /",
    "T17matpra_u:176": " śāsanena tavākrāntam antakasyāpi śāsanam // 88",
    "T17matpra_u:177": " tvacchāsananayajño hi tiṣṭhet kalpam apīcchayā /",
    "T17matpra_u:178": " prayāti tatra tu svairī yatra mṛtyor agocaraḥ // 89",
    "T17matpra_u:179": " āgamasyārthacintāyā bhāvanopāsanasya ca /",
    "T17matpra_u:180": " kālatrayavibhāgo 'sti nānyatra tava śāsanāt // 90",
    "T17matpra_u:181": " evaṃ kalyāṇakalilaṃ tavedam ṛṣipuṅgava /",
    "T17matpra_u:182": " śāsanaṃ nādriyante yat kiṃ vaiśasataraṃ tataḥ // 91",
    "T17matpra_u:183": " śravaṇaṃ tarpayati te prasādayati darśanam /",
    "T17matpra_u:184": " vacanaṃ hlādayati te vimocayati śāsanam // 92",
    "T17matpra_u:185": " prasūtir harṣayati te vṛddhir nandayati prajāḥ /",
    "T17matpra_u:186": " pravṛttir anugṛhṇāti nivṛttir upahanti ca // 93",
    "T17matpra_u:187": " kīrtanaṃ kilbiṣaharaṃ smaraṇaṃ te pramodanam /",
    "T17matpra_u:188": " anveṣaṇaṃ matikaraṃ parijñānaṃ viśodhanam // 94",
    "T17matpra_u:189": " śrīkaraṃ te 'bhigamanaṃ sevanam dhīkaraṃ param /",
    "T17matpra_u:190": " bhajanaṃ nirbhayakaraṃ śaṃkaraṃ paryupāsanam // 95",
    "T17matpra_u:191": " śīlopasaṃpadā śuddhaḥ prasanno dhyānasaṃpadā /",
    "T17matpra_u:192": " tvaṃ prajñāsaṃpadākṣobhyo hradaḥ puṇyamayo mahān // 96",
    "T17matpra_u:193": " rūpaṃ draṣṭavyaratnaṃ te śravyaratnaṃ subhāṣitam /",
    "T17matpra_u:194": " dharmo vicāraṇāratnaṃ guṇaratnākaro hy asi // 97",
    "T17matpra_u:195": " tvam oghair uhyamānānāṃ dvīpas trāṇaṃ kṣatātmanām /",
    "T17matpra_u:196": " śaraṇaṃ bhavabhīrūṇāṃ mumukṣūṇāṃ parāyaṇam // 98",
    "T17matpra_u:197": " satpātraṃ śuddhavṛttatvāt satkṣetraṃ phalasaṃpadā /",
    "T17matpra_u:198": " sanmitraṃ hitakāritvāt sarvaprāṇabhṛtām asi // 99",
    "T17matpra_u:199": " priyas tvam upakāritvāt suratatvān manoharaḥ /",
    "T17matpra_u:200": " ekāntakāntaḥ saumyatvāt sarvair bahumato guṇaiḥ // 100",
    "T17matpra_u:201": " hṛdyo 'si niravadyatvād ramyo vāgrūpasauṣṭhavāt /",
    "T17matpra_u:202": " dhanyaḥ sarvārthasiddhatvān maṅgalyo guṇasaṃśrayāt // 101",
    "T17matpra_u:203": " sthāyināṃ tvaṃ parikṣeptā viniyantāpahāriṇām /",
    "T17matpra_u:204": " samādhātā vijihmānāṃ prerako mandagāminām // 102",
    "T17matpra_u:205": " niyoktā dhuri dāntānāṃ khaṭuṅkānām upekṣakaḥ /",
    "T17matpra_u:206": " ato 'si naradamyānāṃ satsārathir anuttaraḥ // 103",
    "T17matpra_u:207": " āpanneṣv anukampā te prasvastheṣv arthakāmatā /",
    "T17matpra_u:208": " vyasanastheṣu kāruṇyaṃ sarveṣu hitakāmatā // 104",
    "T17matpra_u:209": " viruddheṣv api vātsalyaṃ pravṛttiḥ patiteṣv api /",
    "T17matpra_u:210": " raudreṣv api kṛpālutvaṃ kā nāmeyaṃ tavāryatā // 105",
    "T17matpra_u:211": " gurutvam upakāritvān mātāpitror yadīṣyate /",
    "T17matpra_u:212": " kedānīm astu gurutā tvayy atyantopakāriṇi // 106",
    "T17matpra_u:213": " svakāryanirapekṣāṇāṃ viruddhānām ivātmanām /",
    "T17matpra_u:214": " tvaṃ prapātataṭasthānāṃ prākāratvam upāgataḥ // 107",
    "T17matpra_u:215": " lokadvayopakārāya lokātikramaṇāya ca /",
    "T17matpra_u:216": " tamobhūteṣu lokeṣu prajñālokaḥ kṛtas tvayā // 108",
    "T17matpra_u:217": " bhinnā devamanuṣyāṇām upabhogeṣu vṛttayaḥ /",
    "T17matpra_u:218": " dharmasaṃbhogasāmānyāt tvayy asaṃbhedam āgatāḥ // 109",
    "T17matpra_u:219": " upapattivayovarṇadeśakālaniratyayam /",
    "T17matpra_u:220": " tvayā hi bhagavan dharmasarvātithyam idam kṛtam // 110",
    "T17matpra_u:221": " avismitān vismitavat spṛhayanto gataspṛhān /",
    "T17matpra_u:222": " upāsate prāñjalayaḥ śrāvakān api te surāḥ // 111",
    "T17matpra_u:223": " aho saṃsāramaṇḍasya buddhotpādasya dīptatā /",
    "T17matpra_u:224": " mānuṣyaṃ yatra devānāṃ spṛhaṇīyatvam āgatam // 112",
    "T17matpra_u:225": " khedaḥ śamasukhajyānir asajjanasamāgamaḥ /",
    "T17matpra_u:226": " dvaṃdvāny ākīrṇatā ceti doṣān guṇavad udvahan // 113",
    "T17matpra_u:227": " jagaddhitārthaṃ ghaṭase yad asaṅgena cetasā /",
    "T17matpra_u:228": " kā nāmāsau bhagavatī buddhānāṃ buddhadharmatā // 114",
    "T17matpra_u:229": " kadannāny api bhuktāni kva cit kṣud adhivāsitā /",
    "T17matpra_u:230": " panthāno viṣamāḥ kṣuṇṇāḥ suptaṃ gokaṇṭakeṣv api // 115",
    "T17matpra_u:231": " prāptāḥ kṣepāvṛtāḥ sevā veṣabhāṣāntaraṃ kṛtam /",
    "T17matpra_u:232": " nātha vaineyavātsalyāt prabhuṇāpi satā tvayā // 116",
    "T17matpra_u:233": " prabhutvam api te nātha sadā nātmani vidyate /",
    "T17matpra_u:234": " vaktavya iva sarvair hi svairaṃ svārthe niyujyase // 117",
    "T17matpra_u:235": " yena kena cid eva tvaṃ yatra tatra yathā tathā /",
    "T17matpra_u:236": " coditaḥ svāṃ pratipadaṃ kalyāṇīṃ nātivartase // 118",
    "T17matpra_u:237": " nopakārapare 'py evam upakāraparo janaḥ /",
    "T17matpra_u:238": " apakārapare 'pi tvam upakāraparo yathā // 119",
    "T17matpra_u:239": " ahitāvahite śatrau tvaṃ hitāvahitaḥ suhṛt /",
    "T17matpra_u:240": " doṣānveṣaṇanitye 'pi guṇānveṣaṇatatparaḥ // 120",
    "T17matpra_u:241": " yato nimantraṇaṃ te 'bhūt saviṣaṃ sahutāśanam /",
    "T17matpra_u:242": " tatrābhūd abhisaṃyānaṃ sadayaṃ sāmṛtaṃ ca te // 121",
    "T17matpra_u:243": " ākroṣṭāro jitāḥ kṣāntyā drugdhāḥ svastyayanena ca /",
    "T17matpra_u:244": " satyena cāpavaktāraś tvayā maitryā jighāṃsavaḥ // 122",
    "T17matpra_u:245": " anādikālaprahatā bahvyaḥ prakṛtayo nṛṇām /",
    "T17matpra_u:246": " tvayā vibhāvitāpāyāḥ kṣaṇena parivartitāḥ // 123",
    "T17matpra_u:247": " yat sauratyaṃ gatās tīkṣṇāḥ kadaryāś ca vadānyatām /",
    "T17matpra_u:248": " krūrāḥ peśalatāṃ yātās tat tavopāyakauśalam // 124",
    "T17matpra_u:249": " indriyopaśamo nande mānastabdhe ca saṃnatiḥ /",
    "T17matpra_u:250": " kṣamitvaṃ cāṅgulīmāle kaṃ na vismayam ānayet // 125",
    "T17matpra_u:251": " bahavas tṛṇaśayyāsu hitvā śayyāṃ hiraṇmayīm /",
    "T17matpra_u:252": " aśerata sukhaṃ dhīrās tṛptā dharmarasasya te // 126",
    "T17matpra_u:253": " pṛṣṭenāpi kva cin noktam upetyāpi kathā kṛtā /",
    "T17matpra_u:254": " tarṣayitvā paratroktaṃ kālāśayavidā tvayā // 127",
    "T17matpra_u:255": " pūrvaṃ dānakathādyābhiś cetasy utpādya sauṣṭhavam /",
    "T17matpra_u:256": " tato dharmo gatamale vastre raṅga ivārpitaḥ // 128",
    "T17matpra_u:257": " na so 'sty upāyaḥ śaktir vā yena na vyāyataṃ tava /",
    "T17matpra_u:258": " ghorāt saṃsārapātālād uddhartuṃ kṛpaṇaṃ jagat // 129",
    "T17matpra_u:259": " bahūni bahurūpāṇi vacāṃsi caritāni ca /",
    "T17matpra_u:260": " vineyāśayabhedena tatra tatra gatāni te // 130",
    "T17matpra_u:261": " viśuddhāny aviruddhāni pūjitāny arcitāni ca /",
    "T17matpra_u:262": " sarvāṇy eva nṛdevānāṃ hitāni mahitāni ca // 131",
    "T17matpra_u:263": " na hi vaktuṃ ca kartuṃ ca bahu sādhu ca śakyate /",
    "T17matpra_u:264": " anyathānanyathāvādin dṛṣṭaṃ tad ubhayaṃ tvayi // 132",
    "T17matpra_u:265": " kevalātmaviśuddhyaiva tvayā pūtaṃ jagad bhavet /",
    "T17matpra_u:266": " yasmān naivaṃvidhaṃ kṣetraṃ triṣu lokeṣe vidyate // 133",
    "T17matpra_u:267": " prāg evātyantanaṣṭānām anādau bhavasaṃkaṭe /",
    "T17matpra_u:268": " hitāya sarvasattvānāṃ yas tvam evaṃ samudyataḥ // 134",
    "T17matpra_u:269": " na tāṃ pratipadaṃ vedmi syād yayāpacitis tava /",
    "T17matpra_u:270": " api ye parinirvānti te 'pi te nānṛṇā janāḥ // 135",
    "T17matpra_u:271": " tava te 'vasthitā dharme svārtham eva tu kurvate /",
    "T17matpra_u:272": " yaḥ śramas tannimittaṃ tu tava kā tasya niṣkṛtiḥ // 136",
    "T17matpra_u:273": " tvaṃ hi jāgarṣi suptānāṃ saṃtānāny avalokayan /",
    "T17matpra_u:274": " apramattaḥ pramattānāṃ sattvānāṃ bhadrabāndhavaḥ // 137",
    "T17matpra_u:275": " kleśānāṃ vadha ākhyāto māramāyā vighāṭitā /",
    "T17matpra_u:276": " uktaṃ saṃsāradaurātmyam abhayā dig vidarśitā // 138",
    "T17matpra_u:277": " kim anyad arthakāmena sattvānāṃ karuṇāyatā /",
    "T17matpra_u:278": " karaṇīyaṃ bhaved yatra na dattānunayo bhavān // 139",
    "T17matpra_u:279": " yadi saṃcāriṇo dharmāḥ syur ime niyataṃ tvayā /",
    "T17matpra_u:280": " devadattam upādāya sarvatra syur niveśitāḥ // 140",
    "T17matpra_u:281": " ata eva jagannātha nehānyo 'nyasya kārakaḥ /",
    "T17matpra_u:282": " iti tvam uktavān bhūtaṃ jagat saṃjñapayann iva // 141",
    "T17matpra_u:283": " cirāya bhuvi saddharmaṃ prerya lokānukampayā /",
    "T17matpra_u:284": " bahūn utpādya sacchiṣyāṃs trailokyānugrahakṣamān // 142",
    "T17matpra_u:285": " sākṣādvineyavargīyān subhadrāntān vinīya ca /",
    "T17matpra_u:286": " ṛṇaśeṣaṃ kim adyāpi sattveṣu yad abhūt tava // 143",
    "T17matpra_u:287": " yas tvaṃ samādhivajreṇa tilaśo 'sthīni cūrṇayan /",
    "T17matpra_u:288": " atiduṣkarakāritvam ante 'pi na vimuktavān // 144",
    "T17matpra_u:289": " parārthāv eva me dharmarūpakāyāv iti tvayā /",
    "T17matpra_u:290": " duṣkuhasyāsya lokasya nirvāṇe 'pi vidarśitam // 145",
    "T17matpra_u:291": " tathā hi satsu saṃkrāmya dharmakāyam aśeṣataḥ /",
    "T17matpra_u:292": " tilaśo rūpakāyaṃ ca bhittvāsi parinirvṛtaḥ // 146",
    "T17matpra_u:293": " aho sthitir aho vṛttam aho rūpam aho guṇāḥ /",
    "T17matpra_u:294": " na nāma buddhadharmāṇām asti kiṃ cid anadbhutam // 147",
    "T17matpra_u:295": " upakāriṇi cakṣuṣye śāntavākkāyakarmaṇi /",
    "T17matpra_u:296": " tvayy api pratihanyante paśya mohasya raudratām // 148",
    "T17matpra_u:297": " puṇyodadhiṃ ratnanidhiṃ dharmarāśiṃ guṇākaram /",
    "T17matpra_u:298": " ye tvāṃ sattvā namasyanti tebhyo 'pi sukṛtaṃ namaḥ // 149",
    "T17matpra_u:299": " akṣayās te guṇā nātha śaktis tu kṣayiṇī mama /",
    "T17matpra_u:300": " ataḥ prasaṅgabhīrutvāt sthīyate na vitṛptitaḥ // 150",
    "T17matpra_u:301": " aprameyam asaṃkhyeyam acintyam anidarśanam /",
    "T17matpra_u:302": " svayam evātmanātmānaṃ tvam eva jñātum arhasi // 151",
    "T17matpra_u:303": " na te guṇāṃśāvayavo 'pi kīrtitaḥ",
    "T17matpra_u:304": " parā ca nas tuṣṭir avasthitā hṛdi /",
    "T17matpra_u:305": " akarśanenaiva mahāhradāmbhasāṃ",
    "T17matpra_u:306": " janasya tarṣāḥ praśamaṃ vrajanti ha // 152",
    "T17matpra_u:307": " phalodayenāsya śubhasya karmaṇo",
    "T17matpra_u:308": " muniprasādapratibhodbhavasya me /",
    "T17matpra_u:309": " asadvitarkākulamāruteritaṃ",
    "T17matpra_u:310": " prayātu cittaṃ jagatāṃ vidheyatām // 153"
}