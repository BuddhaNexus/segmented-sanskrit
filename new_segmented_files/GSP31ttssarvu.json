{
    "GSP31ttssarvu:0": " samāsasūtra -",
    "GSP31ttssarvu:1": " sarvopakāriṇī ṭīkā /",
    "GSP31ttssarvu:2": " yadvāgvibhūtiramalākhilatattvajātānnānādya tattvamamalaṃ paribodhayantī /",
    "GSP31ttssarvu:3": " śreyaḥ karoti jagatāṃ bhagavantamādyaṃ taṃ śrīmaharṣikapilaṃ prabhumānato 'smi // 1 //",
    "GSP31ttssarvu:4": " uddidhīrṣustadunnītasūtratattvārthabuddhaye /",
    "GSP31ttssarvu:5": " sarvopakāriṇīṃ kurve ṭīkāṃ guṇavaśaṃvadaḥ // 2 //",
    "GSP31ttssarvu:6": " athātrānādikleśakarmavāsanāsamudranipatitānanāthadīnānuddidhīrṣuḥ paramakṛpāluḥ svataḥsiddhatattvajñāno maharṣirbhagavān kapilo dvāviṃśatisūtrāṇyupādikṣat",
    "GSP31ttssarvu:7": " sūcanāt sūtramiti hi vyutpattiḥ /",
    "GSP31ttssarvu:8": " tata etaiḥ samastatattvānāṃ sakalaṣaṣṭitantrārthānāṃ ca sūcanaṃ bhavati /",
    "GSP31ttssarvu:9": " itaścedaṃ sakalasāṃkhyatīrthamūlabhūtaṃ tīrthāntarāṇi caitatprapañcabhūtānyeva /",
    "GSP31ttssarvu:10": " sūtraṣaḍadhyāyī tu vaiśvānarāvatāramaharṣibhagavatkapilapraṇītā iyaṃ tu dvāviṃśatisūtrī tasyā api bījabhūtā nārāyaṇāvatāramaharṣibhagavatkapilapraṇīteti vṛddhāḥ /",
    "GSP31ttssarvu:11": " tatrādau prathamasūtratrayeṇa sakalaprapañcamūlabhūtāni pañcaviṃśatitattvāni sūcayati /",
    "GSP31ttssarvu:12": " aṣṭau prakṛtayaḥ // Tats_1 //",
    "GSP31ttssarvu:13": " ṣoḍaśa vikārāḥ // Tats_2 //",
    "GSP31ttssarvu:14": " puruṣaḥ // Tats_3 //",
    "GSP31ttssarvu:15": " ayamarthaḥ sāṃkhyasiddhānte pañcaviṃśatistattvāni /",
    "GSP31ttssarvu:16": " tatra mūlaprakṛtiḥ mahattattvam ahaṅkāraḥ śabdatanmātrā sparśatanmātrā rūpatanmātrā rasatanmātrā gandhatanmātrā cetyaṣṭau prakṛtayaḥ santi /",
    "GSP31ttssarvu:17": " atra tattvāntarārambhakatvaṃ prakṛtitvam ataśca mahadādīnāṃ saptānāṃ pūrvapūrvavikṛtitve 'pi na atiḥ lakṣaṇasamanvayāt /",
    "GSP31ttssarvu:18": " pañca buddhīndriyāṇi pañca karmendriyāṇi manaḥ gaganapavanajvalanasaliladharaṇyākhyāni",
    "GSP31ttssarvu:19": " pañca bhūtāni caitāni ṣoḍaśa vikārāḥ vikṛtaya eva na tattvāntārārambhakāṇi sarvaṃ",
    "GSP31ttssarvu:20": " vākyaṃ sāvadhāraṇamiti nyāyāt /",
    "GSP31ttssarvu:21": " puruṣaḥ pañcaviṃśatitamaṃ tattvam /",
    "GSP31ttssarvu:22": " ayaṃ ca na prakṛtirna vikṛtiḥ tābhyaḥ pṛthakkṛtya nirūpaṇāt /",
    "GSP31ttssarvu:23": " anena jaḍatvapariṇāmitvakartṛtvādidharmavadbhyaḥ prakṛtyādibhyaḥ puruṣasya vailakṣaṇyamapi sūcitaṃ bhavati tathā ca kārikā /",
    "GSP31ttssarvu:24": " mūlaprakṛtiravikṛtirmahadādyāḥ prakṛtivikṛtayaḥ sapta /",
    "GSP31ttssarvu:25": " ṣoḍaśakastu vikāro na prakṛtirna vikṛtiḥ puruṣaḥ //",
    "GSP31ttssarvu:26": " iti /",
    "GSP31ttssarvu:27": " nanvetebhyo 'tiriktā anye 'pi bahavo ghaṭapaṭādayaḥ padārthā dṛśyante tatkathameṣāmupapattirata āha /",
    "GSP31ttssarvu:28": " traiguṇyasañcāraḥ // Tats_4 //",
    "GSP31ttssarvu:29": " triguṇa eva traiguṇyaṃ sattvarajastamāṃsi teṣāṃ sañcāraḥ mattakapotakaṇṭhanyāyena pratikṣaṇaṃ vilakṣaṇapariṇāmo varttata iti śeṣaḥ /",
    "GSP31ttssarvu:30": " anena mūlaprakṛtistriguṇātmikā tritvena ca bhedabodhakena guṇāḥ parasparaviruddhasvabhāvāḥ",
    "GSP31ttssarvu:31": " prītyaprītiviṣādātmakāḥ sañcāreṇa ca saṅgatasamyakcaraṇārthakena teṣāṃ nityasabhāvaḥ",
    "GSP31ttssarvu:32": " puruṣārthe jananīye kāryānusāreṇa parasparasahāyatā ca /",
    "GSP31ttssarvu:33": " tataśca prakṛtermahadādīnāṃ bhūtebhyaśca ghaṭapaṭādisakalapadārthānāṃ triguṇalakṣaṇapariṇāmādeva",
    "GSP31ttssarvu:34": " saṃsiddhiḥ kāryotpādaśca nāpūrvaḥ kintvāvirbhāvamātraṃ sūkṣmakāraṇarūpeṇa sthitasya",
    "GSP31ttssarvu:35": " sthūlakāryakṣamarūpeṇa vipariṇāma iti sadvyāptivādaśca ityete siddhāntāḥ saṃsūcitā",
    "GSP31ttssarvu:36": " bhavantīti bodhyam //",
    "GSP31ttssarvu:37": " nanu guṇānāmanavaratapariṇatisvabhāvatvāt kadācidapi dṛśyajātādarśanaṃ na syāt tataśca pralayocchedaḥ syādata āha /",
    "GSP31ttssarvu:38": " pratisañcaraḥ // Tats_5 //",
    "GSP31ttssarvu:39": " yathā sṛṣṭiprakriyānirvāhakastriguṇapariṇamastathā pratisañcāraḥ pratikūlopi vipariṇāmosti",
    "GSP31ttssarvu:40": " tathā ca pratilomapariṇāmena tattatkāryāṇāṃ svasvakāraṇe laye jāte triguṇāyāḥ prakṛteḥ",
    "GSP31ttssarvu:41": " sāmyasthitireva pralaya iti sūcitam /",
    "GSP31ttssarvu:42": " tadā ca samānapariṇāmatvena vailakṣaṇyānāvirbhāva iti bhāvaḥ //",
    "GSP31ttssarvu:43": " atha jāyamānasya sukhaduḥkhādervivekārthaṃ traividhyaṃ vaktumekenādāvāntaramāha /",
    "GSP31ttssarvu:44": " adhyātmam // Tats_6 //",
    "GSP31ttssarvu:45": " ātmānamadhikṛtyetyadhyātmam taddvividhaṃ śārīraṃ mānasaṃ ceti śārīraṃ vātapittaśleṣmavaiṣamyanimittaṃ mānasaṃ kāmakrodhalobhamoherṣyāviṣayaviśeṣadarśanādarśananimittam",
    "GSP31ttssarvu:46": " etadubhayamapi āntaropāyasādhyatvādadhyātmamityucyate //",
    "GSP31ttssarvu:47": " bāhyabhedadvayamāha dvābhyām /",
    "GSP31ttssarvu:48": " adhibhūtam // Tats_7 //",
    "GSP31ttssarvu:49": " mānuṣapaśupakṣisarīsṛpasthāvarādibhūtānyadhikṛtya tadadhibhūtamityarthaḥ //",
    "GSP31ttssarvu:50": " ādhidaivam // Tats_8 //",
    "GSP31ttssarvu:51": " yakṣarākṣasavināyakagrahādyāveśanimittametat /",
    "GSP31ttssarvu:52": " idaṃ dvayamapi bāhyopāyasādhyatvādbāhyamityuktam //",
    "GSP31ttssarvu:53": " nanu satsvapi vilakṣaṇeṣu bahuṣu padārtheṣu puruṣasya tatsambandhābhāvāt kathaṃ tato duḥkhamatastatsāmagrīṃ nirūpayiṣurādau buddhīndriyāṇyāha",
    "GSP31ttssarvu:54": " pañcābhibuddhayaḥ // Tats_9 //",
    "GSP31ttssarvu:55": " abhito buddhyante jñāyante vastūnyābhirityabhibuddhayaḥ buddhīndriyāṇi cakṣuḥśrotraghrāṇarasanatvagākhyāni rūpaśabdagandharasasparśabodhakāni",
    "GSP31ttssarvu:56": " anena ca jñānadvārā yogaṃ darśayituṃ karmendriyāṇyāha /",
    "GSP31ttssarvu:57": " pañca karmayonayaḥ // Tats_10 //",
    "GSP31ttssarvu:58": " pañca indriyāṇi karmayonayaḥ karmaṇāṃ vacanādānaviharaṇotsargānandānāṃ yonayaḥ kāraṇāni tāni ca vākpāṇipādapāyūpasthākhyāni /",
    "GSP31ttssarvu:59": " anena karmaṇā tattadviṣayasānnidhyena tattatsambandhaḥ sūcitaḥ //",
    "GSP31ttssarvu:60": " atha mahadahaṅkāramanasāmadhyavasāyābhimānasaṅkalpā asādhāraṇyo vṛttayaḥ tābhirvinendriyadvārā",
    "GSP31ttssarvu:61": " viṣayagrahāsambhavāt taistadgrahoktyā tāsāṃ nirūpitaprāyatvena tatsādhāraṇī vṛttirāha /",
    "GSP31ttssarvu:62": " pañca vāyavaḥ // Tats_11 //",
    "GSP31ttssarvu:63": " pañcasaṃkhyākāḥ prāṇāpānasamānodānavyānākhyāḥ vāyavaḥ mahadahaṅkāramanasāṃ sādhāraṇavṛttayaḥ jīvanasādhanāni /",
    "GSP31ttssarvu:64": " tatra prāṇo nāsāgrahṛnnābhipādāṅguṣṭhavṛttiḥ apānaḥ kṛkāṭikāpṛṣṭhapāyupārśvopasthavṛttiḥ",
    "GSP31ttssarvu:65": " samāno hṛnnābhisarvasandhivṛttiḥ udāno hṛtkaṇṭhatālumūrddhabhrūmadhyavṛttiḥ vyānastvavṛttiriti //",
    "GSP31ttssarvu:66": " pañcānamaupayogamāha /",
    "GSP31ttssarvu:67": " pañca karmātmānaḥ // Tats_12 //",
    "GSP31ttssarvu:68": " bhuktapītāhārajalāderasarudhirādeśca yathāyathaṃ prāpaṇameṣāṃ karma tadekānumeyatvena tatsvarūpātmakatā (?) ityarthaḥ // 12 //",
    "GSP31ttssarvu:69": " nanvastu jñānakriyādvārā mahadabhimānasarvasaṅkalpānāṃ viṣayayogitvaṃ puruṣasya svapariṇāmitayā tanna ghaṭate ityāśaṅkāṃ vinivartayiṣurāha /",
    "GSP31ttssarvu:70": " pañcaparvāvidyā // Tats_13 //",
    "GSP31ttssarvu:71": " anātmasvātmakhyātiravidyā sā ca vidyāvirodhinī pañcaparvā bhavati tāni ca parvāṇi avidyāsmitārāgadveṣābhiniveśākhyāni /",
    "GSP31ttssarvu:72": " tathā ca yadavidyayā viparyayeṇāvadhāryate vastu asmitādayastatsvabhāvāstadabhiniviśante tataścātmano vivekena tatsambandha iti bhāvaḥ // 13",
    "GSP31ttssarvu:73": " pañcāśadbhedeśu pratyayasargeṣu pañcaviparyayā nirūpitāḥ adhunā viśiṣṭeṣvaṣṭāviṃśatimaśaktimāha /",
    "GSP31ttssarvu:74": " aṣṭāviṃśatidhā 'śaktiḥ // Tats_14 //",
    "GSP31ttssarvu:75": " indriyavadhā ekādaśa vuddhivadhāśca saptadaśa ityetāḥ aśaktaya ucyante /",
    "GSP31ttssarvu:76": " indriyavadhā yathā /",
    "GSP31ttssarvu:77": " bādhiryaṃ kuṣṭhatā 'ndhatvaṃ jaḍatā 'jighratā tathā /",
    "GSP31ttssarvu:78": " mūkatākauṇyapaṅgutvaklaibyodāvartamandatāḥ /",
    "GSP31ttssarvu:79": " iti buddhivadhāstu navatuṣṭīnāmaṣṭasiddhīnāṃ ca viparyayādbhavanti taditthaṃ jātā aśaktayo 'ṣṭāviṃśatidheti // 14 //",
    "GSP31ttssarvu:80": " prasakte tuṣṭisiddhī evāha dvābhyām /",
    "GSP31ttssarvu:81": " navadhā tuṣṭiḥ // Tats_15 //",
    "GSP31ttssarvu:82": " yathoktam /",
    "GSP31ttssarvu:83": " ādhyātmikyaścatasraḥ prakṛtyupādānakālabhāgyākhyāḥ /",
    "GSP31ttssarvu:84": " bāhyāḥ viṣayoparamāt pañca nava tuṣṭayobhihitāḥ // iti",
    "GSP31ttssarvu:85": " asyārthaḥ vivekasākṣātkāro hi prakṛtipariṇāmabhedaḥ taṃ ca saiva karotīti kṛtaṃ dhyānābhyāseneti kenacidupadiṣṭe tatra tuṣṭiḥ prakṛtyākhyā 1,",
    "GSP31ttssarvu:86": " atha prakṛteḥ sarvān pratyaviśeṣānna kevalaṃ tata eva vivekasākṣātkāraḥ kintu pravrajyayetyupadiṣṭe tuṣṭirupādānākhyā 2,",
    "GSP31ttssarvu:87": " pravrajyāpi kālaviśeṣaṇādareṇaiva vivekaṃ janayatyalamuttaptatayā ityupadiṣṭe tuṣṭiḥ kālākhyā 3,",
    "GSP31ttssarvu:88": " bhāgyenaiva vivekakhyātiriti tuṣṭirbhāgyākhyā 4,",
    "GSP31ttssarvu:89": " ityetāścatasraḥ prakṛtivyatiriktamātmānamadhikṛtya jāyanta ityādhyātmikya ucyante /",
    "GSP31ttssarvu:90": " viṣayāḥ śabdasparśarūparasagandhākhyāḥ pañca teṣu arjanarakṣaṇakṣayabhogahiṃsādoṣadarśanaṃ",
    "GSP31ttssarvu:91": " tata uparamā viratayopi pañca te ca mahadahaṅkārādīnanātmana ātmanobhimanyamānasya",
    "GSP31ttssarvu:92": " vairāgye satyutpadyante 'to bāhyā ucyante /",
    "GSP31ttssarvu:93": " imāśca nava uktaviparyayāḥ 5 aśaktibhiḥ 28 saha dvicatvāriṃśat 42 siddhiparipanthitvāddheyāḥ // ?// 15 //",
    "GSP31ttssarvu:94": " aṣṭadhāsiddhiḥ // Tats_16 //",
    "GSP31ttssarvu:95": " tadyathā ūhaḥ śabdodhyayanaṃ 3 duḥkhavighātāstrayaḥ 6 suhṛtprāptiḥ 7 dānañca 8 siddhayoṣṭāviti",
    "GSP31ttssarvu:96": " tatropadeśamantareṇa tattvajñānasya svayamūhādyā asiddhiḥ sā prathamā 1 anyadīyaśāstrapāṭhamākarṇya",
    "GSP31ttssarvu:97": " jñānotpattau śabdākhyā dvitīyā 2 adhyayanatastattvajñāne tṛtīyā 3 ādhyātmikādhidaivikādhibhautikaduḥkhatrayavighātena",
    "GSP31ttssarvu:98": " tattvajñāne jāte siddhitrayam 6 jñānavatsuhṛdo lābhena tattvajñāne suhṛtprāptyākhyā",
    "GSP31ttssarvu:99": " saptamī 7 dhanādinārādhite jñānini tattvajñāne 'ṣṭamī 8 atra duḥkhavighātarūpāṇāṃ",
    "GSP31ttssarvu:100": " tisṛṇāṃ siddhīnāṃ mukhyatvamitarāsāṃ tadupāyatvādgauṇatvaṃ bobhyam /",
    "GSP31ttssarvu:101": " pañcaviparyayādārabhyāṣṭasiddhiparyantamete pratyayasargāḥ teṣu prakṛtipratyayānyatākhyātiprepsubhirdvicatvāriṃśadādito",
    "GSP31ttssarvu:102": " heyāḥ siddhayastu upādeyā iti tatsvarūpavyākriyayaiva sūcitaṃ bhavati // 16 //",
    "GSP31ttssarvu:103": " pratyayasargamabhidhāya prakṛtisargamāha /",
    "GSP31ttssarvu:104": " daśa mūlikārthāḥ // Tats_17 //",
    "GSP31ttssarvu:105": " daśa arthāḥ padārthāḥ mūlikāḥ santi mūlaṃ prakṛtiḥ puruṣaśca tāvāśrayatvena vidyete",
    "GSP31ttssarvu:106": " yeṣām athavā mūlaṃ svabhāvaḥ sa prayojakatvenāsti yeṣāmiti mūlikā mūlaprakṛtau puruṣe",
    "GSP31ttssarvu:107": " ca vidyamānā iti yāvat tathā ca rājavārttikam /",
    "GSP31ttssarvu:108": " pradhānāstitvamekatvamarthavattvamathānyatā /",
    "GSP31ttssarvu:109": " pārārthyaṃ ca tathā naikyaṃ viyogo yoga eva ca //",
    "GSP31ttssarvu:110": " śeṣavṛttirakarttṛtvaṃ maulikārthāḥ smṛtā daśa //",
    "GSP31ttssarvu:111": " atraikatvamarthavattvaṃ pārārthyaṃ pradhāne anyatvaṃ prakṛtyapekṣayā akartṛtvaṃ bahutvaṃ puruṣe astitvaṃ yogo viyogaścobhayoḥ /",
    "GSP31ttssarvu:112": " śeṣavṛttiḥ aṅgāṅgibhāvena guṇānāṃ vṛttiḥ sthūlasūkṣmaśarīrayoriti /",
    "GSP31ttssarvu:113": " atra prakṛtipuruṣayoḥ sādharmyavaidharmyanirūpaṇena dvayoḥ pārthakyena jñānaṃ prakṛtipuruṣānyatākhyātibījamiti sūcitaṃ bhavati /",
    "GSP31ttssarvu:114": " tathā caiteṣāṃ dharmāṇāṃ tattatsvabhāvabhūtatvena prakṛtisargatāvyavahāra iti // 17 //",
    "GSP31ttssarvu:115": " nanu buddhyādibhireva triguṇātmakaiḥ sakalakāryasiddhau kimadhikaprakṛtyaṅgīkāreṇa ata āha /",
    "GSP31ttssarvu:116": " anugrahasargaḥ // Tats_18 //",
    "GSP31ttssarvu:117": " buddhyādibhiḥ svakārye 'haṅkārādau janayitavye prakṛteranugrahasahāyopekṣyate anyathā buddhiḥ kṣīṇā satī nālamahaṅkāraṃ janayitumiti sakalopi sargastadanugrahamūlaka evetyarthaḥ /",
    "GSP31ttssarvu:118": " ayameva prakṛtyāpūra ityucyate tathā ca prakṛtyaivāyaṃ sargo neśvareṇa nāpi brahmopādāno nāpyakāraṇo neśvarādhiṣṭhitaprakṛtita iti sūcyate //",
    "GSP31ttssarvu:119": " tanmātrasargamāha /",
    "GSP31ttssarvu:120": " caturdaśavidho bhūtasargaḥ // Tats_19 //",
    "GSP31ttssarvu:121": " devatairyagyonamānuṣyabhedena bhūtasargaścaturdaśaprakārako bhavati /",
    "GSP31ttssarvu:122": " taccettham brāhmaprājāpatyaindrapaitragāndharvayākṣarākṣasapaiśācabhedenāṣṭavidho daivaḥ paśumṛgapakṣisthāvarasarīsṛpabhedena pañcavidhastairyagyona ekavidho mānuṣya iti // 19 //",
    "GSP31ttssarvu:123": " nanu puruṣārthaśiromaṇībhūtamokṣatattvākāṅkṣā sati bandhasvarūpajñāna evopapadyate 'to bandhānevāha /",
    "GSP31ttssarvu:124": " trividho bandhaḥ // Tats_20 //",
    "GSP31ttssarvu:125": " viparyayādatattvajñānājjāyamāno bandhastrividhaḥ /",
    "GSP31ttssarvu:126": " prākṛto vaikṛto dākṣiṇaśceti /",
    "GSP31ttssarvu:127": " tatra puruṣadhiyā prakṛtyupāsanaṃ prākṛto bandhaḥ /",
    "GSP31ttssarvu:128": " tathā bhūtendriyāhaṅkārabuddhyupāsanaṃ vaikṛtaḥ puruṣatattvamajānataḥ kevalamiṣṭāpūrtakāriṇo dākṣiṇa iti trayāṇāmiti puruṣasvarūpavedakatvābhāve bandhakatvam // 20 //",
    "GSP31ttssarvu:129": " nanvetadajñānatrayanivṛttau kīdṛśo mokṣo jāyata ityāha /",
    "GSP31ttssarvu:130": " trividho mokṣaḥ // Tats_21 //",
    "GSP31ttssarvu:131": " iṣṭāpūrtādikarmasvasāratāṃ puruṣasvarūpopalabdhereva sāratāṃ buddhyamānasya prathamaḥ tato bhūtendriyādiṣvapi vikāratāṃ tataḥ pṛthagātmānaṃ jānataḥ prakṛtirūpastṛtīyaḥ /",
    "GSP31ttssarvu:132": " yadyapi prathamadvitīyau na tāttvikamokṣau tathāpyaikadeśikānyatākhyatyā tāvadbandhāpagamena mokṣatvavyavahāra iti draṣṭavyam /",
    "GSP31ttssarvu:133": " atra bandhamokṣasaṃsārāḥ prakṛtāveva na puruṣe savāsanakleśakarmāśayānāmapariṇāmini",
    "GSP31ttssarvu:134": " puruṣe 'sambhavāt tathā ca bhṛtyajayaparājayayoḥ svāminyupacārāt prakṛtigatānāṃ bandhādīnāṃ",
    "GSP31ttssarvu:135": " puruṣe upacāra eva bhogāpavargayoḥ prakṛtigatayorapi vivekāgrahāt puruṣasambandhaḥ susādhito bhavati /",
    "GSP31ttssarvu:136": " evaṃ ca dharmajñānājñānavairāgyāvairāgyaiśvaryānaiśvaryaiḥ saptabhī rūpaiḥ prakṛtirbhogāpavargarūpapuruṣārthaṃ",
    "GSP31ttssarvu:137": " pratyātmānaṃ badhnāti tattvajñānena vivekakhyātyā ekena rūpeṇa vimocayati itīdṛśasya",
    "GSP31ttssarvu:138": " tattvajñānasyābhyāsādādaranairantaryadīrghakālasevitāt sattvapuruṣānyatāsākṣātkāri",
    "GSP31ttssarvu:139": " kevalaṃ jñānamutpadyate tenānādirapi viparyayavāsanā pratibadhyate tataścādhyavasāyābhimānasaṅkalpālocanāni",
    "GSP31ttssarvu:140": " antarāṇi bāhyāśca sarve vyāpārā ātmani pratiṣiddhā bhavanti ayameva mokṣa iti siddhāntaḥ // 21 //",
    "GSP31ttssarvu:141": " nanu puruṣaprakṛtyādīnāmalakṣyāṇāṃ lakṣyāṇāṃ ca ghaṭapaṭādīnāmakhilaprameyāṇāṃ laukikaiḥ kathamanubhavo vidheyo 'ta āha /",
    "GSP31ttssarvu:142": " trividhaṃ pramāṇam // Tats_22 //",
    "GSP31ttssarvu:143": " asandigdhāviparītānadhigataviṣayā cittavṛttirbodhaśca pauruṣeyaḥ phalaṃ pramā tasyāḥ karaṇaṃ pramāṇam /",
    "GSP31ttssarvu:144": " tat trividhaṃ pratyakṣānumānaśabdabhedāt /",
    "GSP31ttssarvu:145": " etenādhikānyupamānādīni naiyāyikādyabhyupagatāni pramāṇāni eṣvevāntarbhavantīti nātiriktānyupayujyante /",
    "GSP31ttssarvu:146": " tatrārthasannikṛṣṭamindriyaṃ pratyakṣam /",
    "GSP31ttssarvu:147": " vyāpyavyāpakabhāvapakṣadharmatājñānapūrvakamanumānam /",
    "GSP31ttssarvu:148": " āptavacanādvedādirūpācchabdamiti /",
    "GSP31ttssarvu:149": " viśeṣata eṣāṃ lakṣaṇodāharaṇānyākarādavaseyānīti śivam // 22 //",
    "GSP31ttssarvu:150": " ekasmiṃstriguṇātmatattvayutito jātā dvidhā sāpyato dvitvaṃ prāpya prakāśayatyavirataṃ bhogāpavargau svataḥ /",
    "GSP31ttssarvu:151": " ityevaṃ parisūcayan matimatāṃ mohāpahaṃ kāpilaṃ sūtrāṇāmamalaṃ dvikadvayamidaṃ jīyācciraṃ cetasi //",
    "GSP31ttssarvu:152": " iti sarvopakāriṇī saṃkṣiptakāpilasūtravṛttiḥ samāptā //"
}