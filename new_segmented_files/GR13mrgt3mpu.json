{
    "GR13mrgt3mpu:0": " Attention has been paid to the śuddhipattra (pp.327--8)",
    "GR13mrgt3mpu:1": " as well as to Mme Brunner's corrrections (1985:424--9), a number",
    "GR13mrgt3mpu:2": " of which derive from MSS that were not available to Bhatt.",
    "GR13mrgt3mpu:3": " yenāṇūnāmuṣitamamalaṃ dṛkkriyākhyasvarūpaṃ yatsadbhāvādbhavajalanidhau jantujātasya pātaḥ /",
    "GR13mrgt3mpu:4": " durvāraṃ tatkṣapayati tamo yatprasādastamīśaṃ caryāpāde vivṛtiracanāṃ kurmahe sampraṇamya // MrgT_3.0 //",
    "GR13mrgt3mpu:5": " athāto deśikādīnāṃ sāmānyācārasaṃgrahaḥ /",
    "GR13mrgt3mpu:6": " paraścāvasaraprāptaḥ samāsenopadiśyate // MrgT_3.1 //",
    "GR13mrgt3mpu:7": " deśiko mantravṛttiśca putrakaḥ samayī ca yaḥ /",
    "GR13mrgt3mpu:8": " catvāra ete śaivāḥ syur vratino 'vratino 'pi vā // MrgT_3.2 //",
    "GR13mrgt3mpu:9": " vratino jaṭilā muṇḍās teṣvagryā bhasmapāṇḍarāḥ /",
    "GR13mrgt3mpu:10": " tilakaiḥ puṇḍrakaiḥ paṭṭair bhūṣitā bhūmipādayaḥ // MrgT_3.3 //",
    "GR13mrgt3mpu:11": " jaṭā na śūdro vibhṛyān nājño nāpi pramādavān /",
    "GR13mrgt3mpu:12": " na yoṣinna vayontasthā na rogī vikalo 'pi vā // MrgT_3.4 //",
    "GR13mrgt3mpu:13": " kalātattvapavitrāṇu- śaktimantreśasaṃkhyayā /",
    "GR13mrgt3mpu:14": " vibhajya keśānsampātya pratyaṃśaṃ saṃhitāṇubhiḥ // MrgT_3.5 //",
    "GR13mrgt3mpu:15": " vrateśvarasya purato badhnīyācchivatejasā /",
    "GR13mrgt3mpu:16": " mantriṇaḥ sādhyamantreṇa hṛdā putrakayogyayoḥ // MrgT_3.6 //",
    "GR13mrgt3mpu:17": " kṛmighnadravyamiśreṇa bhasmanā traiphalena ca /",
    "GR13mrgt3mpu:18": " sāyacūrṇena vā puṣṭiṃ nayettā bhautikavratī // MrgT_3.7 //",
    "GR13mrgt3mpu:19": " bhautikavratinaste syur yeṣāṃ sāvadhikaṃ vratam /",
    "GR13mrgt3mpu:20": " dehapātāntakaṃ yeṣāṃ te niṣṭhāvratinaḥ smṛtāḥ // MrgT_3.8 //",
    "GR13mrgt3mpu:21": " guravaḥ putrakā ye ca na prāthamikasādhakāḥ /",
    "GR13mrgt3mpu:22": " pūrṇavratāvadhiḥ samyag vrateśāyārpitavrataḥ // MrgT_3.9 //",
    "GR13mrgt3mpu:23": " nyastavratāṅgaḥ satpatnī- parigrahavibhūtimān /",
    "GR13mrgt3mpu:24": " bhautikaḥ kāmya ityuktaḥ satsāntānika eva vā // MrgT_3.10 //",
    "GR13mrgt3mpu:25": " sādhako lokadharmī yaḥ putrakaḥ snātako gṛhī /",
    "GR13mrgt3mpu:26": " samayī prāggṛhasthaśca śaivāḥ syurvratavarjitāḥ // MrgT_3.11 //",
    "GR13mrgt3mpu:27": " teṣāṃ sādhāraṇaṃ karma sandhyopāsanamarcanam /",
    "GR13mrgt3mpu:28": " snānādīni tadaṅgāni parvasu dviguṇakriyā // MrgT_3.12 //",
    "GR13mrgt3mpu:29": " nyagrodhāśvatthapatreṣu vātaghnākṣadaleṣu ca /",
    "GR13mrgt3mpu:30": " kāṃsye vābhojanaṃ bhaikṣaṃ cāturvarṇyamakutsitam // MrgT_3.13 //",
    "GR13mrgt3mpu:31": " sarvāmarapratiṣṭhāsu setvādīnāṃ niveśane /",
    "GR13mrgt3mpu:32": " sīmantonnayanādyeṣu saṃskāreṣvannavarjanam // MrgT_3.14 //",
    "GR13mrgt3mpu:33": " caruṇā phalamūlairvā haviṣyeṇāpareṇa vā /",
    "GR13mrgt3mpu:34": " caturdaśyāmathāṣṭamyāṃ pañcadaśyāṃ ca vartanam // MrgT_3.15 //",
    "GR13mrgt3mpu:35": " vyatīpātadinadhvaṃsa- māsavṛddhyayanādiṣu /",
    "GR13mrgt3mpu:36": " viśeṣasaṃyamaḥ kāryaḥ śaivānāṃ ca pratarpaṇam // MrgT_3.16 //",
    "GR13mrgt3mpu:37": " mārgakṣīṇe ripugraste rogārte kṣutprapīḍite /",
    "GR13mrgt3mpu:38": " sarvātmanā samuddhāraḥ kartavyaḥ śivayoginaḥ // MrgT_3.17 //",
    "GR13mrgt3mpu:39": " māṃsayoṣinmadhutyāgo vratinaḥ kṣitiśāyitā /",
    "GR13mrgt3mpu:40": " mātrārakṣaṇamekasya kamaṇḍalusahāyatā // MrgT_3.18 //",
    "GR13mrgt3mpu:41": " strīgītanartitālāpa- vilāsānāmupekṣaṇam /",
    "GR13mrgt3mpu:42": " striyā raho 'vyavasthānaṃ sragabhyaṅgādivarjanam // MrgT_3.19 //",
    "GR13mrgt3mpu:43": " kṛṣṇapakṣe caturdaśyām aṣṭamyāṃ siddhadarśane /",
    "GR13mrgt3mpu:44": " śrāddhaṃ parvasu sarveṣu viṣuve cāṣṭakādiṣu // MrgT_3.20 //",
    "GR13mrgt3mpu:45": " gurutattulyabandhūnāṃ bhrātṝṇāṃ jyāyasāmapi /",
    "GR13mrgt3mpu:46": " pūjanaṃ madhuparkādyaiḥ svakāle strīniṣevaṇam // MrgT_3.21 //",
    "GR13mrgt3mpu:47": " maṅgalācārayogitvaṃ gandhamālyādidhāraṇam /",
    "GR13mrgt3mpu:48": " pṛthakpṛthaktathaiteṣām ācāro 'pi vidhīyate // MrgT_3.22 //",
    "GR13mrgt3mpu:49": " maheśaśaktinunnānāṃ guruḥ kuryādanugraham /",
    "GR13mrgt3mpu:50": " parīkṣābhiḥ parijñāya vṛddhoktābhiḥ prayatnavān // MrgT_3.23 //",
    "GR13mrgt3mpu:51": " akṛtvā śivabhaktānāṃ kṛtvā ca vyabhicāriṇām /",
    "GR13mrgt3mpu:52": " prāyaścittī bhavedyasmāt kuryādyatnamataḥ param // MrgT_3.24 //",
    "GR13mrgt3mpu:53": " karma saṃjīvanaṃ kuryād vyabhicāriṇi dīkṣite /",
    "GR13mrgt3mpu:54": " sṛṣṭitaḥ saṃhitāhomād adhaḥ pūrṇāsamanvitam // MrgT_3.25 //",
    "GR13mrgt3mpu:55": " saṃjīvanaṃ na dagdhasya karmaṇo 'sti mṛṣā citaḥ /",
    "GR13mrgt3mpu:56": " khedanāpāyaśamanaṃ prāyaścittaṃ hi tadguroḥ // MrgT_3.26 //",
    "GR13mrgt3mpu:57": " darśanāntarasaṃsthābhyaś cyutānāmanuvartinām /",
    "GR13mrgt3mpu:58": " vidhāyaivaṃ svajātyantaṃ dīkṣāṃ kuryādvilomataḥ // MrgT_3.27 //",
    "GR13mrgt3mpu:59": " na te mantraprayoktāraḥ punarbhavatayā matāḥ /",
    "GR13mrgt3mpu:60": " mantrasādhanasaṃsiddheḥ kuryāttānītarāṇyataḥ // MrgT_3.28 //",
    "GR13mrgt3mpu:61": " vyākuryācchivabhaktebhyas tantrārthaṃ gatamatsaraḥ /",
    "GR13mrgt3mpu:62": " nyāyato nyāyavartibhyaḥ pālayan gurusantatim // MrgT_3.29 //",
    "GR13mrgt3mpu:63": " nājīrṇāmlarasodgāre na ca viṇmūtrabādhane /",
    "GR13mrgt3mpu:64": " na chardyāṃ nātisāre vā nāsnātaḥ kṛtamaithunaḥ // MrgT_3.30 //",
    "GR13mrgt3mpu:65": " pūte mahītale sthitvā paśuśravaṇavarjite /",
    "GR13mrgt3mpu:66": " paridhyantaḥsthitaṃ ceṣṭvā śivaṃ praṇavavigraham // MrgT_3.31 //",
    "GR13mrgt3mpu:67": " gaṇādhyakṣaṃ guruṃ caiva kārakaṃ ca kriyāśrayam /",
    "GR13mrgt3mpu:68": " pustakaṃ guptasatsūtraṃ vidhāyopari kasyacit // MrgT_3.32 //",
    "GR13mrgt3mpu:69": " brūyādaṅga paṭhasveti kṛtārthaṃ prāgudaṅmukhaḥ /",
    "GR13mrgt3mpu:70": " prārabheta gururvyākhyāṃ sambandhārthoktipūrvikām // MrgT_3.33 //",
    "GR13mrgt3mpu:71": " sroto brūyādanusroto bhedān saṃkhyānameva ca /",
    "GR13mrgt3mpu:72": " pravṛttaye guruṃ svaṃ ca steyī syāttadakīrtanāt // MrgT_3.34 //",
    "GR13mrgt3mpu:73": " srotāṃsi kāmikādyūrdhvam asitāṅgādi dakṣiṇam /",
    "GR13mrgt3mpu:74": " sammohādyuttaraṃ prācyaṃ trotalādi suvistaram // MrgT_3.35 //",
    "GR13mrgt3mpu:75": " āpyaṃ caṇḍāsidhārādi caṇḍanāthaparigraham /",
    "GR13mrgt3mpu:76": " śaivaṃ māntreśvaraṃ gāṇaṃ divyamārṣaṃ ca gauhyakam // MrgT_3.36 //",
    "GR13mrgt3mpu:77": " yoginīsiddhakaulaṃ ca srotāṃsyaṣṭau vidurbudhaḥ /",
    "GR13mrgt3mpu:78": " pratisroto 'nuyāyīni tāni brūyādvibhāgaśaḥ // MrgT_3.37 //",
    "GR13mrgt3mpu:79": " śaivaṃ prāktantranirmāṇam ājñāsiddhamasaṃśayam /",
    "GR13mrgt3mpu:80": " tadīśānairgaṇairdevair munibhiśca tadicchayā // MrgT_3.38 //",
    "GR13mrgt3mpu:81": " vijñāya sambhṛtaṃ svoktyā tādākhyaṃ samupāgatam /",
    "GR13mrgt3mpu:82": " guhyakā bhujagā yakṣā dānavāśca śiveritāḥ // MrgT_3.39 //",
    "GR13mrgt3mpu:83": " yadūcurupasaṃhṛtya tatsroto gauhyakaṃ smṛtam /",
    "GR13mrgt3mpu:84": " yoginyo lebhire jñānaṃ sadyo yogāvabhāsakam // MrgT_3.40 //",
    "GR13mrgt3mpu:85": " yenatadyoginīkaulaṃ nottīrṇaṃ tābhya eva tat /",
    "GR13mrgt3mpu:86": " tathānyadapi saṃhāro yo miśro miśra eva saḥ // MrgT_3.41 //",
    "GR13mrgt3mpu:87": " vādibhedaprabhinnatvāt teṣāṃ saṃkhyā na vidyate /",
    "GR13mrgt3mpu:88": " śaivā raudrā mahābhedā daśāṣṭādaśa cordhvake // MrgT_3.42 //",
    "GR13mrgt3mpu:89": " raudrā rudraiḥ śivāviṣṭair udgīrṇā na svabuddhitaḥ /",
    "GR13mrgt3mpu:90": " śaivānāṃ kāmikaṃ pūrvaṃ yogodbhavamacintyakam // MrgT_3.43 //",
    "GR13mrgt3mpu:91": " kāraṇaṃ jñānamajitaṃ dīptākhyaṃ sūkṣmakaṃ param /",
    "GR13mrgt3mpu:92": " sāhasramaṃśumatsaṃjñaṃ suprabhiddaśamaṃ viduḥ // MrgT_3.44 //",
    "GR13mrgt3mpu:93": " raudrāṇāṃ vijayaṃ pūrvaṃ niḥśvāsaṃ pārameśvaram /",
    "GR13mrgt3mpu:94": " svāyambhuvaṃ tathāgneyaṃ vīrabhadraṃ ca rauravam // MrgT_3.45 //",
    "GR13mrgt3mpu:95": " makuṭaṃ vimalākhyaṃ ca candrajñānākhyameva ca /",
    "GR13mrgt3mpu:96": " mukhabimbakamudgītaṃ lalitaṃ siddhasaṃjñakam // MrgT_3.46 //",
    "GR13mrgt3mpu:97": " santānaṃ caiva śarvoktaṃ kiraṇaṃ vātulaṃ param /",
    "GR13mrgt3mpu:98": " tadārabhya ciraṃ nāti vyākuryātprathame 'hani // MrgT_3.47 //",
    "GR13mrgt3mpu:99": " prārambhe 'pi na sampraśna- pratipraśnātimātrakam /",
    "GR13mrgt3mpu:100": " trīṇi mūlāni sūtrāṇi dve tathaikamathāpi vā // MrgT_3.48 //",
    "GR13mrgt3mpu:101": " vidhāyoparamedūrdhvaṃ vadanvighnairviruddhyate /",
    "GR13mrgt3mpu:102": " yatra bīja ivārūḍho mahātantrārthapādapaḥ // MrgT_3.49 //",
    "GR13mrgt3mpu:103": " ābhāti mūlasūtraṃ tad athaśabdādyalaṃkṛtam /",
    "GR13mrgt3mpu:104": " tasyoddeśakamanyatsyāt saṃkhyāsaṃjñādivācakam // MrgT_3.50 //",
    "GR13mrgt3mpu:105": " tallakṣaṇaṃ svarūpoktis tadanyo bhāṣyasaṃgrahaḥ /",
    "GR13mrgt3mpu:106": " brūte ya evaṃ yo 'dhīte tāvubhau hatakalmaṣau // MrgT_3.51 //",
    "GR13mrgt3mpu:107": " loke prāpya yaśo dīptaṃ viśetāṃ dhāma śāṃkaram /",
    "GR13mrgt3mpu:108": " anadhyāye svatantrokta- vidhinā śṛṇvate mṛṣā // MrgT_3.52 //",
    "GR13mrgt3mpu:109": " śaivaṃ vadannihālpāyur mṛtaḥ pretatvamaśnute /",
    "GR13mrgt3mpu:110": " nādhyāpayeccaturdaśyām aṣṭamyāṃ pakṣayordvayoḥ // MrgT_3.53 //",
    "GR13mrgt3mpu:111": " pratipatpañcadaśyośca caturthyāmarkasaṃkrame /",
    "GR13mrgt3mpu:112": " nirghātolkāmahīkampa- paścāccāpeṣu vāsaraḥ // MrgT_3.54 //",
    "GR13mrgt3mpu:113": " saṃdhyāstanitadigdāha- pariveṣopaleṣu ca /",
    "GR13mrgt3mpu:114": " nīhāraprāgdhanurvyoma- pureṣveteṣu darśanāt // MrgT_3.55 //",
    "GR13mrgt3mpu:115": " kīlake ca ravīndusthe tryahaṃ svarbhānudarśane /",
    "GR13mrgt3mpu:116": " pañcarātraṃ harimakhe pavitre ca makhadviṣaḥ // MrgT_3.56 //",
    "GR13mrgt3mpu:117": " biḍālavyālabhekeṣu gateṣvantarato dinam /",
    "GR13mrgt3mpu:118": " tryahaṃ triphaṇini vyāle dṛṣṭe dviphaṇini dvyaham // MrgT_3.57 //",
    "GR13mrgt3mpu:119": " antaḥ śavaśrutau dāhe śavagandhe kharānile /",
    "GR13mrgt3mpu:120": " tadvirāmaṃ vinā khyāta- jantumṛtyau ca vāsaram // MrgT_3.58 //",
    "GR13mrgt3mpu:121": " gurau māsaṃ śivībhūte bhrātṛśiṣyādike tryaham /",
    "GR13mrgt3mpu:122": " śaive rājani saptāhaṃ trirātraṃ paśudharmiṇi // MrgT_3.59 //",
    "GR13mrgt3mpu:123": " svakalpānvayasiddheṣu tathānyeṣvapi deśikaḥ /",
    "GR13mrgt3mpu:124": " prāgvyākhyānaparāmarśa- samādhāneṣṭikṛdbhavet // MrgT_3.60 //",
    "GR13mrgt3mpu:125": " samayī putrako vāpi jñātvā kiṃcidapūrvakam /",
    "GR13mrgt3mpu:126": " nivedayedanujñāto gurave pīṭhavartine // MrgT_3.61 //",
    "GR13mrgt3mpu:127": " śṛṇuyātsvābhiṣiktādvā yogapīṭheṣṭaśaṃkaraḥ /",
    "GR13mrgt3mpu:128": " bahiḥ sthito bahiḥsaṃsthāt parasiktādapīṭhagāt // MrgT_3.62 //",
    "GR13mrgt3mpu:129": " na yāyādanupānatkaḥ kvacinnāpyasahāyavān /",
    "GR13mrgt3mpu:130": " nātiprāṅnātivelāyāṃ na rātrau na khārātape // MrgT_3.63 //",
    "GR13mrgt3mpu:131": " na nīcaiḥ saṃvasennnāpi vṛthā yāyādgṛhādgṛham /",
    "GR13mrgt3mpu:132": " tathā nopahasetkaṃcin nānukuryānna pīḍayet // MrgT_3.64 //",
    "GR13mrgt3mpu:133": " nāsadācaritaṃ kiṃcid ācaretsa gururyataḥ /",
    "GR13mrgt3mpu:134": " tadāpannamamānyatvaṃ mantryādiṣu na vāryate // MrgT_3.65 //",
    "GR13mrgt3mpu:135": " putrakaḥ prātarutthāya samayī ca kṛtāhnikaḥ /",
    "GR13mrgt3mpu:136": " kṛtapraṇāmo 'nujñāto guruṇā kṛtyamācaret // MrgT_3.66 //",
    "GR13mrgt3mpu:137": " adhītya śṛṇuyācchāstraṃ gurutantro gurau vasan /",
    "GR13mrgt3mpu:138": " tyaktvābhimānamātsarya- ḍambhavyasanasantatim // MrgT_3.67 //",
    "GR13mrgt3mpu:139": " kaṇṭhaprāvṛtiniṣṭhīva- kāsahāsādi sannidhau /",
    "GR13mrgt3mpu:140": " gurorna kuryānno vādaṃ kaiścinnotkṛṣṭaveṣavān // MrgT_3.68 //",
    "GR13mrgt3mpu:141": " udvartanāṅgasaṃskāra- jṛmbhaṇāsanasaṃsthitīḥ /",
    "GR13mrgt3mpu:142": " samānālāpaparyaṅga- bandhadhyānārcanādikam // MrgT_3.69 //",
    "GR13mrgt3mpu:143": " na bhuñjānaṃ samādhisthaṃ caṅkramantaṃ kriyodyatam /",
    "GR13mrgt3mpu:144": " sthitaṃ gurusamīpe vā matimānnābhivādayet // MrgT_3.70 //",
    "GR13mrgt3mpu:145": " gacchantaṃ pṛṣṭhato yāyād viśantamanusaṃviśet /",
    "GR13mrgt3mpu:146": " tadvaco nānuyuñjīta śayānaṃ na prabodhayet // MrgT_3.71 //",
    "GR13mrgt3mpu:147": " anujñātaścaredbhaikṣaṃ prāptamadyānniveditam /",
    "GR13mrgt3mpu:148": " śayīta supta ityādi kuryādvidhyuditaṃ ca yat // MrgT_3.72 //",
    "GR13mrgt3mpu:149": " kāmaṃ caredanujñātaḥ putrako dhāmni vā vaset /",
    "GR13mrgt3mpu:150": " samayī prāggṛhasthaśca yatnenopacaredgurum // MrgT_3.73 //",
    "GR13mrgt3mpu:151": " sādhyakoṭeralabdhatvāt tallābho 'pi tadāśrayaḥ /",
    "GR13mrgt3mpu:152": " na cānyavṛttiniṣṭhasya tasmāttatsādhako bhavet // MrgT_3.74 //",
    "GR13mrgt3mpu:153": " sādhako gurvanujñātaḥ puṇyakṣetraṃ samāśritaḥ /",
    "GR13mrgt3mpu:154": " sādhyaveṣadharo maunī haviṣyacaruśākabhuk // MrgT_3.75 //",
    "GR13mrgt3mpu:155": " sahāyavānapramattaḥ phalamūlabhugeva vā /",
    "GR13mrgt3mpu:156": " iṣṭvā śivaṃ yajet sādhyaṃ japaṃ kuryāttridhoditam // MrgT_3.76 //",
    "GR13mrgt3mpu:157": " hutvā daśāṃśaṃ tadyāga- kumbhasnātaḥ śubhe dine /",
    "GR13mrgt3mpu:158": " kṣetrasthaḥ prārabhetkarma caranvā siddhisaṃśrayam // MrgT_3.77 //",
    "GR13mrgt3mpu:159": " na kaṃcidanugṛhṇīyān na niṣeveta bhartsayet /",
    "GR13mrgt3mpu:160": " nāsīta ciramanyatra vinā kṣetraparigrahāt // MrgT_3.78 //",
    "GR13mrgt3mpu:161": " mādhūkarīṃ caredbhikṣāṃ dinārthe savane gate /",
    "GR13mrgt3mpu:162": " sarvamantramukhe puṇye parameśādhidaivate // MrgT_3.79 //",
    "GR13mrgt3mpu:163": " tadanirvartya yo 'śnāti savanaṃ sūrapūjitam /",
    "GR13mrgt3mpu:164": " mantrāstaṃ nādhitiṣṭhanti yogapīṭhavyavasthitāḥ // MrgT_3.80 //",
    "GR13mrgt3mpu:165": " bhīkṣāṃ tu carato bhikṣāṃ nādadyānna vigarhitāt /",
    "GR13mrgt3mpu:166": " śaivātsvāyambhuvādeśca kutaścilliṅgino 'pi vā // MrgT_3.81 //",
    "GR13mrgt3mpu:167": " miṣṭānnapracurāṃ bhīkṣāṃ nādadyānnātisaṃskṛtām /",
    "GR13mrgt3mpu:168": " parihāsādicaturā yatra nāryastato 'pi vā // MrgT_3.82 //",
    "GR13mrgt3mpu:169": " kṛtarakṣaḥ smarannastraṃ paryaṭenmaunamāsthitaḥ /",
    "GR13mrgt3mpu:170": " bhikṣāmalabdhvā no kopaṃ kuryānno vidhṛtaściram // MrgT_3.83 //",
    "GR13mrgt3mpu:171": " na cādhvasu pradhāvatsu noktaḥ kenacidapriyam /",
    "GR13mrgt3mpu:172": " gurvagniśivavidyābhyaḥ kṣetrapālāya cāṃśakam // MrgT_3.84 //",
    "GR13mrgt3mpu:173": " samuddhṛtya sahāyena vibhajyādyātkṣitau śuciḥ /",
    "GR13mrgt3mpu:174": " samācānto japenmantraṃ vaiṣṇave samaye tataḥ // MrgT_3.85 //",
    "GR13mrgt3mpu:175": " vyatīte kṣetrapālāya svāhetyoṃkārapūrvakam /",
    "GR13mrgt3mpu:176": " baliṃ ca nairṛte dadyād gandhadhūpapuraḥsaram // MrgT_3.86 //",
    "GR13mrgt3mpu:177": " tataḥ prasārya saccarma baddhvāsanamatandritaḥ /",
    "GR13mrgt3mpu:178": " dhyāyanmantraṃ japedvidvān khinnastasmiṃllaghu svapet // MrgT_3.87 //",
    "GR13mrgt3mpu:179": " samutthāyārdharātre tu kuryātpūjājapādikam /",
    "GR13mrgt3mpu:180": " tataśca savane brāhme samidādyāharettataḥ // MrgT_3.88 //",
    "GR13mrgt3mpu:181": " śaivānāvasathaprāptān parayā śraddhayārcayet /",
    "GR13mrgt3mpu:182": " sampannaiḥ kārakaistāṃśca jñātvā liṅgairyathārhataḥ // MrgT_3.89 //",
    "GR13mrgt3mpu:183": " na kaṃcitpraṇamed brūyāt sādhyamantraṃ na kasyacit /",
    "GR13mrgt3mpu:184": " nākṣipedoṣadhīrmantra- gobrāhmaṇatapasvinaḥ // MrgT_3.90 //",
    "GR13mrgt3mpu:185": " vyaktisthānaṃ śivasyaite śivanindaiva sā yataḥ /",
    "GR13mrgt3mpu:186": " viśiṣṭenopahāreṇa yajetparvasu śaṃkaram // MrgT_3.91 //",
    "GR13mrgt3mpu:187": " kṣetrapālaṃ ca sādhyāṇuṃ caruṃ dadyānna kasyacit /",
    "GR13mrgt3mpu:188": " labdhānujño mṛṣā jātu tiṣṭhennaikamapi kṣaṇam // MrgT_3.92 //",
    "GR13mrgt3mpu:189": " guptākṣasūtrapūjāṅgaḥ kriyākālavibhāgavit /",
    "GR13mrgt3mpu:190": " kramaśaḥ siddhimāpnoti siddhikṣetrāṇi saṃcaran // MrgT_3.93 //",
    "GR13mrgt3mpu:191": " parigṛhyāthavā kṣetraṃ salliṅgādhikṛtaṃ vaset /",
    "GR13mrgt3mpu:192": " gaṇeśavṛṣabhaskanda- mātṛlokeśakīlitam // MrgT_3.94 //",
    "GR13mrgt3mpu:193": " dakṣiṇottaradigdvāraṃ śivadhāmānyarakṣitam /",
    "GR13mrgt3mpu:194": " mahājanākulaṃ dūra- samitpuṣpakuśodakam // MrgT_3.95 //",
    "GR13mrgt3mpu:195": " sopadravaṃ ca saṃtyajya parigrahaṇamācaret /",
    "GR13mrgt3mpu:196": " bāṇe liṅge svayaṃvyakte munisiddhaniṣevite // MrgT_3.96 //",
    "GR13mrgt3mpu:197": " svakalpoktena vidhinā svayaṃ vā parikalpite /",
    "GR13mrgt3mpu:198": " śuklapakṣe caturdaśyāṃ viśeṣeṇottarāyaṇe // MrgT_3.97 //",
    "GR13mrgt3mpu:199": " kuryātparigrahaṃ vidvān aṣṭamyāṃ vā samāhitaḥ /",
    "GR13mrgt3mpu:200": " yāgadhāma vidhāyādā- vastraṃ māheśvaraṃ yajet // MrgT_3.98 //",
    "GR13mrgt3mpu:201": " japtvā daśasahasrāṇi daśāṃśamanuhomayet /",
    "GR13mrgt3mpu:202": " bhūrisragbalidhūpādyair iṣṭaliṅgasthaśaṃkaraḥ // MrgT_3.99 //",
    "GR13mrgt3mpu:203": " nyaseddigīśvarāndikṣu śakrādīn śaṅkuvigrahān /",
    "GR13mrgt3mpu:204": " nāḍībhūtena sūtreṇa sandhāya bahirālikhet // MrgT_3.100 //",
    "GR13mrgt3mpu:205": " prākāraṃ bhasmanā dīptam astraṃ māheśvaraṃ japan /",
    "GR13mrgt3mpu:206": " tadantarakhilairbījair varmālabdhaistaduccaran // MrgT_3.101 //",
    "GR13mrgt3mpu:207": " prākāraṃ kavacaṃ kuryāt svadhāmno 'pyevameva hi /",
    "GR13mrgt3mpu:208": " dhāmaśaṅkuṣu lokeśān pradoṣe prativāsaram // MrgT_3.102 //",
    "GR13mrgt3mpu:209": " bāhyāvṛtau tadastrāṇi yajedantarghanacchadam /",
    "GR13mrgt3mpu:210": " kṣetrapālaṃ svadigbhāge parvasu kṣetranemigān // MrgT_3.103 //",
    "GR13mrgt3mpu:211": " kṣetre yannasti taddūrāt sahāyopahṛtaṃ bhajet /",
    "GR13mrgt3mpu:212": " na siddhikṣetramutsṛjya padamapyanyato vrajet // MrgT_3.104 //",
    "GR13mrgt3mpu:213": " varṇalakṣajapānmantro homāca daśamāṃśataḥ /",
    "GR13mrgt3mpu:214": " svaśāstravihitāṃ vṛttim āsthitasya prasiddhyati // MrgT_3.105 //",
    "GR13mrgt3mpu:215": " saṃjātavyutkramaḥ kuryāt prāyaścittaṃ vidhisthitam /",
    "GR13mrgt3mpu:216": " akāmātkāmataḥ kuryāt tadeva triguṇaṃ sudhīḥ // MrgT_3.106 //",
    "GR13mrgt3mpu:217": " sādhakāhnikavicchede sadyojātāyutaṃ japet /",
    "GR13mrgt3mpu:218": " śataṃ vā saṃyataprāṇo vāsaraṃ mārutāśanaḥ // MrgT_3.107 //",
    "GR13mrgt3mpu:219": " vāmasyānnavyatikare hiṃsāyāṃ bahurūpiṇaḥ /",
    "GR13mrgt3mpu:220": " vaktrasya syandane rātrau divā taddviguṇaṃ japet // MrgT_3.108 //",
    "GR13mrgt3mpu:221": " dvijādyucchiṣṭasaṃsarge vaktrādyanyatamaṃ guṇam /",
    "GR13mrgt3mpu:222": " caturdalābjamadhyeṣṭyā tatsthāne pañcamaṃ yajet // MrgT_3.109 //",
    "GR13mrgt3mpu:223": " ṣaḍahopoṣito lakṣaṃ japedvanyāśano 'pi vā /",
    "GR13mrgt3mpu:224": " juhuyādayutaṃ jñāte dviguṇaṃ śuddhikāraṇāt // MrgT_3.110 //",
    "GR13mrgt3mpu:225": " japennirmālyasamparke sarvabrahmāṇi lakṣaśaḥ /",
    "GR13mrgt3mpu:226": " samagrasaṃhitālakṣaṃ japennirmālyabhojane // MrgT_3.111 //",
    "GR13mrgt3mpu:227": " vāmādyāḥ patayaḥ śākya- pādārthikakapālinām /",
    "GR13mrgt3mpu:228": " ajāto 'dhipatiḥ proktas trayīnaiṣṭhikaliṅginām // MrgT_3.112 //",
    "GR13mrgt3mpu:229": " tadannabhojane śuddhir jātisamparkaśuddhivat /",
    "GR13mrgt3mpu:230": " kiṃtvaindavavrataprānte kāpālyannāśane matam // MrgT_3.113 //",
    "GR13mrgt3mpu:231": " īśānasya japellakṣaṃ tatsaṅkaraviśuddhaye /",
    "GR13mrgt3mpu:232": " kāpālisaṅkare trīṇi lakṣāṇi kṛtasaṃyamaḥ // MrgT_3.114 //",
    "GR13mrgt3mpu:233": " pramādāddhārite liṅge bhraṣṭe vā sākṣasūtrake /",
    "GR13mrgt3mpu:234": " lakṣaṃ japenmaheśasya punaḥ kuryātparigraham // MrgT_3.115 //",
    "GR13mrgt3mpu:235": " bhraṃśe vā janite bhaṅge daśāṃśo vihito mune /",
    "GR13mrgt3mpu:236": " tadanyatrārdhamūlaṃ vā sahasraṃ sulaghīyasi // MrgT_3.116 //",
    "GR13mrgt3mpu:237": " tadvacca paśunā dṛṣṭe spṛṣṭe daśaguṇaṃ japet /",
    "GR13mrgt3mpu:238": " hāritārdhaṃ guṇacchede saṃkhyāsūtrasya doṣanut // MrgT_3.117 //",
    "GR13mrgt3mpu:239": " tyāgaśca kaphaviṇmūtra- spṛṣṭasyānyatra taijasāt /",
    "GR13mrgt3mpu:240": " pramādādyoṣitaṃ gatvā prāṇāyāmāyutaṃ bhajet // MrgT_3.118 //",
    "GR13mrgt3mpu:241": " dvipañcaguṇitaṃ śuddhyai praṇavoccārasaṃśritam /",
    "GR13mrgt3mpu:242": " mahāpātakasaṃyoge śivaikādaśikāyutam // MrgT_3.119 //",
    "GR13mrgt3mpu:243": " japeddaśaguṇaṃ prāṇa- saṃyamī phalamūlabhuk /",
    "GR13mrgt3mpu:244": " tatsameṣvevameva syāt kiṃ tu prāṇāyatiṃ vinā // MrgT_3.120 //",
    "GR13mrgt3mpu:245": " pātakeṣu tadanyeṣu kriyāvyatikareṣu ca /",
    "GR13mrgt3mpu:246": " japedekādaśājātam ekaṃ vā brahmamadhyagam // MrgT_3.121 //",
    "GR13mrgt3mpu:247": " na grāhyaṃ kārakaṃ kiṃcit sakhyā jātāṃhasāhṛtam /",
    "GR13mrgt3mpu:248": " ādadāno 'parijñānāt pūrvoktādardhamācaret // MrgT_3.122 //",
    "GR13mrgt3mpu:249": " bahudaivasike yoge tulyaṃ sādharmyayogataḥ /",
    "GR13mrgt3mpu:250": " jñātvaivaṃ sādhako vidvān sahāyaṃ sadguṇaṃ bhajet // MrgT_3.123 //",
    "GR13mrgt3mpu:251": " sajātyabhijanopetaṃ yavīyāṃsaṃ guṇādhikam /",
    "GR13mrgt3mpu:252": " putrakaṃ samayasthaṃ vā susnigdhamaparaṃ tataḥ // MrgT_3.124 //",
    "GR13mrgt3mpu:253": " sādhakoktaṃ vrataṃ kuryād gururasvavaśo vratī /",
    "GR13mrgt3mpu:254": " dviguṇaṃ svavaśastāva ccaredasvavaśo vratī // MrgT_3.125 //",
    "GR13mrgt3mpu:255": " svavaśastriguṇaṃ tryaṃśaṃ vinā tatputrakaścaret /",
    "GR13mrgt3mpu:256": " putrakārdhaṃ tu samayī pūrvoktānuktapāpmanām // MrgT_3.126 //",
    "GR13mrgt3mpu:257": " kṛcchraṃ vā pratiṣaṇmāsaṃ pratyabdamathavaindavam /",
    "GR13mrgt3mpu:258": " parākaṃ taptakṛcchraṃ vā mantrī sānucaraścaret // MrgT_3.127 //",
    "GR13mrgt3mpu:259": " nirvighnasiddhimanvicchan muktyarthamitare trayaḥ /",
    "GR13mrgt3mpu:260": " sarvacchidraharaścānyo vidhireṣāṃ nigadyate // MrgT_3.128 //",
    "GR13mrgt3mpu:261": " yaḥ prāptastapasā devair harātsvavidhipuṣṭaye /",
    "GR13mrgt3mpu:262": " śrāvaṇe tadupānte vā nabhasye vocyamānavat // MrgT_3.129 //",
    "GR13mrgt3mpu:263": " śambhoḥ pavitramāpādya pūrayedvārṣikaṃ vidhim // MrgT_3.130 //",
    "GR13mrgt3mpu:264": " taccilālohamṛdratna- dārujaṃ bhaumasādhitam /",
    "GR13mrgt3mpu:265": " sarvajñavihitaṃ yāvad bubhuk.oritarasya vā // MrgT_3.App.1 //",
    "GR13mrgt3mpu:266": " ekāṅgulaṃ dvihastāntaṃ ratnajaṃ na paraṃ tataḥ /",
    "GR13mrgt3mpu:267": " lohādi pāṇiṣaḍḍhāstaṃ dārubhistrividhaṃ param // MrgT_3.App.2 //"
}