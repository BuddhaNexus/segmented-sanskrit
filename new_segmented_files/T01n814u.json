{
    "T01n814u_001:0": " avalokiteśvarāṣṭakastotram",
    "T01n814u_001:1": " om namo'valokiteśvarāya",
    "T01n814u_001:2": " stutvā guṇairanupamairanubindupātraṃ stotraṃ mayā kṛtamidaṃ jaḍavāliśena |",
    "T01n814u_001:3": " lokeśvaraṃ guṇanidhiṃ guṇasāgaraṃ ca nityaṃ namāmi śirasāñjalisaṃpuṭena || 1 ||",
    "T01n814u_001:4": " prāṇeṣu yan sravati yena rasāmbupārān kṣuttṛṣṇaduḥkhaparipīḍitasarvasattvān |",
    "T01n814u_001:5": " evaṃvidhaṃ jagadidaṃ paripālanāya tasmai namo'stu satataṃ hi yathārthanāmne || 2 ||",
    "T01n814u_001:6": " satkuṅkumāttamaruṇāṅkasamānavarṇaṃ dvātriṃśalakṣaṇavibhūṣitagātraśobham |",
    "T01n814u_001:7": " sarveṣu yasya karuṇāmayavatsalatvaṃ tasmai namāmi bhavate karuṇāmayāya || 3 ||",
    "T01n814u_001:8": " saṃsārasāgaramahālayanāśadakṣa ekastvameva śaraṇaṃ bhuvi naikanātha |",
    "T01n814u_001:9": " kenāpi tvadguṇagaṇā gaṇane na śakyāstaṃ lokanāthamavalokitanāmasaṃjñam || 4 ||",
    "T01n814u_001:10": " nānāvidhābharaṇamaṇḍitadivyarupaṃ bālendulagnajaṭabhūṣitalokanātham |",
    "T01n814u_001:11": " vāme ca maṇḍaladharaṃ varadaṃ ca savye tvāṃ lokanātha śaraṇaṃ pravrajāmi nityam || 5 ||",
    "T01n814u_001:12": " brahmādibhiḥ parivṛtaṃ surasiddhasaṃghairgandharvakinnaramahoraganāgayakṣaiḥ |",
    "T01n814u_001:13": " nāthasya yasya bhavataścaraṇāmbujaṃ ca taṃ lokanāthacaraṇaṃ śaraṇaṃ vrajāmi || 6 ||",
    "T01n814u_001:14": " bhūtaiḥ piśācagaruḍoragarākṣasībhiḥ kumbhāṇḍapūtanamahallakarājarājaiḥ |",
    "T01n814u_001:15": " vaiśvānarāsuraśataiḥ parivārabhūtaṃ taṃ lokanāthacaraṇaṃ śaraṇaṃ gato'smi || 7 ||",
    "T01n814u_001:16": " abdhirdivākarakarairnahi śoṣameti tadvatkavīśvaraśatairguṇasāgaraste |",
    "T01n814u_001:17": " lokeśvara prathitakīrtinidhānabhūto na kṣīyate guṇanidhirguṇasāgarasya || 8 ||",
    "T01n814u_001:18": " ślokāṣṭakaṃ pratidinaṃ khalu ye paṭhanti te prāpnuvanti sahasā dhanaputramokṣān |",
    "T01n814u_001:19": " kuṣṭhādiroganikaraṃ kṣamatāṃ prayāti vandāmahe ca nitarāṃ tava pādayugme || 9 ||",
    "T01n814u_001:20": " śrī āryāvalokiteśvarasya ślokāṣṭakaṃ samāptam |"
}