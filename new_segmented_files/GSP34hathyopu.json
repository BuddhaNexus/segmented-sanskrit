{
    "GSP34hathyopu:0": " haṭha-yoga-pradīpikā (1)",
    "GSP34hathyopu:1": " prathamopadeśaḥ",
    "GSP34hathyopu:2": " śrī-ādi-nāthāya namo'stu tasmai",
    "GSP34hathyopu:3": " yenopadiṣṭā haṭha-yoga-vidyā /",
    "GSP34hathyopu:4": " vibhrājate pronnata-rāja-yogam",
    "GSP34hathyopu:5": " āroḍhum icchor adhirohiṇīva // HYP_1.1 //",
    "GSP34hathyopu:6": " praṇamya śrī-guruṃ nāthaṃ svātmārāmeṇa yoginā /",
    "GSP34hathyopu:7": " kevalaṃ rāja-yogāya haṭha-vidyopadiśyate // HYP_1.2 //",
    "GSP34hathyopu:8": " bhrāntyā bahumata-dhvānte rāja-yogam ajānatām /",
    "GSP34hathyopu:9": " haṭha-pradīpikāṃ dhatte svātmārāmaḥ kṛpākaraḥ // HYP_1.3 //",
    "GSP34hathyopu:10": " haṭha-vidyāṃ hi matsyendra-gorakṣādyā vijānate /",
    "GSP34hathyopu:11": " svātmārāmo'thavā yogī jānīte tat-prasādataḥ // HYP_1.4 //",
    "GSP34hathyopu:12": " śrī-ādinātha-matsyendra-śāvarānanda-bhairavāḥ /",
    "GSP34hathyopu:13": " cauraṅgī-mīna-gorakṣa-virūpākṣa-bileśayāḥ // HYP_1.5 //",
    "GSP34hathyopu:14": " manthāno bhairavo yogī siddhir buddhaś ca kanthaḍiḥ /",
    "GSP34hathyopu:15": " koraṃṭakaḥ surānandaḥ siddhapādaś ca carpaṭiḥ // HYP_1.6 //",
    "GSP34hathyopu:16": " kānerī pūjyapādaś ca nitya-nātho nirañjanaḥ /",
    "GSP34hathyopu:17": " kapālī bindunāthaś ca kākacaṇḍīśvarāhvayaḥ // HYP_1.7 //",
    "GSP34hathyopu:18": " allāmaḥ prabhudevaś ca ghoḍā colī ca ṭiṃṭiṇiḥ /",
    "GSP34hathyopu:19": " bhānukī nāradevaś ca khaṇḍaḥ kāpālikas tathā // HYP_1.8 //",
    "GSP34hathyopu:20": " ity ādayo mahāsiddhā haṭha-yoga-prabhāvataḥ /",
    "GSP34hathyopu:21": " khaṇḍayitvā kāla-daṇḍaṃ brahmāṇḍe vicaranti te // HYP_1.9 //",
    "GSP34hathyopu:22": " aśeṣa-tāpa-taptānāṃ samāśraya-maṭho haṭhaḥ /",
    "GSP34hathyopu:23": " aśeṣa-yoga-yuktānām ādhāra-kamaṭho haṭhaḥ // HYP_1.10 //",
    "GSP34hathyopu:24": " haṭha-vidyā paraṃ gopyā yoginā siddhim icchatā /",
    "GSP34hathyopu:25": " bhaved vīryavatī guptā nirvīryā tu prakāśitā // HYP_1.11 //",
    "GSP34hathyopu:26": " surājye dhārmike deśe subhikṣe nirupadrave /",
    "GSP34hathyopu:27": " dhanuḥ pramāṇa-paryantaṃ śilāgni-jala-varjite /",
    "GSP34hathyopu:28": " ekānte maṭhikā-madhye sthātavyaṃ haṭha-yoginā // HYP_1.12 //",
    "GSP34hathyopu:29": " alpa-dvāram arandhra-garta-vivaraṃ nātyucca-nīcāyataṃ",
    "GSP34hathyopu:30": " samyag-gomaya-sāndra-liptam amalaṃ niḥśesa-jantūjjhitam /",
    "GSP34hathyopu:31": " bāhye maṇḍapa-vedi-kūpa-ruciraṃ prākāra-saṃveṣṭitaṃ",
    "GSP34hathyopu:32": " proktaṃ yoga-maṭhasya lakṣaṇam idaṃ siddhair haṭhābhyāsibhiḥ // HYP_1.13 //",
    "GSP34hathyopu:33": " evaṃ vidhe maṭhe sthitvā sarva-cintā-vivarjitaḥ /",
    "GSP34hathyopu:34": " gurūpadiṣṭa-mārgeṇa yogam eva samabhyaset // HYP_1.14 //",
    "GSP34hathyopu:35": " atyāhāraḥ prayāsaś ca prajalpo niyamāgrahaḥ /",
    "GSP34hathyopu:36": " jana-saṅgaś ca laulyaṃ ca ṣaḍbhir yogo vinaśyati // HYP_1.15 //",
    "GSP34hathyopu:37": " utsāhāt sāhasād dhairyāt tattva-jñānāś ca niścayāt /",
    "GSP34hathyopu:38": " jana-saṅga-parityāgāt ṣaḍbhir yogaḥ prasiddhyati // HYP_1.16 //",
    "GSP34hathyopu:39": " atha yama-niyamāḥ",
    "GSP34hathyopu:40": " ahiṃsā satyam asteyaṃ brahmacaryaṃ kṣamā dhṛtiḥ /",
    "GSP34hathyopu:41": " dayārjavaṃ mitāhāraḥ śaucaṃ caiva yamā daśa // HYP_1.17 //",
    "GSP34hathyopu:42": " tapaḥ santoṣa āstikyaṃ dānam īśvara-pūjanam /",
    "GSP34hathyopu:43": " siddhānta-vākya-śravaṇaṃ hrīmatī ca tapo hutam /",
    "GSP34hathyopu:44": " niyamā daśa samproktā yoga-śāstra-viśāradaiḥ // HYP_1.18 //",
    "GSP34hathyopu:45": " atha āsanam",
    "GSP34hathyopu:46": " haṭhasya prathamāṅgatvād āsanaṃ pūrvam ucyate /",
    "GSP34hathyopu:47": " kuryāt tad āsanaṃ sthairyam ārogyaṃ cāṅga-lāghavam // HYP_1.19 //",
    "GSP34hathyopu:48": " vaśiṣṭhādyaiś ca munibhir matsyendrādyaiś ca yogibhiḥ /",
    "GSP34hathyopu:49": " aṅgīkṛtāny āsanāni kathyante kānicin mayā // HYP_1.20 //",
    "GSP34hathyopu:50": " jānūrvor antare samyak kṛtvā pāda-tale ubhe /",
    "GSP34hathyopu:51": " ṛju-kāyaḥ samāsīnaḥ svastikaṃ tat pracakṣate // HYP_1.21 //",
    "GSP34hathyopu:52": " savye dakṣiṇa-gulphaṃ tu pṛṣṭha-pārśve niyojayet /",
    "GSP34hathyopu:53": " dakṣiṇe'pi tathā savyaṃ gomukhaṃ gomukhākṛtiḥ // HYP_1.22 //",
    "GSP34hathyopu:54": " ekaṃ pādaṃ tathaikasmin vinyased uruṇi sthiram /",
    "GSP34hathyopu:55": " itarasmiṃs tathā coruṃ vīrāsanam itīritam // HYP_1.23 //",
    "GSP34hathyopu:56": " gudaṃ nirudhya gulphābhyāṃ vyutkrameṇa samāhitaḥ /",
    "GSP34hathyopu:57": " kūrmāsanaṃ bhaved etad iti yoga-vido viduḥ // HYP_1.24 //",
    "GSP34hathyopu:58": " padmāsanaṃ tu saṃsthāpya jānūrvor antare karau /",
    "GSP34hathyopu:59": " niveśya bhūmau saṃsthāpya vyomasthaṃ kukkuṭāsanam // HYP_1.25 //",
    "GSP34hathyopu:60": " kukkuṭāsana-bandha-stho dorbhyāṃ sambadya kandharām /",
    "GSP34hathyopu:61": " bhaved kūrmavad uttāna etad uttāna-kūrmakam // HYP_1.26 //",
    "GSP34hathyopu:62": " pādāṅguṣṭhau tu pāṇibhyāṃ gṛhītvā śravaṇāvadhi /",
    "GSP34hathyopu:63": " dhanur ākarṣaṇaṃ kuryād dhanur-āsanam ucyate // HYP_1.27 //",
    "GSP34hathyopu:64": " vāmoru-mūlārpita-dakṣa-pādaṃ",
    "GSP34hathyopu:65": " jānor bahir veṣṭita-vāma-pādam /",
    "GSP34hathyopu:66": " pragṛhya tiṣṭhet parivartitāṅgaḥ",
    "GSP34hathyopu:67": " śrī-matysanāthoditam āsanaṃ syāt // HYP_1.28 //",
    "GSP34hathyopu:68": " matsyendra-pīṭhaṃ jaṭhara-pradīptiṃ",
    "GSP34hathyopu:69": " pracaṇḍa-rug maṇḍala-khaṇḍanāstram /",
    "GSP34hathyopu:70": " abhyāsataḥ kuṇḍalinī-prabodhaṃ",
    "GSP34hathyopu:71": " candra-sthiratvaṃ ca dadāti puṃsām // HYP_1.29 //",
    "GSP34hathyopu:72": " prasārya pādau bhuvi daṇḍa-rūpau",
    "GSP34hathyopu:73": " dorbhyāṃ padāgra-dvitayaṃ gṛhītvā /",
    "GSP34hathyopu:74": " jānūparinyasta-lalāṭa-deśo",
    "GSP34hathyopu:75": " vased idaṃ paścimatānam āhuḥ // HYP_1.30 //",
    "GSP34hathyopu:76": " iti paścimatānam āsanāgryaṃ",
    "GSP34hathyopu:77": " pavanaṃ paścima-vāhinaṃ karoti /",
    "GSP34hathyopu:78": " udayaṃ jaṭharānalasya kuryād",
    "GSP34hathyopu:79": " udare kārśyam arogatāṃ ca puṃsām // HYP_1.31 //",
    "GSP34hathyopu:80": " dharām avaṣṭabhya kara-dvayena",
    "GSP34hathyopu:81": " tat-kūrpara-sthāpita-nābhi-pārśvaḥ /",
    "GSP34hathyopu:82": " uccāsano daṇḍavad utthitaḥ khe",
    "GSP34hathyopu:83": " māyūram etat pravadanti pīṭham // HYP_1.32 //",
    "GSP34hathyopu:84": " harati sakala-rogān āśu gulmodarādīn",
    "GSP34hathyopu:85": " abhibhavati ca doṣān āsanaṃ śrī-mayūram /",
    "GSP34hathyopu:86": " bahu kadaśana-bhuktaṃ bhasma kuryād aśeṣaṃ",
    "GSP34hathyopu:87": " janayati jaṭharāgniṃ jārayet kāla-kūṭam // HYP_1.33 //",
    "GSP34hathyopu:88": " uttānaṃ śabavad bhūmau śayanaṃ tac chavāsanam /",
    "GSP34hathyopu:89": " śavāsanaṃ śrānti-haraṃ citta-viśrānti-kārakam // HYP_1.34 //",
    "GSP34hathyopu:90": " caturaśīty āsanāni śivena kathitāni ca /",
    "GSP34hathyopu:91": " tebhyaś catuṣkam ādāya sārabhūtaṃ bravīmy aham // HYP_1.35 //",
    "GSP34hathyopu:92": " siddhaṃ padmaṃ tathā siṃhaṃ bhadraṃ veti catuṣṭayam /",
    "GSP34hathyopu:93": " śreṣṭhaṃ tatrāpi ca sukhe tiṣṭhet siddhāsane sadā // HYP_1.36 //",
    "GSP34hathyopu:94": " atha siddhāsanam-",
    "GSP34hathyopu:95": " yoni-sthānakam aṅghri-mūla-ghaṭitaṃ kṛtvā dṛḍhaṃ vinyaset",
    "GSP34hathyopu:96": " meṇḍhre pādam athaikam eva hṛdaye kṛtvā hanuṃ susthiram /",
    "GSP34hathyopu:97": " sthāṇuḥ saṃyamitendriyo'cala-dṛśā paśyed bhruvor antaraṃ",
    "GSP34hathyopu:98": " hy etan mokṣa-kapāṭa-bheda-janakaṃ siddhāsanaṃ procyate // HYP_1.37 //",
    "GSP34hathyopu:99": " meṇḍhrād upari vinyasya savyaṃ gulphaṃ tathopari /",
    "GSP34hathyopu:100": " gulphāntaraṃ ca nikṣipya siddhāsanam idaṃ bhavet // HYP_1.38 //",
    "GSP34hathyopu:101": " etat siddhāsanaṃ prāhur anye vajrāsanaṃ viduḥ /",
    "GSP34hathyopu:102": " muktāsanaṃ vadanty eke prāhur guptāsanaṃ pare // HYP_1.39 //",
    "GSP34hathyopu:103": " yameṣv iva mitāhāram ahiṃsā niyameṣv iva /",
    "GSP34hathyopu:104": " mukhyaṃ sarvāsaneṣv ekaṃ siddhāḥ siddhāsanaṃ viduḥ // HYP_1.40 //",
    "GSP34hathyopu:105": " caturaśīti-pīṭheṣu siddham eva sadābhyaset /",
    "GSP34hathyopu:106": " dvāsaptati-sahasrāṇāṃ nāḍīnāṃ mala-śodhanam // HYP_1.41 //",
    "GSP34hathyopu:107": " ātma-dhyāyī mitāhārī yāvad dvādaśa-vatsaram /",
    "GSP34hathyopu:108": " sadā siddhāsanābhyāsād yogī niṣpattim āpnuyāt // HYP_1.42 //",
    "GSP34hathyopu:109": " kim anyair bahubhiḥ pīṭhaiḥ siddhe siddhāsane sati /",
    "GSP34hathyopu:110": " prāṇānile sāvadhāne baddhe kevala-kumbhake /",
    "GSP34hathyopu:111": " utpadyate nirāyāsāt svayam evonmanī kalā // HYP_1.43 //",
    "GSP34hathyopu:112": " tathaikāsminn eva dṛḍhe siddhe siddhāsane sati /",
    "GSP34hathyopu:113": " bandha-trayam anāyāsāt svayam evopajāyate // HYP_1.44 //",
    "GSP34hathyopu:114": " nāsanaṃ siddha-sadṛśaṃ na kumbhaḥ kevalopamaḥ /",
    "GSP34hathyopu:115": " na khecarī-samā mudrā na nāda-sadṛśo layaḥ // HYP_1.45 //",
    "GSP34hathyopu:116": " atha padmāsanam-",
    "GSP34hathyopu:117": " vāmorūpari dakṣiṇaṃ ca caraṇaṃ saṃsthāpya vāmaṃ tathā",
    "GSP34hathyopu:118": " dakṣorūpari paścimena vidhinā dhṛtvā karābhyāṃ dṛḍham /",
    "GSP34hathyopu:119": " aṅguṣṭhau hṛdaye nidhāya cibukaṃ nāsāgram ālokayet",
    "GSP34hathyopu:120": " etad vyādhi-vināśa-kāri yamināṃ padmāsanaṃ procyate // HYP_1.46 //",
    "GSP34hathyopu:121": " uttānau caraṇau kṛtvā ūru-saṃsthau prayatnataḥ /",
    "GSP34hathyopu:122": " ūru-madhye tathottānau pāṇī kṛtvā tato dṛśau // HYP_1.47 //",
    "GSP34hathyopu:123": " nāsāgre vinyased rājad-anta-mūle tu jihvayā /",
    "GSP34hathyopu:124": " uttambhya cibukaṃ vakṣasy utthāpy pavanaṃ śanaiḥ // HYP_1.48 //",
    "GSP34hathyopu:125": " idaṃ padmāsanaṃ proktaṃ sarva-vyādhi-vināśanam /",
    "GSP34hathyopu:126": " durlabhaṃ yena kenāpi dhīmatā labhyate bhuvi // HYP_1.49 //",
    "GSP34hathyopu:127": " kṛtvā sampuṭitau karau dṛḍhataraṃ baddhvā tu padmāsanaṃ",
    "GSP34hathyopu:128": " gāḍhaṃ vakṣasi sannidhāya cibukaṃ dhyāyaṃś ca tac cetasi /",
    "GSP34hathyopu:129": " vāraṃ vāram apānam ūrdhvam anilaṃ protsārayan pūritaṃ",
    "GSP34hathyopu:130": " nyañcan prāṇam upaiti bodham atulaṃ śakti-prabhāvān naraḥ // HYP_1.50 //",
    "GSP34hathyopu:131": " padmāsane sthito yogī nāḍī-dvāreṇa pūritam /",
    "GSP34hathyopu:132": " mārutaṃ dhārayed yas tu sa mukto nātra saṃśayaḥ // HYP_1.51 //",
    "GSP34hathyopu:133": " atha siṃhāsanam-",
    "GSP34hathyopu:134": " gulphau ca vṛṣaṇasyādhaḥ sīvanyāḥ pārśvayoḥ kṣipet /",
    "GSP34hathyopu:135": " dakṣiṇe savya-gulphaṃ tu dakṣa-gulphaṃ tu savyake // HYP_1.52 //",
    "GSP34hathyopu:136": " hastau tu jānvoḥ saṃsthāpya svāṅgulīḥ samprasārya ca /",
    "GSP34hathyopu:137": " vyātta-vaktro nirīkṣeta nāsāgraṃ susamāhitaḥ // HYP_1.53 //",
    "GSP34hathyopu:138": " siṃhāsanaṃ bhaved etat pūjitaṃ yogi-puṅgavaiḥ /",
    "GSP34hathyopu:139": " bandha-tritaya-sandhānaṃ kurute cāsanottamam // HYP_1.54 //",
    "GSP34hathyopu:140": " atha bhadrāsanam-",
    "GSP34hathyopu:141": " gulphau ca vṛṣaṇasyādhaḥ sīvanyāḥ pārśvayoḥ kṣipte /",
    "GSP34hathyopu:142": " savya-gulphaṃ tathā savye dakṣa-gulphaṃ tu dakṣiṇe // HYP_1.55 //",
    "GSP34hathyopu:143": " pārśva-pādau ca pāṇibhyāṃ dṛḍhaṃ baddhvā suniścalam /",
    "GSP34hathyopu:144": " bhadrāsanaṃ bhaved etat sarva-vyādhi-vināśanam /",
    "GSP34hathyopu:145": " gorakṣāsanam ity āhur idaṃ vai siddha-yoginaḥ // HYP_1.56 //",
    "GSP34hathyopu:146": " evam āsana-bandheṣu yogīndro vigata-śramaḥ /",
    "GSP34hathyopu:147": " abhyasen nāḍikā-śuddhiṃ mudrādi-pavanī-kriyām // HYP_1.57 //",
    "GSP34hathyopu:148": " āsanaṃ kumbhakaṃ citraṃ mudrākhyaṃ karaṇaṃ tathā /",
    "GSP34hathyopu:149": " atha nādānusandhānam abhyāsānukramo haṭhe // HYP_1.58 //",
    "GSP34hathyopu:150": " brahmacārī mitāhārī tyāgī yoga-parāyaṇaḥ /",
    "GSP34hathyopu:151": " abdād ūrdhvaṃ bhavet siddho nātra kāryā vicāraṇā // HYP_1.59 //",
    "GSP34hathyopu:152": " susnigdha-madhurāhāraś caturthāṃśa-vivarjitaḥ /",
    "GSP34hathyopu:153": " bhujyate śiva-samprītyai mitāhāraḥ sa ucyate // HYP_1.60 //",
    "GSP34hathyopu:154": " kaṭvāmla-tīkṣṇa-lavaṇoṣṇa-harīta-śāka-",
    "GSP34hathyopu:155": " sauvīra-taila-tila-sarṣapa-madya-matsyān /",
    "GSP34hathyopu:156": " ājādi-māṃsa-dadhi-takra-kulatthakola-",
    "GSP34hathyopu:157": " piṇyāka-hiṅgu-laśunādyam apathyam āhuḥ // HYP_1.61 //",
    "GSP34hathyopu:158": " bhojanam ahitaṃ vidyāt punar asyoṣṇī-kṛtaṃ rūkṣam /",
    "GSP34hathyopu:159": " atilavaṇam amla-yuktaṃ kadaśana-śākotkaṃ varjyam // HYP_1.62 //",
    "GSP34hathyopu:160": " vahni-strī-pathi-sevānām ādau varjanam ācaret // HYP_1.63 //",
    "GSP34hathyopu:161": " tathā hi gorakṣa-vacanam-",
    "GSP34hathyopu:162": " varjayed durjana-prāntaṃ vahni-strī-pathi-sevanam /",
    "GSP34hathyopu:163": " prātaḥ-snānopavāsādi kāya-kleśa-vidhiṃ tathā // HYP_1.64 //",
    "GSP34hathyopu:164": " godhūma-śāli-yava-ṣāṣṭika-śobhanānnaṃ",
    "GSP34hathyopu:165": " kṣīrājya-khaṇḍa-navanīta-siddhā-madhūni /",
    "GSP34hathyopu:166": " śuṇṭhī-paṭola-kaphalādika-pañca-śākaṃ",
    "GSP34hathyopu:167": " mudgādi-divyam udakaṃ ca yamīndra-pathyam // HYP_1.65 //",
    "GSP34hathyopu:168": " puṣṭaṃ sumadhuraṃ snigdhaṃ gavyaṃ dhātu-prapoṣaṇam /",
    "GSP34hathyopu:169": " manobhilaṣitaṃ yogyaṃ yogī bhojanam ācaret // HYP_1.66 //",
    "GSP34hathyopu:170": " yuvo vṛddho'tivṛddho vā vyādhito durbalo'pi vā /",
    "GSP34hathyopu:171": " abhyāsāt siddhim āpnoti sarva-yogeṣv atandritaḥ // HYP_1.67 //",
    "GSP34hathyopu:172": " kriyā-yuktasya siddhiḥ syād akriyasya kathaṃ bhavet /",
    "GSP34hathyopu:173": " na śāstra-pāṭha-mātreṇa yoga-siddhiḥ prajāyate // HYP_1.68 //",
    "GSP34hathyopu:174": " na veṣa-dhāraṇaṃ siddheḥ kāraṇaṃ na ca tat-kathā /",
    "GSP34hathyopu:175": " kriyaiva kāraṇaṃ siddheḥ satyam etan na saṃśayaḥ // HYP_1.69 //",
    "GSP34hathyopu:176": " pīṭhāni kumbhakāś citrā divyāni karaṇāni ca /",
    "GSP34hathyopu:177": " sarvāṇy api haṭhābhyāse rāja-yoga-phalāvadhi // HYP_1.70 //",
    "GSP34hathyopu:178": " iti haṭha-pradīpikāyāṃ prathamopadeśaḥ / (2)",
    "GSP34hathyopu:179": " dvitīyopadeśaḥ",
    "GSP34hathyopu:180": " athāsane dṛdhe yogī vaśī hita-mitāśanaḥ /",
    "GSP34hathyopu:181": " gurūpadiṣṭa-mārgeṇa prāṇāyāmān samabhyaset // HYP_2.1 //",
    "GSP34hathyopu:182": " cale vāte calaṃ cittaṃ niścale niścalaṃ bhavet // HYP_2.",
    "GSP34hathyopu:183": " yogī sthāṇutvam āpnoti tato vāyuṃ nirodhayet // HYP_2.2 //",
    "GSP34hathyopu:184": " yāvad vāyuḥ sthito dehe tāvaj jīvanam ucyate /",
    "GSP34hathyopu:185": " maraṇaṃ tasya niṣkrāntis tato vāyuṃ nirodhayet // HYP_2.3 //",
    "GSP34hathyopu:186": " malākalāsu nāḍīṣu māruto naiva madhyagaḥ /",
    "GSP34hathyopu:187": " kathaṃ syād unmanībhāvaḥ kārya-siddhiḥ kathaṃ bhavet // HYP_2.4 //",
    "GSP34hathyopu:188": " śuddham eti yadā sarvaṃ nāḍī-cakraṃ malākulam /",
    "GSP34hathyopu:189": " tadaiva jāyate yogī prāṇa-saṃgrahaṇe kṣamaḥ // HYP_2.5 //",
    "GSP34hathyopu:190": " prāṇāyāmaṃ tataḥ kuryān nityaṃ sāttvikayā dhiyā /",
    "GSP34hathyopu:191": " yathā suṣumṇā-nāḍīsthā malāḥ śuddhiṃ prayānti ca // HYP_2.6 //",
    "GSP34hathyopu:192": " baddha-padmāsano yogī prāṇaṃ candreṇa pūrayet /",
    "GSP34hathyopu:193": " dhārayitvā yathā-śakti bhūyaḥ sūryeṇa recayet // HYP_2.7 //",
    "GSP34hathyopu:194": " prāṇaṃ sūryeṇa cākṛṣya pūrayed udaraṃ śanaiḥ /",
    "GSP34hathyopu:195": " vidhivat kumbhakaṃ kṛtvā punaś candreṇa recayet // HYP_2.8 //",
    "GSP34hathyopu:196": " yena tyajet tena pītvā dhārayed atirodhataḥ /",
    "GSP34hathyopu:197": " recayec ca tato'nyena śanair eva na vegataḥ // HYP_2.9 //",
    "GSP34hathyopu:198": " prāṇaṃ ced iḍayā piben niyamitaṃ bhūyo'nyathā recayet",
    "GSP34hathyopu:199": " pītvā piṅgalayā samīraṇam atho baddhvā tyajed vāmayā /",
    "GSP34hathyopu:200": " sūrya-candramasor anena vidhinābhyāsaṃ sadā tanvatāṃ",
    "GSP34hathyopu:201": " śuddhā nāḍi-gaṇā bhavanti yamināṃ māsa-trayād ūrdhvataḥ // HYP_2.10 //",
    "GSP34hathyopu:202": " prātar madhyandine sāyam ardha-rātre ca kumbhakān /",
    "GSP34hathyopu:203": " śanair aśīti-paryantaṃ catur vāraṃ samabhyaset // HYP_2.11 //",
    "GSP34hathyopu:204": " kanīyasi bhaved sveda kampo bhavati madhyame /",
    "GSP34hathyopu:205": " uttame sthānam āpnoti tato vāyuṃ nibandhayet // HYP_2.12 //",
    "GSP34hathyopu:206": " jalena śrama-jātena gātra-mardanam ācaret /",
    "GSP34hathyopu:207": " dṛḍhatā laghutā caiva tena gātrasya jāyate // HYP_2.13 //",
    "GSP34hathyopu:208": " abhyāsa-kāle prathame śastaṃ kṣīrājya-bhojanam /",
    "GSP34hathyopu:209": " tato'bhyāse dṛḍhībhūte na tādṛṅ-niyama-grahaḥ // HYP_2.14 //",
    "GSP34hathyopu:210": " yathā siṃho gajo vyāghro bhaved vaśyaḥ śanaiḥ śanaiḥ /",
    "GSP34hathyopu:211": " tathaiva sevito vāyur anyathā hanti sādhakam // HYP_2.15 //",
    "GSP34hathyopu:212": " prāṇāyāmena yuktena sarva-roga-kṣayo bhavet /",
    "GSP34hathyopu:213": " ayuktābhyāsa-yogena sarva-roga-samudgamaḥ // HYP_2.16 //",
    "GSP34hathyopu:214": " hikkā śvāsaś ca kāsaś ca śiraḥ-karṇākṣi-vedanāḥ /",
    "GSP34hathyopu:215": " bhavanti vividhāḥ rogāḥ pavanasya prakopataḥ // HYP_2.17 //",
    "GSP34hathyopu:216": " yuktaṃ yuktaṃ tyajed vāyuṃ yuktaṃ yuktaṃ ca pūrayet /",
    "GSP34hathyopu:217": " yuktaṃ yuktaṃ ca badhnīyād evaṃ siddhim avāpnuyāt // HYP_2.18 //",
    "GSP34hathyopu:218": " yadā tu nāḍī-śuddhiḥ syāt tathā cihnāni bāhyataḥ /",
    "GSP34hathyopu:219": " kāyasya kṛśatā kāntis tadā jāyate niścitam // HYP_2.19 //",
    "GSP34hathyopu:220": " yatheṣṭaṃ dhāraṇaṃ vāyor analasya pradīpanam /",
    "GSP34hathyopu:221": " nādābhivyaktir ārogyaṃ jāyate nāḍi-śodhanāt // HYP_2.20 //",
    "GSP34hathyopu:222": " meda-śleṣmādhikaḥ pūrvaṃ ṣaṭ-karmāṇi samācaret /",
    "GSP34hathyopu:223": " anyas tu nācaret tāni doṣāṇāṃ samabhāvataḥ // HYP_2.21 //",
    "GSP34hathyopu:224": " dhautir bastis tathā netis trāṭakaṃ naulikaṃ tathā /",
    "GSP34hathyopu:225": " kapāla-bhātiś caitāni ṣaṭ-karmāṇi pracakṣate // HYP_2.22 //",
    "GSP34hathyopu:226": " karma ṣaṭkam idaṃ gopyaṃ ghaṭa-śodhana-kārakam /",
    "GSP34hathyopu:227": " vicitra-guṇa-sandhāya pūjyate yogi-puṅgavaiḥ // HYP_2.23 //",
    "GSP34hathyopu:228": " tatra dhautiḥ-",
    "GSP34hathyopu:229": " catur-aṅgula-vistāraṃ hasta-pañca-daśāyatam /",
    "GSP34hathyopu:230": " gurūpadiṣṭa-mārgeṇa siktaṃ vastraṃ śanair graset /",
    "GSP34hathyopu:231": " punaḥ pratyāharec caitad uditaṃ dhauti-karma tat // HYP_2.24 //",
    "GSP34hathyopu:232": " kāsa-śvāsa-plīha-kuṣṭhaṃ kapharogāś ca viṃśatiḥ /",
    "GSP34hathyopu:233": " dhauti-karma-prabhāveṇa prayānty eva na saṃśayaḥ // HYP_2.25 //",
    "GSP34hathyopu:234": " atha bastiḥ-",
    "GSP34hathyopu:235": " nābhi-daghna-jale pāyau nyasta-nālotkaṭāsanaḥ /",
    "GSP34hathyopu:236": " ādhārākuñcanaṃ kuryāt kṣālanaṃ basti-karma tat // HYP_2.26 //",
    "GSP34hathyopu:237": " gulma-plīhodaraṃ cāpi vāta-pitta-kaphodbhavāḥ /",
    "GSP34hathyopu:238": " basti-karma-prabhāveṇa kṣīyante sakalāmayāḥ // HYP_2.27 //",
    "GSP34hathyopu:239": " dhāntvadriyāntaḥ-karaṇa-prasādaṃ",
    "GSP34hathyopu:240": " dadhāc ca kāntiṃ dahana-pradīptam /",
    "GSP34hathyopu:241": " aśeṣa-doṣopacayaṃ nihanyād",
    "GSP34hathyopu:242": " abhyasyamānaṃ jala-basti-karma // HYP_2.28 //",
    "GSP34hathyopu:243": " atha netiḥ-",
    "GSP34hathyopu:244": " sūtraṃ vitasti-susnigdhaṃ nāsānāle praveśayet /",
    "GSP34hathyopu:245": " mukhān nirgamayec caiṣā netiḥ siddhair nigadyate // HYP_2.29 //",
    "GSP34hathyopu:246": " kapāla-śodhinī caiva divya-dṛṣṭi-pradāyinī /",
    "GSP34hathyopu:247": " jatrūrdhva-jāta-rogaughaṃ netir āśu nihanti ca // HYP_2.30 //",
    "GSP34hathyopu:248": " atha trāṭakam-",
    "GSP34hathyopu:249": " nirīkṣen niścala-dṛśā sūkṣma-lakṣyaṃ samāhitaḥ /",
    "GSP34hathyopu:250": " aśru-sampāta-paryantam ācāryais trāṭakaṃ smṛtam // HYP_2.31 //",
    "GSP34hathyopu:251": " mocanaṃ netra-rogāṇāṃ tandādrīṇāṃ kapāṭakam /",
    "GSP34hathyopu:252": " yatnatas trāṭakaṃ gopyaṃ yathā hāṭaka-peṭakam // HYP_2.32 //",
    "GSP34hathyopu:253": " atha nauliḥ-",
    "GSP34hathyopu:254": " amandāvarta-vegena tundaṃ savyāpasavyataḥ /",
    "GSP34hathyopu:255": " natāṃso bhrāmayed eṣā nauliḥ siddhaiḥ praśasyate // HYP_2.33 //",
    "GSP34hathyopu:256": " mandāgni-sandīpana-pācanādi-sandhāpikānanda-karī sadaiva /",
    "GSP34hathyopu:257": " aśeṣa-doṣa-maya-śoṣaṇī ca haṭha-kriyā maulir iyaṃ ca nauliḥ // HYP_2.34 //",
    "GSP34hathyopu:258": " atha kapālabhātiḥ-",
    "GSP34hathyopu:259": " bhastrāval loha-kārasya reca-pūrau sasambhramau /",
    "GSP34hathyopu:260": " kapālabhātir vikhyātā kapha-doṣa-viśoṣaṇī // HYP_2.35 //",
    "GSP34hathyopu:261": " ṣaṭ-karma-nirgata-sthaulya-kapha-doṣa-malādikaḥ /",
    "GSP34hathyopu:262": " prāṇāyāmaṃ tataḥ kuryād anāyāsena siddhyati // HYP_2.36 //",
    "GSP34hathyopu:263": " prāṇāyāmair eva sarve praśuṣyanti malā iti /",
    "GSP34hathyopu:264": " ācāryāṇāṃ tu keṣāṃcid anyat karma na saṃmatam // HYP_2.37 //",
    "GSP34hathyopu:265": " atha gaja-karaṇī-",
    "GSP34hathyopu:266": " udara-gata-padārtham udvamanti",
    "GSP34hathyopu:267": " pavanam apānam udīrya kaṇṭha-nāle /",
    "GSP34hathyopu:268": " krama-paricaya-vaśya-nāḍi-cakrā",
    "GSP34hathyopu:269": " gaja-karaṇīti nigadyate haṭhajñaiḥ // HYP_2.38 //",
    "GSP34hathyopu:270": " brahmādayo'pi tridaśāḥ pavanābhyāsa-tatparāḥ /",
    "GSP34hathyopu:271": " abhūvann antaka-bhyāt tasmāt pavanam abhyaset // HYP_2.39 //",
    "GSP34hathyopu:272": " yāvad baddho marud dehe yāvac cittaṃ nirākulam /",
    "GSP34hathyopu:273": " yāvad dṛṣṭir bhruvor madhye tāvat kāla-bhayaṃ kutaḥ // HYP_2.40 //",
    "GSP34hathyopu:274": " vidhivat prāṇa-saṃyāmair nāḍī-cakre viśodhite /",
    "GSP34hathyopu:275": " suṣumṇā-vadanaṃ bhittvā sukhād viśati mārutaḥ // HYP_2.41 //",
    "GSP34hathyopu:276": " atha manonmanī-",
    "GSP34hathyopu:277": " mārute madhya-saṃcāre manaḥ-sthairyaṃ prajāyate /",
    "GSP34hathyopu:278": " yo manaḥ-susthirī-bhāvaḥ saivāvasthā manonmanī // HYP_2.42 //",
    "GSP34hathyopu:279": " tat-siddhaye vidhānajñāś citrān kurvanti kumbhakān /",
    "GSP34hathyopu:280": " vicitra kumbhakābhyāsād vicitrāṃ siddhim āpnuyāt // HYP_2.43 //",
    "GSP34hathyopu:281": " atha kumbhaka-bhedāḥ--",
    "GSP34hathyopu:282": " sūrya-bhedanam ujjāyī sītkārī śītalī tathā /",
    "GSP34hathyopu:283": " bhastrikā bhrāmarī mūrcchā plāvinīty aṣṭa-kumbhakāḥ // HYP_2.44 //",
    "GSP34hathyopu:284": " pūrakānte tu kartavyo bandho jālandharābhidhaḥ /",
    "GSP34hathyopu:285": " kumbhakānte recakādau kartavyas tūḍḍiyānakaḥ // HYP_2.45 //",
    "GSP34hathyopu:286": " adhastāt kuñcanenāśu kaṇṭha-saṅkocane kṛte /",
    "GSP34hathyopu:287": " madhye paścima-tānena syāt prāṇo brahma-nāḍigaḥ // HYP_2.46 //",
    "GSP34hathyopu:288": " āpānam ūrdhvam utthāpya prāṇaṃ kaṇṭhād adho nayet /",
    "GSP34hathyopu:289": " yogī jarā-vimuktaḥ san ṣoḍaśābda-vayā bhavet // HYP_2.47 //",
    "GSP34hathyopu:290": " atha sūrya-bhedanam-",
    "GSP34hathyopu:291": " āsane sukhade yogī baddhvā caivāsanaṃ tataḥ /",
    "GSP34hathyopu:292": " dakṣa-nāḍyā samākṛṣya bahiḥsthaṃ pavanaṃ śanaiḥ // HYP_2.48 //",
    "GSP34hathyopu:293": " ākeśād ānakhāgrāc ca nirodhāvadhi kumbhayet /",
    "GSP34hathyopu:294": " tataḥ śanaiḥ savya-nāḍyā recayet pavanaṃ śanaiḥ // HYP_2.49 //",
    "GSP34hathyopu:295": " kapāla-śodhanaṃ vāta-doṣa-ghnaṃ kṛmi-doṣa-hṛt /",
    "GSP34hathyopu:296": " punaḥ punar idaṃ kāryaṃ sūrya-bhedanam uttamam // HYP_2.50 //",
    "GSP34hathyopu:297": " atha ujjāyī-",
    "GSP34hathyopu:298": " mukhaṃ saṃyamya nāḍībhyām ākṛṣya pavanaṃ śanaiḥ /",
    "GSP34hathyopu:299": " yathā lagati kaṇṭhāt tu hṛdayāvadhi sa-svanam // HYP_2.51 //",
    "GSP34hathyopu:300": " pūrvavat kumbhayet prāṇaṃ recayed iḍayā tathā /",
    "GSP34hathyopu:301": " śleṣma-doṣa-haraṃ kaṇṭhe dehānala-vivardhanam // HYP_2.52 //",
    "GSP34hathyopu:302": " nāḍī-jalodarādhātu-gata-doṣa-vināśanam /",
    "GSP34hathyopu:303": " gacchatā tiṣṭhatā kāryam ujjāyy ākhyaṃ tu kumbhakam // HYP_2.53 //",
    "GSP34hathyopu:304": " atha sītkārī-",
    "GSP34hathyopu:305": " sītkāṃ kuryāt tathā vaktre ghrāṇenaiva vijṛmbhikām /",
    "GSP34hathyopu:306": " evam abhyāsa-yogena kāma-devo dvitīyakaḥ // HYP_2.54 //",
    "GSP34hathyopu:307": " yoginī cakra-saṃmānyaḥ sṛṣṭi-saṃhāra-kārakaḥ /",
    "GSP34hathyopu:308": " na kṣudhā na tṛṣā nidrā naivālasyaṃ prajāyate // HYP_2.55 //",
    "GSP34hathyopu:309": " bhavet sattvaṃ ca dehasya sarvopadrava-varjitaḥ /",
    "GSP34hathyopu:310": " anena vidhinā satyaṃ yogīndro bhūmi-maṇḍale // HYP_2.56 //",
    "GSP34hathyopu:311": " atha śītalī-",
    "GSP34hathyopu:312": " jihvayā vāyum ākṛṣya pūrvavat kumbha-sādhanam /",
    "GSP34hathyopu:313": " śanakair ghrāṇa-randhrābhyāṃ recayet pavanaṃ sudhīḥ // HYP_2.57 //",
    "GSP34hathyopu:314": " gulma-plīhādikān rogān jvaraṃ pittaṃ kṣudhāṃ tṛṣām /",
    "GSP34hathyopu:315": " viṣāṇi śītalī nāma kumbhikeyaṃ nihanti hi // HYP_2.58 //",
    "GSP34hathyopu:316": " atha bhastrikā-",
    "GSP34hathyopu:317": " ūrvor upari saṃsthāpya śubhe pāda-tale ubhe /",
    "GSP34hathyopu:318": " padmāsanaṃ bhaved etat sarva-pāpa-praṇāśanam // HYP_2.59 //",
    "GSP34hathyopu:319": " samyak padmāsanaṃ baddhvā sama-grīvodaraḥ sudhīḥ /",
    "GSP34hathyopu:320": " mukhaṃ saṃyamya yatnena prāṇaṃ ghrāṇena recayet // HYP_2.60 //",
    "GSP34hathyopu:321": " yathā lagati hṛt-kaṇṭhe kapālāvadhi sa-svanam /",
    "GSP34hathyopu:322": " vegena pūrayec cāpi hṛt-padmāvadhi mārutam // HYP_2.61 //",
    "GSP34hathyopu:323": " punar virecayet tadvat pūrayec ca punaḥ punaḥ /",
    "GSP34hathyopu:324": " yathaiva lohakāreṇa bhastrā vegena cālyate // HYP_2.62 //",
    "GSP34hathyopu:325": " tathaiva sva-śarīra-sthaṃ cālayet pavanaṃ dhiyā /",
    "GSP34hathyopu:326": " yadā śramo bhaved dehe tadā sūryeṇa pūrayet // HYP_2.63 //",
    "GSP34hathyopu:327": " yathodaraṃ bhavet pūrṇam anilena tathā laghu /",
    "GSP34hathyopu:328": " dhārayen nāsikāṃ madhyā-tarjanībhyāṃ vinā dṛḍham // HYP_2.64 //",
    "GSP34hathyopu:329": " vidhivat kumbhakaṃ kṛtvā recayed iḍayānilam /",
    "GSP34hathyopu:330": " vāta-pitta-śleṣma-haraṃ śarīrāgni-vivardhanam // HYP_2.65 //",
    "GSP34hathyopu:331": " kuṇḍalī bodhakaṃ kṣipraṃ pavanaṃ sukhadaṃ hitam /",
    "GSP34hathyopu:332": " brahma-nāḍī-mukhe saṃstha-kaphādy-argala-nāśanam // HYP_2.66 //",
    "GSP34hathyopu:333": " samyag gātra-samudbhūta-granthi-traya-vibhedakam /",
    "GSP34hathyopu:334": " viśeṣeṇaiva kartavyaṃ bhastrākhyaṃ kumbhakaṃ tv idam // HYP_2.67 //",
    "GSP34hathyopu:335": " atha bhrāmarī-",
    "GSP34hathyopu:336": " vegād ghoṣaṃ pūrakaṃ bhṛṅga-nādaṃ",
    "GSP34hathyopu:337": " bhṛṅgī-nādaṃ recakaṃ manda-mandam /",
    "GSP34hathyopu:338": " yogīndrāṇī̀am evam abhyāsa-yogāc",
    "GSP34hathyopu:339": " citte jātā kācid ānanda-līlā // HYP_2.68 //",
    "GSP34hathyopu:340": " atha mūrcchā-",
    "GSP34hathyopu:341": " pūrakānte gāḍhataraṃ baddhvā jālandharaṃ śanaiḥ /",
    "GSP34hathyopu:342": " recayen mūrcchākhyeyaṃ mano-mūrcchā sukha-pradā // HYP_2.69 //",
    "GSP34hathyopu:343": " atha plāvinī-",
    "GSP34hathyopu:344": " antaḥ pravartitodāra-mārutāpūritodaraḥ /",
    "GSP34hathyopu:345": " payasy agādhe'pi sukhāt plavate padma-patravat // HYP_2.70 //",
    "GSP34hathyopu:346": " prāṇāyāmas tridhā prokto reca-pūraka-kumbhakaiḥ /",
    "GSP34hathyopu:347": " sahitaḥ kevalaś ceti kumbhako dvividho mataḥ // HYP_2.71 //",
    "GSP34hathyopu:348": " yāvat kevala-siddhiḥ syāt sahitaṃ tāvad abhyaset /",
    "GSP34hathyopu:349": " recakaṃ pūrakaṃ muktvā sukhaṃ yad vāyu-dhāraṇam // HYP_2.72 //",
    "GSP34hathyopu:350": " prāṇāyāmo'yam ity uktaḥ sa vai kevala-kumbhakaḥ /",
    "GSP34hathyopu:351": " kumbhake kevale siddhe reca-pūraka-varjite // HYP_2.73 //",
    "GSP34hathyopu:352": " na tasya durlabhaṃ kiṃcit triṣu lokeṣu vidyate /",
    "GSP34hathyopu:353": " śaktaḥ kevala-kumbhena yatheṣṭaṃ vāyu-dhāraṇāt // HYP_2.74 //",
    "GSP34hathyopu:354": " rāja-yoga-padaṃ cāpi labhate nātra saṃśayaḥ /",
    "GSP34hathyopu:355": " kumbhakāt kuṇḍalī-bodhaḥ kuṇḍalī-bodhato bhavet /",
    "GSP34hathyopu:356": " anargalā suṣumṇā ca haṭha-siddhiś ca jāyate // HYP_2.75 //",
    "GSP34hathyopu:357": " haṭhaṃ vinā rājayogo rāja-yogaṃ vinā haṭhaḥ /",
    "GSP34hathyopu:358": " na sidhyati tato yugmam āniṣpatteḥ samabhyaset // HYP_2.76 //",
    "GSP34hathyopu:359": " kumbhaka-prāṇa-rodhānte kuryāc cittaṃ nirāśrayam /",
    "GSP34hathyopu:360": " evam abhyāsa-yogena rāja-yoga-padaṃ vrajet // HYP_2.77 //",
    "GSP34hathyopu:361": " vapuḥ kṛśatvaṃ vadane prasannatā",
    "GSP34hathyopu:362": " nāda-sphuṭatvaṃ nayane sunirmale /",
    "GSP34hathyopu:363": " arogatā bindu-jayo'gni-dīpanaṃ",
    "GSP34hathyopu:364": " nāḍī-viśuddhir haṭha-siddhi-lakṣaṇam // HYP_2.78 //",
    "GSP34hathyopu:365": " iti haṭha-pradīpikāyāṃ dvitīyopadeśaḥ /",
    "GSP34hathyopu:366": " tṛtīyopadeśaḥ",
    "GSP34hathyopu:367": " sa-śaila-vana-dhātrīṇāṃ yathādhāro'hi-nāyakaḥ /",
    "GSP34hathyopu:368": " sarveṣāṃ yoga-tantrāṇāṃ tathādhāro hi kuṇḍalī // HYP_3.1 //",
    "GSP34hathyopu:369": " suptā guru-prasādena yadā jāgarti kuṇḍalī /",
    "GSP34hathyopu:370": " tadā sarvāṇi padmāni bhidyante granthayo'pi ca // HYP_3.2 //",
    "GSP34hathyopu:371": " prāṇasya śūnya-padavī tadā rājapathāyate /",
    "GSP34hathyopu:372": " tadā cittaṃ nirālambaṃ tadā kālasya vañcanam // HYP_3.3 //",
    "GSP34hathyopu:373": " suṣumṇā śūnya-padavī brahma-randhraḥ mahāpathaḥ /",
    "GSP34hathyopu:374": " śmaśānaṃ śāmbhavī madhya-mārgaś cety eka-vācakāḥ // HYP_3.4 //",
    "GSP34hathyopu:375": " tasmāt sarva-prayatnena prabodhayitum īśvarīm /",
    "GSP34hathyopu:376": " brahma-dvāra-mukhe suptāṃ mudrābhyāsaṃ samācaret // HYP_3.5 //",
    "GSP34hathyopu:377": " mahāmudrā mahābandho mahāvedhaś ca khecarī /",
    "GSP34hathyopu:378": " uḍḍīyānaṃ mūlabandhaś ca bandho jālandharābhidhaḥ // HYP_3.6 //",
    "GSP34hathyopu:379": " karaṇī viparītākhyā vajrolī śakti-cālanam /",
    "GSP34hathyopu:380": " idaṃ hi mudrā-daśakaṃ jarā-maraṇa-nāśanam // HYP_3.7 //",
    "GSP34hathyopu:381": " ādināthoditaṃ divyam aṣṭaiśvarya-pradāyakam /",
    "GSP34hathyopu:382": " vallabhaṃ sarva-siddhānāṃ durlabhaṃ marutām api // HYP_3.8 //",
    "GSP34hathyopu:383": " gopanīyaṃ prayatnena yathā ratna-karaṇḍakam /",
    "GSP34hathyopu:384": " kasyacin naiva vaktavyaṃ kula-strī-surataṃ yathā // HYP_3.9 //",
    "GSP34hathyopu:385": " atha mahā-mudrā-",
    "GSP34hathyopu:386": " pāda-mūlena vāmena yoniṃ sampīḍya dakṣiṇām /",
    "GSP34hathyopu:387": " prasāritaṃ padaṃ kṛtvā karābhyāṃ dhārayed dṛḍham // HYP_3.10 //",
    "GSP34hathyopu:388": " kaṇṭhe bandhaṃ samāropya dhārayed vāyum ūrdhvataḥ /",
    "GSP34hathyopu:389": " yathā daṇḍa-hataḥ sarpo daṇḍākāraḥ prajāyate // HYP_3.11 //",
    "GSP34hathyopu:390": " ṛjvībhūtā tathā śaktiḥ kuṇḍalī sahasā bhavet /",
    "GSP34hathyopu:391": " tadā sā maraṇāvasthā jāyate dvipuṭāśrayā // HYP_3.12 //",
    "GSP34hathyopu:392": " tataḥ śanaiḥ śanair eva recayen naiva vegataḥ /",
    "GSP34hathyopu:393": " mahā-mudrāṃ ca tenaiva vadanti vibudhottamāḥ // HYP_3.13 //",
    "GSP34hathyopu:394": " iyaṃ khalu mahāmudrā mahā-siddhaiḥ pradarśitā /",
    "GSP34hathyopu:395": " mahā-kleśādayo doṣāḥ kṣīyante maraṇādayaḥ /",
    "GSP34hathyopu:396": " mahā-mudrāṃ ca tenaiva vadanti vibudhottamāḥ // HYP_3.14 //",
    "GSP34hathyopu:397": " candrāṅge tu samabhyasya sūryāṅge punar abhyaset /",
    "GSP34hathyopu:398": " yāvat-tulyā bhavet saṅkhyā tato mudrāṃ visarjayet // HYP_3.15 //",
    "GSP34hathyopu:399": " na hi pathyam apathyaṃ vā rasāḥ sarve'pi nīrasāḥ /",
    "GSP34hathyopu:400": " api bhuktaṃ viṣaṃ ghoraṃ pīyūṣam api jīryati // HYP_3.16 //",
    "GSP34hathyopu:401": " kṣaya-kuṣṭha-gudāvarta-gulmājīrṇa-purogamāḥ /",
    "GSP34hathyopu:402": " tasya doṣāḥ kṣayaṃ yānti mahāmudrāṃ tu yo'bhyaset // HYP_3.17 //",
    "GSP34hathyopu:403": " kathiteyaṃ mahāmudrā mahā-siddhi-karā nṝṇām /",
    "GSP34hathyopu:404": " gopanīyā prayatnena na deyā yasya kasyacit // HYP_3.18 //",
    "GSP34hathyopu:405": " atha mahā-bandhaḥ-",
    "GSP34hathyopu:406": " pārṣṇiṃ vāmasya pādasya yoni-sthāne niyojayet /",
    "GSP34hathyopu:407": " vāmorūpari saṃsthāpya dakṣiṇaṃ caraṇaṃ tathā // HYP_3.19 //",
    "GSP34hathyopu:408": " pūrayitvā tato vāyuṃ hṛdaye cubukaṃ dṛḍham /",
    "GSP34hathyopu:409": " niṣpīḍyaṃ vāyum ākuñcya mano-madhye niyojayet // HYP_3.20 //",
    "GSP34hathyopu:410": " dhārayitvā yathā-śakti recayed anilaṃ śanaiḥ /",
    "GSP34hathyopu:411": " savyāṅge tu samabhyasya dakṣāṅge punar abhyaset // HYP_3.21 //",
    "GSP34hathyopu:412": " matam atra tu keṣāṃcit kaṇṭha-bandhaṃ vivarjayet /",
    "GSP34hathyopu:413": " rāja-danta-stha-jihvāyā bandhaḥ śasto bhaved iti // HYP_3.22 //",
    "GSP34hathyopu:414": " ayaṃ tu sarva-nāḍīnām ūrdhvaṃ gati-nirodhakaḥ /",
    "GSP34hathyopu:415": " ayaṃ khalu mahā-bandho mahā-siddhi-pradāyakaḥ // HYP_3.23 //",
    "GSP34hathyopu:416": " kāla-pāśa-mahā-bandha-vimocana-vicakṣaṇaḥ /",
    "GSP34hathyopu:417": " triveṇī-saṅgamaṃ dhatte kedāraṃ prāpayen manaḥ // HYP_3.24 //",
    "GSP34hathyopu:418": " rūpa-lāvaṇya-sampannā yathā strī puruṣaṃ vinā /",
    "GSP34hathyopu:419": " mahā-mudrā-mahā-bandhau niṣphalau vedha-varjitau // HYP_3.25 //",
    "GSP34hathyopu:420": " atha mahā-vedhaḥ-",
    "GSP34hathyopu:421": " mahā-bandha-sthito yogī kṛtvā pūrakam eka-dhīḥ /",
    "GSP34hathyopu:422": " vāyūnāṃ gatim āvṛtya nibhṛtaṃ kaṇṭha-mudrayā // HYP_3.26 //",
    "GSP34hathyopu:423": " sama-hasta-yugo bhūmau sphicau sanāḍayec chanaiḥ /",
    "GSP34hathyopu:424": " puṭa-dvayam atikramya vāyuḥ sphurati madhyagaḥ // HYP_3.27 //",
    "GSP34hathyopu:425": " soma-sūryāgni-sambandho jāyate cāmṛtāya vai /",
    "GSP34hathyopu:426": " mṛtāvasthā samutpannā tato vāyuṃ virecayet // HYP_3.28 //",
    "GSP34hathyopu:427": " mahā-vedho'yam abhyāsān mahā-siddhi-pradāyakaḥ /",
    "GSP34hathyopu:428": " valī-palita-vepa-ghnaḥ sevyate sādhakottamaiḥ // HYP_3.29 //",
    "GSP34hathyopu:429": " etat trayaṃ mahā-guhyaṃ jarā-mṛtyu-vināśanam /",
    "GSP34hathyopu:430": " vahni-vṛddhi-karaṃ caiva hy aṇimādi-guṇa-pradam // HYP_3.30 //",
    "GSP34hathyopu:431": " aṣṭadhā kriyate caiva yāme yāme dine dine /",
    "GSP34hathyopu:432": " puṇya-saṃbhāra-sandhāya pāpaugha-bhiduraṃ sadā /",
    "GSP34hathyopu:433": " samyak-śikṣāvatām evaṃ svalpaṃ prathama-sādhanam // HYP_3.31 //",
    "GSP34hathyopu:434": " atha khecarī-",
    "GSP34hathyopu:435": " kapāla-kuhare jihvā praviṣṭā viparītagā /",
    "GSP34hathyopu:436": " bhruvor antargatā dṛṣṭir mudrā bhavati khecarī // HYP_3.32 //",
    "GSP34hathyopu:437": " chedana-cālana-dohaiḥ kalāṃ krameṇātha vardhayet tāvat /",
    "GSP34hathyopu:438": " sā yāvad bhrū-madhyaṃ spṛśati tadā khecarī-siddhiḥ // HYP_3.33 //",
    "GSP34hathyopu:439": " snuhī-patra-nibhaṃ śastraṃ sutīkṣṇaṃ snigdha-nirmalam /",
    "GSP34hathyopu:440": " samādāya tatas tena roma-mātraṃ samucchinet // HYP_3.34 //",
    "GSP34hathyopu:441": " tataḥ saindhava-pathyābhyāṃ cūrṇitābhyāṃ pragharṣayet /",
    "GSP34hathyopu:442": " punaḥ sapta-dine prāpte roma-mātraṃ samucchinet // HYP_3.35 //",
    "GSP34hathyopu:443": " evaṃ krameṇa ṣaṇ-māsaṃ nityaṃ yuktaḥ samācaret /",
    "GSP34hathyopu:444": " ṣaṇmāsād rasanā-mūla-śirā-bandhaḥ praṇaśyati // HYP_3.36 //",
    "GSP34hathyopu:445": " kalāṃ parāṅmukhīṃ kṛtvā tripathe pariyojayet /",
    "GSP34hathyopu:446": " sā bhavet khecarī mudrā vyoma-cakraṃ tad ucyate // HYP_3.37 //",
    "GSP34hathyopu:447": " rasanām ūrdhvagāṃ kṛtvā kṣaṇārdham api tiṣṭhati /",
    "GSP34hathyopu:448": " viṣair vimucyate yogī vyādhi-mṛtyu-jarādibhiḥ // HYP_3.38 //",
    "GSP34hathyopu:449": " na rogo maraṇaṃ tandrā na nidrā na kṣudhā tṛṣā /",
    "GSP34hathyopu:450": " na ca mūrcchā bhavet tasya yo mudrāṃ vetti khecarīm // HYP_3.39 //",
    "GSP34hathyopu:451": " pīḍyate na sa rogeṇa lipyate na ca karmaṇā /",
    "GSP34hathyopu:452": " bādhyate na sa kālena yo mudrāṃ vetti khecarīm // HYP_3.40 //",
    "GSP34hathyopu:453": " cittaṃ carati khe yasmāj jihvā carati khe gatā /",
    "GSP34hathyopu:454": " tenaiṣā khecarī nāma mudrā siddhair nirūpitā // HYP_3.41 //",
    "GSP34hathyopu:455": " khecaryā mudritaṃ yena vivaraṃ lambikordhvataḥ /",
    "GSP34hathyopu:456": " na tasya kṣarate binduḥ kāminyāḥ śleṣitasya ca // HYP_3.42 //",
    "GSP34hathyopu:457": " calito'pi yadā binduḥ samprāpto yoni-maṇḍalam /",
    "GSP34hathyopu:458": " vrajaty ūrdhvaṃ hṛtaḥ śaktyā nibaddho yoni-mudrayā // HYP_3.43 //",
    "GSP34hathyopu:459": " ūrdhva-jihvaḥ sthiro bhūtvā somapānaṃ karoti yaḥ /",
    "GSP34hathyopu:460": " māsārdhena na sandeho mṛtyuṃ jayati yogavit // HYP_3.44 //",
    "GSP34hathyopu:461": " nityaṃ soma-kalā-pūrṇaṃ śarīraṃ yasya yoginaḥ /",
    "GSP34hathyopu:462": " takṣakeṇāpi daṣṭasya viṣaṃ tasya na sarpati // HYP_3.45 //",
    "GSP34hathyopu:463": " indhanāni yathā vahnis taila-varti ca dīpakaḥ /",
    "GSP34hathyopu:464": " tathā soma-kalā-pūrṇaṃ dehī dehaṃ na muñcati // HYP_3.46 //",
    "GSP34hathyopu:465": " gomāṃsaṃ bhakṣayen nityaṃ pibed amara-vāruṇīm /",
    "GSP34hathyopu:466": " kulīnaṃ tam ahaṃ manye cetare kula-ghātakāḥ // HYP_3.47 //",
    "GSP34hathyopu:467": " go-śabdenoditā jihvā tat praveśo hi tāluni /",
    "GSP34hathyopu:468": " go-māṃsa-bhakṣaṇaṃ tat tu mahā-pātaka-nāśanam // HYP_3.48 //",
    "GSP34hathyopu:469": " jihvā-praveśa-sambhūta-vahninotpāditaḥ khalu /",
    "GSP34hathyopu:470": " candrāt sravati yaḥ sāraḥ sā syād amara-vāruṇī // HYP_3.49 //",
    "GSP34hathyopu:471": " cumbantī yadi lambikāgram aniśaṃ jihvā-rasa-syandinī",
    "GSP34hathyopu:472": " sa-kṣārā kaṭukāmla-dugdha-sadṛśī madhvājya-tulyā tathā /",
    "GSP34hathyopu:473": " vyādhīnāṃ haraṇaṃ jarānta-karaṇaṃ śastrāgamodīraṇaṃ",
    "GSP34hathyopu:474": " tasya syād amaratvam aṣṭa-guṇitaṃ siddhāṅganākarṣaṇam // HYP_3.50 //",
    "GSP34hathyopu:475": " mūrdhnaḥ ṣoḍaśa-patra-padma-galitaṃ prāṇād avāptaṃ haṭhād",
    "GSP34hathyopu:476": " ūrdvhāsyo rasanāṃ niyamya vivare śaktiṃ parāṃ cintayan /",
    "GSP34hathyopu:477": " utkallola-kalā-jalaṃ ca vimalaṃ dhārāmayaṃ yaḥ piben",
    "GSP34hathyopu:478": " nirvyādhiḥ sa mṛṇāla-komala-vapur yogī ciraṃ jīvati // HYP_3.51 //",
    "GSP34hathyopu:479": " yat prāleyaṃ prahita-suṣiraṃ meru-mūrdhāntara-sthaṃ",
    "GSP34hathyopu:480": " tasmiṃs tattvaṃ pravadati sudhīs tan-mukhaṃ nimnagānām /",
    "GSP34hathyopu:481": " candrāt sāraḥ sravati vapuṣas tena mṛtyur narāṇāṃ",
    "GSP34hathyopu:482": " tad badhnīyāt sukaraṇam adho nānyathā kāya-siddhiḥ // HYP_3.52 //",
    "GSP34hathyopu:483": " suṣiraṃ jñāna-janakaṃ pañca-srotaḥ-samanvitam /",
    "GSP34hathyopu:484": " tiṣṭhate khecarī mudrā tasmin śūnye nirañjane // HYP_3.53 //",
    "GSP34hathyopu:485": " ekaṃ sṛṣṭimayaṃ bījam ekā mudrā ca khecarī /",
    "GSP34hathyopu:486": " eko devo nirālamba ekāvasthā manonmanī // HYP_3.54 //",
    "GSP34hathyopu:487": " atha uḍḍīyāna-bandhaḥ-",
    "GSP34hathyopu:488": " baddho yena suṣumṇāyāṃ prāṇas tūḍḍīyate yataḥ /",
    "GSP34hathyopu:489": " tasmād uḍḍīyanākhyo'yaṃ yogibhiḥ samudāhṛtaḥ // HYP_3.55 //",
    "GSP34hathyopu:490": " uḍḍīnaṃ kurute yasmād aviśrāntaṃ mahā-khagaḥ /",
    "GSP34hathyopu:491": " uḍḍīyānaṃ tad eva syāt tava bandho'bhidhīyate // HYP_3.56 //",
    "GSP34hathyopu:492": " udare paścimaṃ tānaṃ nābher ūrdhvaṃ ca kārayet /",
    "GSP34hathyopu:493": " uḍḍīyāno hy asau bandho mṛtyu-mātaṅga-kesarī // HYP_3.57 //",
    "GSP34hathyopu:494": " uḍḍīyānaṃ tu sahajaṃ guruṇā kathitaṃ sadā /",
    "GSP34hathyopu:495": " abhyaset satataṃ yas tu vṛddho'pi taruṇāyate // HYP_3.58 //",
    "GSP34hathyopu:496": " nābher ūrdhvam adhaś cāpi tānaṃ kuryāt prayatnataḥ /",
    "GSP34hathyopu:497": " ṣaṇmāsam abhyasen mṛtyuṃ jayaty eva na saṃśayaḥ // HYP_3.59 //",
    "GSP34hathyopu:498": " sarveṣām eva bandhānāṃ uttamo hy uḍḍīyānakaḥ /",
    "GSP34hathyopu:499": " uḍḍiyāne dṛḍhe bandhe muktiḥ svābhāvikī bhavet // HYP_3.60 //",
    "GSP34hathyopu:500": " atha mūla-bandhaḥ-",
    "GSP34hathyopu:501": " pārṣṇi-bhāgena sampīḍya yonim ākuñcayed gudam /",
    "GSP34hathyopu:502": " apānam ūrdhvam ākṛṣya mūla-bandho'bhidhīyate // HYP_3.61 //",
    "GSP34hathyopu:503": " adho-gatim apānaṃ vā ūrdhvagaṃ kurute balāt /",
    "GSP34hathyopu:504": " ākuñcanena taṃ prāhur mūla-bandhaṃ hi yoginaḥ // HYP_3.62 //",
    "GSP34hathyopu:505": " gudaṃ pārṣṇyā tu sampīḍya vāyum ākuñcayed balāt /",
    "GSP34hathyopu:506": " vāraṃ vāraṃ yathā cordhvaṃ samāyāti samīraṇaḥ // HYP_3.63 //",
    "GSP34hathyopu:507": " prāṇāpānau nāda-bindū mūla-bandhena caikatām /",
    "GSP34hathyopu:508": " gatvā yogasya saṃsiddhiṃ yacchato nātra saṃśayaḥ // HYP_3.64 //",
    "GSP34hathyopu:509": " apāna-prāṇayor aikyaṃ kṣayo mūtra-purīṣayoḥ /",
    "GSP34hathyopu:510": " yuvā bhavati vṛddho'pi satataṃ mūla-bandhanāt // HYP_3.65 //",
    "GSP34hathyopu:511": " apāna ūrdhvage jāte prayāte vahni-maṇḍalam /",
    "GSP34hathyopu:512": " tadānala-śikhā dīrghā jāyate vāyunāhatā // HYP_3.66 //",
    "GSP34hathyopu:513": " tato yāto vahny-apānau prāṇam uṣṇa-svarūpakam /",
    "GSP34hathyopu:514": " tenātyanta-pradīptas tu jvalano dehajas tathā // HYP_3.67 //",
    "GSP34hathyopu:515": " tena kuṇḍalinī suptā santaptā samprabudhyate /",
    "GSP34hathyopu:516": " daṇḍāhatā bhujaṅgīva niśvasya ṛjutāṃ vrajet // HYP_3.68 //",
    "GSP34hathyopu:517": " bilaṃ praviṣṭeva tato brahma-nāḍyaṃ taraṃ vrajet /",
    "GSP34hathyopu:518": " tasmān nityaṃ mūla-bandhaḥ kartavyo yogibhiḥ sadā // HYP_3.69 //",
    "GSP34hathyopu:519": " atha jalandhara-bandhaḥ-",
    "GSP34hathyopu:520": " kaṇṭham ākuñcya hṛdaye sthāpayec cibukaṃ dṛḍham /",
    "GSP34hathyopu:521": " bandho jālandharākhyo'yaṃ jarā-mṛtyu-vināśakaḥ // HYP_3.70 //",
    "GSP34hathyopu:522": " badhnāti hi sirājālam adho-gāmi nabho-jalam /",
    "GSP34hathyopu:523": " tato jālandharo bandhaḥ kaṇṭha-duḥkhaugha-nāśanaḥ // HYP_3.71 //",
    "GSP34hathyopu:524": " jālandhare kṛte bandhe kaṇṭha-saṃkoca-lakṣaṇe /",
    "GSP34hathyopu:525": " na pīyūṣaṃ pataty agnau na ca vāyuḥ prakupyati // HYP_3.72 //",
    "GSP34hathyopu:526": " kaṇṭha-saṃkocanenaiva dve nāḍyau stambhayed dṛḍham /",
    "GSP34hathyopu:527": " madhya-cakram idaṃ jñeyaṃ ṣoḍaśādhāra-bandhanam // HYP_3.73 //",
    "GSP34hathyopu:528": " mūla-sthānaṃ samākuñcya uḍḍiyānaṃ tu kārayet /",
    "GSP34hathyopu:529": " iḍāṃ ca piṅgalāṃ baddhvā vāhayet paścime pathi // HYP_3.74 //",
    "GSP34hathyopu:530": " anenaiva vidhānena prayāti pavano layam /",
    "GSP34hathyopu:531": " tato na jāyate mṛtyur jarā-rogādikaṃ tathā // HYP_3.75 //",
    "GSP34hathyopu:532": " bandha-trayam idaṃ śreṣṭhaṃ mahā-siddhaiś ca sevitam /",
    "GSP34hathyopu:533": " sarveṣāṃ haṭha-tantrāṇāṃ sādhanaṃ yogino viduḥ // HYP_3.76 //",
    "GSP34hathyopu:534": " yat kiṃcit sravate candrād amṛtaṃ divya-rūpiṇaḥ /",
    "GSP34hathyopu:535": " tat sarvaṃ grasate sūryas tena piṇḍo jarāyutaḥ // HYP_3.77 //",
    "GSP34hathyopu:536": " atha viparīta-karaṇī mudrā-",
    "GSP34hathyopu:537": " tatrāsti karaṇaṃ divyaṃ sūryasya mukha-vañcanam /",
    "GSP34hathyopu:538": " gurūpadeśato jñeyaṃ na tu śāstrārtha-koṭibhiḥ // HYP_3.78 //",
    "GSP34hathyopu:539": " ūrdhva-nābher adhas tālor ūrdhvaṃ bhānur adhaḥ śaśī /",
    "GSP34hathyopu:540": " karaṇī viparītākhā guru-vākyena labhyate // HYP_3.79 //",
    "GSP34hathyopu:541": " nityam abhyāsa-yuktasya jaṭharāgni-vivardhanī /",
    "GSP34hathyopu:542": " āhāro bahulas tasya sampādyaḥ sādhakasya ca // HYP_3.80 //",
    "GSP34hathyopu:543": " alpāhāro yadi bhaved agnir dahati tat-kṣaṇāt /",
    "GSP34hathyopu:544": " adhaḥ-śirāś cordhva-pādaḥ kṣaṇaṃ syāt prathame dine // HYP_3.81 //",
    "GSP34hathyopu:545": " kṣaṇāc ca kiṃcid adhikam abhyasec ca dine dine /",
    "GSP34hathyopu:546": " valitaṃ palitaṃ caiva ṣaṇmāsordhvaṃ na dṛśyate /",
    "GSP34hathyopu:547": " yāma-mātraṃ tu yo nityam abhyaset sa tu kālajit // HYP_3.82 //",
    "GSP34hathyopu:548": " atha vajrolī-",
    "GSP34hathyopu:549": " svecchayā vartamāno'pi yogoktair niyamair vinā /",
    "GSP34hathyopu:550": " vajrolīṃ yo vijānāti sa yogī siddhi-bhājanam // HYP_3.83 //",
    "GSP34hathyopu:551": " tatra vastu-dvayaṃ vakṣye durlabhaṃ yasya kasyacit /",
    "GSP34hathyopu:552": " kṣīraṃ caikaṃ dvitīyaṃ tu nārī ca vaśa-vartinī // HYP_3.84 //",
    "GSP34hathyopu:553": " mehanena śanaiḥ samyag ūrdhvākuñcanam abhyaset /",
    "GSP34hathyopu:554": " puruṣo'py athavā nārī vajrolī-siddhim āpnuyāt // HYP_3.85 //",
    "GSP34hathyopu:555": " yatnataḥ śasta-nālena phūtkāraṃ vajra-kandare /",
    "GSP34hathyopu:556": " śanaiḥ śanaiḥ prakurvīta vāyu-saṃcāra-kāraṇāt // HYP_3.86 //",
    "GSP34hathyopu:557": " nārī-bhage padad-bindum abhyāsenordhvam āharet /",
    "GSP34hathyopu:558": " calitaṃ ca nijaṃ bindum ūrdhvam ākṛṣya rakṣayet // HYP_3.87 //",
    "GSP34hathyopu:559": " evaṃ saṃrakṣayed binduṃ jayati yogavit /",
    "GSP34hathyopu:560": " maraṇaṃ bindu-pātena jīvanaṃ bindu-dhāraṇāt // HYP_3.88 //",
    "GSP34hathyopu:561": " sugandho yogino dehe jāyate bindu-dhāraṇāt /",
    "GSP34hathyopu:562": " yāvad binduḥ sthiro dehe tāvat kāla-bhayaṃ kutaḥ // HYP_3.89 //",
    "GSP34hathyopu:563": " cittāyattaṃ nṝṇāṃ śukraṃ śukrāyattaṃ ca jīvitam /",
    "GSP34hathyopu:564": " tasmāc chukraṃ manaś caiva rakṣaṇīyaṃ prayatnataḥ // HYP_3.90 //",
    "GSP34hathyopu:565": " ṛtumatyā rajo'py evaṃ nijaṃ binduṃ ca rakṣayet /",
    "GSP34hathyopu:566": " meḍhreṇākarṣayed ūrdhvaṃ samyag abhyāsa-yoga-vit // HYP_3.91 //",
    "GSP34hathyopu:567": " atha sahajoliḥ-",
    "GSP34hathyopu:568": " sahajoliś cāmarolir vajrolyā bheda ekataḥ /",
    "GSP34hathyopu:569": " jale subhasma nikṣipya dagdha-gomaya-sambhavam // HYP_3.92 //",
    "GSP34hathyopu:570": " vajrolī-maithunād ūrdhvaṃ strī-puṃsoḥ svāṅga-lepanam /",
    "GSP34hathyopu:571": " āsīnayoḥ sukhenaiva mukta-vyāpārayoḥ kṣaṇāt // HYP_3.93 //",
    "GSP34hathyopu:572": " sahajolir iyaṃ proktā śraddheyā yogibhiḥ sadā /",
    "GSP34hathyopu:573": " ayaṃ śubha-karo yogo bhoga-yukto'pi muktidaḥ // HYP_3.94 //",
    "GSP34hathyopu:574": " ayaṃ yogaḥ puṇyavatāṃ dhīrāṇāṃ tattva-darśinām /",
    "GSP34hathyopu:575": " nirmatsarāṇāṃ vai sidhyen na tu matsara-śālinām // HYP_3.95 //",
    "GSP34hathyopu:576": " atha amarolī-",
    "GSP34hathyopu:577": " pittolbaṇatvāt prathamāmbu-dhārāṃ",
    "GSP34hathyopu:578": " vihāya niḥsāratayānty adhārām /",
    "GSP34hathyopu:579": " niṣevyate śītala-madhya-dhārā",
    "GSP34hathyopu:580": " kāpālike khaṇḍamate'marolī // HYP_3.96 //",
    "GSP34hathyopu:581": " amarīṃ yaḥ piben nityaṃ nasyaṃ kurvan dine dine /",
    "GSP34hathyopu:582": " vajrolīm abhyaset samyak sāmarolīti kathyate // HYP_3.97 //",
    "GSP34hathyopu:583": " abhyāsān niḥsṛtāṃ cāndrīṃ vibhūtyā saha miśrayet /",
    "GSP34hathyopu:584": " dhārayed uttamāṅgeṣu divya-dṛṣṭiḥ prajāyate // HYP_3.98 //",
    "GSP34hathyopu:585": " puṃso binduṃ samākuñcya samyag abhyāsa-pāṭavāt /",
    "GSP34hathyopu:586": " yadi nārī rajo rakṣed vajrolyā sāpi yoginī // HYP_3.99 //",
    "GSP34hathyopu:587": " tasyāḥ kiṃcid rajo nāśaṃ na gacchati na saṃśayaḥ /",
    "GSP34hathyopu:588": " tasyāḥ śarīre nādaś ca bindutām eva gacchati // HYP_3.100 //",
    "GSP34hathyopu:589": " sa bindus tad rajaś caiva ekībhūya svadehagau /",
    "GSP34hathyopu:590": " vajroly-abhyāsa-yogena sarva-siddhiṃ prayacchataḥ // HYP_3.101 //",
    "GSP34hathyopu:591": " rakṣed ākuñcanād ūrdhvaṃ yā rajaḥ sā hi yoginī /",
    "GSP34hathyopu:592": " atītānāgataṃ vetti khecarī ca bhaved dhruvam // HYP_3.102 //",
    "GSP34hathyopu:593": " deha-siddhiṃ ca labhate vajroly-abhyāsa-yogataḥ /",
    "GSP34hathyopu:594": " ayaṃ puṇya-karo yogo bhoge bhukte'pi muktidaḥ // HYP_3.103 //",
    "GSP34hathyopu:595": " atha śakti-cālanam-",
    "GSP34hathyopu:596": " kuṭilāṅgī kuṇḍalinī bhujaṅgī śaktir īśvarī /",
    "GSP34hathyopu:597": " kuṇḍaly arundhatī caite śabdāḥ paryāya-vācakāḥ // HYP_3.104 //",
    "GSP34hathyopu:598": " udghāṭayet kapāṭaṃ tu yathā kuṃcikayā haṭhāt /",
    "GSP34hathyopu:599": " kuṇḍalinyā tathā yogī mokṣadvāraṃ vibhedayet // HYP_3.105 //",
    "GSP34hathyopu:600": " yena mārgeṇa gantavyaṃ brahma-sthānaṃ nirāmayam /",
    "GSP34hathyopu:601": " mukhenācchādya tad vāraṃ prasuptā parameśvarī // HYP_3.106 //",
    "GSP34hathyopu:602": " kandordhve kuṇḍalī śaktiḥ suptā mokṣāya yoginām /",
    "GSP34hathyopu:603": " bandhanāya ca mūḍhānāṃ yas tāṃ vetti sa yogavit // HYP_3.107 //",
    "GSP34hathyopu:604": " kuṇḍalī kuṭilākārā sarpavat parikīrtitā /",
    "GSP34hathyopu:605": " sā śaktiś cālitā yena sa mukto nātra saṃśayaḥ // HYP_3.108 //",
    "GSP34hathyopu:606": " gaṅgā-yamunayor madhye bāla-raṇḍāṃ tapasvinīm /",
    "GSP34hathyopu:607": " balātkāreṇa gṛhṇīyāt tad viṣṇoḥ paramaṃ padam // HYP_3.109 //",
    "GSP34hathyopu:608": " iḍā bhagavatī gaṅgā piṅgalā yamunā nadī /",
    "GSP34hathyopu:609": " iḍā-piṅgalayor madhye bālaraṇḍā ca kuṇḍalī // HYP_3.110 //",
    "GSP34hathyopu:610": " pucche pragṛhya bhujaṅgīṃ suptām udbodhayec ca tām /",
    "GSP34hathyopu:611": " nidrāṃ vihāya sā śaktir ūrdhvam uttiṣṭhate haṭhāt // HYP_3.111 //",
    "GSP34hathyopu:612": " avasthitā caiva phaṇāvatī sā",
    "GSP34hathyopu:613": " prātaś ca sāyaṃ praharārdha-mātram /",
    "GSP34hathyopu:614": " prapūrya sūryāt paridhāna-yuktyā",
    "GSP34hathyopu:615": " pragṛhya nityaṃ paricālanīyā // HYP_3.112 //",
    "GSP34hathyopu:616": " ūrdhvaṃ vitasti-mātraṃ tu vistāraṃ caturaṅgulam /",
    "GSP34hathyopu:617": " mṛdulaṃ dhavalaṃ proktaṃ veṣṭitāmbara-lakṣaṇam // HYP_3.113 //",
    "GSP34hathyopu:618": " sati vajrāsane pādau karābhyāṃ dhārayed dṛḍham /",
    "GSP34hathyopu:619": " gulpha-deśa-samīpe ca kandaṃ tatra prapīḍayet // HYP_3.114 //",
    "GSP34hathyopu:620": " vajrāsane sthito yogī cālayitvā ca kuṇḍalīm /",
    "GSP34hathyopu:621": " kuryād anantaraṃ bhastrāṃ kuṇḍalīm āśu bodhayet // HYP_3.115 //",
    "GSP34hathyopu:622": " bhānor ākuñcanaṃ kuryāt kuṇḍalīṃ cālayet tataḥ /",
    "GSP34hathyopu:623": " mṛtyu-vaktra-gatasyāpi tasya mṛtyu-bhayaṃ kutaḥ // HYP_3.116 //",
    "GSP34hathyopu:624": " muhūrta-dvaya-paryantaṃ nirbhayaṃ cālanād asau /",
    "GSP34hathyopu:625": " ūrdhvam ākṛṣyate kiṃcit suṣumṇāyāṃ samudgatā // HYP_3.117 //",
    "GSP34hathyopu:626": " tena kuṇḍalinī tasyāḥ suṣumṇāyā mukhaṃ dhruvam /",
    "GSP34hathyopu:627": " jahāti tasmāt prāṇo'yaṃ suṣumṇāṃ vrajati svataḥ // HYP_3.118 //",
    "GSP34hathyopu:628": " tasmāt saṃcālayen nityaṃ sukha-suptām arundhatīm /",
    "GSP34hathyopu:629": " tasyāḥ saṃcālanenaiva yogī rogaiḥ pramucyate // HYP_3.119 //",
    "GSP34hathyopu:630": " yena saṃcālitā śaktiḥ sa yogī siddhi-bhājanam /",
    "GSP34hathyopu:631": " kim atra bahunoktena kālaṃ jayati līlayā // HYP_3.120 //",
    "GSP34hathyopu:632": " brahmacarya-ratasyaiva nityaṃ hita-mitāśinaḥ /",
    "GSP34hathyopu:633": " maṇḍalād dṛśyate siddhiḥ kuṇḍaly-abhyāsa-yoginaḥ // HYP_3.121 //",
    "GSP34hathyopu:634": " kuṇḍalīṃ cālayitvā tu bhastrāṃ kuryād viśeṣataḥ /",
    "GSP34hathyopu:635": " evam abhyasyato nityaṃ yamino yama-bhīḥ kutaḥ // HYP_3.122 //",
    "GSP34hathyopu:636": " dvā-saptati-sahasrāṇāṃ nāḍīnāṃ mala-śodhane /",
    "GSP34hathyopu:637": " kutaḥ prakṣālanopāyaḥ kuṇḍaly-abhyasanād ṛte // HYP_3.123 //",
    "GSP34hathyopu:638": " iyaṃ tu madhyamā nāḍī dṛḍhābhyāsena yoginām /",
    "GSP34hathyopu:639": " āsana-prāṇa-saṃyāma-mudrābhiḥ saralā bhavet // HYP_3.124 //",
    "GSP34hathyopu:640": " abhyāse tu vinidrāṇāṃ mano dhṛtvā samādhinā /",
    "GSP34hathyopu:641": " rudrāṇī vā parā mudrā bhadrāṃ siddhiṃ prayacchati // HYP_3.125 //",
    "GSP34hathyopu:642": " rāja-yogaṃ vinā pṛthvī rāja-yogaṃ vinā niśā /",
    "GSP34hathyopu:643": " rāja-yogaṃ vinā mudrā vicitrāpi na śobhate // HYP_3.126 //",
    "GSP34hathyopu:644": " mārutasya vidhiṃ sarvaṃ mano-yuktaṃ samabhyaset /",
    "GSP34hathyopu:645": " itaratra na kartavyā mano-vṛttir manīṣiṇā // HYP_3.127 //",
    "GSP34hathyopu:646": " iti mudrā daśa proktā ādināthena śambhunā /",
    "GSP34hathyopu:647": " ekaikā tāsu yamināṃ mahā-siddhi-pradāyinī // HYP_3.128 //",
    "GSP34hathyopu:648": " upadeśaṃ hi mudrāṇāṃ yo datte sāmpradāyikam /",
    "GSP34hathyopu:649": " sa eva śrī-guruḥ svāmī sākṣād īśvara eva saḥ // HYP_3.129 //",
    "GSP34hathyopu:650": " tasya vākya-paro bhūtvā mudrābhyāse samāhitaḥ /",
    "GSP34hathyopu:651": " aṇimādi-guṇaiḥ sārdhaṃ labhate kāla-vañcanam // HYP_3.130 //",
    "GSP34hathyopu:652": " iti haṭha-pradīpikāyāṃ tṛtīyopadeśaḥ / (4)",
    "GSP34hathyopu:653": " caturthopadeśaḥ",
    "GSP34hathyopu:654": " namaḥ śivāya gurave nāda-bindu-kalātmane /",
    "GSP34hathyopu:655": " nirañjana-padaṃ yāti nityaṃ tatra parāyaṇaḥ // HYP_4.1 //",
    "GSP34hathyopu:656": " athedānīṃ pravakṣyāmi samādhikramam uttamam /",
    "GSP34hathyopu:657": " mṛtyughnaṃ ca sukhopāyaṃ brahmānanda-karaṃ param // HYP_4.2 //",
    "GSP34hathyopu:658": " rāja-yogaḥ samādhiś ca unmanī ca manonmanī /",
    "GSP34hathyopu:659": " amaratvaṃ layas tattvaṃ śūnyāśūnyaṃ paraṃ padam // HYP_4.3 //",
    "GSP34hathyopu:660": " amanaskaṃ tathādvaitaṃ nirālambaṃ nirañjanam /",
    "GSP34hathyopu:661": " jīvanmuktiś ca sahajā turyā cety eka-vācakāḥ // HYP_4.4 //",
    "GSP34hathyopu:662": " salile saindhavaṃ yadvat sāmyaṃ bhajati yogataḥ /",
    "GSP34hathyopu:663": " tathātma-manasor aikyaṃ samādhir abhidhīyate // HYP_4.5 //",
    "GSP34hathyopu:664": " yadā saṃkṣīyate prāṇo mānasaṃ ca pralīyate /",
    "GSP34hathyopu:665": " tadā samarasatvaṃ ca samādhir abhidhīyate // HYP_4.6 //",
    "GSP34hathyopu:666": " tat-samaṃ ca dvayor aikyaṃ jīvātma-paramātmanoḥ /",
    "GSP34hathyopu:667": " pranaṣṭa-sarva-saṅkalpaḥ samādhiḥ so'bhidhīyate // HYP_4.7 //",
    "GSP34hathyopu:668": " rāja-yogasya māhātmyaṃ ko vā jānāti tattvataḥ /",
    "GSP34hathyopu:669": " jñānaṃ muktiḥ sthitiḥ siddhir guru-vākyena labhyate // HYP_4.8 //",
    "GSP34hathyopu:670": " durlabho viṣaya-tyāgo durlabhaṃ tattva-darśanam /",
    "GSP34hathyopu:671": " durlabhā sahajāvasthā sad-guroḥ karuṇāṃ vinā // HYP_4.9 //",
    "GSP34hathyopu:672": " vividhair āsanaiḥ kubhair vicitraiḥ karaṇair api /",
    "GSP34hathyopu:673": " prabuddhāyāṃ mahā-śaktau prāṇaḥ śūnye pralīyate // HYP_4.10 //",
    "GSP34hathyopu:674": " utpanna-śakti-bodhasya tyakta-niḥśeṣa-karmaṇaḥ /",
    "GSP34hathyopu:675": " yoginaḥ sahajāvasthā svayam eva prajāyate // HYP_4.11 //",
    "GSP34hathyopu:676": " suṣumṇā-vāhini prāṇe śūnye viśati mānase /",
    "GSP34hathyopu:677": " tadā sarvāṇi karmāṇi nirmūlayati yogavit // HYP_4.12 //",
    "GSP34hathyopu:678": " amarāya namas tubhyaṃ so'pi kālas tvayā jitaḥ /",
    "GSP34hathyopu:679": " patitaṃ vadane yasya jagad etac carācaram // HYP_4.13 //",
    "GSP34hathyopu:680": " citte samatvam āpanne vāyau vrajati madhyame /",
    "GSP34hathyopu:681": " tadāmarolī vajrolī sahajolī prajāyate // HYP_4.14 //",
    "GSP34hathyopu:682": " jñānaṃ kuto manasi sambhavatīha tāvat",
    "GSP34hathyopu:683": " prāṇo'pi jīvati mano mriyate na yāvat /",
    "GSP34hathyopu:684": " prāṇo mano dvayam idaṃ vilayaṃ nayed yo",
    "GSP34hathyopu:685": " mokṣaṃ sa gacchati naro na kathaṃcid anyaḥ // HYP_4.15 //",
    "GSP34hathyopu:686": " jñātvā suṣumṇāsad-bhedaṃ kṛtvā vāyuṃ ca madhyagam /",
    "GSP34hathyopu:687": " sthitvā sadaiva susthāne brahma-randhre nirodhayet // HYP_4.16 //",
    "GSP34hathyopu:688": " sūrya-candramasau dhattaḥ kālaṃ rātrindivātmakam /",
    "GSP34hathyopu:689": " bhoktrī suṣumnā kālasya guhyam etad udāhṛtam // HYP_4.17 //",
    "GSP34hathyopu:690": " dvā-saptati-sahasrāṇi nāḍī-dvārāṇi pañjare /",
    "GSP34hathyopu:691": " suṣumṇā śāmbhavī śaktiḥ śeṣās tv eva nirarthakāḥ // HYP_4.18 //",
    "GSP34hathyopu:692": " vāyuḥ paricito yasmād agninā saha kuṇḍalīm /",
    "GSP34hathyopu:693": " bodhayitvā suṣumṇāyāṃ praviśed anirodhataḥ // HYP_4.19 //",
    "GSP34hathyopu:694": " suṣumṇā-vāhini prāṇe siddhyaty eva manonmanī /",
    "GSP34hathyopu:695": " anyathā tv itarābhyāsāḥ prayāsāyaiva yoginām // HYP_4.20 //",
    "GSP34hathyopu:696": " pavano badhyate yena manas tenaiva badhyate /",
    "GSP34hathyopu:697": " manaś ca badhyate yena pavanas tena badhyate // HYP_4.21 //",
    "GSP34hathyopu:698": " hetu-dvayaṃ tu cittasya vāsanā ca samīraṇaḥ /",
    "GSP34hathyopu:699": " tayor vinaṣṭa ekasmin tau dvāv api vinaśyataḥ // HYP_4.22 //",
    "GSP34hathyopu:700": " mano yatra vilīyeta pavanas tatra līyate /",
    "GSP34hathyopu:701": " pavano līyate yatra manas tatra vilīyate // HYP_4.23 //",
    "GSP34hathyopu:702": " dugdhāmbuvat saṃmilitāv ubhau tau",
    "GSP34hathyopu:703": " tulya-kriyau mānasa-mārutau hi /",
    "GSP34hathyopu:704": " yato marut tatra manaḥ-pravṛttir",
    "GSP34hathyopu:705": " yato manas tatra marut-pravṛttiḥ // HYP_4.24 //",
    "GSP34hathyopu:706": " tatraika-nāśād aparasya nāśa",
    "GSP34hathyopu:707": " eka-pravṛtter apara-pravṛttiḥ /",
    "GSP34hathyopu:708": " adhvas tayoś cendriya-varga-vṛttiḥ",
    "GSP34hathyopu:709": " pradhvas tayor mokṣa-padasya siddhiḥ // HYP_4.25 //",
    "GSP34hathyopu:710": " rasasya manasaś caiva cañcalatvaṃ svabhāvataḥ /",
    "GSP34hathyopu:711": " raso baddho mano baddhaṃ kiṃ na siddhyati bhūtale // HYP_4.26 //",
    "GSP34hathyopu:712": " mūrcchito harate vyādhīn mṛto jīvayati svayam /",
    "GSP34hathyopu:713": " baddhaḥ khecaratāṃ dhatte raso vāyuś ca pārvati // HYP_4.27 //",
    "GSP34hathyopu:714": " manaḥ sthairyaṃ sthiro vāyus tato binduḥ sthiro bhavet /",
    "GSP34hathyopu:715": " bindu-sthairyāt sadā sattvaṃ piṇḍa-sthairyaṃ prajāyate // HYP_4.28 //",
    "GSP34hathyopu:716": " indriyāṇāṃ mano nātho manonāthas tu mārutaḥ /",
    "GSP34hathyopu:717": " mārutasya layo nāthaḥ sa layo nādam āśritaḥ // HYP_4.29 //",
    "GSP34hathyopu:718": " so'yam evāstu mokṣākhyo māstu vāpi matāntare /",
    "GSP34hathyopu:719": " manaḥ-prāṇa-laye kaścid ānandaḥ sampravartate // HYP_4.30 //",
    "GSP34hathyopu:720": " pranaṣṭa-śvāsa-niśvāsaḥ pradhvasta-viṣaya-grahaḥ /",
    "GSP34hathyopu:721": " niśceṣṭo nirvikāraś ca layo jayati yoginām // HYP_4.31 //",
    "GSP34hathyopu:722": " ucchinna-sarva-saṅkalpo niḥśeṣāśeṣa-ceṣṭitaḥ /",
    "GSP34hathyopu:723": " svāvagamyo layaḥ ko'pi jāyate vāg-agocaraḥ // HYP_4.32 //",
    "GSP34hathyopu:724": " yatra dṛṣṭir layas tatra bhūtendriya-sanātanī /",
    "GSP34hathyopu:725": " sā śaktir jīva-bhūtānāṃ dve alakṣye layaṃ gate // HYP_4.33 //",
    "GSP34hathyopu:726": " layo laya iti prāhuḥ kīdṛśaṃ laya-lakṣaṇam /",
    "GSP34hathyopu:727": " apunar-vāsanotthānāl layo viṣaya-vismṛtiḥ // HYP_4.34 //",
    "GSP34hathyopu:728": " veda-śāstra-purāṇāni sāmānya-gaṇikā iva /",
    "GSP34hathyopu:729": " ekaiva śāmbhavī mudrā guptā kula-vadhūr iva // HYP_4.35 //",
    "GSP34hathyopu:730": " atha śāmbhavī-",
    "GSP34hathyopu:731": " antar lakṣyaṃ bahir dṛṣṭir nimeṣonmeṣa-varjitā /",
    "GSP34hathyopu:732": " eṣā sā śāmbhavī mudrā veda-śāstreṣu gopitā // HYP_4.36 //",
    "GSP34hathyopu:733": " antar lakṣya-vilīna-citta-pavano yogī yadā vartate",
    "GSP34hathyopu:734": " dṛṣṭyā niścala-tārayā bahir adhaḥ paśyann apaśyann api /",
    "GSP34hathyopu:735": " mudreyaṃ khalu śāmbhavī bhavati sā labdhā prasādād guroḥ",
    "GSP34hathyopu:736": " śūnyāśūnya-vilakṣaṇaṃ sphurati tat tattvaṃ padaṃ śāmbhavam // HYP_4.37 //",
    "GSP34hathyopu:737": " śrī-śāmbhavyāś ca khecaryā avasthā-dhāma-bhedataḥ /",
    "GSP34hathyopu:738": " bhavec citta-layānandaḥ śūnye cit-sukha-rūpiṇi // HYP_4.38 //",
    "GSP34hathyopu:739": " tāre jyotiṣi saṃyojya kiṃcid unnamayed bhruvau /",
    "GSP34hathyopu:740": " pūrva-yogaṃ mano yuñjann unmanī-kārakaḥ kṣaṇāt // HYP_4.39 //",
    "GSP34hathyopu:741": " kecid āgama-jālena kecin nigama-saṅkulaiḥ /",
    "GSP34hathyopu:742": " kecit tarkeṇa muhyanti naiva jānanti tārakam // HYP_4.40 //",
    "GSP34hathyopu:743": " ardhonmīlita-locanaḥ sthira-manā nāsāgra-dattekṣaṇaś",
    "GSP34hathyopu:744": " candrārkāv api līnatām upanayan nispanda-bhāvena yaḥ /",
    "GSP34hathyopu:745": " jyotī-rūpam aśeṣa-bījam akhilaṃ dedīpyamānaṃ paraṃ",
    "GSP34hathyopu:746": " tattvaṃ tat-padam eti vastu paramaṃ vācyaṃ kim atrādhikam // HYP_4.41 //",
    "GSP34hathyopu:747": " divā na pūjayel liṅgaṃ rātrau caiva na pūjayet /",
    "GSP34hathyopu:748": " sarvadā pūjayel liṅgaṃ divārātri-nirodhataḥ // HYP_4.42 //",
    "GSP34hathyopu:749": " atha khecarī-",
    "GSP34hathyopu:750": " savya-dakṣiṇa-nāḍī-stho madhye carati mārutaḥ /",
    "GSP34hathyopu:751": " tiṣṭhate khecarī mudrā tasmin sthāne na saṃśayaḥ // HYP_4.43 //",
    "GSP34hathyopu:752": " iḍā-piṅgalayor madhye śūnyaṃ caivānilaṃ graset /",
    "GSP34hathyopu:753": " tiṣṭhate khecarī mudrā tatra satyaṃ punaḥ punaḥ // HYP_4.44 //",
    "GSP34hathyopu:754": " sūrcyācandramasor madhye nirālambāntare punaḥ /",
    "GSP34hathyopu:755": " saṃsthitā vyoma-cakre yā sā mudrā nāma khecarī // HYP_4.45 //",
    "GSP34hathyopu:756": " somād yatroditā dhārā sākṣāt sā śiva-vallabhā /",
    "GSP34hathyopu:757": " pūrayed atulāṃ divyāṃ suṣumṇāṃ paścime mukhe // HYP_4.46 //",
    "GSP34hathyopu:758": " purastāc caiva pūryeta niścitā khecarī bhavet /",
    "GSP34hathyopu:759": " abhyastā khecarī mudrāpy unmanī samprajāyate // HYP_4.47 //",
    "GSP34hathyopu:760": " bhruvor madhye śiva-sthānaṃ manas tatra vilīyate /",
    "GSP34hathyopu:761": " jñātavyaṃ tat-padaṃ turyaṃ tatra kālo na vidyate // HYP_4.48 //",
    "GSP34hathyopu:762": " abhyaset khecarīṃ tāvad yāvat syād yoga-nidritaḥ /",
    "GSP34hathyopu:763": " samprāpta-yoga-nidrasya kālo nāsti kadācana // HYP_4.49 //",
    "GSP34hathyopu:764": " nirālambaṃ manaḥ kṛtvā na kiṃcid api cintayet /",
    "GSP34hathyopu:765": " sa-bāhyābhyantaraṃ vyomni ghaṭavat tiṣṭhati dhruvam // HYP_4.50 //",
    "GSP34hathyopu:766": " bāhya-vāyur yathā līnas tathā madhyo na saṃśayaḥ /",
    "GSP34hathyopu:767": " sva-sthāne sthiratām eti pavano manasā saha // HYP_4.51 //",
    "GSP34hathyopu:768": " evam abhyasyatas tasya vāyu-mārge divāniśam /",
    "GSP34hathyopu:769": " abhyāsāj jīryate vāyur manas tatraiva līyate // HYP_4.52 //",
    "GSP34hathyopu:770": " amṛtaiḥ plāvayed deham āpāda-tala-mastakam /",
    "GSP34hathyopu:771": " siddhyaty eva mahā-kāyo mahā-bala-parākramaḥ // HYP_4.53 //",
    "GSP34hathyopu:772": " śakti-madhye manaḥ kṛtvā śaktiṃ mānasa-madhyagām /",
    "GSP34hathyopu:773": " manasā mana ālokya dhārayet paramaṃ padam // HYP_4.54 //",
    "GSP34hathyopu:774": " kha-madhye kuru cātmānam ātma-madhye ca khaṃ kuru /",
    "GSP34hathyopu:775": " sarvaṃ ca kha-mayaṃ kṛtvā na kiṃcid api cintayet // HYP_4.55 //",
    "GSP34hathyopu:776": " antaḥ śūnyo bahiḥ śūnyaḥ śūnyaḥ kumbha ivāmbare /",
    "GSP34hathyopu:777": " antaḥ pūrṇo bahiḥ pūrṇaḥ pūrṇaḥ kumbha ivārṇave // HYP_4.56 //",
    "GSP34hathyopu:778": " bāhya-cintā na kartavyā tathaivāntara-cintanam /",
    "GSP34hathyopu:779": " sarva-cintāṃ parityajya na kiṃcid api cintayet // HYP_4.57 //",
    "GSP34hathyopu:780": " saṅkalpa-mātra-kalanaiva jagat samagraṃ",
    "GSP34hathyopu:781": " saṅkalpa-mātra-kalanaiva mano-vilāsaḥ /",
    "GSP34hathyopu:782": " saṅkalpa-mātra-matim utsṛja nirvikalpam",
    "GSP34hathyopu:783": " āśritya niścayam avāpnuhi rāma śāntim // HYP_4.58 //",
    "GSP34hathyopu:784": " karpūram anale yadvat saindhavaṃ salile yathā /",
    "GSP34hathyopu:785": " tathā sandhīyamānaṃ ca manas tattve vilīyate // HYP_4.59 //",
    "GSP34hathyopu:786": " jñeyaṃ sarvaṃ pratītaṃ ca jñānaṃ ca mana ucyate /",
    "GSP34hathyopu:787": " jñānaṃ jñeyaṃ samaṃ naṣṭaṃ nānyaḥ panthā dvitīyakaḥ // HYP_4.60 //",
    "GSP34hathyopu:788": " mano-dṛśyam idaṃ sarvaṃ yat kiṃcit sa-carācaram /",
    "GSP34hathyopu:789": " manaso hy unmanī-bhāvād dvaitaṃ naivolabhyate // HYP_4.61 //",
    "GSP34hathyopu:790": " jñeya-vastu-parityāgād vilayaṃ yāti mānasam /",
    "GSP34hathyopu:791": " manaso vilaye jāte kaivalyam avaśiṣyate // HYP_4.62 //",
    "GSP34hathyopu:792": " evaṃ nānā-vidhopāyāḥ samyak svānubhavānvitāḥ /",
    "GSP34hathyopu:793": " samādhi-mārgāḥ kathitāḥ pūrvācāryair mahātmabhiḥ // HYP_4.63 //",
    "GSP34hathyopu:794": " suṣumṇāyai kuṇḍalinyai sudhāyai candra-janmane /",
    "GSP34hathyopu:795": " manonmanyai namas tubhyaṃ mahā-śaktyai cid-ātmane // HYP_4.64 //",
    "GSP34hathyopu:796": " aśakya-tattva-bodhānāṃ mūḍhānām api saṃmatam /",
    "GSP34hathyopu:797": " proktaṃ gorakṣa-nāthena nādopāsanam ucyate // HYP_4.65 //",
    "GSP34hathyopu:798": " śrī-ādināthena sa-pāda-koṭi-",
    "GSP34hathyopu:799": " laya-prakārāḥ kathitā jayanti /",
    "GSP34hathyopu:800": " nādānusandhānakam ekam eva",
    "GSP34hathyopu:801": " manyāmahe mukhyatamaṃ layānām // HYP_4.66 //",
    "GSP34hathyopu:802": " muktāsane sthito yogī mudrāṃ sandhāya śāmbhavīm /",
    "GSP34hathyopu:803": " śṛṇuyād dakṣiṇe karṇe nādam antāstham ekadhīḥ // HYP_4.67 //",
    "GSP34hathyopu:804": " śravaṇa-puṭa-nayana-yugala-",
    "GSP34hathyopu:805": " ghrāṇa-mukhānāṃ nirodhanaṃ kāryam /",
    "GSP34hathyopu:806": " śuddha-suṣumṇā-saraṇau",
    "GSP34hathyopu:807": " sphuṭam amalaḥ śrūyate nādaḥ // HYP_4.68 //",
    "GSP34hathyopu:808": " ārambhaś ca ghaṭaś caiva tathā paricayo'pi ca /",
    "GSP34hathyopu:809": " niṣpattiḥ sarva-yogeṣu syād avasthā-catuṣṭayam // HYP_4.69 //",
    "GSP34hathyopu:810": " atha ārambhāvasthā-",
    "GSP34hathyopu:811": " brahma-granther bhaved bhedo hy ānandaḥ śūnya-sambhavaḥ /",
    "GSP34hathyopu:812": " vicitraḥ kvaṇako dehe'nāhataḥ śrūyate dhvaniḥ // HYP_4.70 //",
    "GSP34hathyopu:813": " divya-dehaś ca tejasvī divya-gandhas tvarogavān /",
    "GSP34hathyopu:814": " sampūrṇa-hṛdayaḥ śūnya ārambhe yogavān bhavet // HYP_4.71 //",
    "GSP34hathyopu:815": " atha ghaṭāvasthā-",
    "GSP34hathyopu:816": " dvitīyāyāṃ ghaṭīkṛtya vāyur bhavati madhyagaḥ /",
    "GSP34hathyopu:817": " dṛḍhāsano bhaved yogī jñānī deva-samas tadā // HYP_4.72 //",
    "GSP34hathyopu:818": " viṣṇu-granthes tato bhedāt paramānanda-sūcakaḥ /",
    "GSP34hathyopu:819": " atiśūnye vimardaś ca bherī-śabdas tadā bhavet // HYP_4.73 //",
    "GSP34hathyopu:820": " atha paricayāvasthā-",
    "GSP34hathyopu:821": " tṛtīyāyāṃ tu vijñeyo vihāyo mardala-dhvaniḥ /",
    "GSP34hathyopu:822": " mahā-śūnyaṃ tadā yāti sarva-siddhi-samāśrayam // HYP_4.74 //",
    "GSP34hathyopu:823": " cittānandaṃ tadā jitvā sahajānanda-sambhavaḥ /",
    "GSP34hathyopu:824": " doṣa-duḥkha-jarā-vyādhi-kṣudhā-nidrā-vivarjitaḥ // HYP_4.75 //",
    "GSP34hathyopu:825": " atha niṣpatty-avasthā-",
    "GSP34hathyopu:826": " rudra-granthiṃ yadā bhittvā śarva-pīṭha-gato'nilaḥ /",
    "GSP34hathyopu:827": " niṣpattau vaiṇavaḥ śabdaḥ kvaṇad-vīṇā-kvaṇo bhavet // HYP_4.76 //",
    "GSP34hathyopu:828": " ekībhūtaṃ tadā cittaṃ rāja-yogābhidhānakam /",
    "GSP34hathyopu:829": " sṛṣṭi-saṃhāra-kartāsau yogīśvara-samo bhavet // HYP_4.77 //",
    "GSP34hathyopu:830": " astu vā māstu vā muktir atraivākhaṇḍitaṃ sukham /",
    "GSP34hathyopu:831": " layodbhavam idaṃ saukhyaṃ rāja-yogād avāpyate // HYP_4.78 //",
    "GSP34hathyopu:832": " rāja-yogam ajānantaḥ kevalaṃ haṭha-karmiṇaḥ /",
    "GSP34hathyopu:833": " etān abhyāsino manye prayāsa-phala-varjitān // HYP_4.79 //",
    "GSP34hathyopu:834": " unmany-avāptaye śīghraṃ bhrū-dhyānaṃ mama saṃmatam /",
    "GSP34hathyopu:835": " rāja-yoga-padaṃ prāptuṃ sukhopāyo'lpa-cetasām /",
    "GSP34hathyopu:836": " sadyaḥ pratyaya-sandhāyī jāyate nādajo layaḥ // HYP_4.80 //",
    "GSP34hathyopu:837": " nādānusandhāna-samādhi-bhājāṃ",
    "GSP34hathyopu:838": " yogīśvarāṇāṃ hṛdi vardhamānam /",
    "GSP34hathyopu:839": " ānandam ekaṃ vacasām agamyaṃ",
    "GSP34hathyopu:840": " jānāti taṃ śrī-gurunātha ekaḥ // HYP_4.81 //",
    "GSP34hathyopu:841": " karṇau pidhāya hastābhyāṃ yaḥ śṛṇoti dhvaniṃ muniḥ /",
    "GSP34hathyopu:842": " tatra cittaṃ sthirīkuryād yāvat sthira-padaṃ vrajet // HYP_4.82 //",
    "GSP34hathyopu:843": " abhyasyamāno nādo'yaṃ bāhyam āvṛṇute dhvanim /",
    "GSP34hathyopu:844": " pakṣād vikṣepam akhilaṃ jitvā yogī sukhī bhavet // HYP_4.83 //",
    "GSP34hathyopu:845": " śrūyate prathamābhyāse nādo nānā-vidho mahān /",
    "GSP34hathyopu:846": " tato'bhyāse vardhamāne śrūyate sūkṣma-sūkṣmakaḥ // HYP_4.84 //",
    "GSP34hathyopu:847": " ādau jaladhi-jīmūta-bherī-jharjhara-sambhavāḥ /",
    "GSP34hathyopu:848": " madhye mardala-śaṅkhotthā ghaṇṭā-kāhalajās tathā // HYP_4.85 //",
    "GSP34hathyopu:849": " ante tu kiṅkiṇī-vaṃśa-vīṇā-bhramara-niḥsvanāḥ /",
    "GSP34hathyopu:850": " iti nānāvidhā nādāḥ śrūyante deha-madhyagāḥ // HYP_4.86 //",
    "GSP34hathyopu:851": " mahati śrūyamāṇe'pi megha-bhery-ādike dhvanau /",
    "GSP34hathyopu:852": " tatra sūkṣmāt sūkṣmataraṃ nādam eva parāmṛśet // HYP_4.87 //",
    "GSP34hathyopu:853": " ghanam utsṛjya vā sūkṣme sūkṣmam utsṛjya vā ghane /",
    "GSP34hathyopu:854": " ramamāṇam api kṣiptaṃ mano nānyatra cālayet // HYP_4.88 //",
    "GSP34hathyopu:855": " yatra kutrāpi vā nāde lagati prathamaṃ manaḥ /",
    "GSP34hathyopu:856": " tatraiva susthirībhūya tena sārdhaṃ vilīyate // HYP_4.89 //",
    "GSP34hathyopu:857": " makarandaṃ piban bhṛṅgī gandhaṃ nāpekṣate yathā /",
    "GSP34hathyopu:858": " nādāsaktaṃ tathā cittaṃ viṣayān nahi kāṅkṣate // HYP_4.90 //",
    "GSP34hathyopu:859": " mano-matta-gajendrasya viṣayodyāna-cāriṇaḥ /",
    "GSP34hathyopu:860": " samartho'yaṃ niyamane nināda-niśitāṅkuśaḥ // HYP_4.91 //",
    "GSP34hathyopu:861": " baddhaṃ tu nāda-bandhena manaḥ santyakta-cāpalam /",
    "GSP34hathyopu:862": " prayāti sutarāṃ sthairyaṃ chinna-pakṣaḥ khago yathā // HYP_4.92 //",
    "GSP34hathyopu:863": " sarva-cintāṃ parityajya sāvadhānena cetasā /",
    "GSP34hathyopu:864": " nāda evānusandheyo yoga-sāmrājyam icchatā // HYP_4.93 //",
    "GSP34hathyopu:865": " nādo'ntaraṅga-sāraṅga-bandhane vāgurāyate /",
    "GSP34hathyopu:866": " antaraṅga-kuraṅgasya vadhe vyādhāyate'pi ca // HYP_4.94 //",
    "GSP34hathyopu:867": " antaraṅgasya yamino vājinaḥ parighāyate /",
    "GSP34hathyopu:868": " nādopāsti-rato nityam avadhāryā hi yoginā // HYP_4.95 //",
    "GSP34hathyopu:869": " baddhaṃ vimukta-cāñcalyaṃ nāda-gandhaka-jāraṇāt /",
    "GSP34hathyopu:870": " manaḥ-pāradam āpnoti nirālambākhya-khe'ṭanam // HYP_4.96 //",
    "GSP34hathyopu:871": " nāda-śravaṇataḥ kṣipram antaraṅga-bhujaṅgamam /",
    "GSP34hathyopu:872": " vismṛtaya sarvam ekāgraḥ kutracin nahi dhāvati // HYP_4.97 //",
    "GSP34hathyopu:873": " kāṣṭhe pravartito vahniḥ kāṣṭhena saha śāmyati /",
    "GSP34hathyopu:874": " nāde pravartitaṃ cittaṃ nādena saha līyate // HYP_4.98 //",
    "GSP34hathyopu:875": " ghaṇṭādināda-sakta-stabdhāntaḥ-karaṇa-hariṇasya /",
    "GSP34hathyopu:876": " praharaṇam api sukaraṃ syāc chara-sandhāna-pravīṇaś cet // HYP_4.99 //",
    "GSP34hathyopu:877": " anāhatasya śabdasya dhvanir ya upalabhyate /",
    "GSP34hathyopu:878": " dhvaner antargataṃ jñeyaṃ jñeyasyāntargataṃ manaḥ /",
    "GSP34hathyopu:879": " manas tatra layaṃ yāti tad viṣṇoḥ paramaṃ padam // HYP_4.100 //",
    "GSP34hathyopu:880": " tāvad ākāśa-saṅkalpo yāvac chabdaḥ pravartate /",
    "GSP34hathyopu:881": " niḥśabdaṃ tat-paraṃ brahma paramāteti gīyate // HYP_4.101 //",
    "GSP34hathyopu:882": " yat kiṃcin nāda-rūpeṇa śrūyate śaktir eva sā /",
    "GSP34hathyopu:883": " yas tattvānto nirākāraḥ sa eva parameśvaraḥ // HYP_4.102 //",
    "GSP34hathyopu:884": " iti nādānusandhānam",
    "GSP34hathyopu:885": " sarve haṭha-layopāyā rājayogasya siddhaye /",
    "GSP34hathyopu:886": " rāja-yoga-samārūḍhaḥ puruṣaḥ kāla-vañcakaḥ // HYP_4.103 //",
    "GSP34hathyopu:887": " tattvaṃ bījaṃ haṭhaḥ kṣetram audāsīnyaṃ jalaṃ tribhiḥ /",
    "GSP34hathyopu:888": " unmanī kalpa-latikā sadya eva pravartate // HYP_4.104 //",
    "GSP34hathyopu:889": " sadā nādānusandhānāt kṣīyante pāpa-saṃcayāḥ /",
    "GSP34hathyopu:890": " nirañjane vilīyete niścitaṃ citta-mārutau // HYP_4.105 //",
    "GSP34hathyopu:891": " śaṅkha-dundhubhi-nādaṃ ca na śṛṇoti kadācana /",
    "GSP34hathyopu:892": " kāṣṭhavaj jāyate deha unmanyāvasthayā dhruvam // HYP_4.106 //",
    "GSP34hathyopu:893": " sarvāvasthā-vinirmuktaḥ sarva-cintā-vivarjitaḥ /",
    "GSP34hathyopu:894": " mṛtavat tiṣṭhate yogī sa mukto nātra saṃśayaḥ // HYP_4.107 //",
    "GSP34hathyopu:895": " khādyate na ca kālena bādhyate na ca karmaṇā /",
    "GSP34hathyopu:896": " sādhyate na sa kenāpi yogī yuktaḥ samādhinā // HYP_4.108 //",
    "GSP34hathyopu:897": " na gandhaṃ na rasaṃ rūpaṃ na ca sparśaṃ na niḥsvanam /",
    "GSP34hathyopu:898": " nātmānaṃ na paraṃ vetti yogī yuktaḥ samādhinā // HYP_4.109 //",
    "GSP34hathyopu:899": " cittaṃ na suptaṃ nojāgrat smṛti-vismṛti-varjitam /",
    "GSP34hathyopu:900": " na cāstam eti nodeti yasyāsau mukta eva saḥ // HYP_4.110 //",
    "GSP34hathyopu:901": " na vijānāti śītoṣṇaṃ na duḥkhaṃ na sukhaṃ tathā /",
    "GSP34hathyopu:902": " na mānaṃ nopamānaṃ ca yogī yuktaḥ samādhinā // HYP_4.111 //",
    "GSP34hathyopu:903": " svastho jāgrad avasthāyāṃ suptavad yo'vatiṣṭhate /",
    "GSP34hathyopu:904": " niḥśvāsocchvāsa-hīnaś ca niścitaṃ mukta eva saḥ // HYP_4.112 //",
    "GSP34hathyopu:905": " avadhyaḥ sarva-śastrāṇām aśakyaḥ sarva-dehinām /",
    "GSP34hathyopu:906": " agrāhyo mantra-yantrāṇāṃ yogī yuktaḥ samādhinā // HYP_4.113 //",
    "GSP34hathyopu:907": " yāvan naiva praviśati caran māruto madhya-mārge",
    "GSP34hathyopu:908": " yāvad vidur na bhavati dṛḍhaḥ prāṇa-vāta-prabandhāt /",
    "GSP34hathyopu:909": " yāvad dhyāne sahaja-sadṛśaṃ jāyate naiva tattvaṃ",
    "GSP34hathyopu:910": " tāvaj jñānaṃ vadati tad idaṃ dambha-mithyā-pralāpaḥ // HYP_4.114 //",
    "GSP34hathyopu:911": " iti haṭha-yoga-pradīpikāyāṃ samādhi-lakṣaṇaṃ nāma",
    "GSP34hathyopu:912": " caturthopadeśaḥ /"
}