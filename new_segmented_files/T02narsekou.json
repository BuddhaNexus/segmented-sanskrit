{
    "T02narsekou:0": " Sekoddeśaḥ",
    "T02narsekou:1": " om namaḥ kālacakrāya",
    "T02narsekou:2": " sucandra āha -",
    "T02narsekou:3": " sekaḥ saptavidhaḥ śāstastrividho 'nuttarastathā /",
    "T02narsekou:4": " laukikottarasiddhyarthaṃ saṃkṣepāt kathayasva me // Sekod_1 //",
    "T02narsekou:5": " bhagavānāha -",
    "T02narsekou:6": " śṛṇu sucandra sekārthaṃ saptadhā trividhaṃ param /",
    "T02narsekou:7": " nāḍīsaṃcāramāyāmamuddeśāt kathayāmi te // Sekoddeśa_2 //",
    "T02narsekou:8": " uddeśastrividhastantre nirdeśastrividho bhavet /",
    "T02narsekou:9": " pratyuddeśo mahoddeśaḥ pratinirdeśako 'paraḥ // Sekoddeśa_3 //",
    "T02narsekou:10": " uddeśa eva nirdeśastantrasaṃgītirucyate /",
    "T02narsekou:11": " pratyuddeśaśca nirdeśaḥ pañjikā padabhañjikā // Sekoddeśa_4 //",
    "T02narsekou:12": " mahoddeśaśca nirdeśaṣṭīkā sarvārthasūcikā /",
    "T02narsekou:13": " abhijñālābhibhiḥ sā tu kartavyā naiva paṇḍitaiḥ // Sekoddeśa_5 //",
    "T02narsekou:14": " evaṃ ṣaṭkoṭibhiḥ śuddhaṃ vajrayogaiścaturvidhaiḥ /",
    "T02narsekou:15": " catuḥsambodhibhiḥ skandhadhātvāyatanaṣaṭkulaiḥ // Sekoddeśa_6 //",
    "T02narsekou:16": " paṭalaiḥ pañcabhiḥ śuddhaṃ lokadhātvādikairmataiḥ /",
    "T02narsekou:17": " satyābhyāmādibuddhaṃ syāt kālacakrābhidhānakam // Sekoddeśa_7 //",
    "T02narsekou:18": " ādau saptābhiṣeko yo bālānāmavatāraṇam /",
    "T02narsekou:19": " trividho lokasaṃvṛtyā caturthaḥ paramārthataḥ // Sekoddeśa_8 //",
    "T02narsekou:20": " satyadvayena dharmāṇāṃ deśanā vajriṇo mama /",
    "T02narsekou:21": " lokasaṃvṛtisatyena satyena paramārthataḥ // Sekoddeśa_9 //",
    "T02narsekou:22": " udakaṃ mukuṭaḥ paṭṭo vajraghaṇṭā mahāvratam /",
    "T02narsekou:23": " nāmānujñāsamāyuktaḥ sekaḥ saptavidho nṛpa // Sekoddeśa_10 //",
    "T02narsekou:24": " kāyavākcittasaṃśuddhirabhiṣekadvayaṃ dvayam /",
    "T02narsekou:25": " anujñā jñānaśuddhiḥ syādanyā dhātvādiśuddhitaḥ // Sekoddeśa_11 //",
    "T02narsekou:26": " udakaṃ dhātusaṃśuddhirmaulī skandhaviśodhanam /",
    "T02narsekou:27": " paṭṭaḥ pāramitāśuddhirvajraghaṇṭā mahākṣaram // Sekoddeśa_12 //",
    "T02narsekou:28": " buddhabhāṣā na vicchinnā arkendvekatraśodhanam /",
    "T02narsekou:29": " viṣayendriyasaṃśuddhiḥ syādvajravratamacyutam // Sekoddeśa_13 //",
    "T02narsekou:30": " nāma maitryādiśuddhiḥ syādanujñā buddhaśodhanam /",
    "T02narsekou:31": " ete sapta sekā deyā vartayitvā tu maṇḍalam // Sekoddeśa_14 //",
    "T02narsekou:32": " kumbho guhyābhiṣekaśca prajñājñānābhidhānakaḥ /",
    "T02narsekou:33": " punareva mahāprajñā tasyā jñānābhidhānakaḥ // Sekoddeśa_15 //",
    "T02narsekou:34": " kṣaraḥ kṣarastataḥ spando niḥspandaśca tato 'paraḥ /",
    "T02narsekou:35": " kāyavākcittasaṃśuddhyā abhiṣekatrayaṃ kramāt // Sekoddeśa_16 //",
    "T02narsekou:36": " caturtho jñānasaṃśuddhiḥ kāyavākcittaśodhakaḥ /",
    "T02narsekou:37": " bālaḥ prauḍhastathā vṛddhaścaturthastu prajāpatiḥ // Sekoddeśa_17 //",
    "T02narsekou:38": " prajñāstanāṅgasaṃsparśād bodhicittacyutaṃ sukham /",
    "T02narsekou:39": " payodharābhiṣiktaḥ sa bālaḥ prāptaṃ yataḥ sukham // Sekoddeśa_18 //",
    "T02narsekou:40": " guhyāsphālāccirājjātaṃ bodhicittacyutaṃ sukham /",
    "T02narsekou:41": " prauḍho guhyābhiṣiktaḥ sa guhyāt prāptaṃ yataḥ sukham // Sekoddeśa_19 //",
    "T02narsekou:42": " guhyāsphālāccirājjātaṃ vajrāgre spandataḥ sukham /",
    "T02narsekou:43": " prajñājñānābhiṣiktaḥ sa vṛddhaḥ spandaṃ gato yataḥ // Sekoddeśa_20 //",
    "T02narsekou:44": " mahāmudrānurāgādyajjātaṃ niḥspandataḥ sukham /",
    "T02narsekou:45": " mahāprajñābhiṣiktaḥ sa yato niḥspandatāṃ gataḥ // Sekoddeśa_21 //",
    "T02narsekou:46": " prajāpatiḥ sa vijñeyo janakaḥ sarvatāyinām /",
    "T02narsekou:47": " vajrasattvo mahāsattvo bodhisattvo 'dvayo 'kṣaraḥ // Sekoddeśa_22 //",
    "T02narsekou:48": " asau samayasattvaḥ syādvajrayogaścaturvidhaḥ /",
    "T02narsekou:49": " kālacakra iha khyāto yogināṃ muktidāyakaḥ // Sekoddeśa_23 //",
    "T02narsekou:50": " asyaiva sādhanaṃ kuryāt pratibhāsairacintitaiḥ /",
    "T02narsekou:51": " dhūmādibhirnimittaistaiḥ prajñābimbairnabhaḥsamaiḥ // Sekoddeśa_24 //",
    "T02narsekou:52": " astināstivyatikrāntaiḥ pratyayārthaiḥ svacetasaḥ /",
    "T02narsekou:53": " paramāṇurajaḥsaṃdohaiḥ sarvataḥ parivarjitaiḥ // Sekoddeśa_25 //",
    "T02narsekou:54": " dhūmamarīcikhadyotadīpajvālendubhāskaraiḥ /",
    "T02narsekou:55": " tamaḥ kalā mahābindurviśvabimbaṃ prabhāsvaram // Sekoddeśa_26 //",
    "T02narsekou:56": " pihitāpihitanetrābhyāṃ śūnye yannānukalpitam /",
    "T02narsekou:57": " dṛśyate svapnavad bimbaṃ tad bimbaṃ bhāvayet sadā // Sekoddeśa_27 //",
    "T02narsekou:58": " abhāve bhāvanā bimbe yogināṃ sā na bhāvanā /",
    "T02narsekou:59": " bhāvo 'bhāvo na cittasya bimbe 'kalpitadarśanāt // Sekoddeśa_28 //",
    "T02narsekou:60": " pratisenāṃ yathādarśe kumārī paśyedavastujām /",
    "T02narsekou:61": " atītānāgataṃ dharmaṃ tattvayogyambare tathā // Sekoddeśa_29 //",
    "T02narsekou:62": " asyā bhāvo na bhāvaḥ syādvastuśūnyārthadarśanāt /",
    "T02narsekou:63": " vastuno 'bhāvato 'rtho 'sti māyāsvapnendrajālavat // Sekoddeśa_30 //",
    "T02narsekou:64": " asati dharmiṇi hyeṣa dharmotpādaḥ pradṛśyate /",
    "T02narsekou:65": " cintāmaṇirivānantasattvāśāparipūrakaḥ // Sekoddeśa_31 //",
    "T02narsekou:66": " adṛṣṭaṃ pratisenāyāṃ kumārī caurādi paśyati /",
    "T02narsekou:67": " tat prādeśikanetrābhyāṃ gatvā paśyanti sādhakāḥ // Sekoddeśa_32 //",
    "T02narsekou:68": " yadi paśyati sadrūpaṃ svamukhaṃ kiṃ na paśyati /",
    "T02narsekou:69": " yadi paśyatyasadrūpaṃ śaśaśṛṅgaṃ kathaṃ na ca // Sekoddeśa_33 //",
    "T02narsekou:70": " na paśyatyanyacakṣurbhyāṃ svacakṣurbhyāṃ na paśyati /",
    "T02narsekou:71": " dṛśyamānamajātaṃ tat kumāryā jātakaṃ yathā // Sekoddeśa_34 //",
    "T02narsekou:72": " dṛṣṭe bimbe tataḥ kuryāt prāṇāyāmaṃ nirantaram /",
    "T02narsekou:73": " urdhvādhastriṣu nāḍīṣu kāyavākcittarodhanāt // Sekoddeśa_35 //",
    "T02narsekou:74": " candrārkarāhuviṇmūtraśukramārgapravāhiṣu /",
    "T02narsekou:75": " toyāgniśūnyabhūvāyujñānadhātukajātiṣu // Sekoddeśa_36 //",
    "T02narsekou:76": " candrasūryataminyo yāḥ kāyavākcittanāḍikāḥ /",
    "T02narsekou:77": " viṇmūtraśukravāhinyaḥ prāṇe 'pāne krameṇa tāḥ // Sekoddeśa_37 //",
    "T02narsekou:78": " candraḥ kāya upāyasya prajñāyā vāgdivākaraḥ /",
    "T02narsekou:79": " prajñākāyastu viṇnāḍī virbhorvāṅmūtravāhinī // Sekoddeśa_38 //",
    "T02narsekou:80": " urdhvādhaścittanāḍyau dve taminīśukravāhinyau /",
    "T02narsekou:81": " taminī cittamupāyasya prajñāyāḥ śukravāhinī // Sekoddeśa_39 //",
    "T02narsekou:82": " ūrdhvādhaḥ ṣaṭkulaṃ hyetat kāyavākcittayogataḥ /",
    "T02narsekou:83": " prajñopāyāṅgabhāvena saṃsthitaṃ sarvadehinām // Sekoddeśa_40 //",
    "T02narsekou:84": " ariṣṭaṃ kāyavāṅnāḍyorūrdhvādho 'dhikamārutaiḥ /",
    "T02narsekou:85": " taminīśukravāhinyorutpattimaraṇasthitiḥ // Sekoddeśa_41 //",
    "T02narsekou:86": " utpāde mṛtyukāle ca maithune śukravāhinī /",
    "T02narsekou:87": " taminī ca vahatyūrdhve saṃkrāntau viṣuve raveḥ // Sekoddeśa_42 //",
    "T02narsekou:88": " lagnodayābhisaṃdhau ca viṣuvaṃ vahati madhye /",
    "T02narsekou:89": " ṣaṭpañcāśatsapādañca śvāsocchvāsaṃ narādhipa // Sekoddeśa_43 //",
    "T02narsekou:90": " adhikān pañcasaptatyā ṣaṭśatāṃśca divāniśam /",
    "T02narsekou:91": " ekaviṃśatsahasrāṃśca ṣaṭśatairadhikāṃśca yān // Sekoddeśa_44 //",
    "T02narsekou:92": " vāmā ca dakṣiṇā nāḍī vahatyūnānanena tān /",
    "T02narsekou:93": " satripakṣitrivarṣāṇi śatavarṣe hi madhyamā // Sekoddeśa_45 //",
    "T02narsekou:94": " vāmā savyordhve candrārkau lalaneḍā piṅgalāparā /",
    "T02narsekou:95": " toyatejaḥsvabhāvinyau padmadhṛgratnadhṛṅmate // Sekoddeśa_46 //",
    "T02narsekou:96": " adho viṇmūtravāhinyau pṛthvīvāyusvarūpake /",
    "T02narsekou:97": " madhyanāḍī ca vāmā cacakradhṛk khaḍgadhṛṅmate // Sekoddeśa_47 //",
    "T02narsekou:98": " ūrdhvādho madhyamā savyā rāhuśukrapravāhinī /",
    "T02narsekou:99": " śūnyajñānasvabhāvinyau vajradhṛgvajradhṛṅmate // Sekoddeśa_48 //",
    "T02narsekou:100": " viṇnāḍī candramārgeṇa raviṇā mūtravāhinī /",
    "T02narsekou:101": " jātau mṛtyau viṣuve rāge rāhuṇā śukravāhinī // Sekoddeśa_49 //",
    "T02narsekou:102": " yā nābhyūrdhve 'vadhūtī sā suṣumnā tamovāhinī /",
    "T02narsekou:103": " yādhaḥ khagamukhā sā ca śaṅkhinī śukravāhinī // Sekoddeśa_50 //",
    "T02narsekou:104": " nābhyabje hṛdaye kaṇṭhe lalāṭoṣṇīṣapaṅkaje /",
    "T02narsekou:105": " bhūtoyāgnimarucchūnyaṃ saṃhāreṇa pravāhinī // Sekoddeśa_51 //",
    "T02narsekou:106": " nirgacchantī viśantīsāsṛṣṭinā viśati kṣitau /",
    "T02narsekou:107": " karṇikāt karṇikāmadhye 'vadhūtyā gatirāgatiḥ // Sekoddeśa_52 //",
    "T02narsekou:108": " nābhau guhye ca maṇyabje kāyavākcittavāhinī /",
    "T02narsekou:109": " nirgacchantī viśantī sā saṃhārasṛṣṭirūpiṇī // Sekoddeśa_53 //",
    "T02narsekou:110": " śaṅkhinī sarvajantūnāmapānānilavāhikā /",
    "T02narsekou:111": " eṣā strīṇāṃ sukhācchukraṃ ṛtau raktapravāhinī // Sekoddeśa_54 //",
    "T02narsekou:112": " prajñopāyāṅgabhāvena ūrdhve savyāvasavyayoḥ /",
    "T02narsekou:113": " adho viṇmūtravāhasya rajaḥśukrapravāhayoḥ // Sekoddeśa_55 //",
    "T02narsekou:114": " caṇḍālī rajaso vāhāt khagamukhā śukravāhataḥ /",
    "T02narsekou:115": " ūdhve ṛtau smṛtā strīṇāṃ ḍombī puṃso 'vadhūtikā // Sekoddeśa_56 //",
    "T02narsekou:116": " vijñānādyaṃ sadā vāme nāḍyāṃ maṇḍalapañcakam /",
    "T02narsekou:117": " bhūmyādidakṣiṇe nāḍyāṃ madhye vahati ṣaṣṭhamam // Sekoddeśa_57 //",
    "T02narsekou:118": " nābhipadmadale ṣaṣṭi maṇḍalāni yathākramam /",
    "T02narsekou:119": " vāme ca dakṣiṇe lagne meṣādye vṛṣabhādike // Sekoddeśa_58 //",
    "T02narsekou:120": " mūle vāme tataḥ savya ūrdhvemadhye 'nilaḥ kramāt /",
    "T02narsekou:121": " ekaikamaṇḍalaṃ daṇḍādbhūmyādyaṃ nāsarandhrayoḥ // Sekoddeśa_59 //",
    "T02narsekou:122": " nāḍikā vahati śvāsān saṣaṣṭitriśatān kramāt /",
    "T02narsekou:123": " aṣṭādaśaśataśvāsānnāḍyaḥ pañca vahanti tān // Sekoddeśa_60 //",
    "T02narsekou:124": " ṣaṣṭi nāḍyo divārātraṃ maṇḍalānīti dehataḥ /",
    "T02narsekou:125": " dalamadhye tataḥ pūrve savye vāme 'pare kramāt // Sekoddeśa_61 //",
    "T02narsekou:126": " ākāśādyaṃ sadā vāme bhūmyādyaṃ dakṣiṇe 'parāt /",
    "T02narsekou:127": " vijñānādibhavo vāme saṃhāraḥ kṣmādi dakṣiṇe // Sekoddeśa_62 //",
    "T02narsekou:128": " apare pūrve dharā vāyuḥ prajñopāyaḥ parasparam /",
    "T02narsekou:129": " aṅguṣṭhānāmikādvābhyāṃ yato vaktre 'bhiṣiñcanam // Sekoddeśa_63 //",
    "T02narsekou:130": " savye vāme havistoyaṃ prajñopāyaḥ parasparam /",
    "T02narsekou:131": " madhyamātarjanīdvābhyāṃ yataḥ khaḍgo bhaviṣyati // Sekoddeśa_64 //",
    "T02narsekou:132": " ardhacandrākṛtirmudrā daṃṣṭrā kartī kanīyasī /",
    "T02narsekou:133": " śūnyamakṣaramūrdhvādhaḥ prajñopāyaḥ parasparam // Sekoddeśa_65 //",
    "T02narsekou:134": " daśamaṇḍalasaṃyoge aṅgulīnāṃ parasparam /",
    "T02narsekou:135": " karatale puṭite mūrdhni ekaśūkaṃ sakartikam // Sekoddeśa_66 //",
    "T02narsekou:136": " viṣuvattanmadhye nāḍyāṃ sṛṣṭisaṃhārakārakam /",
    "T02narsekou:137": " skandhadhātutrivajrāṇāmekatvaṃ madhyamāgatau // Sekoddeśa_67 //",
    "T02narsekou:138": " candrārkanāḍikāruddhe ruddhā viṇmūtranāḍikāḥ /",
    "T02narsekou:139": " rāhunāḍīvi(ni)",
    "T02narsekou:140": " ruddhe syādruddhādhaḥ śukravāhinī // Sekoddeśa_68 //",
    "T02narsekou:141": " mukte muktā bhavantyetāḥ sṛṣṭisaṃhārakārikāḥ /",
    "T02narsekou:142": " saṃcāra eṣa nāḍīnāṃ prāṇāpānatrimārgataḥ // Sekoddeśa_69 //",
    "T02narsekou:143": " vāmāyāṃ dakṣiṇāyāṃ vā pravahatyadhiko 'nilaḥ /",
    "T02narsekou:144": " ekarātraṃ tathā pañca trivarṣairmaraṇaṃtataḥ // Sekoddeśa_70 //",
    "T02narsekou:145": " pañca diktithayo viṃśati tattvānyekottaraṃ kramāt /",
    "T02narsekou:146": " trayastriṃśaddinārohaḥ ariṣṭaṃ dakṣiṇe ravau // Sekoddeśa_71 //",
    "T02narsekou:147": " tridvyekasamakairmāsaiḥ ṣaṭtriyugmendubhirdinaiḥ /",
    "T02narsekou:148": " tithidikpañcaguṇadvyekairāyurgacchati dehinām // Sekoddeśa_72 //",
    "T02narsekou:149": " mūlādekottareṇa syādvāme candrasya rohaṇam /",
    "T02narsekou:150": " dinairmāsairdinairmāsaistridināni dvimāsakau // Sekoddeśa_73 //",
    "T02narsekou:151": " dine 'riṣṭaṃ śubhe māse vṛddhihānistatastayoḥ /",
    "T02narsekou:152": " madhyamārohaṇaṃ mṛtyoḥ śatābdaparipūrṇataḥ // Sekoddeśa_74 //",
    "T02narsekou:153": " samaviṣamadinaistasya janmajāto 'tha maṇḍalaiḥ /",
    "T02narsekou:154": " rohaṇaṃ savyavāme ca pakṣadvayavināśanāt // Sekoddeśa_75 //",
    "T02narsekou:155": " anyathā maraṇaṃ na syāt pakṣadvayasyasaṃsthiteḥ /",
    "T02narsekou:156": " savyāvasavyasaṃcārāta pañcamaṇḍalavāhataḥ // Sekoddeśa_76 //",
    "T02narsekou:157": " ariṣṭalakṣaṇaṃ jñātvā prāṇaṃ bindau niveśayet /",
    "T02narsekou:158": " avadhūtīpadamāśrityabhāvayetparamākṣaram // Sekoddeśa_77 //",
    "T02narsekou:159": " vajrotthānaṃ sadā kuryāccandrārkagatibhañjanāt /",
    "T02narsekou:160": " anyathā nāvadhūtyaṅge viśati prāṇamārutaḥ // Sekoddeśa_78 //",
    "T02narsekou:161": " apāno 'dhaśca śaṅkhinyāṃ maraṇaṃ tadaveśataḥ /",
    "T02narsekou:162": " ariṣṭavañcanaṃ hyetadānandairyogināṃ bhavet // Sekoddeśa_79 //",
    "T02narsekou:163": " śukrāgamanamānandamuṣṇīṣādūrṇṇāpaṅkaje /",
    "T02narsekou:164": " kaṇṭhe hṛdi paramānandaṃ viramānandaṃ tato bhavet // Sekoddeśa_80 //",
    "T02narsekou:165": " vividhaṃ ramaṇaṃ nābhau guhyapadme yadāgatam /",
    "T02narsekou:166": " guhyādvajramaṇiṃ yāvat sahajānandamacyutam // Sekoddeśa_81 //",
    "T02narsekou:167": " apratiṣṭhitanirvāṇaṃ mahārāgo 'kṣaraḥ prabhuḥ /",
    "T02narsekou:168": " virāgādyaccyutaṃ saukhyaṃ tannirvāṇaṃ pratiṣṭhitam // Sekoddeśa_82 //",
    "T02narsekou:169": " śukrendūdaya uṣṇīṣe pūrṇā guhye saroruhe /",
    "T02narsekou:170": " kalā ṣoḍaśamā yā sā maṇipadme vajramūrdhagā // Sekoddeśa_83 //",
    "T02narsekou:171": " tadūrdhvaṃ cyutikālaḥ syāt kṛṣṇapratipadāgame /",
    "T02narsekou:172": " ravistūrṇāpadaṃ yāti amāvasyāṃ virāgataḥ // Sekoddeśa_84 //",
    "T02narsekou:173": " kalā ṣoḍaśamā tasya uṣṇīṣakamale gatā /",
    "T02narsekou:174": " naṣṭacandra ihākhyāto viraktī rāgasaukhyataḥ // Sekoddeśa_85 //",
    "T02narsekou:175": " adhaścandrāmṛtaṃ yāti maraṇe sarvadehinām /",
    "T02narsekou:176": " ūrdhve sūryarajo rāhuvijñānaṃ bhāvalakṣaṇe // Sekoddeśa_86 //",
    "T02narsekou:177": " ataścandrāmṛtasyordhve kartavyaṃ gamanaṃ nṛpa /",
    "T02narsekou:178": " adho 'rkarajaso rāhuvijñānasyākṣare sukhe // Sekoddeśa_87 //",
    "T02narsekou:179": " ūrṇṇābje sarvabuddhānāṃ candrāmṛtasya pūrṇimā /",
    "T02narsekou:180": " amārkarajaso guhye kaloṣṇīṣe maṇau tayoḥ // Sekoddeśa_88 //",
    "T02narsekou:181": " iti vajrapadaṃ śāsturviparītaṃ sarvadehinām /",
    "T02narsekou:182": " apratiṣṭhitanirvāṇādviparītaṃ yānti dhātavaḥ // Sekoddeśa_89 //",
    "T02narsekou:183": " maṇau cittaṃcaguhye vākkāyo nābhau mahāsukhāt /",
    "T02narsekou:184": " dharmasambhoganirmāṇāḥ śuddhakāyāt spharantyamī // Sekoddeśa_90 //",
    "T02narsekou:185": " adhopāyasya rājendra prajñāyāūrdhvato bhavet /",
    "T02narsekou:186": " lalāṭe kāyavajramasyā grīvahṛnnābhipaṅkaje // Sekoddeśa_91 //",
    "T02narsekou:187": " vākcittajñānavajrāṇi nirmāṇādyāt spharantyamī /",
    "T02narsekou:188": " spharaṇaṃ skandhadhātūnāṃ nirāvaraṇataḥ sukhāt // Sekoddeśa_92 //",
    "T02narsekou:189": " karmamudrāsamāpattyā jñānamudrāvalambanaiḥ /",
    "T02narsekou:190": " mahāmudraikayogena vṛddhiṃ yāti tadakṣaram // Sekoddeśa_93 //",
    "T02narsekou:191": " vṛddhasya na ca syāt vṛddhiḥ kṣīṇasya kṣīṇatā na ca /",
    "T02narsekou:192": " astaṃgatasya nāstamanamuditasyodayaṃ na hi // Sekoddeśa_94 //",
    "T02narsekou:193": " na prakāśaḥ prakāśasya pihitaṃ pihitasya na /",
    "T02narsekou:194": " jātasyaiva na janma syān mṛtasya maraṇaṃ na ca // Sekoddeśa_95 //",
    "T02narsekou:195": " muktasya na ca muktiḥ syādasthitasya ca cāsthitiḥ /",
    "T02narsekou:196": " abhāvo na hyabhāvasya bhāvo bhāvasya naiva ca // Sekoddeśa_96 //",
    "T02narsekou:197": " kṣarasyāpi kṣaro na syādakṣarasya na cākṣaraḥ /",
    "T02narsekou:198": " svabhāvābhāvadharmāṇāṃ māyotpādaḥ kṣayastathā // Sekoddeśa_97 //",
    "T02narsekou:199": " na kṣayaṃ yānti bhūtāni na jāyante svabhāvataḥ /",
    "T02narsekou:200": " niḥsvabhāvamidaṃ viśvaṃ bhāvābhāvaikalakṣaṇam // Sekoddeśa_98 //",
    "T02narsekou:201": " svaprajñāliṅgitaṃ cittaṃ padme vajramaṇau gatam /",
    "T02narsekou:202": " tatra candragataspando niḥspandākṣarabhāvanā // Sekoddeśa_99 //",
    "T02narsekou:203": " kāyavākcittanāḍīṣu kāyavākcittabhāvanā /",
    "T02narsekou:204": " samāhārastrivajrāṇāṃ śaṅkhinyāṃ jñānabhāvanā // Sekoddeśa_100 //",
    "T02narsekou:205": " prajñārāgadrutānāṃ ca bindūnāṃ śirasaḥ kramāt /",
    "T02narsekou:206": " pūrṇāpadaṃ praviṣṭānāṃ bandhanaṃ paramārthataḥ // Sekoddeśa_101 //",
    "T02narsekou:207": " yathoditaḥ kramāccandraḥ kalābhiryāti pūrṇatām /",
    "T02narsekou:208": " vāsanāharaṇaṃ pūrṇānacandracchedo na pūraṇam // Sekoddeśa_102 //",
    "T02narsekou:209": " tathoditaṃ kramājjñānaṃ bhūmibhiryāti pūrṇatām /",
    "T02narsekou:210": " kleśādyāharaṇaṃ pūrṇānajñānacchedo na pūraṇam // Sekoddeśa_103 //",
    "T02narsekou:211": " yathā madhyaśaśāṅkena pūrṇāyāṃ na sthiraḥ śaśī /",
    "T02narsekou:212": " saṃsāravāsanāṅkena tathā cittaṃ sukhe 'kṣare // Sekoddeśa_104 //",
    "T02narsekou:213": " utpattiḥ pralayaḥ pakṣaḥśuklaḥkṛṣṇaḥ pratiṣṭhitaḥ /",
    "T02narsekou:214": " tayormadhye tu yā pūrṇā sā pūrṇā na pratiṣṭhitā // Sekoddeśa_105 //",
    "T02narsekou:215": " ekakṣaṇābhisambuddhaṃ pūrṇāyāṃ niścalaṃ bhavet /",
    "T02narsekou:216": " yadā vajramaṇau citaṃ tat sarvakṣaṇapūrakam // Sekoddeśa_106 //",
    "T02narsekou:217": " na sthitiḥ śuklapakṣe 'sya gamanaṃ nāsite kvacit /",
    "T02narsekou:218": " pakṣadvayasya madhyasthaṃ pūrṇāyāṃ gatamadvayam // Sekoddeśa_107 //",
    "T02narsekou:219": " uṣṇīṣādudayaṃ tasya pūrṇā vajramaṇau bhavet /",
    "T02narsekou:220": " savirāgāt kalāhānirvajrāddhāneḥ prapūrṇatā // Sekoddeśa_108 //",
    "T02narsekou:221": " uṣṇīse hyudayo bhūyaḥ pūrṇā vajramaṇau punaḥ /",
    "T02narsekou:222": " savirāgāt kalāhānirjñānahānirna dehinām // Sekoddeśa_109 //",
    "T02narsekou:223": " mahāsukhasvabhāvo 'sya pūrṇāśabdena gīyate /",
    "T02narsekou:224": " anyabhāvāntaraṃ sarvaṃ sṛṣṭisaṃhārahetukam // Sekoddeśa_110 //",
    "T02narsekou:225": " bhavādgacchati nirvāṇaṃ tasmādeti punarbhavam /",
    "T02narsekou:226": " svapakṣābhyāṃ yathāṃ candro 'yanābhyāṃ bhāskaro yathā // Sekoddeśa_111 //",
    "T02narsekou:227": " pūrṇāyāṃ niścalasyāsya bhūmibhiḥ paripūrṇatā /",
    "T02narsekou:228": " dvyayutadvyaṣṭaśataiḥ śvāsairakṣarakṣaṇabhakṣitaiḥ // Sekoddeśa_112 //",
    "T02narsekou:229": " pakṣadvayaṃ vyatikramya bhūmibhiḥ paripūritam /",
    "T02narsekou:230": " dvādaśākārasatyārthaṃ ṣoḍaśākāramakṣaram // Sekoddeśa_113 //",
    "T02narsekou:231": " bhūmibhirdvādaśākāraṃ pūritaṃ paramādvayam /",
    "T02narsekou:232": " kalābhiḥ pūritaṃ cittaṃ ṣoḍaśākāramakṣaram // Sekoddeśa_114 //",
    "T02narsekou:233": " ekārthamadvayaṃ dharmaṃ paramārthamavinaśvaram /",
    "T02narsekou:234": " pūrṇāvasthāṃ gataṃ cittaṃ āsamantāt prapūritam // Sekoddeśa_115 //",
    "T02narsekou:235": " virāgādimahārāgaṃ vajrānaṅgaṃ mahākṣaram /",
    "T02narsekou:236": " paripūrṇamasaṃkliṣṭaṃ pakṣadvayasyavāsanaiḥ // Sekoddeśa_116 //",
    "T02narsekou:237": " yathā nadyudakaṃ viṣṭaṃ samudre tatpayaḥsamam /",
    "T02narsekou:238": " tathā bhāvasamūho 'yamakṣare tatsamo 'kṣaraḥ // Sekoddeśa_117 //",
    "T02narsekou:239": " yathā dhātusamūho 'yaṃ rasatvaṃ yāti bhakṣitaḥ /",
    "T02narsekou:240": " bījairbījasva bhāvaṃ ca phalakāle mānavarjitam // Sekoddeśa_118 //",
    "T02narsekou:241": " evaṃ bhāvasamūho 'pi paramākṣarabhakṣitaḥ /",
    "T02narsekou:242": " paramākṣaratāṃ yāti sarvākārasvarūpadhṛk // Sekoddeśa_119 //",
    "T02narsekou:243": " na daṃśe vedanāṃ vetti nānyatra cāpi daṣṭakaḥ /",
    "T02narsekou:244": " na viṣayānindriyadvāraiḥ pūrṇāvasthāṃ viṣe gate // Sekoddeśa_120 //",
    "T02narsekou:245": " evaṃ na ca maṇau yogī nānyatra vetti satsukham /",
    "T02narsekou:246": " na viṣayānindriyadvāraiścitte pūrṇakalāṃ gate // Sekoddeśa_121 //",
    "T02narsekou:247": " yathā lohaikadeśe 'pi saṃsthito hi mahārasaḥ /",
    "T02narsekou:248": " lohaṃ tīvrāgnisaṃtaptaṃ vedhayedāsamantataḥ // Sekoddeśa_122 //",
    "T02narsekou:249": " tethaivaikapradeśe 'pi saṃsthitaṃ sukhamakṣaram /",
    "T02narsekou:250": " cittaṃ kāmāgnisaṃtaptaṃ vedhayedāsamantataḥ // Sekoddeśa_123 //",
    "T02narsekou:251": " yathā ca viddhalohānāṃ naiva malo bhavet kvacit /",
    "T02narsekou:252": " tathā ca viddhacittānāṃ na vāsanā bhavet kvacit // Sekoddeśa_124 //",
    "T02narsekou:253": " hematvaṃ hi gataṃ lohamagninā nirmalaṃ bhavet /",
    "T02narsekou:254": " bhūyo bhūyastathā cittaṃ nirmalaṃ rāgavahninā // Sekoddeśa_125 //",
    "T02narsekou:255": " yathā mahāmaṇisparśādyāti śīlā pradīptatām /",
    "T02narsekou:256": " tathākṣarasukhasparśāt sukhatāṃ cittameti vai // Sekoddeśa_126 //",
    "T02narsekou:257": " kimatra bahunoktena lokasaṃvṛtisatyataḥ /",
    "T02narsekou:258": " avitarkyo rasasadbhāvo lohasyāvedhanaṃ prati // Sekoddeśa_127 //",
    "T02narsekou:259": " vitarkyo jñānasadbhāvaḥ kiṃ punaḥ paramārthataḥ /",
    "T02narsekou:260": " malāgantukaliptasya cittasyāvedhanaṃ prati // Sekoddeśa_128 //",
    "T02narsekou:261": " nāgantuko malaścitte na cittāccirakālikaḥ /",
    "T02narsekou:262": " na cittena vinā jāto na citte saṃsthito 'vyayaḥ // Sekoddeśa_129 //",
    "T02narsekou:263": " yadyāgantuka eva syāccittaṃ prāgamalaṃ tadā /",
    "T02narsekou:264": " cirakālī yadā cittāttasyaiva sambhavaḥ kutaḥ // Sekoddeśa_130 //",
    "T02narsekou:265": " yadi cittaṃ vinā jātastadā khakusumaṃ yathā /",
    "T02narsekou:266": " yadi sthitaḥ sadā citte na naśyet sarvatastadā // Sekoddeśa_131 //",
    "T02narsekou:267": " tāmrasya kālimā yadvadrasayogena naśyati /",
    "T02narsekou:268": " na tasya sattvatā naśyennirmalatvena yā sthitā // Sekoddeśa_132 //",
    "T02narsekou:269": " tadvaccittamalaḥ śūnyatāyogena praṇaśyati /",
    "T02narsekou:270": " na tasya jñānatā naśyennirmalatvena yā sthitā // Sekoddeśa_133 //",
    "T02narsekou:271": " rasaviddho yathā loho na punarlohatāṃ vrajet /",
    "T02narsekou:272": " sukhaviddhaṃ tathā cittaṃ na punarduḥkhatāṃ vrajet // Sekoddeśa_134 //",
    "T02narsekou:273": " na virāgāt paraṃ pāpaṃ na puṇyaṃ sukhataḥ param /",
    "T02narsekou:274": " ato 'kṣarasukhe cittaṃ veśanīyaṃ sadā nṛpa // Sekoddeśa_135 //",
    "T02narsekou:275": " vaktuṃ na śakyate saukhyaṃ kumāryā surataṃ vinā /",
    "T02narsekou:276": " yauvane surataṃ prāpya svato vetti mahāsukham // Sekoddeśa_136 //",
    "T02narsekou:277": " evaṃ na śakyate vaktuṃ samādhirahitaiḥ sukham /",
    "T02narsekou:278": " samādhāvakṣaraṃ prāpya svato vindanti yoginaḥ // Sekoddeśa_137 //",
    "T02narsekou:279": " akṣarajasukhajñāne sarvajñairapi śaṃkyate /",
    "T02narsekou:280": " tathā kvacinna kartavyo virāgo manaso 'sukhāt // Sekoddeśa_138 //",
    "T02narsekou:281": " cyutervirāgasaṃbhūtirvirāgādduḥkhasaṃbhavaḥ /",
    "T02narsekou:282": " duḥkhāddhātukṣayaḥ puṃsāṃ kṣayān mṛtyuriti smṛtaḥ // Sekoddeśa_139 //",
    "T02narsekou:283": " mṛtyoḥ punarbhavasteṣāṃ bhavān mṛtyuścyutiḥ punaḥ /",
    "T02narsekou:284": " evaṃ virāgasaṃbhūteḥ sattvānāṃ nānyathā bhavaḥ // Sekoddeśa_140 //",
    "T02narsekou:285": " tasmāt sarvaprayatnena cyutirāgaṃ vivarjayet /",
    "T02narsekou:286": " yenākṣarasukhaṃ yāti yogī saṃsārabandhanāt // Sekoddeśa_141 //",
    "T02narsekou:287": " kāmuko 'pi virāgānna kāmaśāstraṃ samīhate /",
    "T02narsekou:288": " mayokte kiṃ punastantre yogī duḥkhaṃ samīhate // Sekoddeśa_142 //",
    "T02narsekou:289": " śukrākṣarasvabhāvena sādhayet paramākṣaram /",
    "T02narsekou:290": " ādhāre cyutimāpanne ādheyasya virāgatā // Sekoddeśa_143 //",
    "T02narsekou:291": " ādhārādheyasaṃbandho yāvannākṣaratāṃ vrajet /",
    "T02narsekou:292": " cittamakṣaratāprāptaṃ nādhārādheyalakṣaṇam // Sekoddeśa_144 //",
    "T02narsekou:293": " akṣarodbhavakāyasya ūrṇṇācakragatasya tu /",
    "T02narsekou:294": " ālikālisamāyogo hūṃkāro neṣyate nṛpa // Sekoddeśa_145 //",
    "T02narsekou:295": " bimbaṃ śūnyodbhavaṃ hetuḥ phalamakṣarajaṃ sukham /",
    "T02narsekou:296": " phalena mudrito heturhetunā mudritaṃ phalam // Sekoddeśa_146 //",
    "T02narsekou:297": " śūnyatā bimbadhṛgghetuḥ karuṇākṣaradhṛk phalam /",
    "T02narsekou:298": " śūnyatākaruṇābhinnaṃ bodhicittaṃ tadacyutam // Sekoddeśa_147 //",
    "T02narsekou:299": " nirvāṇarahitaṃ bimbaṃ saṃsārātītamakṣaram /",
    "T02narsekou:300": " śāścatocchedanirmuttastatoryogo 'dvayo 'paraḥ // Sekoddeśa_148 //",
    "T02narsekou:301": " abhāvo nāsti bimbasya abhāvodbhūtalakṣaṇāt /",
    "T02narsekou:302": " bhāvo nāstyakṣarasyāpi bhāvasambhūtalakṣaṇāt // Sekoddeśa_149 //",
    "T02narsekou:303": " bhāvābhāvasamāyogo vajrayogo 'dvayo 'paraḥ /",
    "T02narsekou:304": " rūpārūpavinirmuktaḥ pratiseneva darpaṇe // Sekoddeśa_150 //",
    "T02narsekou:305": " bimbaṃ na bhavamāyāti nāpi nirvāṇamakṣaram /",
    "T02narsekou:306": " anyonyāliṅgitaṃ śāntaṃ napuṃsakapadaṃ param // Sekoddeśa_151 //",
    "T02narsekou:307": " prajñāhetorajātatvāt prajñāhetūdbhavaṃ phalam /",
    "T02narsekou:308": " prajñāhetorajātatvāt prajñājātaṃ na hetujam // Sekoddeśa_152 //",
    "T02narsekou:309": " ato na hetujaṃ jñānaṃ prajñājñānamanuttaram /",
    "T02narsekou:310": " phalena hetunānyonyaṃ na parasparamudraṇam // Sekoddeśa_153 //",
    "T02narsekou:311": " hetuḥ phalaṃ ca yat sarvaṃ tat pratītyasamudbhavam /",
    "T02narsekou:312": " anyonyamudritaṃ bimbaṃ notpannaṃ na ca nirvṛtam // Sekoddeśa_154 //",
    "T02narsekou:313": " prajñā cātyantanirvṛtā utpannaśca paro 'kṣaraḥ /",
    "T02narsekou:314": " hetuphalavinirmuktirna parasparamudraṇam // Sekoddeśa_155 //",
    "T02narsekou:315": " ajātasyāniruddhasya yajjñeyasyeha darśanam /",
    "T02narsekou:316": " tat svacittasya nānyasya bāhyajñeyavibhāgataḥ // Sekoddeśa_156 //",
    "T02narsekou:317": " ato na cātmanātmānaṃ mudrituṃ śakyate kvacit /",
    "T02narsekou:318": " kiṃ chinatti mahākhaḍga ātmānamātmadhārayā // Sekoddeśa_157 //",
    "T02narsekou:319": " bandhyāduhitṛsaṃgena svapne saukhyaṃ yathā bhavet /",
    "T02narsekou:320": " gaganodbhavabimbena sevitena tathātmanaḥ // Sekoddeśa_158 //",
    "T02narsekou:321": " na prajñā nāpyupāyo 'sau sahajaḥ prajñayā saha /",
    "T02narsekou:322": " āpūrṇaścaiva saukhyena sarvāvaraṇavarjitaḥ // Sekoddeśa_159 //",
    "T02narsekou:323": " ākāśavannirāvaraṇo viṣayendriyavarjitaḥ /",
    "T02narsekou:324": " sarvataḥ sarvabhūtastha acchedyo bhedavarjitaḥ // Sekoddeśa_160 //",
    "T02narsekou:325": " svayambhūrvajrasattvo 'sau mahārthaḥ paramākṣaraḥ /",
    "T02narsekou:326": " mahārāgo mahāsattvaḥ sarvasattvaratiṃkaraḥ // Sekoddeśa_161 //",
    "T02narsekou:327": " bodhisattvo mahādveṣaḥ kleśakṣayī mahāripuḥ /",
    "T02narsekou:328": " samayasattvo mahāmoho mūḍhadhīmohasūdanaḥ // Sekoddeśa_162 //",
    "T02narsekou:329": " vajrayogo mahākrodhaḥ kruddhamāramahāripuḥ /",
    "T02narsekou:330": " kālacakro mahālobhaḥ kṣaralobhaniṣūdanaḥ // Sekoddeśa_163 //",
    "T02narsekou:331": " vajramabhedyamityāha mahārthaṃ bhagavāniha /",
    "T02narsekou:332": " sattvaṃ tribhavasyaikatā taduktaṃ paramākṣaram // Sekoddeśa_164 //",
    "T02narsekou:333": " paramākṣarasukhāpūrṇo bhūmibhiḥ paripūritaḥ /",
    "T02narsekou:334": " mahārāgo mahāsattvaḥ sarvasattvaratiṃkaraḥ // Sekoddeśa_165 //",
    "T02narsekou:335": " bodhau vyavasthitaḥ sattvo bodhisattvastato 'calaḥ /",
    "T02narsekou:336": " kleśādidveṣasaṃghānāṃ mahādveṣo mahāripuḥ // Sekoddeśa_166 //",
    "T02narsekou:337": " samayaścandrāmṛtaṃ śukramacyutistasya bhakṣaṇam /",
    "T02narsekou:338": " samayasattvo 'nayā vṛttyā mūḍhadhīmohasūdanaḥ // Sekoddeśa_167 //",
    "T02narsekou:339": " ekatvaṃ sarvavajrāṇāṃ prajñākāyākṣaraiḥ saha /",
    "T02narsekou:340": " mahākrodho mahāśatrurmārāṇāṃ krodharūpiṇām // Sekoddeśa_168 //",
    "T02narsekou:341": " mahākṣarasukhopāyāt sattvārthaṃ na tyajet kvacit /",
    "T02narsekou:342": " sattvān moktuṃ mahālobhaḥ kṣaralobhaniṣūdanaḥ // Sekoddeśa_169 //",
    "T02narsekou:343": " ete hyuktāḥ ṣaḍākārā akṣarajñānavedanā /",
    "T02narsekou:344": " vijñānarūpasaṃskārasaṃjñāḥ skandhakulāni te // Sekoddeśa_170 //",
    "T02narsekou:345": " jñānāgnyambarapṛthivīvāyūdakā yathākramam /",
    "T02narsekou:346": " manaścakṣuḥśrutikāyanāsajihvāstathaiva ca // Sekoddeśa_171 //",
    "T02narsekou:347": " śabdarasadharmadhātukagandhaspraṣṭavyarūpiṇaḥ /",
    "T02narsekou:348": " krodharāṭ ṣaṇmukho bhīmaḥ ṣaṭkulaiḥ pariśodhitaḥ // Sekoddeśa_172 //",
    "T02narsekou:349": " kāyaguhyendriyacittaṃ trividhaṃ maṇḍalaṃ sadā /",
    "T02narsekou:350": " prajñopāyatrivajrāṇāṃ jāyate vajrasattvatā // Sekoddeśa_173 //",
    "T02narsekou:351": " idaṃ sekasya sādhanaṃ paramākṣarasādhanam /",
    "T02narsekou:352": " nāḍīkulasamāyuktamuddeśāccandra bhāṣitam // Sekoddeśa_174 //",
    "T02narsekou:353": " iti śrīsekoddeśaḥ samāptaḥ"
}