{
    "T11bsa020_u:0": " Vajrasūcī (Vs)",
    "T11bsa020_u:1": " jagadguruṃ mañjughoṣaṃ natvā vākkāyacetasā /",
    "T11bsa020_u:2": " aśvaghoṣo vajrasūcīṃ sūtrayāmi yathāmatam // Vs_1 //",
    "T11bsa020_u:3": " vedāḥ pramāṇaṃ smṛtayaḥ pramāṇaṃ dharmārthayuktaṃ vacanaṃ pramāṇam /",
    "T11bsa020_u:4": " yasya pramāṇaṃ na bhavetpramāṇaṃ kastasya kuryādvacanaṃ pramāṇam // Vs_2 //",
    "T11bsa020_u:5": " saptavyādhā daśārṇeṣu mṛgāḥ kālañjare girau /",
    "T11bsa020_u:6": " cakravākāḥ śaradvīpe haṃsāḥ sarasi mānase // Vs_3 //",
    "T11bsa020_u:7": " te 'pi jātāḥ kurukṣetre brāhmaṇā vedapāragāḥ // Vs_4 //",
    "T11bsa020_u:8": " adhītya caturo vedān sāṅgopāṅgena tavatttaḥ /",
    "T11bsa020_u:9": " śūdrātpratigrahagrāhī brāhmaṇo jāyate kharaḥ // Vs_5 //",
    "T11bsa020_u:10": " kharo dvādaśajanmāni ṣaṣṭhijanmāni śūkaraḥ /",
    "T11bsa020_u:11": " śvānaḥ saptatijanmāni ityevaṃ manurabravīt // Vs_6 //",
    "T11bsa020_u:12": " hastinyāmacalo jāta ulūkyāṃ keśapiṅgalaḥ /",
    "T11bsa020_u:13": " agastyo 'gastipuṣpācca kauśikaḥ kuśasambhavaḥ // Vs_7 //",
    "T11bsa020_u:14": " kapilaḥ kapilājjātaḥ śaragulmācca gautamaḥ /",
    "T11bsa020_u:15": " droṇācāryastu kalaśāttittiristittirīsutaḥ // Vs_8 //",
    "T11bsa020_u:16": " reṇukājanayadrāmamṛṣyaśṛṅgamuniṃ mṛgī /",
    "T11bsa020_u:17": " kaivartinyajanayad vyāsaṃ kuśikaṃ caiva śūdrikā // Vs_9 //",
    "T11bsa020_u:18": " viśvāmitraṃ ca caṇḍālī vasiṣṭhaṃ caiva urvaśī /",
    "T11bsa020_u:19": " na teṣāṃ brāhmaṇī mātā lokācārācca brāhmaṇāḥ // Vs_10 //",
    "T11bsa020_u:20": " sadyaḥ patati māṃsena lākṣayā lavaṇena ca /",
    "T11bsa020_u:21": " tryahācchūdraśca bhavati brāhmaṇaḥ kṣīravikrayī // Vs_11 //",
    "T11bsa020_u:22": " ākāśagāmino viprāḥ patanti māṃsabhakṣaṇāt /",
    "T11bsa020_u:23": " viprāṇāṃ patanaṃ dṛṣṭvā tato māṃsāni varjayet // Vs_12 //",
    "T11bsa020_u:24": " brāhmaṇatvaṃ na śāstreṇa na saṃskārairna jātibhiḥ /",
    "T11bsa020_u:25": " na kulena na vedena na karmaṇā bhavettataḥ // Vs_13 //",
    "T11bsa020_u:26": " nirmamo nirahaṅkāro niḥsaṅgo niṣparigrahaḥ /",
    "T11bsa020_u:27": " rāgadveṣavinirmuktastaṃ devā brāhmaṇaṃ viduḥ // Vs_14 //",
    "T11bsa020_u:28": " satyaṃ brahma tapo brahma brahma cendriyanigrahaḥ /",
    "T11bsa020_u:29": " sarvabhūte dayā brahma etad brāhmaṇa lakṣaṇam // Vs_15 //",
    "T11bsa020_u:30": " satyaṃ nāsti tapo nāsti nāsti cendriyanigrahaḥ /",
    "T11bsa020_u:31": " sarvabhūte dayā nāsti etaccāṇḍālalakṣaṇam // Vs_16 //",
    "T11bsa020_u:32": " devamānuṣanārīṇāṃ tiryagyonigateṣvapi /",
    "T11bsa020_u:33": " maithunaṃ nādhigacchanti te viprāste ca brāhmaṇāḥ // Vs_17 //",
    "T11bsa020_u:34": " na jātirdṛśyate tāvad guṇāḥ kalyāṇakārakāḥ /",
    "T11bsa020_u:35": " caṇḍālo 'pi hi tatrasthastaṃ devā brāhmaṇaṃ viduḥ // Vs_18 //",
    "T11bsa020_u:36": " vṛṣalīphenapītasya niḥśvāsopahatasya ca /",
    "T11bsa020_u:37": " tatraiva ca prasūtasya niṣkṛtirnopalabhyate // Vs_19 //",
    "T11bsa020_u:38": " śūdrīhastena yo bhuṃkte māsamekaṃ nirantaram /",
    "T11bsa020_u:39": " jīvamāno bhavecchūdro mṛtaḥ śvānaśca jāyate // Vs_20 //",
    "T11bsa020_u:40": " śūdrīparivṛto vipraḥ śūdrī ca gṛhamedhinī /",
    "T11bsa020_u:41": " varjitaḥ pitṛdevena rauravaṃ so 'dhigacchati // Vs_21 //",
    "T11bsa020_u:42": " araṇīgarbhasambhūtaḥ kaṭho nāma mahāmuniḥ /",
    "T11bsa020_u:43": " tapasā brāhmaṇo jātastasmājjātirakāraṇam // Vs_22 //",
    "T11bsa020_u:44": " kaivartīgarbhasambhūto vyāso nāma mahāmuniḥ /",
    "T11bsa020_u:45": " tapasā brāhmaṇo jātastasmājjātirakāraṇam // Vs_23 //",
    "T11bsa020_u:46": " urvarśīgarbhasambhūto vasiṣṭho 'pi mahāmuniḥ /",
    "T11bsa020_u:47": " tapasā brāhmaṇo jātastasmājjātirakāraṇam // Vs_24 //",
    "T11bsa020_u:48": " hariṇīgarbhasambhūta ṛṣyaśrṛṅgo mahāmuniḥ /",
    "T11bsa020_u:49": " tapasā brāhmaṇo jātastasmājjātirakāraṇam // Vs_25 //",
    "T11bsa020_u:50": " caṇḍālī garbhasambhūto viśvāmitro? mahāmuniḥ /",
    "T11bsa020_u:51": " tapasā brāhmaṇo jātastasmājjātirakāraṇam // Vs_26 //",
    "T11bsa020_u:52": " tāṇḍūlīgarbhasambhūto nārado hi mahāmuniḥ /",
    "T11bsa020_u:53": " tapasā brāhmaṇo jātastasmājjātirakāraṇam // Vs_27 //",
    "T11bsa020_u:54": " jitātmā yatirbhavati..................... jitendriyaḥ /",
    "T11bsa020_u:55": " [yatātmā yatirbhavati vijitātmā(jitātmā ca)",
    "T11bsa020_u:56": " jitendriyaḥ /]",
    "T11bsa020_u:57": " tapasā tāpaso jāto brahmacaryeṇa brāhmaṇaḥ // Vs_28 //",
    "T11bsa020_u:58": " na ca te brāhmaṇīputrāste ca lokasya brāhmaṇāḥ /",
    "T11bsa020_u:59": " śīlaśaucamayaṃ brahma tasmātkulama kāraṇam // Vs_29 //",
    "T11bsa020_u:60": " śīlaṃ pradhānaṃ na kulaṃ pradhānaṃ kulena kiṃ śīlavivarjitena /",
    "T11bsa020_u:61": " bahavo narā nīcakula prasūtāḥ svargaṃ gatāḥ śīlamupetya dhīrāḥ // Vs_30 //",
    "T11bsa020_u:62": " mukhato brāhmaṇo jāto bāhubhyāṃ kṣatriyastathā /",
    "T11bsa020_u:63": " urubhyāṃ vaiśyaḥ saṃjātaḥ padbhyāṃ śūdraka eva ca // Vs_31 //",
    "T11bsa020_u:64": " pāṇḍostu viśrutaḥ putraḥ sa vai nāmnā yudhiṣṭhiraḥ /",
    "T11bsa020_u:65": " vaiśampāyanamāgamya prāñjaliḥ paripṛcchati // Vs_32 //",
    "T11bsa020_u:66": " ke ca te brāhmaṇāḥ proktāḥ kiṃ vā brāhmaṇalakṣaṇam /",
    "T11bsa020_u:67": " etadicchāmi bho jñātuṃ tad bhavān vyākaroti me // Vs_33 //",
    "T11bsa020_u:68": " kṣāntyādibhirguṇairyuktastyakta daṇḍo nirāmiṣaḥ /",
    "T11bsa020_u:69": " na hanti sarvabhūtāni prathamaṃ brahmalakṣaṇam // Vs_34 //",
    "T11bsa020_u:70": " yadā sarvaṃ paradravyaṃ pathi vā yadi vā gṛhe /",
    "T11bsa020_u:71": " adattaṃ naiva gṛhṇāti dvitīyaṃ brahmalakṣaṇam // Vs_35 //",
    "T11bsa020_u:72": " tyaktvā krūrasvabhāvaṃ tu nirmamo niṣparigrahaḥ /",
    "T11bsa020_u:73": " muktaścarati yo nityaṃ tṛtīyaṃ brahmalakṣaṇam // Vs_36 //",
    "T11bsa020_u:74": " devamānuṣa nārīṇāṃ tiryagyonigateṣvapi /",
    "T11bsa020_u:75": " maithunaṃ hi sadā tyaktaṃ caturthaṃ brahmalakṣaṇam // Vs_37 //",
    "T11bsa020_u:76": " satyaṃ śaucaṃ dayā śaucaṃ śaucamindriyanigrahaḥ /",
    "T11bsa020_u:77": " sarvabhūta dayā śaucaṃ tapaḥ śaucañca pañcamam // Vs_38 //",
    "T11bsa020_u:78": " pañcalakṣaṇasampanna īdṛśo yo bhaved dvijaḥ /",
    "T11bsa020_u:79": " tamahaṃ brāhmaṇaṃ brūyāṃ śeṣāḥ śūdrā yudhiṣṭhira // Vs_39 //",
    "T11bsa020_u:80": " na kulena na jātyā vā kriyābhirbrāhmaṇo bhavet /",
    "T11bsa020_u:81": " caṇḍālo 'pi hi vṛtastho brāhmaṇaḥ sa yudhiṣṭhira // Vs_40 //",
    "T11bsa020_u:82": " ahiṃsā brahmacaryaṃ ca viśuddhācca pratigrahaḥ /",
    "T11bsa020_u:83": " phalena na samarthaṃ ca brāhmaṇaḥ syādyudhiṣṭhira // Vs_40a //",
    "T11bsa020_u:84": " ekavarṇamidaṃ pūrvaṃ viśvamāsīdyudhiṣṭhira /",
    "T11bsa020_u:85": " karmakriyāviśeṣeṇa cāturvarṇyaṃ pratiṣṭhitam // Vs_41 //",
    "T11bsa020_u:86": " sarve vai yonijā martyāḥ sarve mūtrapurīṣiṇaḥ /",
    "T11bsa020_u:87": " ekendriyendriyārthāśca tasmācchīlaguṇairdvijāḥ // Vs_42 //",
    "T11bsa020_u:88": " śūdro 'pi śīlasampannoguṇavān brāhmaṇo bhavet /",
    "T11bsa020_u:89": " brāhmaṇo 'pi kriyāhīnaḥ śūdrātpratyavaro bhavet // Vs_43 //",
    "T11bsa020_u:90": " pañcendriyārṇavaṃ ghoraṃ yadi śūdro 'pi tīrṇavān /",
    "T11bsa020_u:91": " tasmai dānaṃ pradātavyamaprameyaṃ yudhiṣṭhira // Vs_44 //",
    "T11bsa020_u:92": " na jātirdṛśyate rājan guṇāḥ kalyāṇakārakāḥ /",
    "T11bsa020_u:93": " jīvitaṃ yasya dharmārthe parārthe yasya jīvitam /",
    "T11bsa020_u:94": " ahorātraṃ caretkṣāntiṃ taṃ devā brāhmaṇaṃ viduḥ // Vs_45 //",
    "T11bsa020_u:95": " parityajya gṛhāvāsaṃ ye sthitā mokṣakākṣiṇaḥ /",
    "T11bsa020_u:96": " kāmeṣvasaktāḥ kaunteya brāhmaṇāste yudhiṣṭhira // Vs_46 //",
    "T11bsa020_u:97": " ahiṃsānirmamatvaṃ cā matkṛtyasya varjanam /",
    "T11bsa020_u:98": " rāgadveṣanivṛttiśca etad brāhmaṇalakṣaṇam // Vs_47 //",
    "T11bsa020_u:99": " kṣamā dayā damo dānaṃ satyaṃ śaucaṃ smṛtirghṛṇā /",
    "T11bsa020_u:100": " vidyā vijñānamāstikyametad brāhmaṇalakṣaṇam // Vs_48 //",
    "T11bsa020_u:101": " gāyatrīmātra sāro 'pi varaṃ vipraḥ suyantritaḥ /",
    "T11bsa020_u:102": " nāyantritaścaturvedī sarvāśī sarvavikrayī // Vs_49 //",
    "T11bsa020_u:103": " ekarātroṣitasyāpi yā gatirbrahmacāriṇaḥ /",
    "T11bsa020_u:104": " na tatkratusahasreṇa prāpnuvanti yudhiṣṭhira // Vs_50 //",
    "T11bsa020_u:105": " pāragaṃ sarvavedānāṃ sarvatīrthābhiṣecanam /",
    "T11bsa020_u:106": " muktaścarati yo dharmaṃ tameva brāhmaṇaṃ viduḥ // Vs_51 //",
    "T11bsa020_u:107": " yadā na kurute pāpaṃ sarvabhūteṣu dāruṇam /",
    "T11bsa020_u:108": " kāyena manasā vācā brahma sampadyate tadā // Vs_52 //",
    "T11bsa020_u:109": " asmābhiruktaṃ yadidaṃ dvijānāṃ mohaṃ nihantuṃ hatabuddhiṃkānām /",
    "T11bsa020_u:110": " gṛhmantu santo yadi yuktametanmuñcantvathāyuktamidaṃ yadi syāt // Vs_53 //",
    "T11bsa020_u:111": " kṛtiriyaṃ siddhācāryāśvaghoṣapādānāmiti vajrasūcī samāpteti śubham //"
}