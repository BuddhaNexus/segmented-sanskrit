{
    "T10subhrk_u:0": " I. Puṇyaprotsāhanakathā",
    "T10subhrk_u:1": " mānuṣyaṃ samavāpya duṣkaraśatair labdhvā durāpaṃ kṣaṇaṃ",
    "T10subhrk_u:2": " mṛtyau niṣpratikāradāruṇatare nityaṃ puraḥsthāyini /",
    "T10subhrk_u:3": " pātheyaṃ damadānasaṃyamamayaṃ yair na prabhūtaṃ kṛtaṃ",
    "T10subhrk_u:4": " saṃsārogramaruprapātapatitāḥ prāpsyanti duḥkhāni te // SRKK_1 //",
    "T10subhrk_u:5": " mānuṣyaṃ durlabhaṃ prāpya vidyutsaṃpātacañcalam /",
    "T10subhrk_u:6": " bhavakṣaye matiḥ kāryā bhavopakaraṇeṣu vā // SRKK_2 //",
    "T10subhrk_u:7": " manuṣyatvaṃ samāsādya vidyujjvālormicañcalam /",
    "T10subhrk_u:8": " puṇyam evātra kurvīta yataś cintāmaṇir nṛṇām // SRKK_3 //",
    "T10subhrk_u:9": " yasyānubhāvān mānuṣyaṃ prāptaṃ bhūyo 'pi sāṃpratam /",
    "T10subhrk_u:10": " puṇyaṃ tad vardhyasveha yasmād dhetuḥ sukhasya te // SRKK_4 //",
    "T10subhrk_u:11": " mānuṣyaṃ yadupāśrayeṇa bhavatā labdhaṃ punaḥ sāṃprataṃ",
    "T10subhrk_u:12": " rūpaudāryakulonnatiprabhṛtibhir yuktaṃ vicitrair guṇaiḥ /",
    "T10subhrk_u:13": " tat puṇyaṃ suhṛd eka eva jagatāṃ bandhuś ca janmāntare",
    "T10subhrk_u:14": " tasmāt tūrṇam idaṃ kuru tvam asakṛt sarvārthasaṃpatkaram // SRKK_5 //",
    "T10subhrk_u:15": " lakṣmīniketaṃ yadupāśrayeṇa prāpto 'si lokābhimataṃ prabhutvam /",
    "T10subhrk_u:16": " tāny eva puṇyāni vivardhayethā na karṣaṇīyo hy upakāripakṣaḥ // SRKK_6 //",
    "T10subhrk_u:17": " viramata pāpataḥ kuruta puṇyam udārataraṃ",
    "T10subhrk_u:18": " damayata durdamaṃ viṣayalolamanasturagam /",
    "T10subhrk_u:19": " bhavata munīndravat parahitābhiratāḥ satataṃ",
    "T10subhrk_u:20": " daśati na yāvad eva maraṇāhir asahyaviṣaḥ // SRKK_7 //",
    "T10subhrk_u:21": " // iti puṇyaprotsāhanakathā //",
    "T10subhrk_u:22": " II. Dharmaśravaṇaprotsāhanakathā",
    "T10subhrk_u:23": " jalanidhikūrmakanṭhayugarandhrasamāgamavat",
    "T10subhrk_u:24": " kṣaṇam anavāpyam adbhutam imaṃ samavetya calam /",
    "T10subhrk_u:25": " praśamapuraikavartma vinipātabhayāpaharaṃ",
    "T10subhrk_u:26": " śṛṇuta sudurlabhaṃ kṣaṇam apīha muner vacanam // SRKK_8 //",
    "T10subhrk_u:27": " yad durlabham kalpaśatair anekair mānuṣyam aṣṭākṣaṇadoṣamuktam /",
    "T10subhrk_u:28": " tat sāṃprataṃ prāptam ato bhavadbhiḥ kāryo hi dharmaśravaṇāya yatnaḥ // SRKK_9 //",
    "T10subhrk_u:29": " pallavāgrajalabinducañcale kleśajālapariveṣṭite bhave /",
    "T10subhrk_u:30": " yo na cintayati karmasatpatham tasya janma bhavatīha niṣphalam // SRKK_10 //",
    "T10subhrk_u:31": " na narakagataiḥ pretais tiryaggatair vikalendriyair",
    "T10subhrk_u:32": " amaragurubhiḥ pratyantasthaiḥ kudṛkkaravikṣataiḥ /",
    "T10subhrk_u:33": " munisavitari prajñālokena cānudite jine",
    "T10subhrk_u:34": " sanaravibudhaiḥ śakyaṃ pātuṃ munīndravacomṛtam // SRKK_11 //",
    "T10subhrk_u:35": " tasmāt kukāryam vyapahāya sarvaṃ matvā svakāryaṃ paramāryadharmam /",
    "T10subhrk_u:36": " śrotavya eva prayatena dharmo yasmād ataḥ sarvaguṇā bhavanti // SRKK_12 //",
    "T10subhrk_u:37": " maunīndraṃ vākyaratnam janayati sudhiyām etad ādau pramodaṃ",
    "T10subhrk_u:38": " śrotrāpāte tataś ca prabalagurughanadhvāntavṛndaṃ nihanti /",
    "T10subhrk_u:39": " cintādhyānāvasāne sphuṭayati sakalam janmacakraprabandhaṃ",
    "T10subhrk_u:40": " niḥśeṣātaṅkapaṅktiṃ vighaṭayati sadā sarvasaṃpannidhānam // SRKK_13 //",
    "T10subhrk_u:41": " harati tīvrabhavaprabhavāpadaṃ diśati nirvṛtisaukhyam anuttaram /",
    "T10subhrk_u:42": " tad idam evam avetya muner vacaḥ śṛṇuta saṃprati nirmalamānasāḥ // SRKK_14 //",
    "T10subhrk_u:43": " // iti dharmaśravanaprotsāhanakathā //",
    "T10subhrk_u:44": " III. Durlabhamanuṣyakatha",
    "T10subhrk_u:45": " yat prāpya janmajaladher api yānti pāram āropayanti śivam uttamabodhibījam /",
    "T10subhrk_u:46": " cintāmaṇer api samabhyadhikaṃ guṇaughair mānuṣyakaṃ ka iha tad viphalī karoti // SRKK_15 //",
    "T10subhrk_u:47": " yo manuṣyaṃ kuśalavibhavaiḥ prāpya kalpair analpair",
    "T10subhrk_u:48": " mohāt puṇyadraviṇam iha na svalpam apy ācinoti /",
    "T10subhrk_u:49": " so 'smāl lokāt param upagatas tīvram abhyeti śokaṃ",
    "T10subhrk_u:50": " ratnadvīpād vaṇig iva gataḥ svaṃ gṛhaṃ śūnyahastaḥ // SRKK_16 //",
    "T10subhrk_u:51": " nākuśalaiḥ karmapathair mānuṣyaṃ labhyate punaḥ /",
    "T10subhrk_u:52": " alabhyamāne mānuṣye duḥkham eva kutaḥ sukham // SRKK_17 //",
    "T10subhrk_u:53": " nātaḥ paraṃ vañcanāsti na ca moho 'sty ataḥ param /",
    "T10subhrk_u:54": " yad īdṛśaṃ kṣaṇaṃ prāpya na kuryāt kuśalaṃ bahu // SRKK_18 //",
    "T10subhrk_u:55": " ekakṣaṇakṛtāt pāpād avīcau kalpam āsyate /",
    "T10subhrk_u:56": " naikajanmakṛtāt pāpāt kā punaḥ sugatau kathā // SRKK_19 //",
    "T10subhrk_u:57": " ata evāha bhagavān mānuṣyam atidurlabham /",
    "T10subhrk_u:58": " mahārṇavayugacchidrakūrmagrīvārpanopamam // SRKK_20 //",
    "T10subhrk_u:59": " // iti durlabhamānuṣyakathā //",
    "T10subhrk_u:60": " IV. Dānakathā",
    "T10subhrk_u:61": " annapānaśayanāsanasaṃpad ratnamālyavasanābharaṇāni /",
    "T10subhrk_u:62": " kīrtir uttamaguṇāś ca yuvatyo dānataḥ kathitam etad aśesam // SRKK_21 //",
    "T10subhrk_u:63": " ājñādīptir bhogasaṃpat prakṛṣṭā rūpaudāryaṃ varṇamādhuryam ojaḥ /",
    "T10subhrk_u:64": " vāksaubhāgyaṃ kāntir ārogyam āyus tat tad dānād iṣṭam iṣṭaṃ phalaṃ ca // SRKK_22 //",
    "T10subhrk_u:65": " aśvāḥ kṣaumāṇi nāgā bahukusumasitaṃ cāmaraṃ cātapatraṃ",
    "T10subhrk_u:66": " saudhaṃ saṃgītigarbhaṃ madhupaṭaharavāḥ puṣpamālā yuvatyaḥ /",
    "T10subhrk_u:67": " bhojyaṃ ratnāni hārāḥ puranagaramahīṃ kuṅkumaṃ devalokaḥ",
    "T10subhrk_u:68": " saṃbuddhatvaṃ ca buddhaiḥ kathitam iha phalaṃ dānakalpadrumasya // SRKK_23 //",
    "T10subhrk_u:69": " yan nīlotpalakomalāmaladalapraspardhinetrāḥ striyaś",
    "T10subhrk_u:70": " cañcanmekhalacumbitorujaghanā visrastaraktāṃśukāḥ /",
    "T10subhrk_u:71": " dāsyaṃ yānti vikampitastanataṭā vyāvalgitabhrūlatās",
    "T10subhrk_u:72": " tan mātsaryakapāṭapāṭanapaṭor dānasya visphūrjitam // SRKK_24 //",
    "T10subhrk_u:73": " aśvaiś cāmarabhāranāmitaśirorūpaiḥ khalīnonmukhair",
    "T10subhrk_u:74": " nāgair bhinnamadaiś ca yan naravarā gacchanti chattrocchrayaiḥ /",
    "T10subhrk_u:75": " bhṛtyaiḥ sābharaṇaiḥ kṛtāñjalipuṭair abhyarcyamānāḥ sadā",
    "T10subhrk_u:76": " tad dānasya phalaṃ vadanti munayaḥ pūrvārjitasyedṛśam // SRKK_25 //",
    "T10subhrk_u:77": " hārair vajravicitrahemavalayair yat pārthivā bhūṣitāḥ",
    "T10subhrk_u:78": " keyūrair mukuṭaiś ca ratnakhacitaiḥ siṃhāsanasthāḥ sadā /",
    "T10subhrk_u:79": " madhye 'ntaḥpurikājanasya vividhaiḥ krīḍanti vikrīḍitais",
    "T10subhrk_u:80": " tad dānasya phalaṃ vadanti munayaḥ śārdūlavikrīḍitam // SRKK_26 //",
    "T10subhrk_u:81": " prāsāde maṇiratnahemakhacite chattradhvajālaṃkṛte",
    "T10subhrk_u:82": " vīṇāvallariveṇugītamudite ratnaprabhodbhāsite /",
    "T10subhrk_u:83": " yac chakro ramate śacīsahacaro yoṣitsahasrākule",
    "T10subhrk_u:84": " tad dānasya phalaṃ vadanti munayaḥ pūrvārjitasyedṛśam // SRKK_27 //",
    "T10subhrk_u:85": " dātā priyatvam upayāti janasya śaśvat saṃsevyate ca baḥubhiḥ samupetya sadbhiḥ /",
    "T10subhrk_u:86": " kīrtiś ca dikṣu visaraty amalaṃ yaśo 'sya tat tat padaṃ samupayāti viśārado 'sau // SRKK_28 //",
    "T10subhrk_u:87": " bhedāt kāyasya deveṣv avikalavividhottaptabhogāspadeṣu",
    "T10subhrk_u:88": " prāpyotpattiṃ vicitrastabakakusumitasphītakalpadrumeṣu /",
    "T10subhrk_u:89": " udyāneṣu prakāmaṃ suciram atisukhaṃ nandanādiṣv akhinnaḥ",
    "T10subhrk_u:90": " prāpnoty utkṛṣṭarūpāmarayuvatijanaiḥ sevyamānaḥ pradānāt // SRKK_29 //",
    "T10subhrk_u:91": " dānaṃ nāma mahānidhānam anugaṃ caurādyasādhāraṇaṃ",
    "T10subhrk_u:92": " dānaṃ matsaralobhadoṣarajasaḥ prakṣālaṇaṃ cetasaḥ /",
    "T10subhrk_u:93": " saṃsārādhvapariśramāpanayanaṃ dānaṃ sukhaṃ vāhanaṃ",
    "T10subhrk_u:94": " dānaṃ naikasukhopadhānasumukhaṃ sanmitram ātyantikam // SRKK_30 //",
    "T10subhrk_u:95": " śroṇīsaṃgatamekhalāḥ kalagiro līlācalaikabhruvaḥ",
    "T10subhrk_u:96": " karṇāsannaviśālacārunayanāḥ keśāntasaktasrajaḥ /",
    "T10subhrk_u:97": " yad dāsyaṃ svayam aṅganāḥ sukṛtinām āyānti pīnoravas",
    "T10subhrk_u:98": " tan māhātmyam uvāca saṃbhṛtaphalaṃ dānasya śauddhodaniḥ // SRKK_31 //",
    "T10subhrk_u:99": " paryasyatsahakārabhaṅgasurabhi preṅkhannimagnotpalaṃ",
    "T10subhrk_u:100": " śrīmatkāñcanabhājane vinihutaṃ bandhūkatāmraṃ madhu /",
    "T10subhrk_u:101": " kāminyā śapathopanītam asakṛd yat pīyate kāminā",
    "T10subhrk_u:102": " hetuṃ tatra vadanti śuddhamatayo dānaṃ paraṃ śreyasaḥ // SRKK_32 //",
    "T10subhrk_u:103": " iti dānaguṇān niśamya saumya prayatātmā kuru dāna eva yatnam /",
    "T10subhrk_u:104": " tribhavogramahābhaye narāṇāṃ na hi dānāt param asti bandhur anyaḥ // SRKK_33 //",
    "T10subhrk_u:105": " // iti dānakathā //",
    "T10subhrk_u:106": " V. Puṇyakathā",
    "T10subhrk_u:107": " yad dṛśyate jagati cārutaraṃ priyaṃ vā rūpaṃ kulaṃ priyajano vibhavāḥ sukhaṃ vā /",
    "T10subhrk_u:108": " tat puṇyaśilpikṛtam eva vadanti santaḥ kalyāṇakāripuruṣasya na puṇyatulyam // SRKK_34 //",
    "T10subhrk_u:109": " atyucchritonnatasitadhvajapaṅkticitrair nāgāśvapattirathasaṃkṣubhitair balaughaiḥ /",
    "T10subhrk_u:110": " uddhūtacāmaravirājitagātraśobhāḥ puṇyādhikāḥ kṣitibhujo bhuvi saṃcaranti // SRKK_35 //",
    "T10subhrk_u:111": " kauśeyakāśikadukūlavicitravastrā muktāvalīkanakaratnavibhūṣitāṅgāḥ /",
    "T10subhrk_u:112": " yat ke cid eva puruṣāḥ śriyam udvahanti puṇyasya pūrvacaritasya kṛtajñatā sā // SRKK_36 //",
    "T10subhrk_u:113": " āyuḥ sudīrghaṃ sukule ca janma kāntaṃ vapur vyādhibhayaṃ na cāsti /",
    "T10subhrk_u:114": " dhanaṃ prabhūtaṃ parivārasaṃpad bhavanti puṇyasya mahāvipākāḥ // SRKK_37 //",
    "T10subhrk_u:115": " yac cakravartī pravarais tu ratnaiḥ sahasraputraiś ca samanvito 'pi",
    "T10subhrk_u:116": " samudrasīmāṃ bubhuje dharitrīṃ tat puṇyaratnasya phalaṃ viśālam // SRKK_38 //",
    "T10subhrk_u:117": " vicitrapadmāsanamadhyasaṃsthitaḥ surāsurendrādinamaskṛtaḥ sadā /",
    "T10subhrk_u:118": " yad brahmalokaṃ tv abhibhūya tejasā brahmā sadā bhāti tad eva puṇyataḥ // SRKK_39 //",
    "T10subhrk_u:119": " yad devanāgāsurasiddhasaṃghair gandharvayakṣottamakinnaraiś ca /",
    "T10subhrk_u:120": " saṃpūjyate devaguruḥ sadaiva tat puṇyaratnasya phalaṃ viśālam // SRKK_40 //",
    "T10subhrk_u:121": " rūpaṃ vīryaṃ ca śilpaṃ ca vihāya vivaśā narāḥ /",
    "T10subhrk_u:122": " paralokam ito yānti karmavāyubhir īritāḥ // SRKK_41 //",
    "T10subhrk_u:123": " puṇyaṃ tv ekam ihātyantam anugāmi sukhodayam /",
    "T10subhrk_u:124": " puṇyam anyair ahāryatvād dhanānāṃ pravaraṃ dhanam // SRKK_42 //",
    "T10subhrk_u:125": " ye merum api vegena vikiranti diśo daśa /",
    "T10subhrk_u:126": " te 'pi puṇyasya bhaṅgāya nālaṃ pralayavāyavaḥ // SRKK_43 //",
    "T10subhrk_u:127": " saṃvartasalilodvṛttaniraṅkuśavisarpiṇā/",
    "T10subhrk_u:128": " puṇyaṃ na kledam āyāti catuḥsāgaravāriṇā // SRKK_44 //",
    "T10subhrk_u:129": " pradīptakiraṇāṅgāraiḥ saptabhir bhāskarānalaiḥ /",
    "T10subhrk_u:130": " kṣitau vā dahyamānāyāṃ puṇyam ekaṃ na dahyate // SRKK_45 //",
    "T10subhrk_u:131": " // iti puṇyakathā //",
    "T10subhrk_u:132": " VI. Bimbakathā",
    "T10subhrk_u:133": " āḍhyo nirnaṣṭaśokaḥ kṣatasakalakalir locanānandapātraṃ",
    "T10subhrk_u:134": " saubhāgyaśrīnidhānaṃ samupacitabalākrāntagātro yaśasvī/",
    "T10subhrk_u:135": " tejasvī kāntarūpaḥ pravacanacaturo dāntasarvendriyāśvo",
    "T10subhrk_u:136": " vyakto dhīmān pradātā bhavati bhagavato buddhabimbaṃ vidhāya // SRKK_46 //",
    "T10subhrk_u:137": " yāvantaḥ paramāṇavo bhagavataḥ stūpeṣu bimbeṣu vā",
    "T10subhrk_u:138": " tatkartur divi bhūtale ca niyataṃ tāvanti rājyāny api /",
    "T10subhrk_u:139": " rūpārūpyasamādhisaṃpad akhilaṃ bhuktvā ca sarvaṃ sukham",
    "T10subhrk_u:140": " ante janmajarāvipattirahitaṃ prāpnoti bauddhaṃ padam // SRKK_47 //",
    "T10subhrk_u:141": " dvātriṃśatā bhūṣitacārugātraḥ sallakṣaṇair lakṣitacakravartī /",
    "T10subhrk_u:142": " bhavej jino 'nte jitadoṣaśatruḥ tāthāgatīṃ yaḥ pratimāṃ vidhatte // SRKK_48 //",
    "T10subhrk_u:143": " indriyāṇām avaikalyaṃ strītvadurgatidūratā /",
    "T10subhrk_u:144": " janma mānuṣyakaṃ vaṃśa uccair ādeyavākyatā // SRKK_49 //",
    "T10subhrk_u:145": " jātiḥ śrutiḥ smṛtir dhairyam abhivāñchitasaṃpadaḥ /",
    "T10subhrk_u:146": " sthāneṣv abhiniveśaś ca rāgādibhir abādhanā // SRKK_50 //",
    "T10subhrk_u:147": " saṃbodhir iti jāyante viśeṣāḥ sādhusaṃmatāḥ /",
    "T10subhrk_u:148": " vidhāya buddhapratimāṃ stūpaṃ vā prāṇināṃ sadā // SRKK_51 //",
    "T10subhrk_u:149": " na yāti dāsyaṃ na daridrabhāvaṃ na preṣyatāṃ nāpi ca hīnajanma /",
    "T10subhrk_u:150": " na cāpi vaikalyam ihendriyāṇāṃ yo lokanāthapratimāṃ karoti // SRKK_52 //",
    "T10subhrk_u:151": " // iti bimbakathā //",
    "T10subhrk_u:152": " VII. Snānakathā",
    "T10subhrk_u:153": " nānāgandhaiḥ sugandhaiḥ snapayati sugataṃ puṣpadhūpāṅgarāgair",
    "T10subhrk_u:154": " yo vā pūjāṃ karoti pramuditamanasā śravyavāditraśabdaiḥ /",
    "T10subhrk_u:155": " mandākinyāṃ vijṛmbhatkanakamayasarojasya kiñjalkareṇu-",
    "T10subhrk_u:156": " vyāptāyāṃ snāti so 'nte sakalakalimalakṣālito yāti mokṣam // SRKK_53 //",
    "T10subhrk_u:157": " divyastrīpīnatuṅgastanajaghanaghanāghātavikṣobhitāyāṃ",
    "T10subhrk_u:158": " jṛmbhajjāmbūnadābjacyutasurabhirasodgāragandhaṃ kṣipatyām /",
    "T10subhrk_u:159": " mandākinyāṃ suraughāḥ pratidinam udakakrīḍayā yad ramante",
    "T10subhrk_u:160": " nānāgandhodakena snapanaphalam idaṃ buddhabhaṭṭārakasya // SRKK_54 //",
    "T10subhrk_u:161": " mṛgamadacandanaṃ vidhusukuṅkumasevyarasaṃ",
    "T10subhrk_u:162": " surabhimanoramāsitasitāruṇapītaruci /",
    "T10subhrk_u:163": " snapanam idaṃ ya eva vidadhāti muner manujaḥ",
    "T10subhrk_u:164": " sa bhavati vītamānasamalo jagur astamalāḥ // SRKK_55 //",
    "T10subhrk_u:165": " // iti snānakathā //",
    "T10subhrk_u:166": " VIII. Kuṅkumādikathā",
    "T10subhrk_u:167": " majjadvāravilāsinīkarakucaśroṇyūruvisphāritāṃ",
    "T10subhrk_u:168": " yat sphītasphuṭapaṅkajāṃ surapatir mandākinīṃ gāhate /",
    "T10subhrk_u:169": " kāntābhiḥ smaravihvalābhir asakṛl lokottamāyādarāt",
    "T10subhrk_u:170": " tad gandhodakapādyadhūpakusumasraggandhadānāt phalam // SRKK_56 //",
    "T10subhrk_u:171": " yad rājā cakravartī viyati gataghanaiḥ kuṅkumāmbhaḥpravāhaiḥ",
    "T10subhrk_u:172": " karpūrāmodavadbhir malayajasurabhiśleṣaśītair yutāyām /",
    "T10subhrk_u:173": " gaṅgāyām aṅgasaukhyaṃ paramam anubhavan modate sundarībhis",
    "T10subhrk_u:174": " tat tyāgāt kuṅkumāder guṇamaṇinidhaye buddhabhaṭṭārakāya // SRKK_57 //",
    "T10subhrk_u:175": " mṛdaṅgavīṇāpaṭahapradānaiḥ kṛtvā tu pūjāṃ sugatottamānām /",
    "T10subhrk_u:176": " śṛṇoti śabdān suramānuṣāṇāṃ śrotraṃ ca divyaṃ labhate viśiṣṭam // SRKK_58 //",
    "T10subhrk_u:177": " // iti kuṅkumādikathā //",
    "T10subhrk_u:178": " IX. Chattrakathā",
    "T10subhrk_u:179": " gajaturagapadātisyandanaiḥ saptaratnair",
    "T10subhrk_u:180": " vrajati sutasahasrair vyomni yac cakravartī /",
    "T10subhrk_u:181": " śaśadharapariveṣacchattraruddārkapādas",
    "T10subhrk_u:182": " tad api phalam udāraṃ chattradānāt prasūtam // SRKK_59 //",
    "T10subhrk_u:183": " vācālapracalālicakracaraṇavyālolapuṣpotkaraṃ",
    "T10subhrk_u:184": " nānāvarṇasugandhibhūrikusumanyāsena citrīkṛtam /",
    "T10subhrk_u:185": " chattraṃ cāruvicitrapattasahitaṃ caityāya yo yacchati",
    "T10subhrk_u:186": " prāpnoti kṣitipārcitaṃ sa hi caturdvīpeśvaratvaṃ dhruvam // SRKK_60 //",
    "T10subhrk_u:187": " hemacchattratiraskṛtārkakiraṇāḥ śrīmadvinītadvipa-",
    "T10subhrk_u:188": " skandhasthā bahuratnabhūṣaṇavarāḥ śakrarddhivispardhinaḥ /",
    "T10subhrk_u:189": " cāturdvīpakacakravartyavanipā yad yānti khe līlayā",
    "T10subhrk_u:190": " tat tāthāgatadhātucaityakusumacchattrapradānāt phalam // SRKK_61 //",
    "T10subhrk_u:191": " // iti chattrakathā //",
    "T10subhrk_u:192": " X. Dhātvāropaṇakathā",
    "T10subhrk_u:193": " pade sugatasaṃpadāṃ sapadi satpratiṣṭho bhuvi",
    "T10subhrk_u:194": " prakāśitayaśā bhavaty akhilasattvadhātvāśrayaḥ /",
    "T10subhrk_u:195": " samunnatatarasthiraprakṛtisaṃpadā saṃśrito",
    "T10subhrk_u:196": " jinapratikṛtau janena yadi dhātur āropyate // SRKK_62 //",
    "T10subhrk_u:197": " śākrīṃ samantād adhigamya lakṣmīṃ dvīpāṃś ca bhuktvā caturo narendrāḥ /",
    "T10subhrk_u:198": " ante viśuddhaṃ padam āpnuvanti dhātoḥ samāropaṇato jinasya // SRKK_63 //",
    "T10subhrk_u:199": " dṛśyante kāntimantaḥ śaśadharavadanāḥ subhruvo dīrghanetrā",
    "T10subhrk_u:200": " martyā yan martyaloke varakanakanibhāḥ kṣāntisauratyayuktāḥ /",
    "T10subhrk_u:201": " pṛthvīṃ yac cāpi rājā jalanidhivasanāṃ pālayaṃś cakravartī",
    "T10subhrk_u:202": " tat sarvaṃ buddhabimbe bhavati tanubhṛtāṃ dhātum āropya bhaktyā // SRKK_64 //",
    "T10subhrk_u:203": " // iti dhātvāropaṇakathā //",
    "T10subhrk_u:204": " XI. Maṇḍalakathā",
    "T10subhrk_u:205": " bhavati kanakavarṇaḥ sarvarogair vimuktaḥ suramanujaviśiṣṭaś candravad dīptakāntiḥ /",
    "T10subhrk_u:206": " dhanakanakasamṛddho jāyate rājavaṃśe sugatavaragṛhe 'smin maṇḍalaṃ yaḥ karoti // SRKK_65 //",
    "T10subhrk_u:207": " te prāpnuvanti sahasaiva janādhipatyaṃ dīrghāyuṣo vividharogabhayair vimuktāḥ /",
    "T10subhrk_u:208": " buddhasya ye hi bhuvanatrayapūjitasya kṛtvā bhavanti kusumaiḥ saha maṇḍalāni // SRKK_66 //",
    "T10subhrk_u:209": " dānaṃ gomayam ambunā ca sahitaṃ śīlaṃ ca saṃmārjanaṃ",
    "T10subhrk_u:210": " kṣāntiḥ kṣudrapipīlikāpanayanaṃ vīryaṃ kriyotthāpanam /",
    "T10subhrk_u:211": " dhyānaṃ tatkṣaṇam ekacittakaraṇaṃ prajñā surekhojjvalā",
    "T10subhrk_u:212": " etāḥ pāramitāḥ ṣaḍ eva labhate kṛtvā muner maṇḍalam // SRKK_67 //",
    "T10subhrk_u:213": " divyaiḥ sukhaiḥ sakalabhogavaraiś ca yuktā martyā bhavanti kanakādhikacāruvarṇāḥ /",
    "T10subhrk_u:214": " padmānanāḥ svavikalāṅgaviśālanetrāḥ puṣpair gaṇasya vividhair vasudhāṃ vicitrya // SRKK_68 //",
    "T10subhrk_u:215": " // iti maṇḍalakathā //",
    "T10subhrk_u:216": " XII. Bhojanakathā",
    "T10subhrk_u:217": " kāntāpāṇisarojapattravidhṛtāṃ sadvarṇagandhojjvalāṃ",
    "T10subhrk_u:218": " svāḍusparśasukhāṃ surāḥ surapure yad devavṛndārakaiḥ /",
    "T10subhrk_u:219": " bhāsvatkāñcanabhājaneṣu nihitām aśnanti divyāṃ sudhāṃ",
    "T10subhrk_u:220": " tad buddhapramukhāryasaṃghaviṣaye nyastānnadānāt phalam // SRKK_69 //",
    "T10subhrk_u:221": " maitryā yaḥ saha kiṃkaraiḥ smararipuṃ nirjitya vajrāsane",
    "T10subhrk_u:222": " kleśārīn api yo durantaviṣayān antaścarān durjanān /",
    "T10subhrk_u:223": " skandhārātim api prasahya sugato mṛtyuṃ ca nītvā vaśaṃ",
    "T10subhrk_u:224": " prāptaḥ sarvarasāgrabhogavaśitāṃ so 'py annadānodayāt // SRKK_70 //",
    "T10subhrk_u:225": " saṃpūrṇasarvāṅgasamanvitaṃ ca śrīmatsukhādyapratibhānayuktam /",
    "T10subhrk_u:226": " āyur balaṃ varṇam udārarūpaṃ prāpnoti vidvān aśanapradānāt // SRKK_71 //",
    "T10subhrk_u:227": " nirjitya śatrūn balavīryayuktān lakṣmīṃ samāsādya ca ye narendrāḥ /",
    "T10subhrk_u:228": " svādūni bhojyāni samāpnuvanti bhojyapradānād dhi sadā tad etat // SRKK_72 //",
    "T10subhrk_u:229": " // iti bhojanakathā //",
    "T10subhrk_u:230": " XIII. Pānakathā",
    "T10subhrk_u:231": " preṅkhannīlasarojagarbham amalaṃ yat padmarāgāruṇaṃ",
    "T10subhrk_u:232": " kāmyaṃ kāñcanabhājane vinihitaṃ prāleyamiśraṃ madhu /",
    "T10subhrk_u:233": " kiṃcittāmravilocanapriyatamāpratyarpitaṃ pīyate",
    "T10subhrk_u:234": " saṃgītadhvanisaṃgataṃ naravarais tat pānadānāt phalam // SRKK_73 //",
    "T10subhrk_u:235": " yad vaiḍūryendranīlapravaramaṇicitair bhājanaiḥ śātakaumbhair",
    "T10subhrk_u:236": " devā divyāṅganābhiḥ stanakalaśabharavyāptavakṣaḥsthalābhiḥ /",
    "T10subhrk_u:237": " pānaṃ prītiprasaktāḥ saha madhu madhuraṃ mādhavaṃ vā pibanti",
    "T10subhrk_u:238": " proktaṃ prājñaiḥ phalaṃ tad guṇanicitagaṇe pānadānasya ramyam // SRKK_74 //",
    "T10subhrk_u:239": " yat pānaṃ varṇagandhaprabhṛtiguṇayutaṃ kalpitaṃ tṛḍvināśi",
    "T10subhrk_u:240": " śleśmāghātogravātapraśamanacaturaṃ pipphalīkhaṇḍacūrṇam /",
    "T10subhrk_u:241": " grīṣme prāleyabhinnaṃ śaśikarasadṛśe bhājane saṃskṛtaṃ tad",
    "T10subhrk_u:242": " dattvā saṃghāya bhaktyāmarabhavanagato divyam āpnoti pānam // SRKK_75 //",
    "T10subhrk_u:243": " madhumadhuram udāram ādareṇa pravaragaṇāya dadāti pānakaṃ yaḥ /",
    "T10subhrk_u:244": " divi bhuvi sakale sa pānam agryaṃ pibati ciraṃ pravarāṅganopanītam // SRKK_76 //",
    "T10subhrk_u:245": " śraddhāprasannamanaso bhuvi ye manuṣyāḥ saṃghāya pānakavaraṃ pradiśanti kāle /",
    "T10subhrk_u:246": " saṃsāraparvatadarītaṭavāsasaṃsthās te prāpnuvanti satataṃ madhuraṃ supānam // SRKK_77 //",
    "T10subhrk_u:247": " // iti pānakathā //",
    "T10subhrk_u:248": " XIV. Vastrakathā",
    "T10subhrk_u:249": " ye nīlapītaharitāruṇaśuklacitravarṇaprabhedaracitojjvalavastramālām /",
    "T10subhrk_u:250": " yacchanti lokagurave sagaṇottamāya te prāpnuvanty abhimatapravarāmbarāṇi // SRKK_78 //",
    "T10subhrk_u:251": " yaḥ saṃghāyāśeṣagaṇānāṃ pravarāya śrāddho bhaktyā cīvaramālāṃ pradadāti /",
    "T10subhrk_u:252": " sa prāpnoti hrīvasanaṃ vastravariṣṭhaṃ kāṣāyaṃ ca kleśakaṣāyapratipakṣam // SRKK_79 //",
    "T10subhrk_u:253": " dattvā satpiṅgacitrastabakaviracitā nīlapītāvadātai",
    "T10subhrk_u:254": " raktair anyaiś ca ramyaiḥ suruciravasanaiś cīvaraiś cārumālāḥ /",
    "T10subhrk_u:255": " divyaṃ vāmuktavastraṃ sugatasutagaṇāyābhirūpo manojño",
    "T10subhrk_u:256": " hrīvastrālaṃkṛtātmā bhavati paṭumatiḥ sarvadharmeśvaraḥ saḥ // SRKK_80 //",
    "T10subhrk_u:257": " // iti vastrakathā //",
    "T10subhrk_u:258": " XV. Puṣpādikathā",
    "T10subhrk_u:259": " śakrādhikāḥ pravarabhogasamanvitās te padmendukāntivapuṣo varakīrtiyuktāḥ /",
    "T10subhrk_u:260": " śatrūn vijitya rabhasā satataṃ bhavanti saṃghasya ye sukusumaiḥ prakiranti pūjām // SRKK_81 //",
    "T10subhrk_u:261": " nīlotpalapracayatulyaśarīragandhā vikhyātakīrtivimalāyatacārunetrāḥ /",
    "T10subhrk_u:262": " ratnopamā bhuvi caranti manuṣyabhūtā dattvā jine pravaradhūpam udāragandham // SRKK_82 //",
    "T10subhrk_u:263": " vaiḍūryamuktāmaṇibhūṣitāṅgāḥ kauśeyavastrāvṛtasarvakāyāḥ /",
    "T10subhrk_u:264": " narottamāḥ sarvajanair upetā bhavanti buddhe surabhipradānāt // SRKK_83 //",
    "T10subhrk_u:265": " rogādibhiḥ prabaladuḥkhakarair vimuktāḥ snigdhānanāḥ kanakatulyamanojñavarṇāḥ /",
    "T10subhrk_u:266": " rājyaṃ hi ye vigatakaṇṭakam āpnuvanti bhaiṣajyadānavidhinā tad uśanti saṃghe // SRKK_84 //",
    "T10subhrk_u:267": " // iti puṣpādikathā //",
    "T10subhrk_u:268": " XVI. Praṇāmakathā",
    "T10subhrk_u:269": " yac cakravartī kṣitipapradhānaiḥ kṛtvāñjaliṃ kuṇḍalacārugaṇḍaiḥ /",
    "T10subhrk_u:270": " bhaktyā svamūrdhnā bahu vandyate tad buddhapraṇāmāt kathayanti tajjñāḥ // SRKK_85 //",
    "T10subhrk_u:271": " ye jātamātrāḥ prabhutāṃ prayānti śreṣṭhe kule janma sadaiva yeṣām /",
    "T10subhrk_u:272": " hastyaśvayānaiś ca paribhramanti kṛtvā tu te śreṣṭhatare praṇāmam // SRKK_86 //",
    "T10subhrk_u:273": " prathayati yaśo dhatte śreyo vivardhayati dyutiṃ",
    "T10subhrk_u:274": " harati duritaṃ sarvaṃ sarvaṃ hy arātim apāhate /",
    "T10subhrk_u:275": " sugatiniyatāṃ loke nṝṇāṃ karoti ca saṃtatiṃ",
    "T10subhrk_u:276": " phalati ca śivāyānte 'vaśyaṃ munīndranamaskriyā // SRKK_87 //",
    "T10subhrk_u:277": " cakrī nṛpo yad balakīrtiyukto dvātriṃśatā lakṣaṇabhūṣitāṅgaḥ /",
    "T10subhrk_u:278": " saṃjāyate vai kṣitipapradhāno buddhapraṇāmād dhi phalaṃ tad uktam // SRKK_88 //",
    "T10subhrk_u:279": " evaṃ bahuguṇaṃ matvā matvā kāyaṃ ca bhaṅguram /",
    "T10subhrk_u:280": " buddhapraṇāmāt ko vidvān kāyakarmānyad ācaret // SRKK_89 //",
    "T10subhrk_u:281": " kas taṃ na namaḥ kuryād dṛṣṭvā dūrāt punarbhavād bhītaḥ /",
    "T10subhrk_u:282": " kṛtvaikanamaskāraṃ bhavapāram avāpa yaddhetoḥ // SRKK_90 //",
    "T10subhrk_u:283": " // iti praṇāmakathā //",
    "T10subhrk_u:284": " XVII. Ujjvālikādānakathā",
    "T10subhrk_u:285": " nānāsāraṅgarūpaprabhavamṛdumahadromasaṃślāghyavastrā",
    "T10subhrk_u:286": " hemante garbhagehe priyatamavanitābāhuyugmopagūḍhāḥ /",
    "T10subhrk_u:287": " yat krīḍanti kṣitīśā vividharasavarair annapānaiḥ samṛddhās",
    "T10subhrk_u:288": " tat syād ujjvālikāyāḥ phalam atimadhuraṃ bhikṣusaṃghārpitāyāḥ // SRKK_91 //",
    "T10subhrk_u:289": " jvālātaraṅgavikasaddahanopagūḍhāṃ bhīmasvanāṃ śiśiraśītavināśakartrīm /",
    "T10subhrk_u:290": " ujjvālikāṃ munivarapravarāya dattvā dīptaprabho bhavati devamanuṣyaloke // SRKK_92 //",
    "T10subhrk_u:291": " gandharvāsurakinnaraiḥ sahacarā dedīpyamānānanā",
    "T10subhrk_u:292": " vidyujjvālaśaracchaśāṅkasadṛśāḥ kāntābhir āliṅgitāḥ /",
    "T10subhrk_u:293": " svarge yad vicaranti dīptavapuṣo līlāyamānāḥ surās",
    "T10subhrk_u:294": " tad dattvāryagaṇāya śītasamaye cojjvālikāṃ śraddhayā // SRKK_93 //",
    "T10subhrk_u:295": " jitvā ripūn ye gajavājiyuktān pṛthvīṃ samantād anuśāsayanti /",
    "T10subhrk_u:296": " dīptānanā hemavibhūṣitāṅgā ujjvālikāyāḥ phalam eva teṣām // SRKK_94 //",
    "T10subhrk_u:297": " // ity ujjvālikādānakathā //",
    "T10subhrk_u:298": " XVIII. Pradīpakathā",
    "T10subhrk_u:299": " dharādharatiraskṛtaṃ paramadūradeśasthitaṃ",
    "T10subhrk_u:300": " susūkṣmam api vastu cātitimirotkarair āvṛtam /",
    "T10subhrk_u:301": " karāgra iva saṃsthitaṃ yad aniruddhabhikṣur dṛśā",
    "T10subhrk_u:302": " dadarśa sugatasya dīpaparibodhanāt tat phalam // SRKK_95 //",
    "T10subhrk_u:303": " buddhatvaṃ kila sugataḥ pradīpakena vyākārṣīn nanu nagarāvalambikāyāḥ /",
    "T10subhrk_u:304": " ko dadyād bhagavati na pradīpamālāṃ prāptyarthaṃ vimalamunīndralocanasya // SRKK_96 //",
    "T10subhrk_u:305": " dūraṃ sūkṣmaṃ vyavahitaṃ dṛśyaṃ paśyanti ye janāḥ /",
    "T10subhrk_u:306": " jinapradīpamālāyās tat phalaṃ munayo jaguḥ // SRKK_97 //",
    "T10subhrk_u:307": " dṛśyante yat kṣitīśāḥ śaśadharavapuṣo dīrghanīlotpalākṣā",
    "T10subhrk_u:308": " devā yad devalokaṃ varakanakanibhā bhāsayanti svakāntyā /",
    "T10subhrk_u:309": " rājā yac cakravartī maṇikiraṇaśatair bhāsayan gāṃ prayāti",
    "T10subhrk_u:310": " tat sarvaṃ dīpadānād bhavati tanubhṛtāṃ śākyasiṃhāya bhaktyā // SRKK_98 //",
    "T10subhrk_u:311": " loke yad bhānti martyāḥ kuvalayanayanāḥ subhruvo hemavarṇāḥ",
    "T10subhrk_u:312": " śakro yad devarājo daśaśatanayano bhāti divyāsanasthaḥ /",
    "T10subhrk_u:313": " yad brahmā vītakāmaḥ pravarasuranato bhāti divye vimāne",
    "T10subhrk_u:314": " dattvā tad dīpamālāṃ prabhavati suphalaṃ śāstṛcaitye narāṇām // SRKK_99 //",
    "T10subhrk_u:315": " // iti pradīpakathā //",
    "T10subhrk_u:316": " XIX. Vihārakathā",
    "T10subhrk_u:317": " sarvarturamyavaraharmyatale narendrāḥ saṃgītigarbhajayajīvagirā ramante /",
    "T10subhrk_u:318": " śuddhāntavāravanitābhir aśītatāyāś cāturdiśāryayatisaṃghavihāradānāt // SRKK_100 //",
    "T10subhrk_u:319": " buddhapracodanavaco 'pi muner aśeṣam ārocya sāryayatisaṃghavihārahetoḥ /",
    "T10subhrk_u:320": " yaj jāgrato 'pi carataḥ svapataḥ sthitasya puṇyābhivṛddhir upariprabhavāpramāṇā // SRKK_101 //",
    "T10subhrk_u:321": " prajñāvajraprahārapravidalitakalikṣmādharasya prasādāt",
    "T10subhrk_u:322": " saṃghasyoddiśya sarvopakaraṇasubhagaṃ yo vihāraṃ karoti /",
    "T10subhrk_u:323": " prāsāde vaijayante pravaramaṇimaye stambhabhittau priyābhiḥ",
    "T10subhrk_u:324": " sārdhaṃ sarvarturamye ciram abhiramate devaloke sa eva // SRKK_102 //",
    "T10subhrk_u:325": " śrīmadvitānavarapaṅkajacitravastraṃ nīlādisaṃsthagitabhittigṛhaṃ pradhānam /",
    "T10subhrk_u:326": " dattvā gaṇāya guṇine pravarāya śākraṃ prāsādaratnam adhigacchati vaijayantam // SRKK_103 //",
    "T10subhrk_u:327": " // iti vihārakathā //",
    "T10subhrk_u:328": " XX. Śayanāsanadānakathā",
    "T10subhrk_u:329": " paryaṅkaviṣṭarasamāstṛtatūlikāsu sīmantinīghanapayodharapīḍitāṅgāḥ /",
    "T10subhrk_u:330": " saṃśerate kṣitibhujo niśi yaiḥ pradattaṃ śayyāsanaṃ śamitadoṣagaṇottamāya // SRKK_104 //",
    "T10subhrk_u:331": " divyastrīcārikāṇāṃ kalaravakalite citravastrāvṛtāyām",
    "T10subhrk_u:332": " śayyāyāṃ ratnamayyāṃ surabhiparimalāmodavatyāṃ mahatyām /",
    "T10subhrk_u:333": " kāntābāhūpadhānaś ciraṃ amarapure nirbhayas tatra śete",
    "T10subhrk_u:334": " yat tac chayyāsanānāṃ phalam idam uditaṃ bhikṣusaṃghāya dānāt // SRKK_105 //",
    "T10subhrk_u:335": " karpūracandanavarāguruliptagātrā divyāṅganāstanayugāntaravartidehāḥ /",
    "T10subhrk_u:336": " nityaṃ svapanti varavastrasutūlikāyāṃ stūpāya cātra śayanāsanadānatas tat // SRKK_106 //",
    "T10subhrk_u:337": " // iti śayanāsanadānakathā //",
    "T10subhrk_u:338": " XXI. Kṣetrakathā",
    "T10subhrk_u:339": " yad dvīpāṃś caturo vijitya rabhasād yāto maghonaḥ puraṃ",
    "T10subhrk_u:340": " māndhātā tridaśādhipāc ca mudito lebhe yad ardhāsanam /",
    "T10subhrk_u:341": " saptāhaṃ ca hiraṇyavṛṣṭir atulāyātāsya yan mandire",
    "T10subhrk_u:342": " tat pātrapratipāditasya mahato dānasya citraṃ phalam // SRKK_107 //",
    "T10subhrk_u:343": " tac ca pātraṃ caturdhā tu gatiduḥkhādibhedataḥ /",
    "T10subhrk_u:344": " pṛthak pṛthak phalaṃ tasmād viśiṣṭaṃ jāyate nṛṇām // SRKK_108 //",
    "T10subhrk_u:345": " vṛttānanāḥ kuvalayendusamānavarṇā martyāḥ sadā vimaladṛṣṭiviśālavakṣāḥ /",
    "T10subhrk_u:346": " dānān manuṣyagatikeṣu samāpnuvanti ramyāṇi yānaśayanāsanabhojanāni // SRKK_109 //",
    "T10subhrk_u:347": " glāneṣu yan naravarāḥ pradiśanti dānaṃ dīneṣu durbaladhaneṣu kṛpānvitā ye /",
    "T10subhrk_u:348": " lakṣmīṃ hi te samadhigamya narendratulyāḥ krīḍanti nityamuditāḥ saha putrabhṛtyaiḥ // SRKK_110 //",
    "T10subhrk_u:349": " candrānanāḥ pravaradehaviśālanetrā bālārkatulyavapuṣaḥ śubhakīrtiyuktāḥ /",
    "T10subhrk_u:350": " rājyaṃ narā vigataśatrubhayaṃ labhante sarvaṃ hi tat svagurumātṛjaneṣu dānāt // SRKK_111 //",
    "T10subhrk_u:351": " yad gacchanti kṣitīśā hayarathakaribhir vandyamānā janaughaiś",
    "T10subhrk_u:352": " chattraiḥ sauvarṇadaṇḍaiḥ śaśikarasadṛśai ruddhatīkṣṇārkapādaḥ /",
    "T10subhrk_u:353": " rājā yac chakravartī varanṛpatiśatair yāti sārdhaṃ pṛthivyāṃ",
    "T10subhrk_u:354": " kṣetre samyak tad etat pravaraguṇaphalaṃ śodhite dānabījāt // SRKK_112 //",
    "T10subhrk_u:355": " māndhātā mudgadānāt kṣitipatir abhavat pāṃśudānād aśoko",
    "T10subhrk_u:356": " rājā vai kapphiṇākhyas tridaśapatir abhūt pañcasārapradānāt /",
    "T10subhrk_u:357": " citrākhyaḥ kṣīradānān madhu panasayutaṃ kṣīṇadoṣāya dattvā",
    "T10subhrk_u:358": " prāptaṃ vai kṣmāpatitvaṃ surapatibhavane siṃhanāmnādhipatyam // SRKK_113 //",
    "T10subhrk_u:359": " dattaṃ bahv api naiva tad bahuphalaṃ satpātrahīnaṃ dhanaṃ",
    "T10subhrk_u:360": " kṣiptaṃ balbajakaṇṭakākulatale kṣetre kṣite bījavat /",
    "T10subhrk_u:361": " rāgadveṣatamomalavyapagate pātre guṇālaṃkṛte",
    "T10subhrk_u:362": " dānaṃ svalpam api prayāti bahutāṃ nyagrodhabījaṃ yathā // SRKK_114 //",
    "T10subhrk_u:363": " // iti kṣetrakathā //",
    "T10subhrk_u:364": " XXII. Vicitrakathā",
    "T10subhrk_u:365": " yo dharmaratnaṃ likhatīha nityaṃ śṛṇoti tac cintayate sadaiva /",
    "T10subhrk_u:366": " saṃbhāvanāṃ vā yadi cātra kuryāj jātismaratvaṃ labhate sa nityam // SRKK_115 //",
    "T10subhrk_u:367": " yad devaloke varakalpavṛkṣāḥ sarvārthasaṃsiddhikarā bhavanti /",
    "T10subhrk_u:368": " devottamānāṃ sukhahetubhūtās tat gopradānasya phalaṃ viśālam // SRKK_116 //",
    "T10subhrk_u:369": " yad garbhe paripuṣṭim eti śucibhiḥ pronnīyamāno rasair",
    "T10subhrk_u:370": " bālye yan madhusarpiṣī ca pibati kṣīraṃ ca kāle punaḥ /",
    "T10subhrk_u:371": " bhinnendīvarakesaradyutiyutaṃ pānaṃ ca yad yauvane",
    "T10subhrk_u:372": " vṛddhatve ca yathepsitaṃ vararasaṃ tad gopradānodbhavam // SRKK_117 //",
    "T10subhrk_u:373": " siṃhāsanaṃ pramudito ruciraṃ gaṇāya bhaktyā dadāti vidhivat khalu yaḥ sa dātā /",
    "T10subhrk_u:374": " siṃhāsanāni labhate pravarāṇy abhedyaṃ vajrāsanaṃ ca surapannagasiddhavandyam // SRKK_118 //",
    "T10subhrk_u:375": " sauvarṇapātre satataṃ narendrā yat kṣīram aśnanti rasādiyuktam /",
    "T10subhrk_u:376": " lakṣmīsamṛddhāś ca narīr labhante padmānanās tan mahiṣīpradānāt // SRKK_119 //",
    "T10subhrk_u:377": " yānapradānena sadāturāṇāṃ sudurbalānāṃ vahanena caiva /",
    "T10subhrk_u:378": " saṃmānanāṃ vai kurute gurūṇām ṛddhiṃ samāpnoti naras tu tena // SRKK_120 //",
    "T10subhrk_u:379": " aśvair vicitraiḥ satataṃ vahanti suvarṇapattracchuritair narendrāḥ /",
    "T10subhrk_u:380": " ṛddhyā ca gacchanti sudūradeśaṃ yānapradānāt tu tad eva martyāḥ // SRKK_121 //",
    "T10subhrk_u:381": " hārārdhahāraiḥ kaṭakair upetāḥ krīḍanti deveṣu manojñavarṇāḥ /",
    "T10subhrk_u:382": " sārdhaṃ hi yat tat tridaśādhipena niḥsaṅgadānāt pravadanti santaḥ // SRKK_122 //",
    "T10subhrk_u:383": " bhītān samāśvāsayate sadaiva dhīmān naro vākpratipādanena /",
    "T10subhrk_u:384": " sarvair na māraiḥ paribhūyate 'sau vākyaṃ ca nityaṃ madhuraṃ śṛṇoti // SRKK_123 //",
    "T10subhrk_u:385": " yad arhayantīha jinasya vākyaiḥ kleśāribhaṅgair bhuvi dharmadhātum /",
    "T10subhrk_u:386": " saṃsārasaukhyaṃ tv anubhūya sarvaṃ dharmeśvaratvaṃ pravaraṃ labhante // SRKK_124 //",
    "T10subhrk_u:387": " pratiśrayaṃ te pradiśanti santaḥ sarvatra kāle śramapīḍitānām /",
    "T10subhrk_u:388": " te yānti nākaṃ satataṃ prahṛṣṭāḥ śakreṇa sārdhaṃ ca sadā ramante // SRKK_125 //",
    "T10subhrk_u:389": " ye ropayantīha sukānanāni vṛkṣāṃś ca puṣpāṇi ca gandhavanti /",
    "T10subhrk_u:390": " cyutvāpi te yānti divaṃ manuṣyā udyānamālādyupabhogayuktāḥ // SRKK_126 //",
    "T10subhrk_u:391": " kurvanti setuṃ viṣame pradeśe pānīyamadhye 'pi ca ye manuṣyāḥ /",
    "T10subhrk_u:392": " svargaṃ sadā bhogasamanvitaṃ hi yānty uttamaṃ te varahemagātrāḥ // SRKK_127 //",
    "T10subhrk_u:393": " vāpītaḍāgāni suśobhanāni kṛtvā narāḥ svargam avāpnuvanti /",
    "T10subhrk_u:394": " ihaiva loke ca manuṣyabhūtā rājyāni ramyāṇi sukhāvahāni // SRKK_128 //",
    "T10subhrk_u:395": " kūpān maṭhān sattvasamāśrayāṃś ca vātātapatrāṇanimittabhūtān /",
    "T10subhrk_u:396": " ye kārayanti pravarān manuṣyās te devabhūtāḥ sukhino bhavanti // SRKK_129 //",
    "T10subhrk_u:397": " chattrāṇi ye vā pratipādayanti sūryāṃśutāpena suduḥkhiteṣu /",
    "T10subhrk_u:398": " chattropagās te jitaśatrusaṃghā bhavanti nityaṃ varasaukhyayuktāḥ // SRKK_130 //",
    "T10subhrk_u:399": " pādāśrayaṃ citram upānahau ca sarveṣu sattveṣu diśanti bhaktyā /",
    "T10subhrk_u:400": " yānottamais te suciraṃ prayānti deveṣu martyesu sadopapannāḥ // SRKK_131 //",
    "T10subhrk_u:401": " śaṃsanti ye jinavaraṃ guṇakīrtanena kāyapraṇāmakriyayā ca gurūṃś ca sarvān /",
    "T10subhrk_u:402": " saṃmānanāṃ gurukulāt samavāpnuvanti jātiṃ tathaiva vacanapratisaṃvidaṃ ca // SRKK_132 //",
    "T10subhrk_u:403": " mṛdaṅgavīṇāpaṭahādibhir ye kurvanti pūjāṃ sugatottamānām /",
    "T10subhrk_u:404": " manuṣyabhūtāḥ sumanojñavākyāḥ śṛṇvanti śabdān sumanojñarūpān // SRKK_133 //",
    "T10subhrk_u:405": " yaṣṭiṃ samāropayati prahṛṣṭaś chattraṃ ca ghaṇṭāṃ sugatasya caitye /",
    "T10subhrk_u:406": " chattrāvalīṃ vā kurute sa tena lakṣmīṃ samāpnoti naro viśālām // SRKK_134 //",
    "T10subhrk_u:407": " manuṣyabhūto bhuvi yaḥ samantād īśatvam āpnoti balena yuktaḥ /",
    "T10subhrk_u:408": " keyūramuktābharaṇair upeto bhūmipradānāt tad uśanti santaḥ // SRKK_135 //",
    "T10subhrk_u:409": " bimbaṃ karoti pravaraṃ jinasya stūpaṃ ca vā chattravarair upetam /",
    "T10subhrk_u:410": " dhātuṃ samāropayatīha yaś ca svargaṃ samāpnoti naras tu tena // SRKK_136 //",
    "T10subhrk_u:411": " ye buddham uddiśya mahānti nityaṃ kurvanti mṛdgomayalepanāni /",
    "T10subhrk_u:412": " puṣpaṃ phalaṃ bhojanapānakaṃ vā yacchanti te rājabalaṃ labhante // SRKK_137 //",
    "T10subhrk_u:413": " dīpān udārān vividhāṃś ca gandhān puṣpāṇi dhūpaṃ guḍapānakaṃ vā /",
    "T10subhrk_u:414": " diśanti saṃghasya tathā ca hema bhavanti te devasukhena yuktāḥ // SRKK_138 //",
    "T10subhrk_u:415": " stūpāṅganaṃ dhātuvaraṃ vihāraṃ ye śodhayantīha narāḥ prayatnaiḥ /",
    "T10subhrk_u:416": " nirmālyam ebhyaś ca samudvahanti te hemavarṇāḥ sudṛśo bhavanti // SRKK_139 //",
    "T10subhrk_u:417": " ujjvālikāṃ ye pradiśanti sadbhyaḥ śītāgame vastram athāpi geham /",
    "T10subhrk_u:418": " pānaṃ vicitraṃ varakanyakāṃ vā te janmabhūmau sukhino bhavanti // SRKK_140 //",
    "T10subhrk_u:419": " dīrghāyur eva bhuvi sarvarujā vimuktaḥ prāpnoti saukḥyam atulaṃ satataṃ prahṛṣṭaḥ /",
    "T10subhrk_u:420": " devodbhavāni vividhāni sukhāni bhuṅkte prāṇātipātavirataḥ khalu yas tu vidvān // SRKK_141 //",
    "T10subhrk_u:421": " dṛṣṭvā parasya vibhavaṃ na karoti cauryaṃ guptiṃ ca yaḥ prakurute parirakṣaṇārtham /",
    "T10subhrk_u:422": " prāpnoty asau draviṇasaṃpadam aprameyāṃ sarvais tu taskaranṛpādiśatair ahāryām // SRKK_142 //",
    "T10subhrk_u:423": " dārān parasya parivarjayatīha yo 'sau dārān asau labhata eva manojñarūpān /",
    "T10subhrk_u:424": " śatrūdbhavo na hi janasya kadā cid eva lokasya vai bhavati viśvasanīya eva // SRKK_143 //",
    "T10subhrk_u:425": " nīlotpalasyaiva yathā hi gandho manojñarūpaḥ satataṃ pravāti /",
    "T10subhrk_u:426": " tadvan manuṣyasya hi vāti gandho mukhād asatyaṃ tu na vakti yaś ca // SRKK_144 //",
    "T10subhrk_u:427": " sanmitrasamdhiṃ nṛpateś ca pūjāṃ bhaktyānvitaṃ putrakalatrabhṛtyam /",
    "T10subhrk_u:428": " bhogān udārān sukham aprameyaṃ prāpnoti nityaṃ piśunād vimuktaḥ // SRKK_145 //",
    "T10subhrk_u:429": " ānandaśabdaṃ madhuraṃ śṛṇoti vākyāni nityaṃ sumanojñakāni /",
    "T10subhrk_u:430": " deveṣu martyeṣu ca jāyate 'sau pāruṣyavākyād virato naro yaḥ // SRKK_146 //",
    "T10subhrk_u:431": " dharmārthasatyaniratā khalu yasya vāṇī loke sadā priyatamā bhavatīha nityam /",
    "T10subhrk_u:432": " saṃpūjanāṃ sa labhate bahuratnajātair yāyāc cyuto vibudhalokam anantasaukhyam // SRKK_147 //",
    "T10subhrk_u:433": " sa tīvrarāgo bhavatīha naiva bhogair udāraiḥ satataṃ ca yuktaḥ /",
    "T10subhrk_u:434": " ādeyavākyaḥ pṛthukīrtiyuktaḥ parasvatṛṣṇāvirato hi yo vai // SRKK_148 //",
    "T10subhrk_u:435": " prāsādikatvaṃ labhate sa nityaṃ sphītaṃ sukhaṃ rājyadhanādi loke /",
    "T10subhrk_u:436": " brahmatvam āsādayatīha samyaṅ maitrasya cittasya vaśān manuṣyaḥ // SRKK_149 //",
    "T10subhrk_u:437": " svargāpavargaṃ samavāptukāmair narais tu nityaṃ samupārjanīyā /",
    "T10subhrk_u:438": " astitvadṛṣṭiḥ paramā hi yasmāt sarvasya sā vai kuśalasya mūlam // SRKK_150 //",
    "T10subhrk_u:439": " śraddhānirākṛtamater na virohatīha puṇyaṃ hy udārabhuvanatrayasaukhyakāri /",
    "T10subhrk_u:440": " tasmān nareṇa viduṣā satataṃ niṣevyā śraddhā samastaguṇaratnanidhānabhūtā // SRKK_151 //",
    "T10subhrk_u:441": " śraddhā śubhasya jananī jananī yathaiva saivādito manasi sādhujanair niveśyā /",
    "T10subhrk_u:442": " śraddhākarena rahito na hi bodhipakṣasaddharmaratnanikaragrahaṇe samarthaḥ // SRKK_152 //",
    "T10subhrk_u:443": " bhraṣṭo yathādhipatyād aiśvaryaphalāni na hy avāpnoti /",
    "T10subhrk_u:444": " śraddhendriyavibhraṣṭo na tathāryaphalāny avāpnoti // SRKK_153 //",
    "T10subhrk_u:445": " tasmān nareṇa viduṣā sugatādikeṣu kāryaṃ manaḥprasadanaṃ satataṃ hiteṣu /",
    "T10subhrk_u:446": " niḥśeṣadoṣaśamanāya na cānyad asti śraddhā yathā dahati doṣagaṇaṃ samastam // SRKK_154 //",
    "T10subhrk_u:447": " dīnāḥ kuvāsavo mūḍhāḥ kapālāṅkitapāṇayaḥ /",
    "T10subhrk_u:448": " darśayanty eva lokasya hy adātuḥ phalam īdṛśam // SRKK_155 //",
    "T10subhrk_u:449": " dagdhasthūṇasamucchrayāḥ pratigṛhaṃ pretopamā bhaikṣukāḥ",
    "T10subhrk_u:450": " śaśvat kṣudvihatā bhramanti yad amī dehīti bāhūcchritāḥ /",
    "T10subhrk_u:451": " dūropadrutasārameyanivahā vyāvṛtya tiṣṭhanty api",
    "T10subhrk_u:452": " prāyo 'lpaṃ sakṛd apy amībhir aśanam dattaṃ na kasmai cana // SRKK_156 //",
    "T10subhrk_u:453": " sūcīmukhāḥ kuharanetraviśuṣkagātrāḥ keśāmbarā ravikaraiḥ paripītabhāsaḥ /",
    "T10subhrk_u:454": " pretāḥ sadā salilalālasayā yad ārtās tat pānadānavikalasya phalaṃ vadanti // SRKK_157 //",
    "T10subhrk_u:455": " dānaṃ sarvasukhaṃ mahābhayaharaṃ bhāgyaṃ mahac cārthadaṃ",
    "T10subhrk_u:456": " nānākāraviśālakauśalapadaṃ sarvair guṇālaṃkṛtam /",
    "T10subhrk_u:457": " tasmād dānam anekadoṣaśamanaṃ saṃsāraghorāpahaṃ",
    "T10subhrk_u:458": " kṣuttṛṣṇādisuśoṣaṇaṃ śubhakaraṃ kuryur narā yatnataḥ // SRKK_158 //",
    "T10subhrk_u:459": " // iti vicitrakathā //",
    "T10subhrk_u:460": " Saṃgrahaślokāḥ",
    "T10subhrk_u:461": " puṇyotsāhanaṃ śravaṇaṃ durlabhaṃ tyāgapuṇyayoḥ /",
    "T10subhrk_u:462": " bimbaṃ snānaṃ tathā gandhaś chattraṃ dhātoś ca ropaṇam // 1 //",
    "T10subhrk_u:463": " maṇḍalaṃ bhojanaṃ pānaṃ vastraṃ puṣpādivarṇanam /",
    "T10subhrk_u:464": " praṇāmojjvālikādīpavihāraśayanāsanam // 2 //",
    "T10subhrk_u:465": " kṣetraṃ vicitraṃ caivānta ity etā bahudhā bhṛśam /",
    "T10subhrk_u:466": " kathā dvāviṃśatiḥ proktā bhūyo dānasya varṇane // 3 //",
    "T10subhrk_u:467": " XXIII. Śīlakathā",
    "T10subhrk_u:468": " yathāmbupūrṇaḥ sabhujaṅgamo hradaḥ praphullaśākhaś ca sakaṇṭako drumaḥ /",
    "T10subhrk_u:469": " śrutena vittena kulena cānvitas tathāvidhaḥ śīlaparāṅmukho janaḥ // SRKK_159 //",
    "T10subhrk_u:470": " varaṃ daridro 'pi suśīlavān bhaven na cārthavān apy analaṃkṛto guṇaiḥ /",
    "T10subhrk_u:471": " daridrabhāve 'pi hi sajjanaḥ stuto raso guṇānām amṛtād viśiṣyate // SRKK_160 //",
    "T10subhrk_u:472": " saṃmānayanti guravo guṇavantam āryaṃ tejasvino 'pi dhanino 'pi manasvino 'pi /",
    "T10subhrk_u:473": " tasmān naro narapater api yaḥ sakāśāt saṃmānam icchati sa rakṣatu śīlam eva // SRKK_161 //",
    "T10subhrk_u:474": " loke sukhaṃ viṣayajaṃ sabhayaṃ savairaṃ dharmātmanaḥ kṛtamateḥ sukham uttamaṃ tu /",
    "T10subhrk_u:475": " tasmān naraḥ sukham udāram ahāryam āryaṃ yaḥ prāptum icchati sa rakṣatu śīlam eva // SRKK_162 //",
    "T10subhrk_u:476": " yo bhraṣṭaśīlavinayasya vināśakāle trāsaḥ samāviśati śīlavato na so 'sti /",
    "T10subhrk_u:477": " tasmāt prahṛṣṭavinayaḥ paralokam ante yo gantum icchati sa rakṣatu śīlam eva // SRKK_163 //",
    "T10subhrk_u:478": " śīlena niścayadṛḍhena divaṃ prayāti nātmaklamena na kudṛṣṭikṛtair vimārgaiḥ /",
    "T10subhrk_u:479": " tasmād ṛte 'pi vanavāsam ṛte 'pi liṅgaṃ yaḥ svargam icchati sa rakṣatu śīlam eva // SRKK_164 //",
    "T10subhrk_u:480": " śīlaṃ vināśaharaṇāvaraṇādirakṣā śīlaṃ dhanaṃ paramam āryam ahāryam anyaiḥ /",
    "T10subhrk_u:481": " śīlaṃ sthiraṃ vyupaśame 'py anugāmi mitraṃ śīlaṃ vibhūṣaṇam ṛte 'pi vibhūṣaṇebhyaḥ // SRKK_165 //",
    "T10subhrk_u:482": " na hy asti śīlasadṛśaṃ hitakāri mitraṃ snigdhāśayo na khalu śīlasamo 'sti bandhuḥ /",
    "T10subhrk_u:483": " mātā pitā ca tanayāya vidhātum icched yaḥ śīlam ūrjitaphalaṃ hitam ādadhātu // SRKK_166 //",
    "T10subhrk_u:484": " // iti śīlakathā //",
    "T10subhrk_u:485": " XXIV. Kṣāntikathā",
    "T10subhrk_u:486": " sarvam etat sucaritaṃ dānaṃ sugatapūjanam /",
    "T10subhrk_u:487": " kṛtaṃ kalpasahasrair yat pratighaḥ pratihanti tat // SRKK_167 //",
    "T10subhrk_u:488": " na ca dveṣasamaṃ pāpaṃ na ca kṣāntisamaṃ tapaḥ /",
    "T10subhrk_u:489": " tasmāt kṣāntiṃ prayatnena bhāvayed vividhair nayaiḥ // SRKK_168 //",
    "T10subhrk_u:490": " manaḥ śamaṃ na gṛhṇāti na prītisukham aśnute /",
    "T10subhrk_u:491": " na nidrāṃ na dhṛtiṃ yāti dveṣaśalye hṛdi sthite // SRKK_169 //",
    "T10subhrk_u:492": " na dviṣantaḥ kṣayaṃ yānti yāvajjīvam api ghnataḥ /",
    "T10subhrk_u:493": " krodham ekaṃ tu yo hanyāt tena sarvadviṣo hatāḥ // SRKK_170 //",
    "T10subhrk_u:494": " vikalpendhanadīptena jantuḥ krodhahavirbhujā /",
    "T10subhrk_u:495": " dahaty ātmānam evādau paraṃ dhakṣyati vā na vā // SRKK_171 //",
    "T10subhrk_u:496": " jarā rūpavatāṃ krodhaḥ tamaś cakṣuṣmatām api/",
    "T10subhrk_u:497": " vadho dharmārthakāmānāṃ tasmāt krodhaṃ nivārayet // SRKK_172 //",
    "T10subhrk_u:498": " matkarmacoditā hy ete jātā mayy apakāriṇaḥ /",
    "T10subhrk_u:499": " yena yāsyanti narakān mayaivaite hatā nanu // SRKK_173 //",
    "T10subhrk_u:500": " etān āśritya me pāpaṃ kṣīyate kṣamato bahu /",
    "T10subhrk_u:501": " mām āśritya tu yānty ete narakān dīrghavedanān // SRKK_174 //",
    "T10subhrk_u:502": " aham evāpakāry eṣāṃ mamaite copakāriṇaḥ /",
    "T10subhrk_u:503": " kasmād viparyayaṃ kṛtvā khalacetaḥ prakupyasi // SRKK_175 //",
    "T10subhrk_u:504": " mukhyaṃ daṇḍādikaṃ hitvā prerake yadi kupyasi /",
    "T10subhrk_u:505": " dveṣeṇa preritaḥ so 'pi dveṣe dveṣo 'stu me varam // SRKK_176 //",
    "T10subhrk_u:506": " // iti kṣāntikathā //",
    "T10subhrk_u:507": " XXV. Vīryakathā",
    "T10subhrk_u:508": " vīryaṃ hi sarvaguṇaratnanidhānabhūtaṃ sarvāpadas tarati vīryamahāplavena /",
    "T10subhrk_u:509": " naivāsti taj jagati vastu vicintyamānaṃ nāvāpnuyād yad iha vīryarathādhirūḍhaḥ // SRKK_177 //",
    "T10subhrk_u:510": " yuddheṣu yat karituraṅgapadātimatsu nārācatomaraparaśvadhasaṃkuleṣu /",
    "T10subhrk_u:511": " hatvā ripūñ jayam anuttamam āpnuvanti visphūrjitaṃ tad iha vīryamahābhaṭasya // SRKK_178 //",
    "T10subhrk_u:512": " ambhonidhīn makaravṛndavighaṭṭitāmbūttuṅgākulākulataraṅgavibhaṅgabhīmān /",
    "T10subhrk_u:513": " vīryeṇa goṣpadam iva pravilaṅghya śūrāḥ kurvanty anarghaguṇaratnadhanārjanāni // SRKK_179 //",
    "T10subhrk_u:514": " rāgādīn uragān ivogravapuṣo viṣkambhavīryānvitāḥ",
    "T10subhrk_u:515": " śīlaṃ sajjanacittanirmalataraṃ samyak samādāpayan /",
    "T10subhrk_u:516": " martyāḥ kāntatareṣu meruśikharopānteṣu vīryānvitā",
    "T10subhrk_u:517": " modante surasundarībhujalatāpāśopagūḍhāś ciram // SRKK_180 //",
    "T10subhrk_u:518": " yad devā viyati vimānavāsino ye nirdvandvāḥ samanubhavanti saumanasyam /",
    "T10subhrk_u:519": " atyantaṃ vipulaphalaprasūtihetor vīryasya sthiravihitasya sā vibhūtiḥ // SRKK_181 //",
    "T10subhrk_u:520": " // iti vīryakathā //",
    "T10subhrk_u:521": " XXVI. Dhyānakathā",
    "T10subhrk_u:522": " kleśārivargaṃ tv abhibhūya dhīrāḥ saṃbodhilakṣmīpadam āpnuvanti /",
    "T10subhrk_u:523": " bodhyaṅgadānaṃ pradiśanti sadbhyo dhyānaṃ hi tatra pravadanti hetum // SRKK_182 //",
    "T10subhrk_u:524": " janmaprabandhakaraṇaikanimittabhūtān rāgādidoṣanicayān pravidārya sarvān /",
    "T10subhrk_u:525": " ākāśatulyamanasaḥ samaloṣṭahemā dhyānād bhavanti manujā guṇahetubhūtāḥ // SRKK_183 //",
    "T10subhrk_u:526": " jitvā kleśārivṛndaṃ śubhabalamathane sarvathālabdhalakṣyaṃ",
    "T10subhrk_u:527": " prāptāḥ saṃbodhilakṣmīṃ pravaraguṇamayīṃ durlabhām anyabhūtaiḥ /",
    "T10subhrk_u:528": " sattve jñānādhipatyaṃ vigataripubhayāḥ kurvate yan narendrā",
    "T10subhrk_u:529": " dhyānaṃ tatraikahetuṃ sakalaguṇanidhiṃ prāhur āryā guṇaughāḥ // SRKK_184 //",
    "T10subhrk_u:530": " mohāndhakāraṃ pravidārya śaśvaj jñānāvabhāsaṃ kurute samantāt /",
    "T10subhrk_u:531": " saṃbuddhasūryaḥ suramānuṣāṇāṃ hetuḥ sa tatra pravaraḥ samādhiḥ // SRKK_185 //",
    "T10subhrk_u:532": " // iti dhyānakathā //",
    "T10subhrk_u:533": " XXVII. Prajñākathā",
    "T10subhrk_u:534": " prajñādhanena vikalaṃ tu narasya rūpam ālekhyarūpam iva sāravihīnam antaḥ /",
    "T10subhrk_u:535": " buddhyānvitasya phalam iṣṭam udeti vīryād vīryaṃ tu buddhirahitaṃ svavadhāya śatruḥ // SRKK_186 //",
    "T10subhrk_u:536": " yo 'nekajanmāntaritaṃ svajanma bhūtaṃ bhaviṣyat kulanāmagotraiḥ /",
    "T10subhrk_u:537": " madhyāntavidyo 'pi janaḥ pravetti prajñābalaṃ tat kathayanti tajjñāḥ // SRKK_187 //",
    "T10subhrk_u:538": " yad buddho martyaloke malatimiragaṇaṃ dārayitvā mahāntaṃ",
    "T10subhrk_u:539": " jñānālokaṃ karoti praharati ca sadā doṣavṛndaṃ narāṇām /",
    "T10subhrk_u:540": " ādeṣṭā cendriyāṇāṃ paramanujamano vetti sarvaiḥ prakāraiḥ",
    "T10subhrk_u:541": " prajñāṃ tatrāpi nityaṃ śubhavarajananīṃ hetum utkīrtayanti // SRKK_188 //",
    "T10subhrk_u:542": " kāryārṇave cāpi drdhaṃ nimagnāḥ saṃgrāmamadhye manujāḥ pradhānāḥ /",
    "T10subhrk_u:543": " prajñāvaśāt te vijayaṃ labhante prajñā yataḥ sā śubhahetubhūtā // SRKK_189 //",
    "T10subhrk_u:544": " tasmāt sarvaguṇārthasādhanakarī prajñaiva saṃvardhyatāṃ",
    "T10subhrk_u:545": " na prajñāvikalā vibhānti puruṣāḥ prātaḥ pradīpā iva /",
    "T10subhrk_u:546": " [matvaivaṃ svaparātmabhadracaraṇe saddharmasaṃsādhane",
    "T10subhrk_u:547": " jitvā kleśagaṇāñ chubhārthaniratāḥ krīḍantu dharmārthinaḥ //] 190 //",
    "T10subhrk_u:548": " // iti prajñākathā //",
    "T10subhrk_u:549": " svargāpavargaguṇaratnanidhānabhūtā etāḥ ṣaḍ eva bhuvi pāramitā narāṇām /",
    "T10subhrk_u:550": " jñātvā naraḥ svahitasādhanatatparaḥ san kuryān na kaḥ satatam āsu\u0002 dṛḍhaṃ prayatnam // SRKK_191 //",
    "T10subhrk_u:551": " // iti pāramitāparikathā subhāṣitaratnakaraṇḍake samāptā //",
    "T10subhrk_u:552": " kṛtir ācāryaśūrasya //"
}