{
    "GK16visa08cu:0": " aṣṭamaḥ paricchedaḥ",
    "GK16visa08cu:1": " guṇānāha---",
    "GK16visa08cu:2": " rasasyāṅgitvamāptasya dharmāḥ śauryādayo yathā /",
    "GK16visa08cu:3": " ************* COMMENTARY *************",
    "GK16visa08cu:4": " Vijñapriyā:",
    "GK16visa08cu:5": " (vi, ka) guṇanirūpaṇamārabhate---guṇānāheti /",
    "GK16visa08cu:6": " aṅgitvamāptasyeti /",
    "GK16visa08cu:7": " etacca kāvyam aṅgam raso 'ṅgī ityetatpradarśanaparameva,",
    "GK16visa08cu:8": " natvaṅgipadādaṅgarasasya vyavṛttistatrapi mādhuryyādyanubhavāt rasapadaṃ cāsaṃlakṣyakramaparaṃ bhāvādāvapi guṇāṅgīkārāt /",
    "GK16visa08cu:9": " Locanā:",
    "GK16visa08cu:10": " (lo, a) evaṃ doṣānnirūpya guṇanirūpaṇamavatārayati /",
    "GK16visa08cu:11": " aṅgitvamāptasya kāvyātmabhūtatayā /",
    "GK16visa08cu:12": " ********** END OF COMMENTARY **********",
    "GK16visa08cu:13": " guṇāḥ---",
    "GK16visa08cu:14": " yathā khalvaṅgitvamāptasyātmana utkarṣahetutvācchauryādayo guṇaśabdavācyāḥ,",
    "GK16visa08cu:15": " tathā kāvye 'ṅgitvamāptasya rasasya dharmāḥ svarūpaviśeṣā mādhuryādayo 'pi svasamarpakapadasandarbhasya kāvyavyapadeśasyaupayikānuguṇyabhāja ityarthaḥ /",
    "GK16visa08cu:16": " yathā caiṣāṃ rasamātrasya dharmatvaṃ tathā darśitameva /",
    "GK16visa08cu:17": " ************* COMMENTARY *************",
    "GK16visa08cu:18": " Vijñapriyā:",
    "GK16visa08cu:19": " (vi, kha) aṅgitvamāptasyetyanena śarīriṇa ātmana upasthitatvāt taṃ dṛṣṭāntayati--yathā khalviti /",
    "GK16visa08cu:20": " svarūpaviśeṣā iti /",
    "GK16visa08cu:21": " vailakṣaṇyarūpatvena itaravyāvarttakaviśeṣā ityarthaḥ /",
    "GK16visa08cu:22": " svasamarpaketi---svasya guṇasya samarpako bodhako yaḥ padasamūhastasya kāvyavyapadeśasyaupayikaṃ yadānuguṇyaṃ svāśrayiṇā rasena saha kāvye sthitirūpaṃ tadbhāja ityarthaḥ /",
    "GK16visa08cu:23": " nīrasasya kāvyaśabdavācyatvābhāvāt kintu tatra lākṣaṇikameva kāvyapadamityarthaḥ /",
    "GK16visa08cu:24": " yadyapi varṇaireva guṇā vyaḍajyante na padairiti padasamūhasya guṇasamarpakatā nāsti tathāpi padasamūhaghaṭakavarṇaistatsamarpaṇāt ;",
    "GK16visa08cu:25": " padasamūhasyāpi tatsamarpakatvaṃ yuktam /",
    "GK16visa08cu:26": " ānuguṇyapradharśanena guṇapadārtho vivṛtaḥ /",
    "GK16visa08cu:27": " rasamātradharmatvaṃ darśitamiti /",
    "GK16visa08cu:28": " śauryyadṛṣṭāntena dariśatamityarthaḥ /",
    "GK16visa08cu:29": " mātrapadāt varṇadharmatvavyavacchedaḥ /",
    "GK16visa08cu:30": " Locanā:",
    "GK16visa08cu:31": " (lo, ā) yathā khalvityato 'nantaraṃ loke iti śeṣaḥ /",
    "GK16visa08cu:32": " svasyātmano mādhuryyādereva samarpakaḥ arthāt sahṛdayahṛdayeṣu niveśayitā yaḥ padasamudāyaḥ yadanuguṇatvamiti;",
    "GK16visa08cu:33": " yadyapi mādhuryyādīnāṃ rasasyātmasvarūpaviśeṣātmakatvāt utkarṣahetutvaṃ nāsti,",
    "GK16visa08cu:34": " tathāpi padasandarbhasya tanmukhaprekṣitayaiva tathāvidhavyañjakatvaucityānusāreṇa “mūdrdhni vargāntyagāḥ sparśā ityādyuktaprakārakavinirmāṇāt tatkāraṇakatvam /",
    "GK16visa08cu:35": " tena padasandarbheṇanukūlyattasya rasotkarṣakatvaṃ mādhuryyādiguṇeṣu upacaryyata iti darśitaṃ prathamaparicchede /",
    "GK16visa08cu:36": " ********** END OF COMMENTARY **********",
    "GK16visa08cu:37": " mādhuryamojo 'tha prasāda iti te tridhā // VisSd_8.1 //",
    "GK16visa08cu:38": " Locanā:",
    "GK16visa08cu:39": " (lo, i) tridhā prācīnoktasya pratyekaṃ daśaprakārasya nirākariṣyamāṇatvāt /",
    "GK16visa08cu:40": " ********** END OF COMMENTARY **********",
    "GK16visa08cu:41": " te guṇāḥ /",
    "GK16visa08cu:42": " tatra---",
    "GK16visa08cu:43": " cittadravībhāvamayo ṅlādo mādhuryamucyate /",
    "GK16visa08cu:44": " ************* COMMENTARY *************",
    "GK16visa08cu:45": " Vijñapriyā:",
    "GK16visa08cu:46": " (vi, ga) mādhuryyalakṣaṇamāha---cittadravīti--mayaṭpratyayo 'tra svārthe āhlāda ityatra āhlādaviśeṣavṛttiḥ /",
    "GK16visa08cu:47": " sa ca āhlādaviśeṣe ratyādijñānānandajātaḥ svādanākhyavyāpāragrahyo rasasvarūpaḥ tadvṛttiḥ na tu tādṛśāhlāda eva mādhuryyaṃ,",
    "GK16visa08cu:48": " tadā tasya rasadharmatvānupapatteḥ tathā ca cittadravībhāvasvarūpāhlādavṛttiḥ tādṛśāhlādatāvacchedako dharmo mādhuryyamityarthaḥ /",
    "GK16visa08cu:49": " Locanā:",
    "GK16visa08cu:50": " (lo, ī) hlādo hlādasvarūpaḥ tasya tadbhinnatvasyoktatvāt /",
    "GK16visa08cu:51": " iha cāsvādasya ānandaparaparyyāyatvena svādasādhāraṇatvāt cittadravībhāvamaya ityanenāvyāptiparihāraḥ /",
    "GK16visa08cu:52": " ********** END OF COMMENTARY **********",
    "GK16visa08cu:53": " yattu--kenaciduktam--“mādhuryaṃ drutikāraṇam” iti tanna,",
    "GK16visa08cu:54": " dravībhāvasyāsvādasvarūpāhlādābhinnatvena kāryatvābhāvāt /",
    "GK16visa08cu:55": " ************* COMMENTARY *************",
    "GK16visa08cu:56": " Vijñapriyā:",
    "GK16visa08cu:57": " (vi, gha) kāvyaprakāśakṛduktaṃ dūṣayitumāha---yattviti /",
    "GK16visa08cu:58": " āhlādakatvaṃ mādhuryyaṃ śṛṅgāre drutikāraṇamiti tallakṣaṇam /",
    "GK16visa08cu:59": " sa ca rasasvarūpāhlādajanakatāvacchedako ratyādiniṣṭho dharma ityarthaḥ /",
    "GK16visa08cu:60": " ratyādereva rasatāprāptyā tasya rasavṛttitvamapi;",
    "GK16visa08cu:61": " sa eva dharmo manaso drutikāraṇamityarthaḥ /",
    "GK16visa08cu:62": " taddaṣūyati--tanneti /",
    "GK16visa08cu:63": " dravībhāvasyeti---svena svāśrayājananādibhāvaḥ /",
    "GK16visa08cu:64": " etacca dravībhāvāhlādayorabhedaṃ svayamabhyupetya dūṣitaṃ ca /",
    "GK16visa08cu:65": " tanmate tu dravībhāvaścittavṛttirāhlāda ātmavṛttirityanayorabheda eva nāsti /",
    "GK16visa08cu:66": " kintu āhlādasthena mādhuryyeṇa cittasya dravībhāvo janyata eva rāgamādhuryyeṇaiveti",
    "GK16visa08cu:67": " ********** END OF COMMENTARY **********",
    "GK16visa08cu:68": " dravībhāvaśca svābhāvikānāviṣṭatvātmakakāṭhinyamanyukrodhādikṛtadīptatvavismayahāsādyupahitavikṣepaparityāgena ratyādyākā rānuviddhānandodvodhenasahṛdayacittārdraprāyatvam",
    "GK16visa08cu:69": " ************* COMMENTARY *************",
    "GK16visa08cu:70": " Vijñapriyā:",
    "GK16visa08cu:71": " (vi, ṅa) āsvādarūpāhlādābhinnatvena uktaṃ dravībhāvaṃ darśayati---dravībhāvaśceti /",
    "GK16visa08cu:72": " cittasyāviṣṭatvameva hi dravībhāvaḥ /",
    "GK16visa08cu:73": " anāviṣṭatā tu tasya svābhāvikī tadātmakaṃ yatkāṭhinyaṃ tajjanyau yau śatrumāraṇotsāharūpamanyukrodhau",
    "GK16visa08cu:74": " tadādikṛtvā ye uṣṇaprāyatvarūpadīptatvavismayahāsāstadādyupahito yaścittasya vikṣepaścāñcalyaṃ",
    "GK16visa08cu:75": " tatparityāgena arthāt cittasyāviṣṭatvena yo ratyādyākārānuviddho ratyādiviṣayapāraṇimeva",
    "GK16visa08cu:76": " jñānarūpānandastaduddhodhena sahṛdayacittasyārdraprāyatvaṃ dravībhāva ityarthaḥ /",
    "GK16visa08cu:77": " etatsiddhāntastu āhlādasya manovṛttitvasvīkāre eva sambhavatītyavadheyam /",
    "GK16visa08cu:78": " anyathā drutyāhlādayorabhedoktyanupapatteḥ /",
    "GK16visa08cu:79": " ratyādyākāretyatra ādipadāt mādhuryyāśrayayoḥ karuṇaśāntayoḥ sthāyibhāvasyāpi parigrahaḥ /",
    "GK16visa08cu:80": " evaṃ ca ratyādijñānānandajanyāhlādaviśeṣa eva rasaḥ /",
    "GK16visa08cu:81": " sa eva svādanākhyavyāpāragamyaḥ prāgukto rasa ityuktaṃ,",
    "GK16visa08cu:82": " tadvṛttidharmaviśeṣo mādhuryyamiti siddhāntasiddhaḥ /",
    "GK16visa08cu:83": " Locanā:",
    "GK16visa08cu:84": " (lo, u) svābhāviketi---svābhāvikaṃ sahajam anāviṣṭatvamanāveśor'thāt cittasya eva tatsvarūpaṃ kāṭhinyaṃ,",
    "GK16visa08cu:85": " tathā vīrādāviva manyukodhādijanyaṃ yaddīptatvam,",
    "GK16visa08cu:86": " evaṃ adbhutādāviva vismayahāsayukto yo vikṣepasteṣāṃ parityāgena parihāreṇa /",
    "GK16visa08cu:87": " etasya mādhuryākhyaguṇasya /",
    "GK16visa08cu:88": " ********** END OF COMMENTARY **********",
    "GK16visa08cu:89": " tacca---",
    "GK16visa08cu:90": " saṃbhoge karuṇo vipralambhe śānte 'dhikaṃ kramāt // VisSd_8.2 //",
    "GK16visa08cu:91": " ************* COMMENTARY *************",
    "GK16visa08cu:92": " Vijñapriyā:",
    "GK16visa08cu:93": " (vi, ca) tacceti---tacca mādhuryyamityarthaḥ /",
    "GK16visa08cu:94": " kramāttadādhikyaṃ sambhogādau kramaśaścittadrutyādhikyāt /",
    "GK16visa08cu:95": " Locanā:",
    "GK16visa08cu:96": " (lo, ū) śānte 'dhikamiti /",
    "GK16visa08cu:97": " tasya sahajānandasundaratayā mādhuryyaṃ prāyeṇeti prakṛṣṭameva /",
    "GK16visa08cu:98": " kvacittu viṣayajugupsādyanugame bhedaḥ /",
    "GK16visa08cu:99": " ********** END OF COMMENTARY **********",
    "GK16visa08cu:100": " sambhogādiśabdā upalakṣaṇāni /",
    "GK16visa08cu:101": " tena sambhogābhāsādiṣvapyetasya sthitirjñeyā /",
    "GK16visa08cu:102": " mūrdhni vargāntyavarṇona yuktāṣṭaṭhaḍaḍhānvinā /",
    "GK16visa08cu:103": " raṇau ladhū ca tadvyaktau varṇāḥ kāraṇatāṃ gatāḥ // VisSd_8.3 //",
    "GK16visa08cu:104": " avṛttiralpavṛttirvā madhurā racanā tathā /",
    "GK16visa08cu:105": " ************* COMMENTARY *************",
    "GK16visa08cu:106": " Vijñapriyā:",
    "GK16visa08cu:107": " (vi, cha) tadvyañjakān varṇānāha---mūdrdhniti /",
    "GK16visa08cu:108": " vargāntyavarṇena pañcamena yuktā ityanvayaḥ /",
    "GK16visa08cu:109": " tatraiva ṭaṭhaḍaḍhān paryyudasyati /",
    "GK16visa08cu:110": " takārastu tanmūdrdhni aparyyudastaḥ /",
    "GK16visa08cu:111": " tadvyaktau mādhuryyasya vyañjane kāraṇatāmityanvayaḥ /",
    "GK16visa08cu:112": " avṛttirasamāsaḥ /",
    "GK16visa08cu:113": " racanā sandhiḥ tasya ca tadutpannavarṇamādhuryyavaśādeva mādhuryyavarṇatvena prāptāvapi sandhau api tādṛśā varṇaḥ na ūhādyā iti kavyupadeśārthaṃ pṛthaguktam /",
    "GK16visa08cu:114": " Locanā:",
    "GK16visa08cu:115": " (lo, ṛ) mūdrdhni iti vargā kādayo māvasānāḥ pañca pañca bhūtvā pañcavārgāḥ teṣāmantyāḥ ṅañaṇanamāḥ tairmūdrdhni sthitairyuktā arthāt nijavargoyā eva /",
    "GK16visa08cu:116": " ṭa ṭha ḍa ḍhāḥ na tu antimavarṇena yuktāḥ na ca svarūpāvāsthitā api /",
    "GK16visa08cu:117": " raṇau laghuhrasvāntaritau,",
    "GK16visa08cu:118": " tasya mādhuryyasya vyaktau,",
    "GK16visa08cu:119": " evamasamāsā mandasamāsāśca /",
    "GK16visa08cu:120": " madhurā padāntarayoge mādhuryyavatī /",
    "GK16visa08cu:121": " ********** END OF COMMENTARY **********",
    "GK16visa08cu:122": " yathā---",
    "GK16visa08cu:123": " “anaṅgamaṅgalabhuvastadapāṅgasya bhaṅgayaḥ /",
    "GK16visa08cu:124": " janayanti muhuryūnāmantaḥ santāpasantatim” //",
    "GK16visa08cu:125": " ************* COMMENTARY *************",
    "GK16visa08cu:126": " Vijñapriyā:",
    "GK16visa08cu:127": " (vi, ja) aneṅgetyādi udāharaṇe sandhyutpannatādṛśavarṇau,",
    "GK16visa08cu:128": " santāpasantatimityatra upasargadhātvoḥ sandhau dvāveva /",
    "GK16visa08cu:129": " ********** END OF COMMENTARY **********",
    "GK16visa08cu:130": " yathā vā mama---",
    "GK16visa08cu:131": " “latākuñjaṃ guñjan madavadalipuñjaṃ capalayan samāliṅgannaṅgaṃ drutataramanaṅgaṃ prabalayan /",
    "GK16visa08cu:132": " marunmandaṃ mandaṃ dalitamaravindaṃ taralayan rajovṛndaṃ vindan kirati makarandaṃ diśi diśi” //",
    "GK16visa08cu:133": " ************* COMMENTARY *************",
    "GK16visa08cu:134": " Vijñapriyā:",
    "GK16visa08cu:135": " (vi, jha) ato bahūn tādṛśān varṇān darśayitumāha---yathā veti /",
    "GK16visa08cu:136": " marut diśi diśi makarandaṃ kirati,",
    "GK16visa08cu:137": " kīdṛśaḥ,",
    "GK16visa08cu:138": " guñjatāṃ madavatāmalīnāṃ puñjo yatra tādṛśaṃ latākuñjaṃ mandaṃ mandaṃ capalayan /",
    "GK16visa08cu:139": " aṅgam arthāt nṛṇāṃ samāliṅgan /",
    "GK16visa08cu:140": " anaṅgaṃ ca drutataraṃ pravalayan prakṛṣṭaṃ balavantaṃ kurvan /",
    "GK16visa08cu:141": " svenaiva dalitaṃ vikāsitamaravindaṃ taralayan /",
    "GK16visa08cu:142": " rajovṛndam arthāt vikasitāravindānāṃ parāgasamūhaṃ vindan labhamānaḥ (vidḷ lābhe )",
    "GK16visa08cu:143": " atra sandhāvapi bahavo varṇā uktarūpāḥ /",
    "GK16visa08cu:144": " Locanā:",
    "GK16visa08cu:145": " (lo,ṛ) latākuñjamityādau vidhānamātravarṇane 'pi śṛṅgāraḥ prakāraṇāt /",
    "GK16visa08cu:146": " ********** END OF COMMENTARY **********",
    "GK16visa08cu:147": " ojaścittasya vistārarūpaṃ dīptatvamucyate // VisSd_8.4 //",
    "GK16visa08cu:148": " vīrabībhatsaraudreṣu krameṇādhikyamasya tu /",
    "GK16visa08cu:149": " ************* COMMENTARY *************",
    "GK16visa08cu:150": " Vijñapriyā:",
    "GK16visa08cu:151": " (vi, ña) ojolakṣaṇamāha---ojaścittasyeti /",
    "GK16visa08cu:152": " atrāpi dīptatvajanakamityevārthaḥ /",
    "GK16visa08cu:153": " āyurghṛtamitivat,",
    "GK16visa08cu:154": " tathā ca rasavṛttinā ojasā cittasya vistārarūpaṃ dīptatvaṃ janya ityarthaḥ /",
    "GK16visa08cu:155": " atra eva cittasya vistārarūpadīptatvajanakamoja iti kāvyaprakāśakṛtāpyuktam /",
    "GK16visa08cu:156": " vistārastu cittasya uṣṇaprāyatvakāraka ātmasaṃyogaviśeṣaḥ /",
    "GK16visa08cu:157": " yathāśrute tu cittavṛtteḥ dīptatvasya rasavṛttitvānupapatteḥ /",
    "GK16visa08cu:158": " krameṇādhikyamiti dīptatvarūpaphalādhikyād ādhikyam /",
    "GK16visa08cu:159": " ********** END OF COMMENTARY **********",
    "GK16visa08cu:160": " asyaujasaḥ /",
    "GK16visa08cu:161": " atrāpi vīrādiśabdā upalakṣaṇāni /",
    "GK16visa08cu:162": " tena vīrābhāsādāvapyasyāvasthitiḥ /",
    "GK16visa08cu:163": " Locanā:",
    "GK16visa08cu:164": " (lo, ṝ) iha cānuktamapi aucityādeva /",
    "GK16visa08cu:165": " hāsye vikāśadharmakatvāt ojaśca prāyaḥ śṛṅgāraniṣṭhatayā ca mādhuryasyotkṛṣṭatvam /",
    "GK16visa08cu:166": " bhayānake cittavṛttervikāśābhāvāt yadyapi mādhuryaṃ,",
    "GK16visa08cu:167": " tathāpi vibhāvaucityādojaḥ samāveśaḥ /",
    "GK16visa08cu:168": " adbhute śṛṅgārigate dvayoḥ sāmyam /",
    "GK16visa08cu:169": " atra prakṛṣṭamojaḥ /",
    "GK16visa08cu:170": " yadyapi bībhatse prakṛṣṭatamamojastathāpi mādhuryamaprakṛṣṭataram /",
    "GK16visa08cu:171": " ********** END OF COMMENTARY **********",
    "GK16visa08cu:172": " vargasyādyatṛtīyābhāyāṃ yuktau varṇau tadantimau // VisSd_8.5 //",
    "GK16visa08cu:173": " uparyadho dvayorvā sarephau ṭaṭhaḍaḍhaiḥ saha /",
    "GK16visa08cu:174": " śakāraśca ṣakāraśra tasya vyañjakatāṃ gatāḥ // VisSd_8.6 //",
    "GK16visa08cu:175": " tathā samāso bahulo ghaṭanauddhatyaśālinī /",
    "GK16visa08cu:176": " Locanā:",
    "GK16visa08cu:177": " (lo, ḷ) ayamarthaḥ--kacaṭatapaiḥ khachaṭhathaphāḥ,",
    "GK16visa08cu:178": " gajaḍadabaiḥ ghajhaḍhadhabhāḥ yuktāḥ /",
    "GK16visa08cu:179": " ********** END OF COMMENTARY **********",
    "GK16visa08cu:180": " yathā---“cañcadbhuja--” ityādi /",
    "GK16visa08cu:181": " ************* COMMENTARY *************",
    "GK16visa08cu:182": " Vijñapriyā:",
    "GK16visa08cu:183": " (vi, ṭa) tadvyañjakānāha---vargasyeti /",
    "GK16visa08cu:184": " tadantimau iti /",
    "GK16visa08cu:185": " ādyatṛtīyayorantimau dvitīyacaturthau ityarthaḥ /",
    "GK16visa08cu:186": " tathā cādyena yuktaḥ dvitīyaḥ /",
    "GK16visa08cu:187": " tṛtīyena yuktaścaturthau varṇa ityarthaḥ /",
    "GK16visa08cu:188": " ādyatṛtīyayostadantimayośca naikavargoyatvaniyamaḥ /",
    "GK16visa08cu:189": " kintu bhinnavargoyayorapi tathātvaṃ bodhyam /",
    "GK16visa08cu:190": " tena kakhkha iva keccachāpi gaghgha iva ghecchāpi tathā bodhyā kaṭutvasāmyāt /",
    "GK16visa08cu:191": " atra cānukte 'pi tulyayoryogo 'pi kāvyaprakāśakṛdukto grāhyaḥ kaṭutvāviśeṣāt /",
    "GK16visa08cu:192": " tena kka gga jja ityādayo 'pi bodhyāḥ /",
    "GK16visa08cu:193": " uparyadha ityādi /",
    "GK16visa08cu:194": " tarka ityādau upari /",
    "GK16visa08cu:195": " takracakrādau adhaḥ ārdrakam ityādau dvayoḥ rephau bodhyau /",
    "GK16visa08cu:196": " ṭaṭhaḍaḍhaiḥ saheti /",
    "GK16visa08cu:197": " sāhityaṃ vyañjakatvakathanena vyañjanaparasparasahitairapi vyañjanāt /",
    "GK16visa08cu:198": " samāsabahulā ghaṭanā ityatra ghaṭanāpadaṃ vinyāsamātraparaṃ sandhiparaṃ ca /",
    "GK16visa08cu:199": " tena samāsabahulā dīrghasamāsavān vinyāsaḥ,",
    "GK16visa08cu:200": " auddhatyena kaṭutvena yuktaḥ sandhiścetyarthaḥ /",
    "GK16visa08cu:201": " cañjadbhujetyādikaṃ nāṭyaparicchede vyākhyātam /",
    "GK16visa08cu:202": " atra dīrghasamāsaḥ katipaye yathoktā varṇāḥ /",
    "GK16visa08cu:203": " ********** END OF COMMENTARY **********",
    "GK16visa08cu:204": " cittaṃ vyāpnoti yaḥ kṣipraṃ śuṣkendhanamivānalaḥ // VisSd_8.7 //",
    "GK16visa08cu:205": " sa prasādaḥ samasteṣu raseṣu racanāsu ca /",
    "GK16visa08cu:206": " ************* COMMENTARY *************",
    "GK16visa08cu:207": " Vijñapriyā:",
    "GK16visa08cu:208": " (vi, ṭha) prasādaguṇalakṣaṇamāha---cittamiti /",
    "GK16visa08cu:209": " atra cittapadaṃ jñānaparam /",
    "GK16visa08cu:210": " tathā ca yo guṇaḥ kṣipraṃ ślokārthajñānaṃ vyāpnoti āviṣkaroti janayatīti yāvat /",
    "GK16visa08cu:211": " ata evāviṣkarotīti vyākhyāsyati /",
    "GK16visa08cu:212": " sa guṇaḥ prasāda ityarthaḥ /",
    "GK16visa08cu:213": " atra dṛṣṭāntamāha śuṣketi /",
    "GK16visa08cu:214": " analaḥ śuṣkendhanaṃ yathā kṣipraṃ suviśiṣṭatayā'viṣkarotītyarthaḥ /",
    "GK16visa08cu:215": " samasteṣu raseṣu iti /",
    "GK16visa08cu:216": " racanāsu iti /",
    "GK16visa08cu:217": " saptamyadhikaraṇatāyāṃ,",
    "GK16visa08cu:218": " racanā śabdaprathanā tatra saptamī ca vyañjakatāyām /",
    "GK16visa08cu:219": " tathā ca sarvaracanāvyaṅgyaścetyarthaḥ /",
    "GK16visa08cu:220": " na caivaṃ prasādarahitaḥ ko 'pi aloko na syāditi vācyam /",
    "GK16visa08cu:221": " sarvajātīyāsu racanāsu,",
    "GK16visa08cu:222": " na tu sarvaracanāvyaktiṣu ityarthaḥ /",
    "GK16visa08cu:223": " Locanā:",
    "GK16visa08cu:224": " (lo, e) cittaṃ pratipattṝṇāmityarthaḥ /",
    "GK16visa08cu:225": " ********** END OF COMMENTARY **********",
    "GK16visa08cu:226": " vyāpnoti āviṣkaroti /",
    "GK16visa08cu:227": " śabdāstadvyañjakā arthabodhakāḥ śrutimātrataḥ // VisSd_8.8 //",
    "GK16visa08cu:228": " ************* COMMENTARY *************",
    "GK16visa08cu:229": " Vijñapriyā:",
    "GK16visa08cu:230": " (vi, ḍa) tadvyañjakaracanāvyaktiṃ darśayati---śabdā iti /",
    "GK16visa08cu:231": " śrutimātrator'thabodhakāḥ śabdāstadvyañjakā ityarthaḥ /",
    "GK16visa08cu:232": " Locanā:",
    "GK16visa08cu:233": " (lo, ai) iha ca prasādaguṇasya jhaṭityarthaprakāśanena uktarūparasaniṣṭhaprasādaguṇābhivyañjanādau",
    "GK16visa08cu:234": " paricārikamapi racanāniṣṭhatvaṃ prayatnavidheyatvena rasasādacaryeṇa uktiṃ prasādātikrameṣu",
    "GK16visa08cu:235": " sāmānyamapi saṅghaṭanā karuṇavipralambhaśṛṅgārau vyanākti /",
    "GK16visa08cu:236": " tadapi parityāge madhyamasamāsāpi prakāśayatiti /",
    "GK16visa08cu:237": " ********** END OF COMMENTARY **********",
    "GK16visa08cu:238": " yathā---",
    "GK16visa08cu:239": " “sūcīmukhena sakṛdeva kṛtavraṇastvaṃ muktākalāpa /",
    "GK16visa08cu:240": " luṭhasi stanayoḥ priyāyāḥ /",
    "GK16visa08cu:241": " bāṇaiḥ smarasya śataśo vinikṛttamarmā svapne 'pi tāṃ kathamahaṃ na vilokayāmi” //",
    "GK16visa08cu:242": " ************* COMMENTARY *************",
    "GK16visa08cu:243": " Vijñapriyā:",
    "GK16visa08cu:244": " (vi, ḍha) sūcimukheneti---priyāyāḥ stananyastaṃ muktāhāraṃ parokṣamapi bhāvopanītaṃ sambodhya virahiṇa uktiriyam /",
    "GK16visa08cu:245": " ślokārthastu prasādāt spaṣṭa eva /",
    "GK16visa08cu:246": " ********** END OF COMMENTARY **********",
    "GK16visa08cu:247": " eṣāṃ śabdaguṇatvaṃ ca guṇavṛttyocyate budhaiḥ /",
    "GK16visa08cu:248": " śarīrasya śauryādiguṇayoga iva iti śeṣaḥ /",
    "GK16visa08cu:249": " Locanā:",
    "GK16visa08cu:250": " (lo, o) yat punareṣāṃ śabdavṛttitvamucyate tatra hetumāha---eṣāmiti /",
    "GK16visa08cu:251": " guṇavṛttyā pūrvoktarītyā upacāreṇa /",
    "GK16visa08cu:252": " ********** END OF COMMENTARY **********",
    "GK16visa08cu:253": " śleṣaḥ samādhiraudāryaḥ pasāda iti ye punaḥ // VisSd_8.9 //",
    "GK16visa08cu:254": " guṇāścirantanairuktā aujasyāntarbhavanti te /",
    "GK16visa08cu:255": " ojasi bhaktyā aujaḥ padavācye śabda (artha)",
    "GK16visa08cu:256": " dharmaviśeṣe /",
    "GK16visa08cu:257": " ************* COMMENTARY *************",
    "GK16visa08cu:258": " Vijñapriyā:",
    "GK16visa08cu:259": " (vi, ṇa) rasavṛttīnāmapyeṣāṃ śabdaguṇatvavyavahāramupapādayati---eṣāmiti /",
    "GK16visa08cu:260": " guṇavṛttyā paramparāvṛttyā guṇāśrayarasavyañjakatvaṃ paramparāśabdaguṇatvamityupalakṣaṇam /",
    "GK16visa08cu:261": " arthaguṇatvamapyevaṃ bodhyam /",
    "GK16visa08cu:262": " itthaṃ rasavṛttaya eva traya eva guṇāḥ paramparayā śabdārthavṛttayaḥ /",
    "GK16visa08cu:263": " cirantanairuktānāṃ“śleṣaḥ prasādaḥ samatā mādhuryaṃ sukumāratā /",
    "GK16visa08cu:264": " arthavyaktimudāratvamojaḥ kāntiḥ samādhayaḥ “iti daśaguṇānāṃ madhye śleṣādiguṇacatuṣṭayamojasyantarbhavatītyāha---śleṣa ityādi /",
    "GK16visa08cu:265": " ojasyantarbhāve prakāramāha---bhaktyeti /",
    "GK16visa08cu:266": " asmaduktaujoguṇavyañjakavarṇeṣveva hi te catvārā guṇā varttante iti tairucyate /",
    "GK16visa08cu:267": " tathā ca paramparayā śabdavṛtterasmaduktaujoguṇasamādhānādhikaraṇā eva te tanmate paryyavasyanti /",
    "GK16visa08cu:268": " tathā teṣāṃ tadbhinnatvoktau gauravaṃ tadātmakatvamevocitamityetadevāha---bhaktyeti /",
    "GK16visa08cu:269": " ājaḥ padavācye rasaguṇaviśeṣe bhaktyā paramparārūpayā bhaktyā śabdadharme 'ntarbhavantītyarthaḥ /",
    "GK16visa08cu:270": " tadabhinnā ete ityarthaḥ /",
    "GK16visa08cu:271": " ********** END OF COMMENTARY **********",
    "GK16visa08cu:272": " tatra śleṣo bahūnāmapi padānāmekapadavadbhāsanātmā /",
    "GK16visa08cu:273": " Locanā:",
    "GK16visa08cu:274": " (lo, au) kathaṃ traya eva guṇā ityatrāha---śleṣa iti /",
    "GK16visa08cu:275": " bhaktyā upacāreṇa /",
    "GK16visa08cu:276": " padānāṃ bahūnāmekapadavadbhāsanam /",
    "GK16visa08cu:277": " ********** END OF COMMENTARY **********",
    "GK16visa08cu:278": " yathā---",
    "GK16visa08cu:279": " “unmajjajjalakuñjarendrarabhāsāsphālānubandhoddhatāḥ sarvāḥ parvatakandarodarabhuvaḥ kurvan pratidhvāninīḥ /",
    "GK16visa08cu:280": " uccairuccarati dhvaniḥ śrutipathonmāthī yathāyaṃ tathā prāyapreṃkhadasaṃkhyaśaṅkhadhavalā veleyamudracchati” //",
    "GK16visa08cu:281": " ayaṃ bandhavaikaṭyātmakatvādoja eva /",
    "GK16visa08cu:282": " ************* COMMENTARY *************",
    "GK16visa08cu:283": " Vijñapriyā:",
    "GK16visa08cu:284": " (vi, ta) tatra tairuktasya śleṣasya lakṣaṇamāha---śleṣo bahūnāmiti /",
    "GK16visa08cu:285": " ekapadavadbhāsanaṃ dīrghasamāsena /",
    "GK16visa08cu:286": " unmajjaditi---unmajjato jalakuñjarendrasya rabhasā sphālanānubandhena sahasā sphālanakriyayā uddhataḥ ityataḥ ayaṃ dhvaniḥ yathā uccairuccarati,",
    "GK16visa08cu:287": " prāyaḥ sambhāvane,",
    "GK16visa08cu:288": " tathā velā samudrasya nīram udracchati;",
    "GK16visa08cu:289": " kuñjarāsphālanena tīraṃ plāvayatītyarthaḥ /",
    "GK16visa08cu:290": " velā kīdṛśī---preṅkadbhiścaladbhirasaṃkhyaśaṅkhaiḥ dhavalā /",
    "GK16visa08cu:291": " dhvaniḥ kīdṛśaḥ ?",
    "GK16visa08cu:292": " śrutipathonmāthī /",
    "GK16visa08cu:293": " sarvāḥ parvatakantarodarabhuvaśca pratidhvāninīḥ kurvaṃśca /",
    "GK16visa08cu:294": " ayamiti /",
    "GK16visa08cu:295": " bandhavaikaṭyamuddhatabalaviśiṣṭaśabdatvam /",
    "GK16visa08cu:296": " tacca tādṛśaśabdavṛttitvāt paramparayā śabdavṛttyojoguṇa eva ityarthaḥ /",
    "GK16visa08cu:297": " samānādhikaraṇadharmadvayakalpane gauravāditi bhāvaḥ /",
    "GK16visa08cu:298": " Locanā:",
    "GK16visa08cu:299": " (lo, a) uccairuccarati dhvanirityādau suvyaktam /",
    "GK16visa08cu:300": " jalakuñjaro hastyākāramukho jalajantuviśeṣaḥ /",
    "GK16visa08cu:301": " tasya rabhasena āsphālaḥ arddanam arthāt jalasyaiva /",
    "GK16visa08cu:302": " preṅkhantaḥ valgantaḥ /",
    "GK16visa08cu:303": " velā samudravīciḥ /",
    "GK16visa08cu:304": " ********** END OF COMMENTARY **********",
    "GK16visa08cu:305": " samādhirārohāvarohakramaḥ /",
    "GK16visa08cu:306": " āroha utkarṣaḥ,",
    "GK16visa08cu:307": " avaroho 'pakarṣaḥ,",
    "GK16visa08cu:308": " tayoḥ kramo vairasyatānāvaho vinyāsaḥ /",
    "GK16visa08cu:309": " yathā---“cañcadbhuja--” ityādi /",
    "GK16visa08cu:310": " atra padātraye krameṇa bandhasya gāḍhatā /",
    "GK16visa08cu:311": " caturthapāde tvapakarṣaḥ /",
    "GK16visa08cu:312": " tasyāpi ca tīvraprayatnoccāryatayā ojasvitā /",
    "GK16visa08cu:313": " ************* COMMENTARY *************",
    "GK16visa08cu:314": " Vijñapriyā:",
    "GK16visa08cu:315": " (vi, tha) samādhikaraṇalakṣaṇamāha---samādhiriti /",
    "GK16visa08cu:316": " utkarṣaḥ samāsādhīnaḥ apakarṣastadabhāvādīnaḥ /",
    "GK16visa08cu:317": " tayoḥ krama iti /",
    "GK16visa08cu:318": " kramo yathoctasthāne vinyāsād vairasyānadhānam,",
    "GK16visa08cu:319": " tadāha--vairasyānāvaha iti /",
    "GK16visa08cu:320": " cañcadbhujetyādi iti /",
    "GK16visa08cu:321": " vyākhyātamidaṃ prāk /",
    "GK16visa08cu:322": " bandhagāḍhateti--dīrghasamāsāt sa eva cotkarṣaḥ /",
    "GK16visa08cu:323": " caturthapāda iti /",
    "GK16visa08cu:324": " “uttaṃsayiṣyati kacāṃstava devi bhīma “ityatra dīrghasamāsābhāvo 'pakarṣaḥ sa cātra",
    "GK16visa08cu:325": " draupadāyaśvāsanarūpeṇa krodhābhāvena dīrghasamāsābhāvaḥ yogyasthāne vinyāsād vairasyānādhāyakaḥ /",
    "GK16visa08cu:326": " ata evātra patatprakarṣatvamapi guṇaḥ /",
    "GK16visa08cu:327": " asyāpyojasyantarbhāvaṃ darśayati---asyāpīti /",
    "GK16visa08cu:328": " tathā ca pādatrayavaśādojasyāntarbhāva iti bhāvaḥ /",
    "GK16visa08cu:329": " ********** END OF COMMENTARY **********",
    "GK16visa08cu:330": " udāratā vikaṭatvalakṣaṇā /",
    "GK16visa08cu:331": " vikaṭatvaṃ padānāṃ nṛtyatprāyatvam /",
    "GK16visa08cu:332": " Locanā:",
    "GK16visa08cu:333": " (lo, ā) nṛtyatprāyatvamiti /",
    "GK16visa08cu:334": " padāni narttakīkṛtya darśitānīvānubhūyante yatra /",
    "GK16visa08cu:335": " ********** END OF COMMENTARY **********",
    "GK16visa08cu:336": " yathā---",
    "GK16visa08cu:337": " sucaraṇaviniviṣṭairnūpurairnartakīnāṃ jhaṇiti raṇitamāsīttatra citraṃ kalaṃ ca /",
    "GK16visa08cu:338": " atra ca tanmatānusāreṇa rasānusandhānamantareṇaiva śabdaprauḍhoktimātreṇaujaḥ /",
    "GK16visa08cu:339": " ************* COMMENTARY *************",
    "GK16visa08cu:340": " Vijñapriyā:",
    "GK16visa08cu:341": " (vi, da) audāryyalakṣaṇamāha---udāhatā ceti /",
    "GK16visa08cu:342": " nṛtyatprāyatā ca anubhavaikagamyā vaktumaśakyā udāharaṇe bodhyā /",
    "GK16visa08cu:343": " svacaraṇeti /",
    "GK16visa08cu:344": " ayaṃ śṛṅgarīyaḥ ślokaḥ /",
    "GK16visa08cu:345": " laghurephaśakāralpasamāsāśca tadīyamādhuryyavyañjakāḥ /",
    "GK16visa08cu:346": " tathāpi tanmate tādṛśarasānusandhānāt prāgeva śabdānāṃ nṛtyatprāyatvarūpaprauḍhauktimātrajñānāt aujoguṇānubhāva ityāha---atra tanmate iti /",
    "GK16visa08cu:347": " tathā cātra sṛṅgāranuguṇe 'pyetādṛśaprauḍhyā vyajyamāne aujasya smadukte audāryyasyāntabhārva iti bhāvaḥ /",
    "GK16visa08cu:348": " ********** END OF COMMENTARY **********",
    "GK16visa08cu:349": " prasāda ojomiśritaśauthilyātmā /",
    "GK16visa08cu:350": " yathā---",
    "GK16visa08cu:351": " “yo yaḥ śastraṃ bibharti svabhujagurumadāt pāṇḍavīnāṃ camūnām” iti /",
    "GK16visa08cu:352": " ************* COMMENTARY *************",
    "GK16visa08cu:353": " Vijñapriyā:",
    "GK16visa08cu:354": " (vi, dha) prasādaguṇalakṣaṇamāha---prasāda iti /",
    "GK16visa08cu:355": " kaṭhinakomalavarṇamiśraṇamityarthaḥ /",
    "GK16visa08cu:356": " yo ya iti prāg vyākhyātam /",
    "GK16visa08cu:357": " atra kaṭhinavarṇānāmapi miśraṇādojasvitā /",
    "GK16visa08cu:358": " ********** END OF COMMENTARY **********",
    "GK16visa08cu:359": " mādhuryavyañjakatvaṃ yadasamāsasya darśitam // VisSd_8.10 //",
    "GK16visa08cu:360": " pṛthakpadatvaṃ mādhuryaṃ tenaivāṅgīkṛtaṃ punaḥ /",
    "GK16visa08cu:361": " ************* COMMENTARY *************",
    "GK16visa08cu:362": " Vijñapriyā:",
    "GK16visa08cu:363": " (vi, na) mādhuryyalakṣaṇaṃ pṛthakpadatvaṃ taccāsmākaṃ mādhuryyavyañjako 'samāsenāṅgīkṛtamityāha---mādhuryyeti /",
    "GK16visa08cu:364": " śvāsān muñcatītyādāvasamāsaḥ /",
    "GK16visa08cu:365": " Locanā:",
    "GK16visa08cu:366": " (lo, i) asamāsasya varṇitam---avṛttiralpavṛttirvetyanena /",
    "GK16visa08cu:367": " ********** END OF COMMENTARY **********",
    "GK16visa08cu:368": " yathā---“śvāsānmuñcati-” ityādi /",
    "GK16visa08cu:369": " arthavyakteḥ prasādākhyaguṇenaiva parigrahaḥ // VisSd_8.11 //",
    "GK16visa08cu:370": " arthavyaktiḥ padānāṃ hi jhaṭityarthasamarpaṇam /",
    "GK16visa08cu:371": " spaṣṭamudāharaṇam /",
    "GK16visa08cu:372": " grāmyaduḥ śravatātyāgātkāntiśca sukumāratā // VisSd_8.12 //",
    "GK16visa08cu:373": " aṅgīkṛteti sambandhaḥ /",
    "GK16visa08cu:374": " tacca hālikādipadavinyāsavaiparītyenālaukikaśobhāśālitvam /",
    "GK16visa08cu:375": " sukumāratā apāruṣyam /",
    "GK16visa08cu:376": " anayorudāharaṇe spaṣṭe /",
    "GK16visa08cu:377": " ************* COMMENTARY *************",
    "GK16visa08cu:378": " Vijñapriyā:",
    "GK16visa08cu:379": " (vi, pa) spaṣṭamudāharaṇamiti /",
    "GK16visa08cu:380": " sūcimukhenetyādi prasādaguṇodāharaṇasyānyeṣāṃ ca bahūnāṃ tadudāharaṇatvāt /",
    "GK16visa08cu:381": " apāruṣyam aduḥ śravatvam /",
    "GK16visa08cu:382": " anayorudāharaṇe iti /",
    "GK16visa08cu:383": " etaddoṣadvayarahitāḥ ślokā evetyarthaḥ /",
    "GK16visa08cu:384": " Locanā:",
    "GK16visa08cu:385": " (lo, ī) kāntiryathā mama--- netre khañjanagañjane sarasijapratyarthipāṇidvayaṃ vakṣojau karikumbhavibhramakarīmatyunnatiṃ gacchataḥ /",
    "GK16visa08cu:386": " kāntiḥ kāñcanacampakapratinidhirvāṇī sudhāsparddhinī smerendīvaradāmasodaravapustasyāḥ kaṭākṣacchaṭā //",
    "GK16visa08cu:387": " ********** END OF COMMENTARY **********",
    "GK16visa08cu:388": " kvaciddoṣastu samatā mārgābhedasvarūpiṇī /",
    "GK16visa08cu:389": " anyathoktaguṇeṣvasyā antaḥ pāto yathāyatham // VisSd_8.13 //",
    "GK16visa08cu:390": " masṛṇena vikaṭena vā mārgeṇopakrāntasya sandarbhasya tenaiva pariniṣṭhānaṃ mārgābhedaḥ /",
    "GK16visa08cu:391": " sa ca kvaciddoṣaḥ /",
    "GK16visa08cu:392": " tathāhi---",
    "GK16visa08cu:393": " “avyūḍhāṅgamarūḍhapāṇijaṭharābhogaṃ ca bibhradvapuḥ pārīndraḥ śiśureṣa pāṇipuṭake sammātu kiṃ tāvatā /",
    "GK16visa08cu:394": " udyaddurdharagandhasindhuraśataproddāmadānārṇava- strotaḥ śoṣaṇaroṣaṇātpunaritaḥ kalpāgniralpāyate” //",
    "GK16visa08cu:395": " atroddhater'the vācye sukumārabandhatyāgo guṇa eva /",
    "GK16visa08cu:396": " anevaṃvidhasthāne mādhuryādāvevāntaḥ pātaḥ /",
    "GK16visa08cu:397": " yathā---“latākuñjaṃ guñjan-” ityādi /",
    "GK16visa08cu:398": " ************* COMMENTARY *************",
    "GK16visa08cu:399": " Vijñapriyā:",
    "GK16visa08cu:400": " (vi, pha) kvaciditi /",
    "GK16visa08cu:401": " mārgābhedapradarśanī samatā kvaciddoṣaḥ /",
    "GK16visa08cu:402": " anyatheti /",
    "GK16visa08cu:403": " atra tādṛśasthale tu samatā mādhuryyaujoguṇayoranyataraguṇa ityarthaḥ /",
    "GK16visa08cu:404": " vyācaṣṭe---masṛṇeneti /",
    "GK16visa08cu:405": " avyūḍhāṅgamiti /",
    "GK16visa08cu:406": " śisureṣaḥ pārīndraḥ siṃhaḥ avyūḍhāṅgam aprauḍhāvayavaṃ pāṇijaṭharāṇāmābhogena paripūrṇatayā rahitaṃ ta vapuḥ dadhat,",
    "GK16visa08cu:407": " kṣudratayā pāṇipuṭake sammātu /",
    "GK16visa08cu:408": " etāvatā kim ito dṛśyamānāt prodyatāṃ durddharagandhānāṃ sindhuraśatasya hastiśatasya proddāmadānārṇavānāṃ śoṣaṇāt punaḥ kalpāgniralpāyate /",
    "GK16visa08cu:409": " anevaṃvidheti /",
    "GK16visa08cu:410": " anuddhate vācye ityarthaḥ /",
    "GK16visa08cu:411": " doṣastu prakṛtiviparyyayarūpobodhyaḥ /",
    "GK16visa08cu:412": " ********** END OF COMMENTARY **********",
    "GK16visa08cu:413": " ojaḥ prasādo mādhuryaṃ saukumāryamudāratā /",
    "GK16visa08cu:414": " tadabhāvasya doṣatvātsvīkṛtā arthagā guṇāḥ // VisSd_8.14 //",
    "GK16visa08cu:415": " ************* COMMENTARY *************",
    "GK16visa08cu:416": " Vijñapriyā:",
    "GK16visa08cu:417": " (vi, ba) idānīm uktanāmnāṃ bhinnalakṣaṇānāṃ paroktadaśārthaguṇānāmapyanaṅgīkārabījamāha---ojaḥ prasāda ityādi /",
    "GK16visa08cu:418": " oja ādi udāhāntāḥ pañcārthaguṇāḥ tadabhāvasya doṣatvādeva svīkṛtā ityarthaḥ /",
    "GK16visa08cu:419": " tathā ca doṣābhāva eva ete pañcaguṇā ityarthaḥ /",
    "GK16visa08cu:420": " ********** END OF COMMENTARY **********",
    "GK16visa08cu:421": " ojaḥ sābhiprāyatvarūpam /",
    "GK16visa08cu:422": " prasādor'thavaimalyam /",
    "GK16visa08cu:423": " mādhuryamuktivaicitryam saukumāryamapāruṣyam /",
    "GK16visa08cu:424": " udāratā agramyatvam /",
    "GK16visa08cu:425": " eṣāṃ pañjānāmapyarthaguṇānāṃ yathākramamapuṣṭārthādhikapadānavīkṛtāmaṅgalarūpāślīlagrāmyāṇāṃnirākaraṇenaivāṅgīkāraḥ /",
    "GK16visa08cu:426": " spaṣṭānyudāharaṇāni /",
    "GK16visa08cu:427": " ************* COMMENTARY *************",
    "GK16visa08cu:428": " Vijñapriyā:",
    "GK16visa08cu:429": " (vi, bha) oja ādipañcaguṇānāṃ lakṣaṇānyāha---oja iti /",
    "GK16visa08cu:430": " viśeṣyapuṣṭyabhiprāyakaviśeṣaṇatvaṃ sābhiprāyatvam /",
    "GK16visa08cu:431": " taccāpuṣṭārthatvadoṣābhāvatvena svīkṛtam /",
    "GK16visa08cu:432": " arthavaimalyamadhikapadenākaluṣīkaraṇam /",
    "GK16visa08cu:433": " taccādhikapadatvadoṣābhāvatvena uktivaicitryam anekavārapratipādanīyasyārthasya bhaṅgyantareṇa kathanam,",
    "GK16visa08cu:434": " tacca anavīkṛtvādoṣābhāvatvena /",
    "GK16visa08cu:435": " apāruṣyamamaṅgalarūpapāruṣyavirahaḥ, /",
    "GK16visa08cu:436": " taccāmaṅgalāślīlatvadoṣābhāvatvena,",
    "GK16visa08cu:437": " agramyatāvaidagdhyapratipādakārthabhinnatvam;",
    "GK16visa08cu:438": " tacca grāmyatvadoṣābhāvatvena svīkṛtamityarthaḥ /",
    "GK16visa08cu:439": " spaṣṭānīti---etaddoṣapañcakarahitaślokā evetyarthaḥ /",
    "GK16visa08cu:440": " ********** END OF COMMENTARY **********",
    "GK16visa08cu:441": " arthavyaktiḥ svabhāvoktyālaṅkāreṇa tathā punaḥ /",
    "GK16visa08cu:442": " rasadhvaniguṇībhūtavyaṅgyānāṃ kāntināmakaḥ // VisSd_8.15 //",
    "GK16visa08cu:443": " ************* COMMENTARY *************",
    "GK16visa08cu:444": " Vijñapriyā:",
    "GK16visa08cu:445": " (vi, ma) rasadhvaniḥ śūnyaṃ vāsagṛhamityādi /",
    "GK16visa08cu:446": " rasaguṇībhūtavyaṅgyaḥ /",
    "GK16visa08cu:447": " “ayaṃ sa rasanotkarṣo” tyādi aparāṅgam /",
    "GK16visa08cu:448": " ********** END OF COMMENTARY **********",
    "GK16visa08cu:449": " aṅgīkṛta iti sambandhaḥ /",
    "GK16visa08cu:450": " arthavyaktirvastusvabhāvasphuṭatvam /",
    "GK16visa08cu:451": " Locanā:",
    "GK16visa08cu:452": " (lo, u) uddhatārthaḥ prodyaddurddharetyādau /",
    "GK16visa08cu:453": " arthavyaktiryayo-- lāṅgūlenābhihatya kṣititalamasakṛddārayannagrapadbhyā- mātmanyevāvalīya drutamatha gaganaṃ protpatan vikameṇa /",
    "GK16visa08cu:454": " sphūrjatphutkāraghoraḥ pratidiśamakhilān vārayanneṣa jantūn kopāviṣṭaḥ praviṣṭaḥ prativanamarūṇocchūnacakṣustarakṣuḥ //",
    "GK16visa08cu:455": " ********** END OF COMMENTARY **********",
    "GK16visa08cu:456": " kāntirdeptarasatvam /",
    "GK16visa08cu:457": " spaṣṭe udāharaṇe /",
    "GK16visa08cu:458": " śleṣo vicitratāmātramadoṣaḥ samatā param /",
    "GK16visa08cu:459": " ************* COMMENTARY *************",
    "GK16visa08cu:460": " Vijñapriyā:",
    "GK16visa08cu:461": " (vi, ya) vicitratāmātramiti---tathā ca vaicitryamalaṅkāra ityalaṅkārasāmānyalakṣaṇākrāntatvādalaṅkāra evaisau na guṇa ityarthaḥ /",
    "GK16visa08cu:462": " samateti /",
    "GK16visa08cu:463": " samatā paramadoṣo doṣābhāvamātramityarthaḥ /",
    "GK16visa08cu:464": " ********** END OF COMMENTARY **********",
    "GK16visa08cu:465": " śleṣaḥ kramakauṭilyānulvaṇatvopapattiyogarūpaghaṭanātmā /",
    "GK16visa08cu:466": " tatra kramaḥ kriyāsantatiḥ,",
    "GK16visa08cu:467": " vidagdhaceṣṭitaṃ kauṭilyam,",
    "GK16visa08cu:468": " aprasiddhavarṇanāviraho 'nulvaṇatvam,",
    "GK16visa08cu:469": " upapādakayuktivinyāsa upapattiḥ eṣāṃ yogaḥ sammelanaṃ sa eva rūpaṃ yasyā ghaṭanāyāstadrūpaḥ śleṣo vaicitryamātram /",
    "GK16visa08cu:470": " ananyasādhāraṇarasopakaritvātiśayavirahāditi bhāvaḥ /",
    "GK16visa08cu:471": " ************* COMMENTARY *************",
    "GK16visa08cu:472": " Vijñapriyā:",
    "GK16visa08cu:473": " (vi, ra) tatra śleṣalakṣaṇamāha---śleṣakrameti /",
    "GK16visa08cu:474": " kramādīn vyācaṣṭe-kramaḥ kriyate---sākāṅkṣākriyābāhulyamityarthaḥ /",
    "GK16visa08cu:475": " kramakauṭilyetyādi bahuvrīhisamāsaṃ vivṛṇotisa eva rūpaṃ yasyā iti /",
    "GK16visa08cu:476": " sa eva eṣāṃ yoga eva ityarthaḥ /",
    "GK16visa08cu:477": " tadrūpa ityatra rūpapadamātmapadārthavivaraṇam /",
    "GK16visa08cu:478": " ananyeti /",
    "GK16visa08cu:479": " mādhuryyādayastadantarbhūtaṃ guṇāntaraṃ vā yathā vilakṣaṇarasopakārātiśayaheturasya,",
    "GK16visa08cu:480": " tathātvavirahānna guṇatvabhityarthaḥ /",
    "GK16visa08cu:481": " ********** END OF COMMENTARY **********",
    "GK16visa08cu:482": " yathā---",
    "GK16visa08cu:483": " “dṛṣṭvaikānasāṃsthite priyatame-” ityādi /",
    "GK16visa08cu:484": " atra darśanādayaḥ kriyāḥ,",
    "GK16visa08cu:485": " ubhayasamarthanarūpaṃ kauṭilyam,",
    "GK16visa08cu:486": " ************* COMMENTARY *************",
    "GK16visa08cu:487": " Vijñapriyā:",
    "GK16visa08cu:488": " (vi, la) dṛṣṭvaiketi---priyatame priyatamādvayam ekāsanasaṃsthita tad dvayaṃ dṛṣṭvā",
    "GK16visa08cu:489": " dhūrtto nāyakaḥ paścāt pṛṣṭhataḥ upetya vihitakrīḍānubandhacchalaḥ san ekasyā nayane",
    "GK16visa08cu:490": " nayanadvayaṃ pidhāya īṣadvakritakandharaḥ sapulakaḥ san ādarādaparāṃ cumbati /",
    "GK16visa08cu:491": " aparāṃ kīdṛśī,",
    "GK16visa08cu:492": " premṇā ullasanmanasām antarhāsena lasatkapole pulako yasyāstādṛśī ca /",
    "GK16visa08cu:493": " ubhayasamarthaneti---pihitanayanāyāḥ krodhaḥ,",
    "GK16visa08cu:494": " cumbitāyāḥ prītiścetyumayaṃ pṛṣṭato gamanena nayanapidhānena ca vidagdhaceṣṭitarūpakauṭilyena tatsamarthanaṃ samarthanarūpamityatra karaṇe lyuṭ",
    "GK16visa08cu:495": " ********** END OF COMMENTARY **********",
    "GK16visa08cu:496": " lokasaṃvyavahārarupamanulvaṇatvam,",
    "GK16visa08cu:497": " ekāsanasaṃsthite,",
    "GK16visa08cu:498": " “paścādupetya” “nayane pidhāya” “īṣadvaktritakandharaḥ” iti copapādakāni, eṣāṃ yogaḥ /",
    "GK16visa08cu:499": " anena ca vācyopapattigrahaṇavyagratayā rasatvādau vyavahitaprāya ityasyāguṇatā /",
    "GK16visa08cu:500": " samatā ca prakrāntaprakṛtipratyayāviparyāsenārthasya visaṃvāditāvicchedaḥ /",
    "GK16visa08cu:501": " sa ca prakramabhaṅgarūpaviraha eva /",
    "GK16visa08cu:502": " spaṣṭamudāharaṇam /",
    "GK16visa08cu:503": " ************* COMMENTARY *************",
    "GK16visa08cu:504": " Vijñapriyā:",
    "GK16visa08cu:505": " (vi, va) lokavyavahāreti---anyalokairapyevaṃ karaṇāt /",
    "GK16visa08cu:506": " upapādakānīti---sapatnyādṛśyamānacumbanopapādakānītyarthaḥ /",
    "GK16visa08cu:507": " asya guṇatvābhāvaṃ darśayati---anena ceti /",
    "GK16visa08cu:508": " vācyaṃ yaccumbanaṃ paścādgamanādinā tadupapattergrahaṇaniṣpādane dhūrttasya vyagratayā tadvodhāt boddhṝṇāṃ rasāsvādo vyavahitaprāya ityarthaḥ",
    "GK16visa08cu:509": " kiñjiddhilambanāditibhāvaḥ /",
    "GK16visa08cu:510": " prakrānteti---prakrāntayoḥ prakramyamāṇayoḥ prakṛtipratyayayoḥ sāmyamityarthaḥ /",
    "GK16visa08cu:511": " spaṣṭamiti /",
    "GK16visa08cu:512": " prakramabhaṅgadoṣarahitaśloka evetyarthaḥ /",
    "GK16visa08cu:513": " ********** END OF COMMENTARY **********",
    "GK16visa08cu:514": " na guṇatvaṃ samādheśca---",
    "GK16visa08cu:515": " samādhiścāyonyanyacchāyāyonirūpadvividhārthadṛṣṭirūpaḥ /",
    "GK16visa08cu:516": " tatrāyonirartho yathā---",
    "GK16visa08cu:517": " “sadyomuṇḍitamattahūṇacibukapraspardhi nāraṅgakam /",
    "GK16visa08cu:518": " anyacchāyāyoniryathā---",
    "GK16visa08cu:519": " “nijanayanaprativimbairambuni bahuśaḥ pratāritā kāpi /",
    "GK16visa08cu:520": " nīlotpale 'pi vimṛśati karamarpayituṃ kusumalāvī” //",
    "GK16visa08cu:521": " atra nīlotpalanayanayoratiprasiddhaṃ sādṛśyaṃ vicchittiviśeṣeṇa nibaddham /",
    "GK16visa08cu:522": " asya cāsādhāraṇaśobhānādhāyakatvānna guṇatvam,",
    "GK16visa08cu:523": " kintu kāvyaśarīramātranirvartakatvam /",
    "GK16visa08cu:524": " ************* COMMENTARY *************",
    "GK16visa08cu:525": " Vijñapriyā:",
    "GK16visa08cu:526": " (vi, śa) ayoniranyairavarṇitārthaḥ /",
    "GK16visa08cu:527": " anyacchāyāyoniranyavarṇitārthānusārī, sadya iti /",
    "GK16visa08cu:528": " hūṇaḥ pāścātyadeśaviśeṣīyayavanaḥ,",
    "GK16visa08cu:529": " sa ca tāmravarṇaḥ /",
    "GK16visa08cu:530": " mattatvena cātitāmraḥ ,",
    "GK16visa08cu:531": " nāraṅgakaṃ nāraṅgaphalam ātitāmram /",
    "GK16visa08cu:532": " anyairavarṇito 'yamarthaḥ /",
    "GK16visa08cu:533": " nijanayaneti---kāpi kusumalāvī mālākārapatnī jale nijanayanapratibimbe nīlotpalabhrameṇa",
    "GK16visa08cu:534": " taddharaṇe pravarttya tadaprāptyā pratāritā vāstavanīlotpale 'pi karamarpāyituṃ tadbhavati",
    "GK16visa08cu:535": " na veti vimṛśatītyarthaḥ /",
    "GK16visa08cu:536": " iyamanyavarṇitārthacchāyā /",
    "GK16visa08cu:537": " asya ceti---tanubhrameṇa rasānupakārāditi bhāvaḥ /",
    "GK16visa08cu:538": " Locanā:",
    "GK16visa08cu:539": " (lo, ū) ayoniḥ pūrvakavibhiradṛṣṭor'thaḥ /",
    "GK16visa08cu:540": " kāvyaśarīramātranirvāhakatvametat prakāradvayavyatirekeṇa kāvyaśarīrānirvāhāt /",
    "GK16visa08cu:541": " ********** END OF COMMENTARY **********",
    "GK16visa08cu:542": " kvacit “candram” ityekasmin padārthe vaktavye “atrernayanasamutthaṃ jyotiḥ” iti vākyavacanam /",
    "GK16visa08cu:543": " Locanā:",
    "GK16visa08cu:544": " (lo, ṛ) vākyavacanamiti padasamūhābhidhānam /",
    "GK16visa08cu:545": " ********** END OF COMMENTARY **********",
    "GK16visa08cu:546": " kvacit “nidāghaśītalahimakāloṣṇsukumāraśarīrāvayavā yoṣit” iti vākyārthe vaktavye “varavaṇinī” iti padābhidhānam /",
    "GK16visa08cu:547": " ************* COMMENTARY *************",
    "GK16visa08cu:548": " Vijñapriyā:",
    "GK16visa08cu:549": " (vi, ṣa) prauḍhiroja ityaparaḥ parokta ojoguṇaḥ /",
    "GK16visa08cu:550": " tatra ca padārthe vākyaracanā vākyārthe ca padābhidhā /",
    "GK16visa08cu:551": " prādirvyāsasamāsau ca iti caturvidhā prauḍhiḥ parairuktā /",
    "GK16visa08cu:552": " tasya guṇatvaṃ nocitam iti vaktuṃ tadīyaṃ padārthe vākyaracanetyādikaṃ darśayati---kvaciñcandra itīti /",
    "GK16visa08cu:553": " vākyārthe padābhidhānaṃ darśayati---kvacinnidāgheti /",
    "GK16visa08cu:554": " śītakāle bhaveduṣṇā grīṣme ca sukhaśītalā /",
    "GK16visa08cu:555": " sarvāvayavaśobhāḍhyā sā smṛtā varavarṇinī /",
    "GK16visa08cu:556": " iti varavarṇinīlakṣaṇaṃ vyāsaṃ darśayadi /",
    "GK16visa08cu:557": " ********** END OF COMMENTARY **********",
    "GK16visa08cu:558": " kvacidekasya vākyārthasya kiñcidviśeṣaniveśādanekairvākyārabhidhānamityevaṃrūpo vyāsaḥ /",
    "GK16visa08cu:559": " kvacidvahuvākyapratipādyasyaikavākyenābhidhānamityevaṃrūpaḥ samāsaśca,",
    "GK16visa08cu:560": " Locanā:",
    "GK16visa08cu:561": " (lo, ṝ) vākyārthanyāso yathā--- asau nānākāro bhavati sukhaduḥ khavyatikaraḥ sukhaṃ vā duḥkhaṃ vā prabhavati bhavatyeva bhavataḥ /",
    "GK16visa08cu:562": " janastasmādūrddhaṃ bhavati na ca duḥkhaṃ na ca sukham /",
    "GK16visa08cu:563": " iti asyaiva samāso yathā--- śrūyatāṃ dharmasarvasvaṃ śrutvā caivāvadhāryyatām /",
    "GK16visa08cu:564": " ātmanuḥ pratikūlāni pareṣāṃ na samācareti // iti",
    "GK16visa08cu:565": " ********** END OF COMMENTARY **********",
    "GK16visa08cu:566": " ityevamādīnāmanyairuktānāṃ na guṇatvamucitam,",
    "GK16visa08cu:567": " Locanā:",
    "GK16visa08cu:568": " (lo, ḷ) na guṇatvam---ananyasādhāraṇarasopakāritābhāvāditi bhāvaḥ /",
    "GK16visa08cu:569": " iti /",
    "GK16visa08cu:570": " iti śrīsāhityadarpaṇalocane guṇanirūpaṇo nāmāṣṭamaḥ paricchedaḥ /",
    "GK16visa08cu:571": " ********** END OF COMMENTARY **********",
    "GK16visa08cu:572": " api tu vaicitryamātrāvahatvam /",
    "GK16visa08cu:573": " ************* COMMENTARY *************",
    "GK16visa08cu:574": " Vijñapriyā:",
    "GK16visa08cu:575": " (vi, sa) kvacidekasyeti---veśeṣāt vicchedaviśeṣāt khaṇḍakhaṇḍavākyena kathanādityarthaḥ /",
    "GK16visa08cu:576": " yathā nāyaṃ paṇḍita ityekavākyena vaktavye nāyaṃ vyākaraṇaṃ nāyaṃ tarkaṃ vettītyādikhaṇḍakhaṇḍavākyena samastaśāstrājñānakathanam /",
    "GK16visa08cu:577": " samāsaṃ darśayati---kvacidūhviti /",
    "GK16visa08cu:578": " bahupratipādyasya bahuvākyapratipādyasya yathā darśitavyāsaviparyyayaḥ--evamādīnāṃmiti /",
    "GK16visa08cu:579": " aujoguṇatvena anyairuktānāṃ caturvidhaprauḍhīnāmityarthaḥ /",
    "GK16visa08cu:580": " vaicitryamātreti tathā cālaṅkāra evāyamityarthaḥ /",
    "GK16visa08cu:581": " iti śrīmaheśvaranyāyālaṅkārabhaṭṭācāryyaviracitāyāṃ sāhityadarpaṇaṭīkāyāṃ guṇavivecanākhyasyāṣṭamaparicchedasya vivaraṇam",
    "GK16visa08cu:582": " ********** END OF COMMENTARY **********",
    "GK16visa08cu:583": " ---tena nārthaguṇāḥ pṛthak // VisSd_8.16 //",
    "GK16visa08cu:584": " tenoktaprakāreṇa /",
    "GK16visa08cu:585": " arthaguṇa ojaḥ prabhṛtayaḥ proktāḥ /",
    "GK16visa08cu:586": " iti sāhityadarpaṇe guṇavivecano nāmāṣṭamaḥ paricchedaḥ /"
}