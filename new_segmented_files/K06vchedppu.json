{
    "K06vchedppu:0": " Vaj 1; folio 26r1-v4 (Cz 27.1-1)",
    "K06vchedppu:1": " namo śākyamunaye tathāgatāyārhate samyaksaṃbuddhāya / //",
    "K06vchedppu:2": " evaṃ mayā śrutam ekasmin samaye bhagavān /",
    "K06vchedppu:3": " śrāvastyāṃ viharati sma /",
    "K06vchedppu:4": " jetavane /",
    "K06vchedppu:5": " anāthapiṇḍadasyārāme mahatā bhikṣusaṃghena sārdham ardhatrayodaśabhir bhikṣuśataiḥ /",
    "K06vchedppu:6": " atha khalu bhagavān pūrvāhṇakālasamaye nivāsya pātracīvaram ādāya /",
    "K06vchedppu:7": " śrāvastīṃ mahānagarīṃ piṇḍāya prāviśat /",
    "K06vchedppu:8": " atha khalu bhagavān /",
    "K06vchedppu:9": " śrāvastīṃ mahānagarīṃ piṇḍāya caritvā paścādbhaktapiṇḍapātapratikrāntaḥ pādau prakṣālya nyaṣīdad bhagavān /",
    "K06vchedppu:10": " prajñapta evāsane paryaṃkam ābhujya ṛjuṃ kāyaṃ praṇidhāya pratimukhaṃ smṛtim upasthāpya /",
    "K06vchedppu:11": " atha saṃbahulā bhikṣavaḥ yena bhagavāṃs tenopasaṃkkraman upasaṃkkramya bhagavataḥ pādau śirasābhivandya bhagavaṃtaṃ tṛḥpradakṣiṇīkṛtvā ekāṃte nyaṣīdan /",
    "K06vchedppu:12": " Vaj 2; folio 26v4-27v6 (Cz 27.16-28.17; P 179.14-24)",
    "K06vchedppu:13": " tena khalu punaḥ samayenāyuṣmān subhūtiḥ tasyām eva pariṣadi sannipatito 'bhūt sanniṣaṇṇaḥ /",
    "K06vchedppu:14": " atha khalv āyuṣmān subhūtir utthāyāsanād ekāṃsam uttarāsaṃgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃs tenāṃjaliṃ praṇāmya bhagavaṃtam etad avocat /",
    "K06vchedppu:15": " āścaryaṃ bhagavan yāvad eva tathāgatenārhatā samyaksaṃbuddhena bodhisatvā mahāsatvā anuparigṛhītāḥ parameṇānugraheṇa /",
    "K06vchedppu:16": " yāvad eva tathāgatena bodhisatvāḥ parittāḥ paramayā parindanayā /",
    "K06vchedppu:17": " kathaṃ bhagavan bodhisatvayānasaṃprasthitena sthātavyam /",
    "K06vchedppu:18": " kathaṃ pratipattavyam /",
    "K06vchedppu:19": " kathaṃ cittaṃ pratigṛhītavyam /",
    "K06vchedppu:20": " evam ukte bhagavān āyuṣmaṃtaṃ subhūtim etad avocat /",
    "K06vchedppu:21": " sādhu sādhu subhūte evam etat subhūte anuparigṛhītās tathāgatena bodhisatvāḥ parameṇānugraheṇa /",
    "K06vchedppu:22": " parittās tathāgatena bodhisatvāḥ paramayānuparindanayā /",
    "K06vchedppu:23": " tena hi subhūte śṛṇu sādhu ca suṣṭhu ca manasikuru bhāṣiṣye /",
    "K06vchedppu:24": " yathā bodhisatvayānasaṃprasthitena sthātavyaṃ /",
    "K06vchedppu:25": " yathā pratipattavyam /",
    "K06vchedppu:26": " yathā cittaṃ pratigṛhītavyam /",
    "K06vchedppu:27": " evaṃ bhagavann ity āyuṣmān subhūtir bhagavataḥ pratyaśrauṣīt /",
    "K06vchedppu:28": " Vaj 3M folio 27v6-28v1 (Cz 28.17-29.7; P 179.24-180.10)",
    "K06vchedppu:29": " bhagavāṃs tān etad avocat /",
    "K06vchedppu:30": " iha subhūte bodhisatvayānasaṃprasthitair evaṃ cittam utpādayitavyam /",
    "K06vchedppu:31": " yāvaṃtaḥ satvāḥ satvasaṃgraheṇa saṃgṛhītaḥ aṇḍajā vā jarāyujā vā saṃsvedajā vā upapādukā",
    "K06vchedppu:32": " vā rūpiṇo vā arūpiṇo vā saṃjñino vā asaṃjñino vā naiva saṃjñino nāsaṃjñinaḥ yāvat",
    "K06vchedppu:33": " satvadhātuḥ prajñapyamānaḥ prajñapyate te mayā sarve anupadhiśeṣe nirvāṇadhātau parinirvāpayitavyāḥ /",
    "K06vchedppu:34": " evam aparimāṇāṃś ca satvān parinirvāpayitavyāḥ na ca kaścit satvaḥ parinirvāpito bhavati /",
    "K06vchedppu:35": " tat kasmād dhetoḥ /",
    "K06vchedppu:36": " sacet subhūte bodhisatvasya satvasaṃjñā pravartate na sa bodhisatva iti vaktavyaḥ /",
    "K06vchedppu:37": " tat kasya hetoḥ /",
    "K06vchedppu:38": " na sa subhūte bodhisatvo vaktavyo yasya satvasaṃjñā pravarteta jīvasaṃjñā vā pudgalasaṃjñā vā pravarteta /",
    "K06vchedppu:39": " Vaj 4; folio 28v1-29r5 (Cz 29.8-30.5; P 180.10-15)",
    "K06vchedppu:40": " api tu khalu punaḥ subhūte bodhisatvena na vastupratiṣṭhitena dānaṃ dātavyam /",
    "K06vchedppu:41": " na kvacitpratiṣṭhitena dānaṃ dātavyam /",
    "K06vchedppu:42": " na rūpapratiṣṭhitena dānaṃ dātavyam na śabdagandharasaspraṣṭavyeṣu na dharmapratiṣṭhitena dānaṃ dātavyam /",
    "K06vchedppu:43": " evaṃ hi subhūte bodhisatvena dānaṃ dātavyam /",
    "K06vchedppu:44": " yathā na nimittasaṃjñāyāṃ pratitiṣṭhet /",
    "K06vchedppu:45": " tat kasya hetoḥ /",
    "K06vchedppu:46": " yaḥ subhūte bodhisatvaḥ apratiṣṭhito dānaṃ dadāti tasya subhūte puṇyaskandhasya na sukaraṃ pramāṇam udgrahītum /",
    "K06vchedppu:47": " tat kiṃ manyase subhūte sukaraṃ pūrvasyāṃ diśi ākāśasya pramāṇam udgrahītum /",
    "K06vchedppu:48": " subhūtir āha /",
    "K06vchedppu:49": " no hīdaṃ bhagavan /",
    "K06vchedppu:50": " evaṃ dakṣiṇapaścimottarāsv adha ūrdhvaṃ vidikṣu-r-avidikṣu /",
    "K06vchedppu:51": " daśasu dikṣu /",
    "K06vchedppu:52": " sukaram ākāśasya pramāṇam udgrahītum /",
    "K06vchedppu:53": " subhūtir āha /",
    "K06vchedppu:54": " na hīdaṃ bhagavan /",
    "K06vchedppu:55": " bhagavān āha /",
    "K06vchedppu:56": " evam etat subhūte /",
    "K06vchedppu:57": " evam etat subhūte yo bodhisatvo 'pratiṣṭhito dānaṃ dadāti tasya puṇyaskandhasya na sukaraṃ pramāṇam udgrahītum /",
    "K06vchedppu:58": " api tu khalu punaḥ subhūte evaṃ bodhisatvena dānamayaṃ puṇyakṛyāvastuṃ dānaṃ dātavyam /",
    "K06vchedppu:59": " Vaj 5; folio 29r5-v4 (Cz 30.6-14)",
    "K06vchedppu:60": " tat kiṃ manyase subhūte tathāgato lakṣaṇasaṃpadā draṣṭavyaḥ /",
    "K06vchedppu:61": " bhagavān āha na lakṣaṇasaṃpadā tathāgato draṣṭavyaḥ /",
    "K06vchedppu:62": " tat kasya hetoḥ /",
    "K06vchedppu:63": " yā sā tathāgatena lakṣaṇasaṃpad bhāsitā saivālakṣaṇasaṃpat /",
    "K06vchedppu:64": " evam ukte bhagavān āyuṣmaṃtaṃ subhūtim etad avocat /",
    "K06vchedppu:65": " yāvat subhūte lakṣaṇaṃ tāvan mṛṣā /",
    "K06vchedppu:66": " yāvad alakṣaṇaṃ tāvad amṛṣā /",
    "K06vchedppu:67": " iti hi lakṣaṇālakṣaṇataḥ tathāgato draṣṭavyaḥ //",
    "K06vchedppu:68": " Vaj 6; folio 29v4-31v6 (Cz 30.15-32.5)",
    "K06vchedppu:69": " evam ukte āyuṣmān subhūtir bhagavaṃtam etad avocat /",
    "K06vchedppu:70": " asti bhagavan kecit satvāḥ bhaviṣyaṃty anāgate 'dhvani paścimāyāṃ paṃcāśatyāṃ vartamānāyāṃ ye imeṣv evaṃrūpeṣu sūtrāṃtapadeṣu bhāṣyamāṇeṣu bhūtasaṃjñām utpādayiṣyaṃti /",
    "K06vchedppu:71": " bhagavān āha /",
    "K06vchedppu:72": " mā tvaṃ subhūte evaṃ vocat /",
    "K06vchedppu:73": " asti kecit satvāḥ bhaviṣyaṃty anāgate 'dhvani ye imeṣv evaṃrūpeṣu sūtrāṃtapadeṣu bhāṣyamāṇeṣu bhūtasaṃjñām utpādayiṣyaṃti /",
    "K06vchedppu:74": " api tu khalu punaḥ subhūte bhaviṣyaṃty anāgate 'dhvani bodhisatvā mahāsatvā paścimāyāṃ paṃcāśatyāṃ saddharmavipralope vartamāne śīlavaṃto guṇavaṃtaḥ prajñāvaṃto bhaviṣyaṃti /",
    "K06vchedppu:75": " na khalu punaḥ subhūte bodhisatvā ekabuddhaparyupāsitā bhaviṣyaṃti /",
    "K06vchedppu:76": " naikabuddhāvaropitakuśalamūlā bhaviṣyaṃti /",
    "K06vchedppu:77": " api tu khalu punaḥ subhūte anekabuddhaparyupāsitā bhaviṣyaṃti anekabuddhāvaropitakuśalamūlā bhaviṣyaṃti /",
    "K06vchedppu:78": " ye imeṣv evaṃrūpeṣu sūtrāṃtapadeṣu bhāṣyamāṇeṣv ekacittaprasādamātram api pratilapsyaṃte /",
    "K06vchedppu:79": " jñātās te subhūte tathāgatena dṛṣṭās te subhūte tathāgatena sarve te aprameyaṃ puṇyaskaṃdhaṃ prasaviṣyaṃti pratigṛhīṣyaṃti /",
    "K06vchedppu:80": " tat kasya hetoḥ /",
    "K06vchedppu:81": " na hi teṣāṃ subhūte bodhisatvānām ātmasaṃjñā pravartsyate na satvasaṃjñā na jīvasaṃjñā na pudgalasaṃjñā pravartsyate /",
    "K06vchedppu:82": " nāpi teṣāṃ subhūte bodhisatvānāṃ dharmasaṃjñā pravartsyate nādharmasaṃjñā nāpi teṣāṃ saṃjñā nāsaṃjñā pravartsyate /",
    "K06vchedppu:83": " tat kasya hetoḥ /",
    "K06vchedppu:84": " sacet subhūte teṣāṃ bodhisatvānāṃ dharmasaṃjñā pravartsyate sa eva teṣām ātmagrāho bhavet /",
    "K06vchedppu:85": " satvagrāho jīvagrāhaḥ pudgalagrāho bhavet /",
    "K06vchedppu:86": " saced adharmasaṃjñā pravarteta sa eva teṣām ātmagrāho bhavet /",
    "K06vchedppu:87": " satvagrāho jīvagrāhaḥ pudgalagrāha iti /",
    "K06vchedppu:88": " tat kasya hetoḥ /",
    "K06vchedppu:89": " na khalu punaḥ subhūte dharmodgrahītavyo nādharmaḥ /",
    "K06vchedppu:90": " tasmād idaṃ sandhāya tathāgatena bhāṣitaṃ kolopamaṃ dharmaparyāyam ājānadbhiḥ dharmāḥ eva prahātavyāḥ prāg evādharmāḥ /",
    "K06vchedppu:91": " Vaj 7; folio 31v6-32vl (Cz 32.6-33.2)",
    "K06vchedppu:92": " punar aparaṃ bhagavān āyuṣmaṃtaṃ subhūtim etad avocat /",
    "K06vchedppu:93": " tat kiṃ manyase subhūte kācit tathāgatenānuttarā samyaksaṃbodhir abhisaṃbuddhā /",
    "K06vchedppu:94": " kaścid vā dharmas tathāgatena deśitaḥ //",
    "K06vchedppu:95": " subhūtir āha /",
    "K06vchedppu:96": " yathāhaṃ bhagavan bhagavato bhāṣitasyārtham ājānāmi nāsti sa kaścid dharmo yas tathāgatenānuttarā samyaksaṃbodhir abhisaṃbuddhā /",
    "K06vchedppu:97": " nāsti sa kaścid dharmo yas tathāgatena deśitaḥ /",
    "K06vchedppu:98": " tat kasya hetoḥ /",
    "K06vchedppu:99": " yo 'sau tathāgatena dharmo deśitaḥ /",
    "K06vchedppu:100": " agrāhyaḥ so 'nabhilapyaḥ /",
    "K06vchedppu:101": " na sa dharmo nādharmaḥ /",
    "K06vchedppu:102": " tat kasya hetoḥ /",
    "K06vchedppu:103": " asaṃskṛtaprabhāvitā hy āryapudgalāḥ /",
    "K06vchedppu:104": " Vaj 8; folio 32vl-34rl (Cz 33.3-26)",
    "K06vchedppu:105": " tat kiṃ manyase subhūte ya imāṃ tṛsāhasramahāsāhasrāṃ lokadhātuṃ saptaratnapratipūrṇaṃ kṛtvā dānaṃ dadyāt /",
    "K06vchedppu:106": " tat kiṃ manyase subhūte api nu sa kulaputro vā kuladuhitā vā tatonidānaṃ bahu puṇyaṃ prasunuyāt /",
    "K06vchedppu:107": " subhūtir āha /",
    "K06vchedppu:108": " bahu bhagavan bahu sugata /",
    "K06vchedppu:109": " sa kulaputro vā kuladuhitā vā tatonidānaṃ bahu puṇyaṃ prasunuyāt /",
    "K06vchedppu:110": " tat kasya hetoḥ /",
    "K06vchedppu:111": " sa eva bhagavann askandhaḥ /",
    "K06vchedppu:112": " tasmāt tathāgato bhāṣate puṇyaskandhaḥ askandha iti bhagavān āha /",
    "K06vchedppu:113": " yaś ca khalu punaḥ subhūte kulaputro vā kuladuhitā vā imāṃ tṛsāhasrāmahāsāhasrāṃ lokadhātuṃ saptaratnapratipūrṇaṃ kṛtvā dānaṃ dadyāt /",
    "K06vchedppu:114": " yaś ceto dharmaparyāyad aṃtaśaś catuṣpadikām api gāthām udgṛhya parebhyo deśayet saṃprakāśayed ayam eva tatonidānaṃ bahutaraṃ puṇyaṃ prasunuyāt",
    "K06vchedppu:115": " aprameyam asaṃkhyeyaṃ /",
    "K06vchedppu:116": " tat kasya hetoḥ /",
    "K06vchedppu:117": " ato nirjātā hi subhūte tathāgatānām anuttarā samyaksaṃbodhiḥ /",
    "K06vchedppu:118": " ato nirjātāś ca buddhā bhagavaṃtaḥ /",
    "K06vchedppu:119": " tat kasmād dhetoḥ /",
    "K06vchedppu:120": " buddhadharmāḥ buddhadhannā iti subhūte abuddhadharmāś caiva te /",
    "K06vchedppu:121": " Vaj 9a; folio 34rl-5 (Cz 33.26-34.11)",
    "K06vchedppu:122": " tat kiṃ manyase subhūte /",
    "K06vchedppu:123": " api nu srotāpannasya evaṃ bhavati mayā srotāpattiphalaṃ prāptam iti /",
    "K06vchedppu:124": " subhūtir āha /",
    "K06vchedppu:125": " no hīdaṃ bhagavan /",
    "K06vchedppu:126": " bhagavān āha /",
    "K06vchedppu:127": " tat kasya hetoḥ /",
    "K06vchedppu:128": " na hi sa bhagavan kiṃcid āpannaḥ /",
    "K06vchedppu:129": " tenocyate srotāpanna iti /",
    "K06vchedppu:130": " na rūpam āpanno na śabdān na gandhān na rasān na spraṣṭavyān na dharmān āpannaḥ /",
    "K06vchedppu:131": " tenocyate srotāpanna iti /",
    "K06vchedppu:132": " Vaj 9b; folio 34vl-35rl (Cz 34.12-18)",
    "K06vchedppu:133": " bhagavān āha /",
    "K06vchedppu:134": " tat kiṃ manyase subhūte api nu sakṛdāgāminaḥ evaṃ bhaven mayā sakṛdāgāmiphalaṃ prāptam iti /",
    "K06vchedppu:135": " subhūtir āha /",
    "K06vchedppu:136": " no hīdaṃ bhagavan /",
    "K06vchedppu:137": " bhagavān āha /",
    "K06vchedppu:138": " tat kasya hetoḥ /",
    "K06vchedppu:139": " na sakṛdāgāmino evaṃ bhavati mayā sakṛdāgāmiphalaṃ prāptam iti /",
    "K06vchedppu:140": " tat kasmād dhetoḥ /",
    "K06vchedppu:141": " na hi sa kaścid dharmaḥ yaḥ sakṛdāgāmitvam āpannaḥ /",
    "K06vchedppu:142": " tenocyate sakṛdāgāmīti /",
    "K06vchedppu:143": " Vaj 9c; folio 35rl-4 (Cz 34.19-25)",
    "K06vchedppu:144": " bhagavān āha /",
    "K06vchedppu:145": " tat kiṃ manyase subhūte api nv anāgāmina evaṃ bhavati mayā anāgāmiphalaṃ prāptam iti /",
    "K06vchedppu:146": " tat kasya hetoḥ /",
    "K06vchedppu:147": " na sa kaścid dharmaḥ yo 'nāgāmīti /",
    "K06vchedppu:148": " samanupaśyati /",
    "K06vchedppu:149": " tenocyate anāgāmīti /",
    "K06vchedppu:150": " Vaj 9d; folio 35r4-v2 (Cz 34.26-35.6)",
    "K06vchedppu:151": " bhagavān āha /",
    "K06vchedppu:152": " tat kiṃ manyase subhūte /",
    "K06vchedppu:153": " api nv arhato evaṃ bhavati mayārhatvaṃ prāptam iti /",
    "K06vchedppu:154": " subhūtir āha /",
    "K06vchedppu:155": " no hīdaṃ bhagavan /",
    "K06vchedppu:156": " tat kasya hetoḥ /",
    "K06vchedppu:157": " na hi bhagavan sa kaścid dharmo yo 'rhan nāmaḥ /",
    "K06vchedppu:158": " saced bhagavann arhata evaṃ bhaven mayārhatvaṃ prāptam iti /",
    "K06vchedppu:159": " sa eva tasyātmagrāho bhavet /",
    "K06vchedppu:160": " satvagrāho jīvagrāhaḥ pudgalagrāho bhavet /",
    "K06vchedppu:161": " Vaj 9e; folio 35v2-36rl (Cz 35.6-14)",
    "K06vchedppu:162": " aham asmi bhagavan / //",
    "K06vchedppu:163": " tathāgatenārhatā samyaksaṃbuddhenāraṇavihāriṇām agryo nirdiṣṭaḥ /",
    "K06vchedppu:164": " aham asmi bhagavann arhan vigatarāgaḥ /",
    "K06vchedppu:165": " na ca me bhagavann evaṃ bhavati aham asmi arhann iti /",
    "K06vchedppu:166": " sacen mama bhagavann evaṃ bhaven mayārhatvaṃ prāptam iti /",
    "K06vchedppu:167": " na me tathāgato vyākariṣyati /",
    "K06vchedppu:168": " araṇāvihārinām agrya iti subhūtiḥ /",
    "K06vchedppu:169": " kulaputro na kvacid viharati /",
    "K06vchedppu:170": " tenocyate /",
    "K06vchedppu:171": " araṇāvihārīti araṇāvihārīti /",
    "K06vchedppu:172": " Vaj 10a; folio 36rl-4 (Cz 35.15-20)",
    "K06vchedppu:173": " bhagavān āha /",
    "K06vchedppu:174": " tat kiṃ manyase subhūte /",
    "K06vchedppu:175": " kaścid dharmas tathāgatena dīpaṃkarāt tathāgatād arhataḥ samyaksaṃbuddhād udgṛhītaḥ /",
    "K06vchedppu:176": " subhūtir āha /",
    "K06vchedppu:177": " no hīdaṃ bhagavan /",
    "K06vchedppu:178": " bhagavān āha /",
    "K06vchedppu:179": " na sa kaścid dharmaḥ tathāgatena dīpaṃkarāt tathāgatād arhataḥ samyaksaṃbuddhād udgṛhītaḥ /",
    "K06vchedppu:180": " Vaj 10b; folio 36r4-v2 (Cz 35.21-25; P 180.17)",
    "K06vchedppu:181": " bhagavān āha /",
    "K06vchedppu:182": " yaḥ kaścit subhūte bodhisatvo evaṃ vaded ahaṃ kṣetravyūhān niṣpādayiṣyāmīti sa vitathaṃ vadet /",
    "K06vchedppu:183": " tat kasya hetoḥ /",
    "K06vchedppu:184": " kṣetravyūhāḥ kṣetravyūhā iti subhūte avyūhā hy ete tathāgatena bhāṣitāḥ /",
    "K06vchedppu:185": " tenocyaṃte kṣetravyūhā iti /",
    "K06vchedppu:186": " Vaj 10c; folio 36v2-37r3 (Cz 35.25-36.12; P 180.17-181.1)",
    "K06vchedppu:187": " tasmāt tarhi subhūte bodhisatvena evaṃ cittam utpādayitavyaṃ apratiṣṭhitaṃ /",
    "K06vchedppu:188": " na rūpapratiṣṭhitaṃ cittam utpādayitavyaṃ /",
    "K06vchedppu:189": " na śabdagandharasaspraṣṭavyadharmapratiṣṭhitaṃ cittam utpādayitavyam /",
    "K06vchedppu:190": " na kvacitpratiṣṭhitaṃ cittam utpādayitavyam /",
    "K06vchedppu:191": " tad yathāpi nāma subhūte puruṣo bhavet /",
    "K06vchedppu:192": " yasyaivaṃrūpa ātmabhāvaḥ syāt tad yathāpi nāma sumeruḥ parvatarājā /",
    "K06vchedppu:193": " tat kiṃ manyase subhūte mahān sa ātmabhāvo bhavet /",
    "K06vchedppu:194": " subhūtir āha /",
    "K06vchedppu:195": " mahān bhagavaṅ mahān sugata /",
    "K06vchedppu:196": " sa ātmabhāvo bhavet /",
    "K06vchedppu:197": " bhagavan /",
    "K06vchedppu:198": " tat kasya hetoḥ /",
    "K06vchedppu:199": " abhāvaḥ sa tathāgatena bhāṣitaḥ /",
    "K06vchedppu:200": " tenocyate ātmabhāva iti /",
    "K06vchedppu:201": " na hi sa bhāvaḥ /",
    "K06vchedppu:202": " tenocyate ātmabhāva iti / //",
    "K06vchedppu:203": " Vaj 11; folio 37r3-38r2 (Cz 36.13-37.10; P 181.1-13)",
    "K06vchedppu:204": " bhagavān āha /",
    "K06vchedppu:205": " tat kiṃ manyase subhūte yāvaṃtyo gaṃgānadyāṃ vālukās tāvaṃtya eva gaṃgānadyo bhaveyuḥ /",
    "K06vchedppu:206": " api nu tāsu bahvyo vālukā bhaveyuḥ /",
    "K06vchedppu:207": " subhūtir āha /",
    "K06vchedppu:208": " tā eva tāvad bhagavan bahvyo gaṃgānadyo bhaveyuḥ prāg eva yās tāsu vālukāḥ /",
    "K06vchedppu:209": " bhagavān āha /",
    "K06vchedppu:210": " ārocayāmi te subhūte prativedayāmi te yāvaṃtyas tāsu gaṃgānadīṣu vālukā bhaveyuḥ /",
    "K06vchedppu:211": " tāvaṃtyo lokadhātavaḥ kaścid eva strī vā puruṣo vā saptaratnapratipūrṇaṃ kṛtvā tathāgatebhyo 'rhadbhyaḥ samyaksaṃbuddhebhyo dānaṃ dadyāt /",
    "K06vchedppu:212": " tat kiṃ manyase subhūte /",
    "K06vchedppu:213": " api nu sā strī vā puruṣo vā tatonidānaṃ bahu puṇyaṃ prasunuyāt /",
    "K06vchedppu:214": " subhūtir āha /",
    "K06vchedppu:215": " bahu bhagavan bahu sugata /",
    "K06vchedppu:216": " sā strī vā puruso vā tatonidānaṃ bahu puṇyaṃ prasunuyāt /",
    "K06vchedppu:217": " bhagavān āha /",
    "K06vchedppu:218": " yaś ca khalu punaḥ subhūte tāvaṃtyo lokadhātavaḥ saptaratnapratipūrṇaṃ kṛtvā dānaṃ dadyāt /",
    "K06vchedppu:219": " yaś ceto dharmaparyāyād aṃtaśaś catuṣpadikām api gāthām udgṛhya parebhyo deśayet /",
    "K06vchedppu:220": " ayaṃ tato bahutaraṃ puṇyaṃ prasunuyād aprameyam asaṃkhyeyam /",
    "K06vchedppu:221": " Vaj 12; folio 38r2-vl (Cz 37.10-19; P 181.13-182.3)",
    "K06vchedppu:222": " api tu khalu subhūte yasmin pṛthivīpradeśe ito dharmaparyāyād aṃtaśaś catuṣpadikām api gāthāṃ bhāṣyeta vā deśyeta vā sa pṛthivīpradeśaś caityabhūto bhavet /",
    "K06vchedppu:223": " sadevamānuṣāsurasya lokasya kaḥ punar vādaḥ subhūte ya imaṃ dharmaparyāyaṃ dhārayiṣyaṃti parameṇa te āścaryeṇa samanvāgatā bhaviṣyaṃti /",
    "K06vchedppu:224": " tasmiṃś ca pṛthivīpradeśe śāstā viharaty anyatarānyataro vā gurusthānīyaḥ /",
    "K06vchedppu:225": " Vaj 13a; folio 38vl-5 (Cz 37.20-38.2; P 182.3-8)",
    "K06vchedppu:226": " evam ukte āyuṣmān subhūtir bhagavaṃtam etad avocat /",
    "K06vchedppu:227": " ko nāmāyaṃ bhagavan dharmaparyāyaḥ kathaṃ cainaṃ dhārayāmi /",
    "K06vchedppu:228": " evam ukte bhagavān āyuṣmaṃtaṃ subhūtim etad avocat /",
    "K06vchedppu:229": " prajñāpāramitā nāmāyaṃ subhūte dharmaparyāyaḥ /",
    "K06vchedppu:230": " evam cainaṃ dhāraya /",
    "K06vchedppu:231": " tat kasya hetoḥ /",
    "K06vchedppu:232": " yaiva subhūte prajñāpāramitā tathāgatena bhāṣitā /",
    "K06vchedppu:233": " saivāpāramitā /",
    "K06vchedppu:234": " Vaj 13b; folio 38v5-39rl (Cz 38.3-6; Pl82.8-10)",
    "K06vchedppu:235": " tat kiṃ manyase subhūte api nu sa kaścid dharmo tathāgatena bhāṣitaḥ /",
    "K06vchedppu:236": " subhūtir āha /",
    "K06vchedppu:237": " no hīdaṃ bhagavan /",
    "K06vchedppu:238": " na sa kaścid bhagavaṃ dharmo yaḥ tathāgatena bhāṣitaḥ /",
    "K06vchedppu:239": " Vaj 13c; folio 39rl-6 (Cz 38.7-15; G 5al-2; P182.10-15)",
    "K06vchedppu:240": " yāvataḥ subhūte tṛsāhasramahāsāhasryāṃ lokadhātau pṛthivīrajaḥ kaccit tad bahu bhavet /",
    "K06vchedppu:241": " subhūtir āha /",
    "K06vchedppu:242": " bahu bhagavans tat pṛthivīrajo bhavet /",
    "K06vchedppu:243": " yat tad bhagavan /",
    "K06vchedppu:244": " pṛthivīrajaḥ tathāgatena bhāṣitaḥ arajaḥ sa tathāgatena bhāṣitaḥ /",
    "K06vchedppu:245": " tad ucyate pṛthivīraja iti /",
    "K06vchedppu:246": " yā sā lokadhātur adhātuḥ sā tathāgatena bhāṣitaḥ /",
    "K06vchedppu:247": " tad ucyate lokadhātur iti / //",
    "K06vchedppu:248": " Vaj 13d; folio 39r6-v4 (Cz 38.16-24; G 5a2-3; P 182.15-20)",
    "K06vchedppu:249": " bhagavān āha /",
    "K06vchedppu:250": " tat kiṃ manyase subhūte dvātṛṃśadbhir mahāpuruṣalakṣaṇaiḥ tathāgato 'rhan samyaksaṃbuddho draṣṭavyaḥ /",
    "K06vchedppu:251": " subhūtir āha /",
    "K06vchedppu:252": " no hīdaṃ bhagavan /",
    "K06vchedppu:253": " tat kasya hetoḥ /",
    "K06vchedppu:254": " yāni tāni bhagavan dvātṛṃśanmahāpuraṣalakṣaṇāni tathāgatena bhāṣitāny alakṣaṇāni tathāgatena bhāṣitāni tasmād ucyaṃte dvātṛṃśanmahāpuruṣalakṣaṇānīti",
    "K06vchedppu:255": " Vaj 13e; folio 39v4-40rl (Cz 39.1-8; G 5a3-5; P 182.20-183.3)",
    "K06vchedppu:256": " bhagavān āha /",
    "K06vchedppu:257": " yaś ca khalu punaḥ subhūte strī vā puruṣo vā gaṃgānadīvālukopamān ātmabhāvān parityajet /",
    "K06vchedppu:258": " yaś ceto dharmaparyāyāc catuṣpadikām api gāthām udgṛhya parebhyo deśayet /",
    "K06vchedppu:259": " ayaṃ tatonidānaṃ bahutaraṃ puṇyaṃ prasunuyād aprameyam asaṃkhyeyam /",
    "K06vchedppu:260": " Vaj 14a; folio 40rl-vl (Cz 39.9-21; G 5a5-5bl; P 183.3-10 )",
    "K06vchedppu:261": " atha khalv āyuṣmān subhūtiḥ dharmapravegenāśrūṇi prāmuṃcat /",
    "K06vchedppu:262": " pravartayaṃ so 'śrūṇi parimārjya bhagavaṃtam etad avocat /",
    "K06vchedppu:263": " āścaryaṃ bhagavan /",
    "K06vchedppu:264": " paramāścaryaṃ sugata /",
    "K06vchedppu:265": " yāvad ayaṃ dharmaparyāyaḥ tathāgatena bhāṣitaḥ /",
    "K06vchedppu:266": " yato me bhagavan /",
    "K06vchedppu:267": " jñānam utpannaṃ na mayā jātv eva dharmaparyāyaḥ śrutapūrvaḥ /",
    "K06vchedppu:268": " parameṇa te bhagavan /",
    "K06vchedppu:269": " āścaryeṇa samanvāgatā bhaviṣyaṃti ya iha sūtre bhāṣyamāṇe bhūtasaṃjñām utpādayiṣyaṃti /",
    "K06vchedppu:270": " yā caiṣā bhagavan /",
    "K06vchedppu:271": " bhūtasaṃjñā saivāsaṃjñā tasmāt tathāgato bhāṣate bhūtasaṃjñā bhūtasaṃjñeti /",
    "K06vchedppu:272": " Vaj 14b; folio 40vl-4 (Cz 40.1-8; G 5bl-2; P 183.10-16)",
    "K06vchedppu:273": " na mama bhagavann āścaryaṃ yad ahaṃ dharmaparyāyaṃ bhāṣyamāṇam avakalpayāmy adhimucyāmi /",
    "K06vchedppu:274": " ye te bhagavann imaṃ dharmaparyāyam udgṛhīṣyaṃti paryavāpsyaṃti dhārayiṣyaṃti /",
    "K06vchedppu:275": " te paramāścaryasamanvāgatā bhaviṣyaṃti / //",
    "K06vchedppu:276": " Vaj 14c; folio 40v4-41rl (Cz 40.9-15; G 5b2-3; P 183.16-184.3)",
    "K06vchedppu:277": " api tu khalu punaḥ bhagavan na teṣām ātmasaṃjñā pravartsyate /",
    "K06vchedppu:278": " na satvasaṃjñā na jīvasaṃjñā /",
    "K06vchedppu:279": " na pudgalasaṃjñā pravartsyate /",
    "K06vchedppu:280": " tat kasya hetoḥ yāsāv ātmasaṃjñā saivāsaṃjñā /",
    "K06vchedppu:281": " yā satvasaṃjñā jīvasaṃjñā pudgalasaṃjñā saivāsaṃjñā /",
    "K06vchedppu:282": " tat kasya hetoḥ /",
    "K06vchedppu:283": " sarvasaṃjñāpagatā hi buddhā bhagavaṃtaḥ //",
    "K06vchedppu:284": " Vaj 14d; folio 41rl-vl (Cz 40.16-41.4; G 5b3-5; P 184.4-9)",
    "K06vchedppu:285": " evam ukte bhagavān āyuṣmaṃtaṃ subhūtim etad avocat /",
    "K06vchedppu:286": " evam etat subhūte evam etat subhūte paramāścaryasamanvāgatās te satvā bhaviṣyaṃti /",
    "K06vchedppu:287": " ya iha sūtre bhāṣyamāṇe śrutvā nottrasiṣyaṃti /",
    "K06vchedppu:288": " na saṃtrasiṣyaṃti /",
    "K06vchedppu:289": " na saṃtrāsam āpatsyaṃte /",
    "K06vchedppu:290": " tat kasya hetoḥ /",
    "K06vchedppu:291": " paramapāramiteyaṃ subhūte tathāgatena bhāṣitā /",
    "K06vchedppu:292": " yāṃ ca tathāgataḥ paramapāramitāṃ bhāṣate tām aparimāṇā buddhā bhagavaṃto bhāṣaṃte /",
    "K06vchedppu:293": " tenocyate paramapāramiteti /",
    "K06vchedppu:294": " Vaj 14e; folio 41vl-42v3 (Cz 41.5-42.5; G 5b5-7; P 184.10-185.4)",
    "K06vchedppu:295": " api tu khalu punaḥ subhūte yā tathāgatasya kṣāṃtipāramitā saivāpāramitā /",
    "K06vchedppu:296": " tat kasya hetoḥ /",
    "K06vchedppu:297": " yadā me subhūte kaliṃgarājā aṃgapratyaṃgāny acchetsīn nāsīn me tasmin samaye ātmasaṃjñā vā satvasaṃjñā vā jīvasaṃjñā vā pudgalasaṃjñā vā na me kācit saṃjñā nāsaṃjñā babhūva /",
    "K06vchedppu:298": " tat kasya hetoḥ /",
    "K06vchedppu:299": " sacet subhūte mama tasmin samaye ātmasamjñābhaviṣyat /",
    "K06vchedppu:300": " vyāpādasaṃjñāpi me 'bhaviṣyat tasmin samaye /",
    "K06vchedppu:301": " abhijānāmy ahaṃ subhūte atīte 'dhvani paṃca jātiśatāni yad ahaṃ kṣāṃtivādī riṣir abhū tadāpi me nātmasaṃjñā babhūva /",
    "K06vchedppu:302": " na satvasaṃjñā na jīvasaṃjñā na pudgalasaṃjñā /",
    "K06vchedppu:303": " tasmāt tarhi subhūte bodhisatvena mahāsatvena sarvasaṃjñā vivarjayitvānuttarāyāṃ samyaksaṃbodhau cittam utpādayitavyam /",
    "K06vchedppu:304": " na rūpapratiṣṭhitaṃ cittam utpādayitavyam /",
    "K06vchedppu:305": " na śabdagandharasaspraṣṭavyapratiṣṭhitaṃ cittam utpādayitavyam /",
    "K06vchedppu:306": " na dharmapratiṣṭhitaṃ cittam utpādayitavyam /",
    "K06vchedppu:307": " nādharmapratiṣṭhitaṃ cittam utpādayitavyam /",
    "K06vchedppu:308": " na kvacitpratiṣṭhitaṃ cittam utpādayitavyam /",
    "K06vchedppu:309": " tat kasmād dhetoḥ /",
    "K06vchedppu:310": " yat pratiṣṭhitaṃ tad evāpratiṣṭhitaṃ /",
    "K06vchedppu:311": " tasmād eva tathāgato bhāṣate rūpāpratiṣṭhitena dānaṃ dātavyam /",
    "K06vchedppu:312": " Vaj 14f; folio 42v3-43rl (Cz 42.5-12; P 185.4-8)",
    "K06vchedppu:313": " api tu khalu punaḥ subhūte bodhisatvenaivaṃ dānaparityāgaḥ parityajyaḥ sarvasatvānām arthāya /",
    "K06vchedppu:314": " yaiva ca satvasaṃjñā sa evāsaṃjñā /",
    "K06vchedppu:315": " ya eva te sarvasatvāḥ tathāgatena bhāṣitāḥ ta evāsatvāḥ /",
    "K06vchedppu:316": " bhūtavādī subhūte tathāgataḥ satyavādī tathāvādī tathāgato na vitathāvādī tathāgato /",
    "K06vchedppu:317": " Vaj 14g; folio 43rl-6 (Cz 42.12-20; P 185.8-14)",
    "K06vchedppu:318": " api tu khalu punaḥ subhūte yaḥ tathāgatena dharmo 'bhisaṃbuddho deśito vā na tatra satyaṃ na mṛṣā /",
    "K06vchedppu:319": " tad yathāpi nāma subhūte puruṣo 'ndhakārapraviṣṭaḥ /",
    "K06vchedppu:320": " evaṃ vastupatito bodhisatvo draṣṭavyo yo vastupatitaṃ dānaṃ parityajati /",
    "K06vchedppu:321": " tad yathāpi nāma subhūte cakṣuṣmān puruṣo vibhātāyāṃ rātryāṃ sūrye 'bhyudgate nānāvidhāni rūpāṇi paśyet /",
    "K06vchedppu:322": " evaṃ bodhisatvo draṣṭavyo yo vastvapatitaṃ dānaṃ parityajati /",
    "K06vchedppu:323": " Vaj 14h; folio 43r6-v3 (Cz 42.20-43.7; P 185.14-18)",
    "K06vchedppu:324": " api tu khalu punaḥ subhūte ye kulaputrā vā kuladuhitaro vā imaṃ dharmaparyāyam udgrahīṣyaṃti /",
    "K06vchedppu:325": " dhārayiṣyaṃti /",
    "K06vchedppu:326": " vācayiṣyaṃti /",
    "K06vchedppu:327": " paryavāpsyaṃti /",
    "K06vchedppu:328": " jñātās te subhūte tathāgatena dṛṣṭās te subhūte tathāgatena buddhās te tathāgatena /",
    "K06vchedppu:329": " sarve te satvāḥ aprameyaṃ puṇyaskandhaṃ prasaviṣyaṃti /",
    "K06vchedppu:330": " Vaj 15a; folio 43v3-44r5 (Cz 43.8-19; P 185.18-186.4)",
    "K06vchedppu:331": " yaś ca khalu punaḥ subhūte strī vā puruṣo vā pūrvāhṇakālasamaye gaṃgānadīvālukopamān ātmabhāvān parityajet /",
    "K06vchedppu:332": " madhyāhṇakālasamaye sāyāhṇakālasamaye gaṃgānadīvālukopamān ātmabhāvān parityajet /",
    "K06vchedppu:333": " anena paryāyeṇa kalpakoṭīnayutaśatasahasrāṇy ātmabhāvān parityajet /",
    "K06vchedppu:334": " yaś cemaṃ dharmaparyāyaṃ śrutvā /",
    "K06vchedppu:335": " na pratikṣiped ayam eva tatonidānaṃ bahutaraṃ puṇyaskandhaṃ prasunuyāt /",
    "K06vchedppu:336": " aprameyam asaṃkhyeyam /",
    "K06vchedppu:337": " kaḥ punar vādaḥ yo Iikhitvodgṛhṇīyāt /",
    "K06vchedppu:338": " dhārayet /",
    "K06vchedppu:339": " vācayet /",
    "K06vchedppu:340": " paryavāpnuyāt /",
    "K06vchedppu:341": " parebhyaś ca vistareṇa saṃprakāśayet /",
    "K06vchedppu:342": " Vaj 15b; folio 44r5-45r4 (Cz 43.19-44.13; G 7al-2; P 186.5-17)",
    "K06vchedppu:343": " api tu subhūte aciṃtyo 'tulyo 'yaṃ dharmaparyāyaḥ /",
    "K06vchedppu:344": " ayaṃ ca dharmaparyāyaḥ tathāgatena bhāṣitaḥ agrayānasaṃprasthitānāṃ satvānām arthāya /",
    "K06vchedppu:345": " śreṣṭhayānasaṃprasthitānāṃ satvānām arthāya /",
    "K06vchedppu:346": " ye imaṃ dharmaparyāyam udgrahīṣyaṃti /",
    "K06vchedppu:347": " dhārayiṣyaṃti /",
    "K06vchedppu:348": " vācayiṣyaṃti /",
    "K06vchedppu:349": " paryavāpsyaṃti /",
    "K06vchedppu:350": " jñātās te subhūte tathāgatena dṛṣṭās te subhūte tathāgatena /",
    "K06vchedppu:351": " sarve te satvāḥ aprameyeṇa puṇyaskandhena samanvāgatā bhaviṣyaṃti /",
    "K06vchedppu:352": " aciṃtyenātulyenāmāpyenāparimāṇena puṇyaskandhena samanvāgatā bhaviṣyaṃti /",
    "K06vchedppu:353": " tat kasya hetoḥ /",
    "K06vchedppu:354": " na hi śakyaṃ subhūte ayaṃ dharmo hīnādhimuktikaiḥ śrotum /",
    "K06vchedppu:355": " nātmadṛṣṭikaiḥ na satvadṛṣṭikaiḥ na jīvadṛṣṭikaiḥ na pudgaladṛṣṭikaiḥ śakyaṃ śrotum udgrahītuṃ vā dhārayituṃ vā vācayituṃ vā paryavāptuṃ vā nedaṃ sthānaṃ vidyate /",
    "K06vchedppu:356": " Vaj 15c; folio 45r4-v2 (Cz 44.13-18; G 7a2-3; P 186.17-20)",
    "K06vchedppu:357": " api tu subhūte yatra pṛthivīpradeśe idaṃ sūtraṃ prakāśayiṣyati /",
    "K06vchedppu:358": " pūjanīyaḥ sa pṛthivīpradeśo bhaviṣyati /",
    "K06vchedppu:359": " sadevamānuṣāsurasya lokasya vandanīyaḥ pradakṣiṇīkaraṇīyaś ca sa pṛthivīpradeśo bhaviṣyati /",
    "K06vchedppu:360": " caitya sa pṛthivīpradeśo bhaviṣyati /",
    "K06vchedppu:361": " Vaj 16a; folio 45v2-46rl (Cz 44.18-45.6; G 7a3-5; P 186.20-187.3)",
    "K06vchedppu:362": " ye te subhūte kulaputrā vā kuladuhitaro vā imān evaṃrūpāṃ sūtrāṃtān udgrahīsyaṃti dhārayiṣyaṃti paryavāpsyaṃti /",
    "K06vchedppu:363": " te paribhūtā bhaviṣyaṃti suparibhūtāś ca bhaviṣyaṃti / //",
    "K06vchedppu:364": " yāni teṣāṃ satvānāṃ paurvajanmikāni karmāṇi kṛtāny apāyasaṃvartanīyāni dṛṣṭa eva dharme paribhūtatayā pūrvajanmikāny aśubhāni karmāṇi kṣapayiṣyaṃti",
    "K06vchedppu:365": " buddhabodhiṃ ca prāpsyaṃti /",
    "K06vchedppu:366": " Vaj 16b; folio 46rl-v4 (Cz 45.6-46.6; G 7a5-7b3; P 187.3-187.13)",
    "K06vchedppu:367": " abhijānāmy ahaṃ subhūte atīte 'dhvani asaṃkhyeye kalpe asaṃkhyeyatare dīpaṃkarasya",
    "K06vchedppu:368": " tathāgatasyārhataḥ samyaksaṃbuddhasya pareṇa parataraṃ caturaśītibuddhakoṭīnayutaśatasahasrāṇy",
    "K06vchedppu:369": " abhūvan ye mayā ārādhitā ārādhayetvā na virādhitā /",
    "K06vchedppu:370": " yac ca mayā subhūte buddhā bhagavaṃtaḥ ārāgitā ārāgayetvā na virāgitā yac ca carime",
    "K06vchedppu:371": " kāle paścimikāyaṃ paṃcāśatyāṃ vartamānāyām imaṃ sūtrāṃtam udgrahīṣyaṃti dhārayiṣyaṃti",
    "K06vchedppu:372": " vācayiṣyaṃti paryavāpsyaṃti /",
    "K06vchedppu:373": " asya subhūte puṇyaskandhasyāṃtikād eṣa pūrvakaḥ puṇyaskandhaḥ śatatamīm api kalāṃ nopaiti sāhasṛtamām api /",
    "K06vchedppu:374": " śatasāhasṛtamām api /",
    "K06vchedppu:375": " koṭīśatasāhasṛtamām api /",
    "K06vchedppu:376": " saṃkhyām api kalām api gaṇanām api upamām api upaniśām api na kṣamate /",
    "K06vchedppu:377": " Vaj 16c; folio 46v4-6 (Cz 46.6-11; G 7b3-4; P 187.13-14)",
    "K06vchedppu:378": " sacet subhūte teṣāṃ kulaputrāṇāṃ kuladuhitṝṇāṃ vā puṇyaskandhaṃ bhāṣet /",
    "K06vchedppu:379": " yāvaṃtaḥ te kulaputrā vā kuladuhitaro vā tasmin samaye puṇyaskandhaṃ pratigṛhṇaṃti /",
    "K06vchedppu:380": " unmādaṃ te satvāḥ prāpnuyuḥ cittavikṣepaṃ vā gaccheyuḥ /",
    "K06vchedppu:381": " [Here the manuscript breaks off.]"
}