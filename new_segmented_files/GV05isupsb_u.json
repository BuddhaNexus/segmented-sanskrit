{
    "GV05isupsb_u:0": " Īśa-Upaniṣad (Īśopaniṣad or Īśāvāsyopanisad)",
    "GV05isupsb_u:1": " , Kāṇva recension with the commentary ascribed to Śaṃkara oṃ",
    "GV05isupsb_u:2": " tat sad brāhmaṇe namaḥ",
    "GV05isupsb_u:3": " īśāvāsyopaniṣad",
    "GV05isupsb_u:4": " oṃ pūrṇam adaḥ pūrṇam idaṃ pūrṇāt pūrṇam udacyate /",
    "GV05isupsb_u:5": " pūrṇasya pūrṇam ādāya pūrṇam evāvaśiṣyate //",
    "GV05isupsb_u:6": " oṃ śāntiḥ śāntiḥ śāntiḥ /",
    "GV05isupsb_u:7": " īśā vāsyamityādayo mantrāḥ karmasvaviniyuktāḥ /",
    "GV05isupsb_u:8": " teṣāmakarmaśeṣasyātmano yāthātmyaprakāśakatvāt /",
    "GV05isupsb_u:9": " yāthātmyaṃ cātmanaḥ śuddhatvāpāpaviddhatvaikatvanityatvāśarīratvasarvagatatvādi vakṣyamāṇam /",
    "GV05isupsb_u:10": " tacca karmaṇā virudhyeteti yukta evaiṣāṃ karmasvaviniyogaḥ /",
    "GV05isupsb_u:11": " na hyevaṃ lakṣaṇamātmano yāthātmyamutpādyaṃ vikāryamāpyaṃ saṃskāryaṃ kartṛbhoktṛrūpaṃ vā yena karmaśeṣatā syāt /",
    "GV05isupsb_u:12": " sarvāsāmupaniṣadāmātmayāthātmyanirūpaṇenaiva upakṣayāt /",
    "GV05isupsb_u:13": " gītānāṃ mokṣadharmāṇāṃ caivaṃ paratvāt /",
    "GV05isupsb_u:14": " tasmādātmano 'nekatvakartṛtvabhoktṛtvādi cāśuddhatvāpāpaviddhatvādi copādāya lokabuddhisiddhakarmāṇi vihitāni /",
    "GV05isupsb_u:15": " yo hi karmaphalenārthī dṛṣṭena brahmavarcasādinādṛṣṭena svargādinā ca dvijātirahaṃ",
    "GV05isupsb_u:16": " na kāṇakubjatvādyanadhikāraprayojakadharmavānityātmānaṃ manyate so 'dhikriyate karmasviti",
    "GV05isupsb_u:17": " hyadhikāravido vadanti /",
    "GV05isupsb_u:18": " tasmādete mantrā ātmano yāthātmyaprakāśanena ātmaviṣayaṃ svābhāvikamajñānaṃ nivartayantaḥ śokamohādisaṃsāradharmavicchittisādhanamātmaikatvādivijñānamutpādayanti",
    "GV05isupsb_u:19": " ityevamuktādhikāryabhidheyasambandhaprayojanānmantrānsaṃkṣepato vyākhyāsyāmaḥ / oṃ",
    "GV05isupsb_u:20": " īśā vāsyam idaṃ sarvaṃ yat kiñca jagatyāṃ jagat /",
    "GV05isupsb_u:21": " tena tyaktena bhuñjīthā mā gṛdhaḥ kasya sviddhanam // IsUp_1 //",
    "GV05isupsb_u:22": " īśā īṣṭa itīṭ teneśā /",
    "GV05isupsb_u:23": " īśitā parameśvaraḥ paramātmā sarvasya /",
    "GV05isupsb_u:24": " sa hi sarvamīṣṭe sarvajantūnāmātmā sanpratyagātmatayā tena svena rūpeṇātmaneśā vāsyamācchādanīyam /",
    "GV05isupsb_u:25": " kim? idaṃ sarva yatkiñca yatkiñcijjagatyāṃ pṛthivyāṃ jagattatsarvaṃ svenātmanā īśena",
    "GV05isupsb_u:26": " pratyagātmatayāhamevedaṃ sarvamiti paramārthasatyarūpeṇānṛtamidaṃ sarvaṃ carācaramācchādanīyaṃ svena paramātmanā /",
    "GV05isupsb_u:27": " yathā candanāgarvāderudakādisambandhajakledādijamaupādhikaṃ daurgandhyaṃ tatsvarūpanigharṣaṇena ācchāghate svena pāramārthikena gandhena /",
    "GV05isupsb_u:28": " tadvadeva hi svātmani adhyastaṃ svābhāvikaṃ kartṛtvabhoktṛtvādilakṣaṇaṃ jagadadvaitarūpaṃ jagatyāṃ pṛthivyām,",
    "GV05isupsb_u:29": " jagatyāmiti upalakṣaṇārthatvātsarvameva nāmarūpakarmākhyaṃ vikārajātaṃ paramārthasatyātmabhāvanayā tyaktaṃ syāt /",
    "GV05isupsb_u:30": " evamīśvarātmabhāvanayā yuktasya putrādyeṣaṇātrayasaṃnyāsa evādhikāro na karmasu /",
    "GV05isupsb_u:31": " tena tyaktena tyāgenetyarthaḥ /",
    "GV05isupsb_u:32": " na hi tyakto mṛtaḥ putro vā bhṛtyo vā ātmasambandhitāyā abhāvāt ātmānaṃ pālayati atastyāgena ityayameva vedārthaḥ-- bhuñjīthāḥ pālayethāḥ /",
    "GV05isupsb_u:33": " evaṃ tyaktaiṣaṇastvaṃ mā gṛdhaḥ gṛdhimākāṅkṣāṃ mā kārṣīrdhanaviṣayām kasyasviddhanaṃ kasyacitparasya svasya vā dhanaṃ mā kāṅkṣīrityarthaḥ /",
    "GV05isupsb_u:34": " svidityanarthako nipātaḥ /",
    "GV05isupsb_u:35": " athavā mā gṛdhaḥ /",
    "GV05isupsb_u:36": " kasmāt? kasyasviddhanamityākṣepārtho na kasyaciddhanamasti yadgṛdhyeta /",
    "GV05isupsb_u:37": " ātmaivedaṃ sarvamitīśvarabhāvanayā sarvaṃ tyaktamata ātmana evedaṃ sarvamātmaiva ca sarvamato mithyāviṣayāṃ gṛdhiṃ mā kārṣīrityarthaḥ //IsUpBh_1//",
    "GV05isupsb_u:38": " evamātmavidaḥ putrādyeṣaṇātrayasaṃnyāsenātmajñānaniṣṭhatayātmā rakṣitavya ityeṣa vedārthaḥ /",
    "GV05isupsb_u:39": " atha itarasyānātmajñatayā ātmagrahaṇāya aśaktasyedamupadiśati mantraḥ--",
    "GV05isupsb_u:40": " kurvann eveha karmāṇi jijīviṣecchataṃ samāḥ /",
    "GV05isupsb_u:41": " evaṃ tvayi nānyatheto 'sti na karma lipyate nare // IsUp_2 //",
    "GV05isupsb_u:42": " kurvanneva iha nivartayanneva karmāṇyagnihotrādīni jijīviṣejjīvitumicchecchataṃ śatasaṅkhyākāḥ samāḥ saṃvatsarān /",
    "GV05isupsb_u:43": " tāvaddhi puruṣasya paramāyurnirūpitam /",
    "GV05isupsb_u:44": " tathā ca prāptānuvādena yajjijīviṣecchataṃ varṣāṇi tat kurvanneva karmāṇītyetadvidhīyate /",
    "GV05isupsb_u:45": " evamevamprakāreṇa tvayi jijīviṣati nare naramātrābhimāninīta etasmādagnihotrādīni",
    "GV05isupsb_u:46": " karmāṇi kurvato vartamānātprakārādanyathā prakārāntaraṃ nāsti yena prakāreṇāśubhaṃ",
    "GV05isupsb_u:47": " karma na lipyate karmaṇā na lipyata ityarthaḥ /",
    "GV05isupsb_u:48": " ataḥ śāstravihitāni karmāṇyagnihotrādīni kurvanneva jijīviṣet /",
    "GV05isupsb_u:49": " kathaṃ punaridamavagamyate pūrveṇa saṃnyāsino jñānaniṣṭhoktā dvitīyena tadaśaktasya karmaniṣṭheti /",
    "GV05isupsb_u:50": " ucyateḥ jñānakarmaṇorvirodhaṃ parvatavadakampyaṃ yathoktaṃ na smarasi kim /",
    "GV05isupsb_u:51": " ihāpyuktaṃ 'yo hi jijīviṣet sa karma kurvan' 'īśāvāsyamidaṃ sarvam' 'tena tyaktena bhuñjīthāḥ' 'mā gṛdhaḥ kasyasviddhanam' iti ca /",
    "GV05isupsb_u:52": " 'na jīvite maraṇe vā gṛdhiṃ kurvītāraṇyamiyāditi ca param ;",
    "GV05isupsb_u:53": " tato na punariyāt' iti saṃnyāsāsanāt /",
    "GV05isupsb_u:54": " ubhayoḥ phalabhedaṃ ca vakṣyati /",
    "GV05isupsb_u:55": " imau dvāveva panthānāvanuniṣkrāntatarau bhavataḥ kriyāpathaścaiva purastātsaṃnyāsaścottareṇa /",
    "GV05isupsb_u:56": " nivṛttimārgeṇa eṣaṇātrayasya tyāgaḥ /",
    "GV05isupsb_u:57": " tayoḥ saṃnyāsapatha evātirecayati /",
    "GV05isupsb_u:58": " “nyāsa evātyarecayat“iti ca taittirīyake /",
    "GV05isupsb_u:59": " “dvāvimāvatha panthānau yatra vedāḥ pratiṣṭhitāḥ /",
    "GV05isupsb_u:60": " pravṛttilakṣaṇo dharmo nivṛttaśca vibhāvitaḥ” //",
    "GV05isupsb_u:61": " ityādi putrāya vicārya niścitamuktaṃ vyāsena vedācāryeṇa bhagavatā vibhāgañcānayoḥ darśayiṣyāmaḥ //IsUpBh_2//",
    "GV05isupsb_u:62": " athedānīmavidvannindārtho 'yaṃ mantra ārabhyate --",
    "GV05isupsb_u:63": " asuryā nāma te lokā andhena tamasāvṛtāḥ /",
    "GV05isupsb_u:64": " tāṃste pretyābhigacchanti ye ke cātmahano janāḥ // IsUp_3 //",
    "GV05isupsb_u:65": " asuryāḥ paramātmabhāvamadvayamapekṣya devādayo 'pyasurāsteṣāñca svabhūtā lokā asuryā nāma /",
    "GV05isupsb_u:66": " nāmaśabdo 'narthako nipātaḥ /",
    "GV05isupsb_u:67": " te lokāḥ karmaphalāni /",
    "GV05isupsb_u:68": " lokyante dṛśyante bhujyanta iti janmāni /",
    "GV05isupsb_u:69": " andhenādarśanātmakenājñānena tamasāvṛtā ācchāditāḥ tāṃsthāvarāntānpretya tyaktvemaṃ dehamabhigacchanti yathākarma yathāśrutam /",
    "GV05isupsb_u:70": " ātmānaṃ ghnantītyātmahanāḥ /",
    "GV05isupsb_u:71": " ke te janāḥ ye 'vidvāṃsaḥ /",
    "GV05isupsb_u:72": " kathaṃ ta ātmānaṃ nityaṃ hiṃsanti /",
    "GV05isupsb_u:73": " avidyādoṣeṇa vidyamānasyātmanaḥ tiraskaraṇāt vidyamānasya ātmano yatkāryaṃ phalamajarāmaratvādisaṃvedanalakṣaṇaṃ",
    "GV05isupsb_u:74": " taddhatasyeva tirobhūtaṃ bhavatīti prākṛtāvidvāṃso janāḥ janāḥ ātmahana ucyante /",
    "GV05isupsb_u:75": " tena hyātmahananadoṣeṇa saṃsaranti te //IsUpBh_3//",
    "GV05isupsb_u:76": " yasyātmano hananādavidvāṃsaḥ saṃsaranti tadviparyayeṇa vidvāṃso janā mucyante te nātmahanaḥ tat kīghśamātmatacvamityucyate--",
    "GV05isupsb_u:77": " anejad ekaṃ manaso javīyo nainaddevā āpnuvanpūrvamarṣat /",
    "GV05isupsb_u:78": " taddhāvato 'nyānatyeti tiṣṭhat tasminn apo mātariśvā dadhāti // IsUp_4 //",
    "GV05isupsb_u:79": " anejat na ejat /",
    "GV05isupsb_u:80": " ejṛ kampane,",
    "GV05isupsb_u:81": " kampanaṃ calanaṃ svāvasthāpracyutistadvarjitaṃ sarvadaikarūpamityarthaḥ /",
    "GV05isupsb_u:82": " taccaikaṃ sarvabhūteṣu manasaḥ saṅkalpādilakṣaṇād javīyo javavattaram /",
    "GV05isupsb_u:83": " kathaṃ viruddhamucyate dhruvaṃ niścalamidaṃ manaso javīya iti ca /",
    "GV05isupsb_u:84": " naiṣa doṣaḥ /",
    "GV05isupsb_u:85": " nirupādhyupādhimattvenopapatteḥ tatra nirupādhikena svena rūpeṇocyate anejadekamiti",
    "GV05isupsb_u:86": " manaso 'ntaḥkaraṇasya saṅkalpavikalpalakṣaṇasyopādheranuvarttanād iha dehasthasya",
    "GV05isupsb_u:87": " manaso brahmalokādidūragamanaṃ saṅkalpena kṣaṇamātrādbhavatītyato manaso javiṣṭhatvaṃ loke prasiddham /",
    "GV05isupsb_u:88": " tasmin manasi brahmalokādīn drutaṃ gacchati sati prathamaṃ prāpta ivātmacaitanyāvabhāso gṛhyate 'to manaso javīya ityāha /",
    "GV05isupsb_u:89": " nainaddevā dyotanāddevāścakṣurādīnīndriyāṇyetatprakṛtamātmatattvaṃ nāpnuvanna prāptavantaḥ /",
    "GV05isupsb_u:90": " tebhyo mano javīyaḥ manovyāpāravyavahitatvād ābhāsamātramapi ātmano naiva devānāṃ viṣayībhavati /",
    "GV05isupsb_u:91": " yasmājjavanānmanaso 'pi pūrvamarṣat pūrvameva gataṃ vyomavadvyāpitvāt sarvavyāpi",
    "GV05isupsb_u:92": " tadātmatattva sarvasaṃsāradharmavarjitaṃ svena nirupādhikena svarūpeṇāvikriyameva",
    "GV05isupsb_u:93": " sadupādhikṛtāḥ sarvāḥ saṃsāravikriyā anubhavatītyavivekināṃ mūḍhānāmanekamiva ca",
    "GV05isupsb_u:94": " pratidehaṃ pratyavabhāsata ityetadāha /",
    "GV05isupsb_u:95": " taddhāvato drutaṃ gacchato 'nyānātmavilakṣaṇānmanovāgindriyaprabhṛtīnatyeti atītya gacchati iva /",
    "GV05isupsb_u:96": " ivārthaṃ svayameva darśayati tiṣṭhaditi svayamavikriyameva sadityarthaḥ /",
    "GV05isupsb_u:97": " tasminnātmatattve sati nityacaitanyasvabhāve mātariśvā vāyuḥ sarvaprāṇabhṛt kriyātmako",
    "GV05isupsb_u:98": " yadāśrayāṇi kāryakaraṇajātāni yasminnotāni protāni ca yatsūtrasaṃjñakaṃ sarvasya",
    "GV05isupsb_u:99": " jagato vighārayitṛ sa mātariśvā;",
    "GV05isupsb_u:100": " apaḥ karmāṇi prāṇināṃ ceṣṭālakṣaṇāni,",
    "GV05isupsb_u:101": " agnyādityaparjanyādīnāṃ jvalanadahanaprakāśābhivarṣaṇādilakṣaṇāni dadhāti vibhajati ityarthaḥ /",
    "GV05isupsb_u:102": " dhārayatīti vā“bhīṣāsmādvātaḥ pavate” (tai. u. 2 / 8 /",
    "GV05isupsb_u:103": " 1) ityādi śrutibhyaḥ /",
    "GV05isupsb_u:104": " sarvā hi kāryakaraṇādivikriyā nityacaitanyātmasvarūpe sarvāspadabhūte satyeva bhavantītyarthaḥ //IsUpBh_4//",
    "GV05isupsb_u:105": " na mantrāṇāṃ jāmitāstiti pūrvamantroktamapyartha punarāha--",
    "GV05isupsb_u:106": " tad ejati tan naijati tad dūre tad v antike /",
    "GV05isupsb_u:107": " tad antar asya sarvasya tad u sarvasyāsya bāhyataḥ // IsUp_5 //",
    "GV05isupsb_u:108": " tadātmatattvaṃ yatprakṛtaṃ tadejati calati tadeva ca naijati svato naiva calati svato 'calameva sat",
    "GV05isupsb_u:109": " calatīvetyarthaḥ /",
    "GV05isupsb_u:110": " kiñca taddūre varṣakoṭiśatairapyaviduṣāmaprāpyatvād dūra iva /",
    "GV05isupsb_u:111": " tad u antike iti cchedaḥ /",
    "GV05isupsb_u:112": " tadvantike samīpe 'tyantameva viduṣāmātmatvānna kevalaṃ dūre 'ntike ca /",
    "GV05isupsb_u:113": " tadantarabhyantare 'sya sarvasya“ya ātmā sarvāntaraḥ“(bṛ. u. 3 / 4 /",
    "GV05isupsb_u:114": " 1) iti śruteḥ asya sarvasya jagato nāma rūpakriyātmakasya tadu api sarvasya asya bāhyato vyāpakatvādākāśavanniratiśayasūkṣmatvād antaḥ /",
    "GV05isupsb_u:115": " “prajñānaghana eva“(bṛ. u. 4 / 5 /",
    "GV05isupsb_u:116": " 13) iti ca śāsanānnirantaraṃ ca //IsUpBh_5//",
    "GV05isupsb_u:117": " yas tu sarvāṇi bhūtāny ātmany evānupaśyati /",
    "GV05isupsb_u:118": " sarvabhūteṣu cātmānaṃ tato na vijugupsate // IsUp_6 //",
    "GV05isupsb_u:119": " yaḥ parivrāḍ mumukṣuḥ sarvāṇi bhūtānyavyaktādīni sthāvarāntāni ātmanyevānupaśyatyātmavyatiriktāni na paśyatītyarthaḥ,",
    "GV05isupsb_u:120": " sarvabhūteṣu ca teṣveva cātmānaṃ teṣām api bhūtānāṃ svamātmānamātmatvena yathāsya",
    "GV05isupsb_u:121": " dehasya kāryakaraṇasaṅdhātasyātmā ahaṃ sarvapratyayasākṣibhūtaścetayitā kevalo nirguṇo",
    "GV05isupsb_u:122": " 'nenaiva svarūpeṇāvyaktādīnāṃ sthāvarāntānāmahamevātmeti sarvabhūteṣu cātmānaṃ nirviśeṣaṃ",
    "GV05isupsb_u:123": " yastvanupaśyati sa tatastasmādeva darśanānna vijugupsate vijugupsāṃ ghṛṇāṃ na karoti /",
    "GV05isupsb_u:124": " prāptasyaivānuvādo 'yam /",
    "GV05isupsb_u:125": " sarvā hi ghṛṇātmano 'nyadduṣṭaṃ paśyato bhavati,",
    "GV05isupsb_u:126": " ātmānamevātyantaviśuddhaṃ nirantaraṃ paśyato na ghṛṇānimittam arthāntaramastīti prāptameva /",
    "GV05isupsb_u:127": " tato na vijugupsata iti //IsUpBh_6//",
    "GV05isupsb_u:128": " imamevārthamanyo 'pi mantra āha--",
    "GV05isupsb_u:129": " yasmin sarvāṇi bhūtāny ātmaivābhūd vijānataḥ /",
    "GV05isupsb_u:130": " tatra ko mohaḥ kaḥ śoka ekatvam anupaśyataḥ // IsUp_7 //",
    "GV05isupsb_u:131": " yasminkāle yathoktātmani vā tānyeva bhūtāni sarvāṇi paramārthātmadarśanādātmaivābhūd ātmaiva saṃvṛtaḥ paramārthavastu vijānataḥ tatra tasminkāle tatrātmani vā ko mohaḥ kaḥ śokaḥ /",
    "GV05isupsb_u:132": " śokaśca mohaśca kāmakarmabījam ajānato bhavati /",
    "GV05isupsb_u:133": " na tvātmaikatvaṃ viśuddhaṃ gaganopamaṃ paśyataḥ ko mohaḥ kaḥ śoka iti śokamohayoravidyākāryayorākṣepeṇa",
    "GV05isupsb_u:134": " asambhavapradarśanāt sakāraṇasya saṃsārasyātyantamevocchedaḥ pradarśito bhavati //IsUpBh_7 //",
    "GV05isupsb_u:135": " yo 'yamatītairmantrairukta ātmā sa svena rūpeṇa kiṃlakṣaṇa ityāhāyaṃ mantraḥ--",
    "GV05isupsb_u:136": " sa paryagāc chukram akāyam avraṇam asnāviraṃ śuddham apāpaviddham /",
    "GV05isupsb_u:137": " kavir manīṣī paribhūḥ svayambhūr yāthātathyator 'thān vyadadhāc chāśvatībhyaḥ samābhyaḥ // IsUp_8 //",
    "GV05isupsb_u:138": " sa yathokta ātmā paryagāt pari samantādagādgatavānākāśavadvyāpī ityarthaḥ /",
    "GV05isupsb_u:139": " śukraṃ śuddhaṃ jyotiṣmaddīptimānityarthaḥ /",
    "GV05isupsb_u:140": " akāyamaśarīro liṅgaśarīravarjita ityarthaḥ /",
    "GV05isupsb_u:141": " avraṇam akṣatam /",
    "GV05isupsb_u:142": " asnāviraṃ snāvāḥ śirā yasminna vidyanta ityasnāviram /",
    "GV05isupsb_u:143": " avraṇamasnāviramityābhyāṃ sthūlaśarīrapratiṣedhaḥ /",
    "GV05isupsb_u:144": " śuddhaṃ nirmalamavidyāmalarahitamiti kāraṇaśarīrapratiṣedhaḥ /",
    "GV05isupsb_u:145": " apāpaviddhaṃ dharmādharmādipāpavarjitam /",
    "GV05isupsb_u:146": " śukramityādīni vacāṃsi pulliṅgatvena pariṇeyāni /",
    "GV05isupsb_u:147": " sa paryagādityupakramya kavirmanīṣītyādinā pulliṅgatvenopasaṃhārāt /",
    "GV05isupsb_u:148": " kaviḥ krāntadarśī sarvādṛk /",
    "GV05isupsb_u:149": " “nānyo 'to 'sti draṣṭā“(bṛ. u. 3 / 8 /",
    "GV05isupsb_u:150": " 11) ityādiśruteḥ /",
    "GV05isupsb_u:151": " maniṣī manasa īṣitā sarvajña īśvara ityarthaḥ /",
    "GV05isupsb_u:152": " paribhūḥ sarveṣāṃ paryupari bhavatīti paribhūḥ /",
    "GV05isupsb_u:153": " svayambhūḥ svayameva bhavatīti /",
    "GV05isupsb_u:154": " yeṣāmupari bhavati yaścopari bhavati sa sarvaḥ svayameva bhavatīti svayambhūḥ /",
    "GV05isupsb_u:155": " sa nityamukta īśvaro yāthātathyataḥ sarvajñatvādyathātathābhāvo yāthātathyaṃ tasmādyathābhūtakarmaphalasādhanator'thān",
    "GV05isupsb_u:156": " karttavyapadārthān vyadadhādvihitavān yathānurūpaṃ vyabhajadityarthaḥ,",
    "GV05isupsb_u:157": " śāśvatībhyo nityābhyaḥ samābhyaḥ saṃvatsarākhyebhyaḥ prajāpatibhya ityarthaḥ //IsUpBh_8//",
    "GV05isupsb_u:158": " atrādyena mantreṇa sarvaiṣaṇāparityāgena jñānaniṣṭhoktā prathamo vedārthaḥ“īśā vāsyamidaṃ sarvaṃ...mā gṛdhaḥ kasyasviddhanam“iti /",
    "GV05isupsb_u:159": " ajñānāṃ jijīviṣūṇāṃ jñānaniṣṭhāsambhave“kurvanneveha karmāṇi...jijīviṣet“iti karmaniṣṭhoktā dvitīyo vedārthaḥ /",
    "GV05isupsb_u:160": " anayośva niṣṭhayorvibhāgo mantrapradarśitayorbṛhadāraṇyake 'pi pradarśitaḥ “so 'kāmayata jāyā me syāt“(bṛ. u. 1 / 4 /",
    "GV05isupsb_u:161": " 17) ityādinā ajñasya kāminaḥ karmāṇīti /",
    "GV05isupsb_u:162": " “mana evāsyātmā vāgjāyā“(bṛ. u. 1 / 4 /",
    "GV05isupsb_u:163": " 17) ityādivacanād ajñatvaṃ kāmitvaṃ ca karmaniṣṭhasya niścitamavagamyate /",
    "GV05isupsb_u:164": " tathā ca tatphalaṃ saptānnasargasteṣvātmabhāvenātmasvarūpāvasthānam /",
    "GV05isupsb_u:165": " jāyādyeṣaṇātrayasaṃnyāsena ca ātmavidāṃ karmaniṣṭhāprātikūlyenātmasvarūpaniṣṭhaiva darśitā“kiṃ prajayā kariṣyāmo yeṣāṃ no 'yamātmāyaṃ lokaḥ“(bṛ. u. 4 / 4 / 22) ityādinā /",
    "GV05isupsb_u:166": " ye tu jñānaniṣṭhāḥ saṃnyāsinastebhyo 'suryā nāma ta ityādinā avidvannindādvāreṇa ātmano yāthātmyaṃ sa paryagāt ityetadantairmantrairupadiṣṭam",
    "GV05isupsb_u:167": " te hyatrādhikṛtā na kāmina iti /",
    "GV05isupsb_u:168": " tathā ca śvetāśvatarāṇāṃ mantropaniṣadi“atyāśramibhyaḥ paramaṃ pavitraṃ provāca samyagṛṣisaṅghajuṣṭam“(śve. u. 6 /",
    "GV05isupsb_u:169": " 21) ityādi vibhajyoktam /",
    "GV05isupsb_u:170": " ye tu karmiṇaḥ karmaniṣṭhāḥ karma kurvanta eva jijīviṣavastebhya idamucyate--",
    "GV05isupsb_u:171": " andhaṃ tamaḥ praviśanti ye 'vidyām upāsate /",
    "GV05isupsb_u:172": " tato bhūya iva te tamo ya uvidyāyāṃ ratāḥ // IsUp_9 //",
    "GV05isupsb_u:173": " kathaṃ punarevamavagabhyate na tu sarveṣām iti /",
    "GV05isupsb_u:174": " ucyate--akāminaḥ sādhyasādhanabhedopamardena 'yasmin sarvāṇi bhūtānyātmaivābhūddhijānataḥ /",
    "GV05isupsb_u:175": " tatra ko mohaḥ kaḥ śoka ekatvamanupaśyataḥ ' iti yadātmaikatvavijñānam[uktam ṭatanna kenacitkarmaṇā jñānāntareṇa vā hyamūḍhaḥ samuccicīṣati",
    "GV05isupsb_u:176": " iha tu samuccicīṣayā avidvadādinindā kriyate /",
    "GV05isupsb_u:177": " tatra ca yasya yena samuccayaḥ sambhavati nyāyataḥ śāstrato vā tadihocyate yaddaivaṃ vittaṃ devatāviṣayaṃ jñānaṃ karmasambandhitvenopanyastaṃ na paramātmajñānam /",
    "GV05isupsb_u:178": " “vidyayā devalokaḥ“(bṛ.u.1 / 5 /",
    "GV05isupsb_u:179": " 16) iti pṛthakphalaśravaṇāt /",
    "GV05isupsb_u:180": " tayorjñānakarmaṇoriha ekaikānuṣṭhānanindā samuccicīṣayā na nindāparaiva ekaikasya pṛthakphalaśravaṇāt“vidyayā tadārohanti” “vidyayā devalokaḥ“(bṛ.u.1",
    "GV05isupsb_u:181": " 16) “na tatra dakṣiṇā yanti” “karmaṇā pitṛlokaḥ“(bṛ.u.1 / 8 / 16) iti /",
    "GV05isupsb_u:182": " na hi śāstravihitaṃ kiñcidakartavyatāmiyāt /",
    "GV05isupsb_u:183": " tatra andhaṃ tamaḥ adarśanātmakaṃ tamaḥ praviśanti /",
    "GV05isupsb_u:184": " ke? ye 'vidyāṃ vidyāyā anyā avidyā tāṃ karma ityarthaḥ,",
    "GV05isupsb_u:185": " karmaṇo vidyāvirodhitvāt ;",
    "GV05isupsb_u:186": " tāmavidyāmagnihotrādilakṣaṇāmeva kevalāmupāsate tatparāḥ santo 'nutiṣṭhantītyabhiprāyaḥ /",
    "GV05isupsb_u:187": " tatastasmādandhātmakāttamaso bhūya iva bahutarameva te tamaḥ praviśanti, ke?",
    "GV05isupsb_u:188": " karma itvā ye u ye tu vidyāyāmeva devatājñāna eva ratāḥ abhiratāḥ /",
    "GV05isupsb_u:189": " tatrāvāntaraphalabhedaṃ vidyākarmaṇoḥ samuccayakāraṇamāha ;",
    "GV05isupsb_u:190": " anyathā phalavadaphalavatoḥ sannihitayoraṅgāṅgitaiva syāt ityarthaḥ //IsUpBh_9//",
    "GV05isupsb_u:191": " anyad evāhur vidyayān yad āhur avidyayā /",
    "GV05isupsb_u:192": " iti śuśruma dhīrāṇāṃ ye nas tad vicacakṣire // IsUp_10 //",
    "GV05isupsb_u:193": " anyatpṛthageva vidyayā kriyate phalamityāhurvadatti“vidyayā devalokaḥ“(bṛ.u.1 / 6 /",
    "GV05isupsb_u:194": " 16) “karmaṇā kriyate karmaṇā pitṛlokaḥ“(bṛ.u.1 / 5 / 16) iti śruteḥ /",
    "GV05isupsb_u:195": " ityevaṃ śuśruma śrutavanto vayaṃ dhīrāṇāṃ dhīmatāṃ vacanam /",
    "GV05isupsb_u:196": " ye ācāryā no 'smabhyaṃ tatkarma ca jñānaṃ ca vicacakṣire vyākhyātavantasteṣāmayamāgamaḥ pāramparyāgata ityarthaḥ //IsUpBh_10//",
    "GV05isupsb_u:197": " vidyāṃ cāvidyāṃ ca yas tad vedobhayaṃ saha /",
    "GV05isupsb_u:198": " avidyayā mṛtyuṃ tīrtvā vidyayāmṛtam aśnute // IsUp_11 //",
    "GV05isupsb_u:199": " yata evamato vidyāṃ cāvidyāṃ ca devatājñānaṃ karma cetyarthaḥ /",
    "GV05isupsb_u:200": " yastadetadubhayaṃ sahaikena puruṣeṇa anuṣṭheyaṃ veda tasyaivaṃ samuccayakāriṇa eva ekapuruṣārthasambandhaḥ krameṇa syādityucyate /",
    "GV05isupsb_u:201": " avidyayā karmaṇā agnihotrādinā mṛtyuṃ svābhāvikaṃ karma jñānaṃ ca mṛtyuśabdavācyamubhayaṃ tīrtvā atikramya vidyayā devatājñānenāmṛtaṃ devatātmabhāvamaśnute prāpnoti /",
    "GV05isupsb_u:202": " taddhyamṛtamucyate yaddevatātmagamanam //IsUpBh_11//",
    "GV05isupsb_u:203": " adhunā vyākṛtāvyākṛtopāsanayoḥ samuccicīṣayā pratyekaṃ nindocyate /",
    "GV05isupsb_u:204": " andhaṃ tamaḥ praviśanti ye 'sambhūtim upāsate /",
    "GV05isupsb_u:205": " tato bhūya iva te tamo ya u sambhūtyāṃ ratāḥ // IsUp_12 //",
    "GV05isupsb_u:206": " andhaṃ tamaḥ praviśanti ye asambhūtiṃ sambhavanaṃ sambhūtiḥ sā yasya kāryasya sā",
    "GV05isupsb_u:207": " sambhūtiḥ tasyā anyā asambhūtiḥ prakṛtiḥ kāraṇamavidyā avyākṛtākhyā tāmasambhūtimavyākṛtākhyāṃ",
    "GV05isupsb_u:208": " prakṛtiṃ kāraṇamavidyāṃ kāmakarmabījabhūtāmadarśanātmikāmupāsate ye te tadanurūpamevāndhaṃ",
    "GV05isupsb_u:209": " tamo 'darśanātmakaṃ praviśanti /",
    "GV05isupsb_u:210": " tatastasmādapi bhūyo bahutaramiva tamaḥ praviśanti ya u sambhūtyāṃ kāryabrahmaṇi hiraṇyagarbhākhye ratāḥ //IsUpBh_12//",
    "GV05isupsb_u:211": " adhunobhayorupāsanayoḥ samuccayakāraṇamavayavaphalabhedamāha--",
    "GV05isupsb_u:212": " anyad evāhuḥ saṃbhavād anyad āhur asaṃbhavāt /",
    "GV05isupsb_u:213": " iti śuśruma dhīrāṇāṃ ye nas tad vicacakṣire // IsUp_13 //",
    "GV05isupsb_u:214": " anyadeva pṛthagevāhuḥ phalaṃ sambhavātsambhūteḥ kāryabrahmopāsanādaṇimādyaiśvaryalakṣaṇaṃ vyākhyātavanta ityarthaḥ /",
    "GV05isupsb_u:215": " tathā cānyadāhuḥ asambhavādasambhūtekhyākṛtād avyākṛtopāsanāt /",
    "GV05isupsb_u:216": " yaduktamandhantamaḥ praviśantīti prakṛtilaya iti ca paurāṇikairucyata ityevaṃ śuśruma",
    "GV05isupsb_u:217": " dhīraṇāṃ vacanaṃ ye nastadvicacakṣire vyākṛtāvyākṛtopāsanaphalaṃ vyākhyātavanta ityarthaḥ //IsUpBh_13 //",
    "GV05isupsb_u:218": " yata evamataḥ samuccayaḥ sambhūtyasambhūtyupāsanayoryukta evaikapuruṣārthatvāccetyāha--",
    "GV05isupsb_u:219": " saṃbhūtiṃ ca vināśaṃ ca yas tad vedobhayaṃ saha /",
    "GV05isupsb_u:220": " vināśena mṛtyuṃ tīrtvā saṃbhūtyāmṛtam aśnute // IsUp_14 //",
    "GV05isupsb_u:221": " sambhūtiṃ ca vināśaṃ ca yastadvedobhayaṃ saha vināśo dharmo yasya kāryasya sa tena dharmiṇā abhedena ucyate vināśa iti,",
    "GV05isupsb_u:222": " tena tadupāsanenānaiśvaryamadharmakāmādidoṣajātaṃ ca mṛtyuṃ tīrtvā-- hiraṇyagarbhopāsanenāpti hyāṇimādiprāptiḥ phalam,",
    "GV05isupsb_u:223": " tenānaiśvaryādimṛtyumatītya asambhūtyā avyākṛtopāsanayā amṛtaṃ prakṛtilayalakṣaṇamaśnute /",
    "GV05isupsb_u:224": " sambhūtiṃ ca vināśaṃ cetyatrāvarṇalopena nirdeśo draṣṭavyaḥ prakṛtilayaphalaśrutyanurodhāt //IsUpBh_14//",
    "GV05isupsb_u:225": " mānuṣadaivavittasādhyaṃ phalaṃ śāstralakṣaṇaṃ prakṛtilayāntam /",
    "GV05isupsb_u:226": " etāvatī saṃsāragatiḥ /",
    "GV05isupsb_u:227": " ataḥ paraṃ pūrvoktamātmaivābhūdvijānata iti sarvātmabhāva eva sarveṣaṇāsaṃnyāsajñānaniṣṭhāphalam /",
    "GV05isupsb_u:228": " evaṃ dviprakāraḥ pravṛttinivṛttilakṣaṇo vedārtho 'tra prakāśitaḥ /",
    "GV05isupsb_u:229": " tatra pravṛttilakṣaṇasya vedārthasya vidhipratiṣedhalakṣaṇasya vedārthasya vidhipratiṣedhalakṣaṇasya kṛtsnasya prakāśane pravargyāntaṃ brāhmaṇamupayuktam",
    "GV05isupsb_u:230": " nivṛttilakṣaṇasya vedārthasya prakāśane 'ta ūrdhvaṃ bṛhadāraṇyakamupayuktam /",
    "GV05isupsb_u:231": " tatra niṣekādiśmaśānāntaṃ karma kurvan jijīviṣedyo vidyayā sahāparabrahmaviṣayayā taduktaṃ 'vidyāṃ cāvidyāṃ ca yastadvedobhayaṃ saha /",
    "GV05isupsb_u:232": " avidyayā mṛtyuṃ tīrtvā vidyayāmṛtamasnute' iti /",
    "GV05isupsb_u:233": " tatra kena mārgeṇāmṛtatvamaśnuta ityucyate /",
    "GV05isupsb_u:234": " tadyattatsatyamasau sa ādityo ya eṣa etasminmaṇḍale puruṣo yaścāyaṃ dakṣiṇe 'kṣanpuruṣa etadubhayaṃ satyam /",
    "GV05isupsb_u:235": " brahmopāsīno yathoktakarmakṛcca yaḥ so 'ntakāle prāpte satyātmānamātmanaḥ prāptidvāraṃ yācate 'hiraṇmayena pātreṇa' iti /",
    "GV05isupsb_u:236": " hiraṇmayena pātreṇa satyasyāpihitaṃ mukham /",
    "GV05isupsb_u:237": " tat tvaṃ pūṣann apāvṛṇu satyadharmāya dṛṣṭaye // IsUp_15 //",
    "GV05isupsb_u:238": " hiraṇmayamiva hiraṇmayaṃ jyotirmayamityetat /",
    "GV05isupsb_u:239": " tena pātreṇeva apidhānabhūtena satyasyaivādityamaṇḍalasthasya brāhmaṇo 'pihitam ācchāditaṃ mukhaṃ dvāram /",
    "GV05isupsb_u:240": " tattvaṃ he pūṣannapāvṛṇvapasāraya satyasya upāsanātsatyaṃ dharmo yasya mama so 'haṃ",
    "GV05isupsb_u:241": " satyadharmā tasmai mahyamathavā yathābhūtasya dharmasyānuṣṭhātre dṛṣṭaye tava satyātmana",
    "GV05isupsb_u:242": " upalabdhaye //IsUpBh_15 //",
    "GV05isupsb_u:243": " pūṣann ekarṣe yama sūrya prājāpatya vyūha raśmīn samūha tejaḥ /",
    "GV05isupsb_u:244": " yat te rūpaṃ kalyāṇatamaṃ tat te paśyāmi yo 'sāv asau puruṣaḥ so 'ham asmi // IsUp_16 //",
    "GV05isupsb_u:245": " he pūṣan/ jagataḥ poṣaṇātpūṣā ravistathaika eva ṛṣati gacchati ityekarṣiḥ-- he ekarṣe/",
    "GV05isupsb_u:246": " tathā sarvasya saṃyamanādyamaḥ-- he yama/",
    "GV05isupsb_u:247": " tathā raśmīnāṃ prāṇānāṃ rasānāñca svīkaraṇāt sūryaḥ-- he sūrya/",
    "GV05isupsb_u:248": " prajāpaterapatyaṃ prājāpatyaḥ-- he prājāpatya/",
    "GV05isupsb_u:249": " vyūha vigamaya raśmīnsvān /",
    "GV05isupsb_u:250": " samūha ekīkuru upasaṃharate tejastāpakaṃ jyotiḥ /",
    "GV05isupsb_u:251": " yatte tava rūpaṃ kalyāṇatamam atyantaśobhanaṃ tatte tavātmanaḥ prasādāt paśyāmi /",
    "GV05isupsb_u:252": " kiñcāhaṃ na tu tvāṃ bhṛtyavadyāce yo 'sāvādityamaṇḍalastho vyāhṛtyavayavaḥ puruṣaḥ",
    "GV05isupsb_u:253": " puruṣākāratvātpūrṇaṃ vānena prāṇabuddhayātmanā jagatsamastamiti puruṣaḥ puri śayanādvā",
    "GV05isupsb_u:254": " puruṣaḥ so 'hamasmi bhavāmi //IsUpBh_16 //",
    "GV05isupsb_u:255": " vāyur anilam amṛtam athedaṃ bhasmāntaṃ śarīram /",
    "GV05isupsb_u:256": " oṃ krato smara kṛtaṃ smara krato smara kṛtaṃ smara // IsUp_17 //",
    "GV05isupsb_u:257": " athedānīṃ mama mariṣyato vāyuḥ prāṇo 'dhyātmaparicchedaṃ hitvādhidaivatātmānaṃ sarvātmakamanilamamṛtaṃ sūtrātmānaṃ pratipadyatāmiti vākyaśeṣaḥ",
    "GV05isupsb_u:258": " liṅgaṃ cedaṃ jñānakarmasaṃskṛtamutkrāmatviti draṣṭavyam,",
    "GV05isupsb_u:259": " mārgayācanasāmarthyāt /",
    "GV05isupsb_u:260": " athedaṃ śarīramagnau hutaṃ bhasmāntaṃ bhūyāt /",
    "GV05isupsb_u:261": " om iti yathopāsanam oṃpratīkātmakatvātsatyātmakamagnyākhyaṃ brahmābhedenocyate /",
    "GV05isupsb_u:262": " he krato/ saṅkalpātmaka/",
    "GV05isupsb_u:263": " smara yanmama smartavyaṃ tasya kālo 'yaṃ pratyupasthito 'taḥ smara /",
    "GV05isupsb_u:264": " etāvantaṃ kālaṃ bhāvitaṃ kṛtamagne smara yanmayā bālyaprabhṛtyanuṣṭhitaṃ karma tacca smara /",
    "GV05isupsb_u:265": " krato smara kṛtaṃ smareti punarvacanamādarārtham //IsUpBh_17//",
    "GV05isupsb_u:266": " punaranyena mantreṇa mārgaṃ yācate--",
    "GV05isupsb_u:267": " agne naya supathā rāye asmān viśvāni deva vayunāni vidvān /",
    "GV05isupsb_u:268": " yuyodhy asmaj juhurāṇam eno bhūyiṣṭhāṃ te nama uktiṃ vidhema // IsUp_18 //",
    "GV05isupsb_u:269": " he agne/ naya gamaya supathā śobhanena mārgeṇa /",
    "GV05isupsb_u:270": " supratheti viśeṣaṇaṃ dakṣiṇamārganivṛttyartham /",
    "GV05isupsb_u:271": " nirviṇṇo 'haṃ dakṣiṇena mārgeṇa gatāgatalakṣaṇenāto yāce tvāṃ punaḥ punargamanāgamanavarjitena śobhanena pathā naya /",
    "GV05isupsb_u:272": " rāye dhanāya karmaphalabhogāyetyarthaḥ,",
    "GV05isupsb_u:273": " asmānyathoktadharmaphalaviśiṣṭān viśvāni sarvāṇi he deva/",
    "GV05isupsb_u:274": " vayunāni karmāṇi prajñānāni vā vidvāñjānan /",
    "GV05isupsb_u:275": " kiñca yuyodhi viyojaya vināśaya asmadasmatto juhurāṇaṃ kuṭilaṃ vañcanātmakamenaḥ pāpam /",
    "GV05isupsb_u:276": " tato vayaṃ viśuddhāḥ santa iṣṭaṃ prāpsyāma ityabhiprāyaḥ /",
    "GV05isupsb_u:277": " kintu vayamidānīṃ te na śaknumaḥ paricaryāṃ kartum /",
    "GV05isupsb_u:278": " bhūyiṣṭhāṃ bahutarāṃ te tubhyaṃ nama uktiṃ namaskāravacanaṃ vidhema namaskāreṇa paricarema ityarthaḥ /",
    "GV05isupsb_u:279": " 'avidyayā mṛtyuṃ tīrtvā vidyayāmṛtamaśnute /",
    "GV05isupsb_u:280": " ' (ī.u.11) 'vināśena mṛtyuṃ tīrtvāsambhūtyāmṛtamaśnute' (ī.u.14)",
    "GV05isupsb_u:281": " iti śrutvā kecitsaṃśayaṃ kurvanti /",
    "GV05isupsb_u:282": " atastannirākaraṇārthaṃ saṃkṣepato vicāraṇāṃ kariṣyāmaḥ /",
    "GV05isupsb_u:283": " tatra tāvaktinnimittaḥ saṃśaya ityucyate /",
    "GV05isupsb_u:284": " vidyāśabdena mukhyā paramātmavidyaiva kasmānna gṛhyate 'mṛtatvañca /",
    "GV05isupsb_u:285": " nānuktāyāḥ paramātmavidyāyāḥ karmaṇaśca virodhātsamuccayānupapattiḥ /",
    "GV05isupsb_u:286": " satyam /",
    "GV05isupsb_u:287": " virodhastu nāvagamyate virodhāvirodhayoḥ śāstrapramāṇakatvāt /",
    "GV05isupsb_u:288": " yathāvidyānuṣṭhānaṃ vidyopāsanañca śāstrapramāṇakaṃ tathā tadvirodhāvirodhāvapi /",
    "GV05isupsb_u:289": " yathā ca na hiṃsyātsarvā bhūtānīti śāstrādavagataṃ punaḥ śāstreṇaiva bādhyate 'dhvare paśuṃ hiṃsyāditi /",
    "GV05isupsb_u:290": " evaṃ vidyāvidyayorapi syāt /",
    "GV05isupsb_u:291": " vidyākarmaṇośca samuccayaḥ /",
    "GV05isupsb_u:292": " na“dūramete viparīte viṣūcī avidyā yā ca vidyā“(ka.u.1 / 2 / 4) iti śruteḥ /",
    "GV05isupsb_u:293": " vidyāṃ cāvidyāṃ ceti vacanādavirodha iti cet?",
    "GV05isupsb_u:294": " na ; hetusvarūpaphalavirodhāt /",
    "GV05isupsb_u:295": " vidyāvidyāvirodhāvirodhayorvikalpāsambhavātsamuccayavidhānādavirodha eveti cet?",
    "GV05isupsb_u:296": " na? sahasambhavānupapatteḥ /",
    "GV05isupsb_u:297": " krameṇaikāśraye syātāṃ vidyāvidye iti cet?",
    "GV05isupsb_u:298": " na ; vidyotpattau avidyāyā hyāstatvāttadāśraye 'vidyānupapatteḥ /",
    "GV05isupsb_u:299": " na hyagniruṣṇaḥ prakāśaśceti vijñānotpattau yasminnāśraye tadutpannaṃ tasminnevāśraye",
    "GV05isupsb_u:300": " śīto 'gniraprakāśo vetyavidyāyā utpattirnāpi saṃśayo 'jñānaṃ vā“yasmin sarvāṇi bhūtānyātmaivābhūdvijānataḥ /",
    "GV05isupsb_u:301": " tatra ko mohaḥ kaḥ śoka ekatvamanupaśyataḥ“(ī.u.7)",
    "GV05isupsb_u:302": " iti śokamohādyasambhavaśruteḥ /",
    "GV05isupsb_u:303": " avidyāsambhavāttadupādānasya karmaṇo 'pyanupapattim avocāma /",
    "GV05isupsb_u:304": " amṛtamaśnuta ityāpekṣikam amṛtam /",
    "GV05isupsb_u:305": " vidyāśabdena paramātmavidyāgrahaṇe hiraṇmayenetyādinā dvāramārgādiyācanamanupapannaṃ syāt /",
    "GV05isupsb_u:306": " tasmādupāsanayā samuccayo na paramātmavijñāneneti yathāsmābhirvyākhyāta eva mantrāṇāmartha ityuparamyate //IsUpBh_18//",
    "GV05isupsb_u:307": " iti śrīmatparamahaṃsaparivrājakācāryasya śrīśaṅkarabhagavataḥ kṛtāvīśāvāsyopaniṣadbhāṣyaṃ sampūrṇam /"
}