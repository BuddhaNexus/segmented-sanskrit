{
    "GSP29vnyps52u:0": " // prameyādhyāyaḥ //",
    "GSP29vnyps52u:1": " // dvitīyamāhnikam //",
    "GSP29vnyps52u:2": " nyā. pa. prame. 9 atra yadyapi pramāviṣayaḥ prameyamiti vyutpattyā āropitākāravyavacchedārthayā anāropitarūpaṃ sarvaṃ prameyam,",
    "GSP29vnyps52u:3": " tathāpi niḥśreyasāntaraṅgatayā tadarthibhiḥ prakarṣeṇa meyaṃ prameyamiha vivakṣim /",
    "GSP29vnyps52u:4": " yadviṣayeṇa bhrameṇa saṃsarāmaḥ,",
    "GSP29vnyps52u:5": " yadviṣayeṇa ca tattvajñānenāpavarjyemahi,",
    "GSP29vnyps52u:6": " tadiha naḥ prakarṣeṇa meyaṃ prameyam /",
    "GSP29vnyps52u:7": " tacca dvādaśavidhamuktamākṣapāde--- “ātmaśarīrendriyārthabuddhimanaḥ pravṛttidoṣapretyabhāvaphaladuḥkhāpavargāḥ prameyam” iti /",
    "GSP29vnyps52u:8": " tatra cetana ātmā /",
    "GSP29vnyps52u:9": " sa dvidhār---iśvaronīśvara iti /",
    "GSP29vnyps52u:10": " jagatkartār iśvaraḥ /",
    "GSP29vnyps52u:11": " jagadvyāpārarahitaścetanonīśvaraḥ /",
    "GSP29vnyps52u:12": " yaccaitanyasamānādhikaraṇaṃ yadapṛthaksiddhaṃ yaddravyaṃ,",
    "GSP29vnyps52u:13": " tat tasya śarīram /",
    "GSP29vnyps52u:14": " tad dvividham---karmajam,",
    "GSP29vnyps52u:15": " akarmajaṃ ceti /",
    "GSP29vnyps52u:16": " ādyamasmadādīnām /",
    "GSP29vnyps52u:17": " dvitīyamīśvarādīnām /",
    "GSP29vnyps52u:18": " sāttvikāhaṅkāropādānakaṃ dravyamindriyam /",
    "GSP29vnyps52u:19": " tadekādaśavidham---pañca jñānendriyāṇi,",
    "GSP29vnyps52u:20": " pañcakarmenidrayāṇi manaśceti /",
    "GSP29vnyps52u:21": " indriyagocarā ihārthāḥ /",
    "GSP29vnyps52u:22": " te ca śabdādayo guṇāḥ tadviśiṣṭāni ca /",
    "GSP29vnyps52u:23": " arthaprakāśo buddhiḥ /",
    "GSP29vnyps52u:24": " smṛtyādikaraṇamindriyaṃ manaḥ /",
    "GSP29vnyps52u:25": " manovākkāyānāṃ puṇyāpuṇyarūpo vyāpāra iha pravṛttiḥ /",
    "GSP29vnyps52u:26": " tathāvidhapravṛttihetavo doṣāḥ /",
    "GSP29vnyps52u:27": " te ca saṃgrahādrāgadveṣamohāḥ /",
    "GSP29vnyps52u:28": " pūrvadehaṃ vihāyottaradehaprāptiḥ pretyabhāvaḥ /",
    "GSP29vnyps52u:29": " pravṛttisādhyaṃ phalam;",
    "GSP29vnyps52u:30": " tadeva puruṣeṇa pravṛttiphalatayoddiṣṭaṃ prayojanam /",
    "GSP29vnyps52u:31": " pratikūlavedanīyaṃ duḥkham /",
    "GSP29vnyps52u:32": " tatra sukhatatsādhanādikamapi viṣasaṃpṛktamadhuvat prabhūtānarthānuṣaṅgitvād duḥkhameva mumukṣuṇā bhāvyamiti tasyāpi pratikūlavedanīyatvam /",
    "GSP29vnyps52u:33": " duḥkhāntarakāraṇāsamānādhikaraṇā duḥkhanivṛttirapavargaḥ /",
    "GSP29vnyps52u:34": " sa ca svābhāvikātmasvarūpāvirbhāvapūrvakasamastavibhūtiguṇaviśiṣṭaniratiśayānandabrahmānubhavagarbhaḥ iti paramapuruṣārthaḥ /",
    "GSP29vnyps52u:35": " tatpūrvako vā tādṛśabrahmānubhavopavargaḥ iti /",
    "GSP29vnyps52u:36": " etadeva ca prameyaṃ saṃgrahāccaturdhā vibhajya kecidanusaṃdadhate--- 'heyam,",
    "GSP29vnyps52u:37": " tasya nivartakam,",
    "GSP29vnyps52u:38": " hānam,",
    "GSP29vnyps52u:39": " tasyopāyaḥ' iti /",
    "GSP29vnyps52u:40": " ye tu kaṇacaraṇādayaḥ ṣaṭsaptādirūpeṇa sarvān padārthān vibhajya parīkṣante,",
    "GSP29vnyps52u:41": " te sāmānyaviśeṣasamavāyādīnāṃ padārthāntaratvapratikṣepeṇa nirastāḥ /",
    "GSP29vnyps52u:42": " tataśca dravyaguṇakarmāṇi trīṇyevāvaśiṣyante /",
    "GSP29vnyps52u:43": " tatrāpi karmaṇaḥ saṃpratipannaguṇātiriktatvapakṣepi saṃskārādiguṇāvāntaraviśeṣavad guṇapakṣakakṣīkārāt dvau padārthau /",
    "GSP29vnyps52u:44": " tatra ca guṇaśabdasyāpṛthaksiddhaviśeṣaṇamātravyutpannasya tathāvidheṣu keṣucid dravyeṣvapi",
    "GSP29vnyps52u:45": " vṛtterdravyaguṇarūpeṇa vibhāgānaucityād dravyamadravyamityeva padārthavibhāgamādriyāmaher,",
    "GSP29vnyps52u:46": " idṛśasya tu vicārasyāpavarge paraṃparayopayogaḥ /",
    "GSP29vnyps52u:47": " mumukṣūṇāṃ pradhānatamaṃ tu prameyaṃ viśiṣṭaṃ brahmaikameveti manvāno bhagavān bādarāyaṇaḥ--- “athāto brahmajijñāsā” ityupakramya tadeva saprakāraṃ",
    "GSP29vnyps52u:48": " tatprakāratayaivānyat prameyam /",
    "GSP29vnyps52u:49": " kecittu dehātmavivekakramānusāreṇa “bhoktā bhogyaṃ preritāraṃ ca matvā” iti śrutiprakriyayā ca tridhā tattvaṃ vibhajya cintayanti,",
    "GSP29vnyps52u:50": " tatrāpi saprakāradravyacintanādadravyacintāpyantarbhavati /",
    "GSP29vnyps52u:51": " tattulyanyāyatayā kālacintā ca /",
    "GSP29vnyps52u:52": " tadabhiprāyeṇa kālasya padārthaviśeṣaṇatayaiva samastavastupratītyantarbhāvānna pṛthagastitvādayo vaktavyāḥ,",
    "GSP29vnyps52u:53": " na ca parihartavyāḥ /",
    "GSP29vnyps52u:54": " “kālosti nāstīti vyavahāro vyavahartṝṇāṃ jātyādyastitvanāstitvavyavahāratulyaḥ” iti",
    "GSP29vnyps52u:55": " jainanirākaraṇasamaye bhāṣyakārairuktamātataśca brahmaikameva tattvamiti vā cidacidīśvarabhedena",
    "GSP29vnyps52u:56": " trīṇi tattvānīti vā paśyatāṃ na kaśvidviśeṣaḥ,",
    "GSP29vnyps52u:57": " svarūpabhedasya viśiṣṭaikyasya cobhayeṣāmabhimatatvāt /",
    "GSP29vnyps52u:58": " ata eva--- “pradhānapuruṣavyaktakālāstu pravibhāgaśaḥ /",
    "GSP29vnyps52u:59": " rūpāṇi sthitisargāntavyaktisadbhāvahetavaḥ” //",
    "GSP29vnyps52u:60": " ityādyanusāreṇa caturdhā pañcadhā vā vibhajya cintayatāṃ kāryaviśeṣaiḥ saha pañcaṣaṭsaptaviṃśatyādisaṃkhyāṃ niveśayatāṃ ca pūrvāviśeṣa eva /",
    "GSP29vnyps52u:61": " śrūyate ca--- “taṃ ṣaṅviṃśakamityāhuḥ saptaviṃśamathāpare /",
    "GSP29vnyps52u:62": " puruṣaṃ nirguṇaṃ sāṃravyamatharvaśiraso viduḥ” //",
    "GSP29vnyps52u:63": " iti /",
    "GSP29vnyps52u:64": " prāpyam, prāptā,",
    "GSP29vnyps52u:65": " prāptyupāyaḥ,",
    "GSP29vnyps52u:66": " nivartyaṃ,",
    "GSP29vnyps52u:67": " phalaṃ ceti kecit pañcadhā prameyaṃ parisaṃcakṣate /",
    "GSP29vnyps52u:68": " saṃbandhaviśeṣeṇa sahānye ṣoḍheti //",
    "GSP29vnyps52u:69": " nyā. pa. prame. 10 athāyamaparaḥ pravṛttyarthaḥ saṃgrahonuṣṭhānaparihārāntaraṅgaḥ;",
    "GSP29vnyps52u:70": " tathāhi--- hitamahitaṃ ca prakarṣeṇa meyam /",
    "GSP29vnyps52u:71": " tatra laukikahitāhitayoranvayavyatirekāyurvedanītiśāstrādikaṃ pramāṇam;",
    "GSP29vnyps52u:72": " tadapi yogasādhanabhūtaśarīrarakṣaṇārthaṃ mumukṣuṇāpi śrutismṛtyādyavirodhenānusaraṇīyam /",
    "GSP29vnyps52u:73": " alaukikahitāhitayostu vedāḥ pramāṇam /",
    "GSP29vnyps52u:74": " tadupabṛṃhaṇatayā smṛtītihāsapurāṇāni ca /",
    "GSP29vnyps52u:75": " yacca śrutivihitam,",
    "GSP29vnyps52u:76": " tadakhilamapi yathādhikāraṃ hitam /",
    "GSP29vnyps52u:77": " yacca tanniṣiddham,",
    "GSP29vnyps52u:78": " tadakhilamapyahitam /",
    "GSP29vnyps52u:79": " nanvabhicārādikarmaṇāmanarthahetūnāṃ kṣudrapuruṣārthasādhanānāṃ ca kāmyānāṃ karmaṇāṃ kathaṃ hitatvam ?",
    "GSP29vnyps52u:80": " ; ucyate---adhikāriviśeṣamapekṣya hi sarvo vidhirniṣedhaśca;",
    "GSP29vnyps52u:81": " yathoktam--- “traiguṇyaviṣayā vedāḥ” iti /",
    "GSP29vnyps52u:82": " yo hi sukhaṃ duḥkhanivṛttiṃ cecchati tasya tatsādhanamapekṣamāṇasya laukikeṣu sādhaneṣu",
    "GSP29vnyps52u:83": " pravṛttasya teṣāṃ nirayādihetubhūtānarthahetutvena tatparihārāyānarthahetutvarahitāḥ",
    "GSP29vnyps52u:84": " sukhādyupāyāḥ pratipādyante /",
    "GSP29vnyps52u:85": " evaṃ kāmyakarmāṇi pāralaukikāni dṛṣṭajātīyatadadhikaphalārthatayā dṛṣṭānarthāvahasukhapravṛttipratibandhaupayikatvād hitānyeva rāgiṇām /",
    "GSP29vnyps52u:86": " tathā aihalaukikānyapi citrādīni /",
    "GSP29vnyps52u:87": " kārīryādīni tu jagaddhitānyapi /",
    "GSP29vnyps52u:88": " abhicārakarmaṇopi hiṃsādiyuktasyāpi svarūpato nānarthahetutvam,",
    "GSP29vnyps52u:89": " tadaṅgapaśuhiṃsāderagnīṣomīyādivadvidhiprāptatvāt,",
    "GSP29vnyps52u:90": " api tu svasādhyenāprāptaviṣayavadhādinā /",
    "GSP29vnyps52u:91": " tadapekṣayā cābhicāro niṣidhyate /",
    "GSP29vnyps52u:92": " sopi hi kvacidavaśyakartavya eva,",
    "GSP29vnyps52u:93": " “ṣaṭsvanabhicaran patet” ityādidarśanāt /",
    "GSP29vnyps52u:94": " ataśca mumukṣorapi rakṣakakṣatriyādyabhāve rākṣasādyabhibhave cātmarakṣaṇārthamabhicāraḥ kartavya eva,",
    "GSP29vnyps52u:95": " “sarvata evātmānaṃ gopāyet” iti śāstrāt,",
    "GSP29vnyps52u:96": " anyathā aharaharanuṣṭheyasyāprayāṇādanuvartanīyasya karmāderucchedaprasaṅgenopāyāniṣpattermokṣāsiddhiprasaṅgāt /",
    "GSP29vnyps52u:97": " vṛṣṭyannādidṛṣṭārthāni ca sarvāṇyupāsananiṣpattyaupayikatayā tattadapekṣāyāmanuṣṭheyāni /",
    "GSP29vnyps52u:98": " pāralaukikāni tu tatphalābhisaṃdhiviraheṇa karmayogānuṣṭhānadaśāyāṃ nityanaimittikairekīkṛtya kartavyāni /",
    "GSP29vnyps52u:99": " naimittikāni hi sarvāṇi prasaktānarthaparihārārthatayā sarvahitānyeva /",
    "GSP29vnyps52u:100": " evaṃ nityāni,",
    "GSP29vnyps52u:101": " uttarakarmādhikārārthatvādakaraṇanimittapratyavāyaparihārārthatvācca /",
    "GSP29vnyps52u:102": " ataḥ śrutivihitaṃ svavarṇāśramocitaṃ sarvaṃ hitameva /",
    "GSP29vnyps52u:103": " ata eva hi smaranti--- “śāstraṃ hi vatsalataraṃ mātāpitṛsahasrataḥ” iti /",
    "GSP29vnyps52u:104": " evaṃ sthite pravāhānādisāmagrīcakravaśādaniyatasamayasamāgatasakalasaiddhāntikasamālambanīyasucar",
    "GSP29vnyps52u:105": " itaparipākanivṛttapratibandhaparamapuruṣakaṭākṣaviśeṣasamunmiṣitasattvasāmarthyena",
    "GSP29vnyps52u:106": " karatalāmalakavadālokitaheyopādeyavibhāgasyānādyanantabahuvidhadurviṣahaduḥkhānuṣaṅgadūṣitālpāsthirasāṃsārikasukhamayaviṣamadhuviraktasya",
    "GSP29vnyps52u:107": " samastaduritavargāpavargāyamāṇanityaniratiśayānandamukundacaraṇāravindasevāmakarandalampaṭasya",
    "GSP29vnyps52u:108": " yathāśakti varṇāśramocitanityanaimittikaniṣiddhaparihārasahakṛtaṃ darśanasamānākāradhruvānusmṛtirūpaṃ",
    "GSP29vnyps52u:109": " bhagavadupāsanaṃ hitatamaṃ vihitam /",
    "GSP29vnyps52u:110": " tacca sadakṣaranyāsavaiśvānaramadhubhūmadaharādibhedena bahuvidhaṃ traivarṇikasarvāśramasādhyam /",
    "GSP29vnyps52u:111": " tasya ca mahānīyaviṣayaniratiśayaprītirūpatvena bhaktiśabdavācyatvam /",
    "GSP29vnyps52u:112": " ayameva ca paramo yogastrayyantānuvidhāyiṣu sarveṣu mokṣaśāstreṣu pratipādyate;",
    "GSP29vnyps52u:113": " yathāha bhagavān parāśaraḥ--- “ātmaprayatnasāpekṣā viśiṣṭā yā manogatiḥ /",
    "GSP29vnyps52u:114": " tasyā brahmaṇi saṃyogo yoga ityabhidhīyate” //",
    "GSP29vnyps52u:115": " iti /",
    "GSP29vnyps52u:116": " smarati ca bhagavān śāṇḍilyarḥ--- “idṛśaḥ paramātmāyaṃ pratyagātmāva tathedṛśaḥ /",
    "GSP29vnyps52u:117": " tatsaṃbandhānusaṃdhānamiti yogaḥ prakīrtitaḥ” //",
    "GSP29vnyps52u:118": " iti /",
    "GSP29vnyps52u:119": " tatra cidacidvivekādimātre sāṃkhyamupakurute /",
    "GSP29vnyps52u:120": " yamaniyamādisamādhiparikaraśodhane yogaḥ /",
    "GSP29vnyps52u:121": " itikartavyatāviśeṣe karmakāṇḍādayaḥ /",
    "GSP29vnyps52u:122": " sarvatraiva pañcarātram /",
    "GSP29vnyps52u:123": " niṣiddhakāmyavargeṣu vyarthānāvaśyakeṣu ca /",
    "GSP29vnyps52u:124": " śamādividhiranyatra pravṛttyā na virudhyate //",
    "GSP29vnyps52u:125": " soyamevaṃvidhaḥ paramayogākhyo dharmaḥ “mayyeva mana ādhatsva” iti gīyate /",
    "GSP29vnyps52u:126": " tadaśaktasya,",
    "GSP29vnyps52u:127": " “atha cittaṃ samādhātuṃ na śaknoṣi mayi sthiram /",
    "GSP29vnyps52u:128": " abhyāsayogena gato māmicchāptuṃ dhanañjaya /",
    "GSP29vnyps52u:129": " abhyāseṣvasamarthosi matkarmaparamo bhava” //",
    "GSP29vnyps52u:130": " ityādinā pūrvaparvāṇi vidhīyante /",
    "GSP29vnyps52u:131": " yaḥ prītipūrvabhagavadasādhāraṇakarmaṇyapi na samarthaḥ,",
    "GSP29vnyps52u:132": " tasya viṣayarasavaimukhyajananāya samastavaiṣayikasukhaśeṣitvena cirataramanusaṃhitasyāpi",
    "GSP29vnyps52u:133": " svātmanaḥ sāṃsārikasamastasukhasamadhikānandasvarūpamālokayitumāntaracakṣurvirodhitimirapaṭalapāṭanāya",
    "GSP29vnyps52u:134": " jñānakarmayogākhye dve bheṣaje /",
    "GSP29vnyps52u:135": " tatrātmacintanarūpo jñānayogastadālokanentaraṅgabhūtaḥ /",
    "GSP29vnyps52u:136": " tatrāpyasamarthasya tadadhikārasiddhyarthaṃ karmayogaḥ /",
    "GSP29vnyps52u:137": " tena tatra siddhādhikārasyāpi śiṣṭatayā vyapadeśyasyāntargatātmajñānaḥ karmayoga eva kāryaḥ /",
    "GSP29vnyps52u:138": " anyathā kṛtsnavidopyasya jñānayogāśaktākṛtsnavedipuruṣabuddhibhedajananamūlamahattaraduritavaśena jñānayogopi pratibadhyeta /",
    "GSP29vnyps52u:139": " tādṛśenaiva ca karmayogena sukaratvādiguṇavatā cirataramanuṣṭhitena jñānayogavyavadhānamantareṇāpyātmāvalokanaṃ sidhyati /",
    "GSP29vnyps52u:140": " karmayogepyasamarthastu vikalamapi karmayogamārabheta,",
    "GSP29vnyps52u:141": " “nehābhikramanāśosti pratyavāyo na vidyate /",
    "GSP29vnyps52u:142": " svalpamapyasya dharmasya trāyate mahato bhayāt” //",
    "GSP29vnyps52u:143": " ityādibhirvaiṅkalyavicchedādisaṃbhavepi phalāvinābhāvādipratipādanāt /",
    "GSP29vnyps52u:144": " prakramamātreṇāpi prasanno bhagavān pauṣkalyamāpādayati /",
    "GSP29vnyps52u:145": " sarveṣu cāmīṣu parvasu tattatsāmagrīcakraghaṭanāya tattatphalapradānāya ca sa eva hi śaraṇamanusaraṇīyaḥ /",
    "GSP29vnyps52u:146": " tathā cāmananti--- “sā kāṣṭhā sā parā gatiḥ” iti /",
    "GSP29vnyps52u:147": " sa eva paramapuruṣo vaśīkāryakāṣṭhā paramaprāpyaścetyarthaḥ /",
    "GSP29vnyps52u:148": " “tasya ca vaśīkaraṇaṃ taccharaṇāgatireva” iti bhāṣyam /",
    "GSP29vnyps52u:149": " evaṃ hitatamasyopāsanasya diṅmātraṃ darśitam /",
    "GSP29vnyps52u:150": " phalaṃ cāpavargarūpaṃ prāgeva lakṣitam /",
    "GSP29vnyps52u:151": " anyeṣāṃ tu dehavicchedamātrasahasrayuvatisaṃbhogasamastālīkaviṣayavijñānasaṃtānocchedavāsanātyantavirāmaviṣayoparāgavaidhuryanityordhvagamanasakalalokamastakopariniviṣṭasādhāraṇadehaviśeṣānupraveśanirāvaraṇatvasvānandānubhavasvātantryalābhaśivasārūpyaśivāpatticicchaktipariśeṣāvidyānivṛttyupādhinivṛttisakalavaiśeṣikaguṇocchedaprabhṛtayo",
    "GSP29vnyps52u:152": " niḥśreyasavikalpā dehādyatiriktātmasadbhāvabāhyārthapāramārthikatvatattadāgamāprāmāṇyabrahmanirvikāratvanirdeṣatvatajjñānānandanityatvādisamarthakaiḥ",
    "GSP29vnyps52u:153": " śārīrakaparyantaiḥ śāstraiḥ pratikṣepyā;",
    "GSP29vnyps52u:154": " iti tatra tatra vistaro draṣṭavyaḥ /",
    "GSP29vnyps52u:155": " iha tu pramāṇacintāyāḥ paramaprayojanaṃ darśayituṃ prameyasya saṃgrahoktiḥ,",
    "GSP29vnyps52u:156": " saparikarapramāṇamaryādāpratipādanaparatvānnyāyavistaraśāstrasya, iti //",
    "GSP29vnyps52u:157": " nyā. pa. prame. 11 svātantryeṇa mitaṃ sukhetaratayā yadbhāti jantoridaṃ sarvaṃ yasya vibhūtirivyavasitaṃ svādaṃ vyanakti svakam /",
    "GSP29vnyps52u:158": " antaḥsvāntamanantanandathunidhirmedodṛśāṃ mādṛśā- māvirbhāvayatu svayaṃ sa bhagavānātmānamātmeśvaraḥ //",
    "GSP29vnyps52u:159": " yatrodāsata jaiminiprabhṛtayaḥ śrutyarthacintāparāḥ yasyāṃ kandalayanti mandamatayaḥ pāriplavān viplavān /",
    "GSP29vnyps52u:160": " viśveṣāmiha veṅkaṭeśaviduṣā viśrāntaye vādināṃ prācī nītiṣu paryaśodhi saraṇiḥ pracchāyaniṣkaṇṭakā //",
    "GSP29vnyps52u:161": " śuddhiṃ bibhrati mādṛśāṃ bhaṇitayaścūḍānvaye kevalaṃ prānte miśramabhāṇi nītinipuṇaiḥ kiṃ teṣvamantavyatā /",
    "GSP29vnyps52u:162": " yuktaṃ vargayuge vimṛśya saradhāpuṣpakramaṃ yauktikai- raṅgīkartumaśakyanihnavaguṇagrantho nibandho mama //",
    "GSP29vnyps52u:163": " nirūḍhanigamatraye nikhilalokacintāmaṇau prasattimupaseduṣi praṇidadhānabhāvāspade /",
    "GSP29vnyps52u:164": " ratiṃ bhajati bhāvanā layamivopayāti drutaṃ ramāvasumatīsahācaritadharmaṇi brahmaṇi //",
    "GSP29vnyps52u:165": " iti śrīkavitārkikasiṃhasya sarvatantrasvatantrasya śrīmadveṅkaṭanāthasya vedāntācāryasya kṛtiṣu nyāyapariśuddhau prameyādhyāye dvitīyamāhnikam",
    "GSP29vnyps52u:166": " samāptaśca pañcamodhyāyaḥ //",
    "GSP29vnyps52u:167": " śāstraṃ ca parisamāptam //",
    "GSP29vnyps52u:168": " śrīmate nigamāntamahādeśikāya namaḥ //"
}