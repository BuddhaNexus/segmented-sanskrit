{
    "GK16andhvy_u:0": " śrī-rājānakānandavardhanācārya-viracito",
    "GK16andhvy_u:1": " [*2] Also known as Sahṛdayālokaḥ. (1)",
    "GK16andhvy_u:2": " // prathamoddyotaḥ //",
    "GK16andhvy_u:3": " svecchā-kesariṇaḥ svaccha-svacchāyāyāsitendavaḥ /",
    "GK16andhvy_u:4": " trāyantāṃ vo madhuripoḥ prapannārti-cchido nakhāḥ //",
    "GK16andhvy_u:5": " kāvyasyātmā dhvanir iti budhair yaḥ samāmnāta-pūrvas tasyābhāvaṃ jagadur apare bhāktam āhus tam anye /",
    "GK16andhvy_u:6": " kecid vācām sthitam aviṣaye tattvam ūcus tadīyaṃ tena brūmaḥ sahṛdaya-manaḥ-prītaye tat-svarūpam // DhvK_1.1 //",
    "GK16andhvy_u:7": " budhaiḥ kāvya-tattva-vidbhiḥ kāvyasyātmā dhvanir iti saṃjñitaḥ,",
    "GK16andhvy_u:8": " paramparayā yaḥ samāmnāta-pūrvaḥ samyak āsamantāt mnātaḥ prakaṭitaḥ /",
    "GK16andhvy_u:9": " tasya sahṛdaya-jana-manaḥ-prakāśamānasyāpy abhāvam anye jagaduḥ /",
    "GK16andhvy_u:10": " tad-abhāva-vādināṃ cāmī vikalpāḥ sambhavanti /",
    "GK16andhvy_u:11": " tatra kecid ācakṣīran-śabdārtha-śarīraṃ tāvat kāvyam /",
    "GK16andhvy_u:12": " tatra ca śabda-gatāś cārutva-hetavo 'nuprāsādayaḥ prasiddhā eva /",
    "GK16andhvy_u:13": " artha-gatāś copamādayaḥ /",
    "GK16andhvy_u:14": " varṇa-saṅghaṭanādharmāś ca ye mādhuryādayas te 'pi pratīyante /",
    "GK16andhvy_u:15": " tad-anatirikta-vṛttayo vṛttayo 'pi yāḥ kaiścid upanāgarikādyāḥ prakāśitāḥ,",
    "GK16andhvy_u:16": " tā api gatāḥ śravaṇa-gocaram /",
    "GK16andhvy_u:17": " rītayaś ca vaidarbhī-prabhṛtayaḥ /",
    "GK16andhvy_u:18": " tad-vyatiriktaḥ ko 'yam dhvanir nāmeti /",
    "GK16andhvy_u:19": " anye brūyuḥ-nāsty eva dhvaniḥ /",
    "GK16andhvy_u:20": " prasiddha-prasthāna-vyatirekiṇaḥ kāvya-prakārasya kāvyatva-hāneḥ sahṛdaya-hṛdayāhlādi-śabdārtha-mayatvam eva kāvya-lakṣaṇam /",
    "GK16andhvy_u:21": " na cokta-prasthānātirekiṇo mārgasya tat sambhavati /",
    "GK16andhvy_u:22": " na ca tat-samatāntaḥ-pātinaḥ sahṛdayān kāṃścit parikalpya tat-prasiddhyā dhvanau kāvya-vyapadeśaḥ pravartito 'pi sakala-vidvan-mano-grāhitām avalambate /",
    "GK16andhvy_u:23": " punar apare tasyābhāvam anyathā kathayeyuḥ-na sambhavaty eva dhvanir nāmāpūrvaḥ kaścit /",
    "GK16andhvy_u:24": " kāmanīyakam anati-vartamānasya tasyokteṣv eva cārutva-hetuṣv antar-bhāvāt /",
    "GK16andhvy_u:25": " teṣām anyatamasyaiva vā apūrva-samākhyā-mātra-karaṇe yat kiṃcana kathanaṃ syāt /",
    "GK16andhvy_u:26": " kiṃ ca vāg-vikalpānām ānantyāt sambhavaty api vā kasmiṃścit kāvya-lakṣaṇa-vidhāyibhiḥ",
    "GK16andhvy_u:27": " prasiddhair apradarśite prakāra-leśe dhvanir dhvanir iti yad etad alīka-sahṛdayatva-bhāvanā-mukulita-locanair nṛtyate,",
    "GK16andhvy_u:28": " tatra hetuṃ na vidmaḥ /",
    "GK16andhvy_u:29": " sahasraśo hi mahātmabhir anyair alaṅkāra-prakārāḥ prakāśitāḥ prakāśyante ca /",
    "GK16andhvy_u:30": " na ca teṣām eṣā daśā śrūyate /",
    "GK16andhvy_u:31": " tasmāt pravāda-mātraṃ dhvaniḥ /",
    "GK16andhvy_u:32": " na tv asya kṣoda-kṣamam tattvam kiṃcid api prakāśayituṃ śakyam /",
    "GK16andhvy_u:33": " tathā cānyena kṛta evātra ślokaḥ-",
    "GK16andhvy_u:34": " yasminn asti na vastu kiṃcana manaḥ-prahlādi sālaṃkṛti",
    "GK16andhvy_u:35": " vyutpannai racitaṃ ca naiva vacanair vakrokti-śūnyaṃ ca yat /",
    "GK16andhvy_u:36": " kāvyaṃ tad-dhvaninā samanvitam iti prītyā praśaṃsañ jaḍo",
    "GK16andhvy_u:37": " no vidmo 'bhidadhāti kiṃ sumatinā pṛṣṭaḥ svarūpaṃ dhvaneḥ //",
    "GK16andhvy_u:38": " bhāktam āhus tam anye /",
    "GK16andhvy_u:39": " anye taṃ dhvani-saṃjñitam kāvyātmānaṃ guṇa-vṛttir ity āhuḥ /",
    "GK16andhvy_u:40": " yady api ca dhvani-śabda-saṃkīrtanena kāvya-lakṣaṇa-vidhāyibhir guṇa-vṛttir anyo vā na kaścit prakāraḥ prakāśitaḥ,",
    "GK16andhvy_u:41": " tathāpi amukhya-vṛttyā kāvyeṣu vyavahāraṃ darśayatā dhvani-mārgo manāk spṛṣṭo 'pi na lakṣita iti parikalpyaivam uktam-“bhāktam āhus tam anye” iti /",
    "GK16andhvy_u:42": " kecit punar lakṣaṇa-karaṇa-śālīna-buddhayo dhvanes tattvaṃ girām agocaram sahṛdaya-hṛdaya-saṃvedyam eva samākhyātavantaḥ /",
    "GK16andhvy_u:43": " tenaivaṃ-vidhāsu vimatiṣu sthitāsu sahṛdaya-manaḥ-prītaye tat-svarūpaṃ brūmaḥ /",
    "GK16andhvy_u:44": " tasya hi dhvaneḥ svarūpaṃ sakala-sat-kavi-kāvyopaniṣad-bhūtam atiramaṇīyam aṇīyasībhir api cirantana-kāvya-lakṣaṇa-vidhāyināṃ buddhibhir anunmīlita-pūrvam,",
    "GK16andhvy_u:45": " atha ca rāmāyaṇa-mahābhārata-prabhṛtini lakṣye sarvatra prasiddha-vyavahāraṃ lakṣayatāṃ sahṛdayānām ānando manasi labhatāṃ pratiṣṭhām iti prakāśyate",
    "GK16andhvy_u:46": " tatra dhvaner eva lakṣayitum ārabdhasya bhūmikāṃ racayitum idam ucyate-",
    "GK16andhvy_u:47": " yo 'rthaḥ sahṛdaya-ślāghyaḥ kāvyātmeti vyavasthitaḥ /",
    "GK16andhvy_u:48": " vācya-pratīyamānākhyau tasya bhedāv ubhau smṛtau // DhvK_1.2 //",
    "GK16andhvy_u:49": " kāvyasya hi lalitocita-sanniveśa-cāruṇaḥ śarīrasyevātmā sāra-rūpatayā sthitaḥ sahṛdaya-ślāghyo yo 'rthas tasya vācyaḥ pratīyamānaś ceti dvau bhedau /",
    "GK16andhvy_u:50": " tatra vācyaḥ prasiddho yaḥ prakārair upamādibhiḥ /",
    "GK16andhvy_u:51": " bahudhā vyākṛtaḥ so 'nyaiḥ kāvyalakṣma-vidhāyibhiḥ // DhvK_1.3 //",
    "GK16andhvy_u:52": " tato neha pratanyate kevalam anūdyate punar yathopayogam iti // DhvA_1.3 //",
    "GK16andhvy_u:53": " pratīyamānaṃ punar anyad eva vastv asti vāṇīṣu mahā-kavīnām /",
    "GK16andhvy_u:54": " yat tat prasiddhāvayavātiriktaṃ vibhāti lāvaṇyam ivāṅganāsu // DhvK_1.4 //",
    "GK16andhvy_u:55": " pratīyamānaṃ punar anyad eva vācyād vastv asti vāṇīṣu mahā-kavīnām /",
    "GK16andhvy_u:56": " yat tat sahṛdaya-suprasiddhaṃ prasiddhebhyo 'laṅkṛtebhyaḥ pratītebhyo vāvayavebhyo vyatiriktatvena prakāśate lāvaṇyam ivāṅganāsu /",
    "GK16andhvy_u:57": " yathā hy aṅganāsu lāvaṇyaṃ pṛthaṅ-nirvarṇyamānaṃ nikhilāvayava-vyatireki kim apy anyad eva sahṛdaya-locanāmṛtaṃ tattvāntaraṃ tadvad eva so 'rthaḥ",
    "GK16andhvy_u:58": " sa hy artho vācya-sāmarthyākṣiptam vastu-mātram alaṅkāra-rasādayaś cety aneka prabheda-prabhinnau darśayiṣyate /",
    "GK16andhvy_u:59": " sarveṣu ca teṣu prakāreṣu tasya vācyād anyatvam /",
    "GK16andhvy_u:60": " tathā hy ādyas tāvat prabhedo vācyād dūram vibhedavān /",
    "GK16andhvy_u:61": " sa hi kadācid vācye vidhi-rūpe pratiṣedha-rūpaḥ / yathā-",
    "GK16andhvy_u:62": " bhama dhammia vīsattho so suṇao ajja mārio deṇa /",
    "GK16andhvy_u:63": " golā-ṇaī-kaccha-kuḍaṅga-bāsiṇā daria-sīheṇa //[*3]",
    "GK16andhvy_u:64": " [*3] Gāthā 2.75, Cited, Kāvya-prakāśa 138.",
    "GK16andhvy_u:65": " [bhrama dhārmika visrabdhaḥ sa śunako 'dya māritas tena /",
    "GK16andhvy_u:66": " godā-nadī-kūla-latā-kuñja-vāsinā dṛpta-siṃhena //]",
    "GK16andhvy_u:67": " kvacid vācye pratiṣedha-rūpe vidhi-rūpo yathā-",
    "GK16andhvy_u:68": " attā ettha ṇimajjai ettha ahaṃ diasaaṃ paloehi /",
    "GK16andhvy_u:69": " mā pahia rattiandhia sejjāe maha ṇimajjahisi //[*4]",
    "GK16andhvy_u:70": " [*4] Gāthā 1.4. Cited, Kāvya-prakāśa 136,",
    "GK16andhvy_u:71": " Sāhitya-darpaṇa 1.2.",
    "GK16andhvy_u:72": " (śvaśrūr atra nimajjati,",
    "GK16andhvy_u:73": " atrāhaṃ divasa eva pralokaya /",
    "GK16andhvy_u:74": " mā pathika rātryandha śayyāyāṃ mama nimaṅkṣyasi //)",
    "GK16andhvy_u:75": " kvacid vācye vidhi-rūpe 'nubhaya-rūpo yathā-",
    "GK16andhvy_u:76": " vacca maha bbia ekkei hontu ṇīsāsaroiabbāiṃ /",
    "GK16andhvy_u:77": " mā tujja bi tīa biṇā dakkhiṇa-haassa jāantu //[*5]",
    "GK16andhvy_u:78": " [*5] Gāthā 938.",
    "GK16andhvy_u:79": " [vraja mamaivaikasyā bhavantu niḥśvāsa-roditavyāni /",
    "GK16andhvy_u:80": " mā tavāpi tayā vinā dākṣiṇya-hatasya janiṣata //]",
    "GK16andhvy_u:81": " kvacid vācye pratiṣedha-rūpe 'nubhaya-rūpo yathā-",
    "GK16andhvy_u:82": " deā pasia ṇivattassu muha-sasi-johṇā-vilutta-tama-ṇivahe /",
    "GK16andhvy_u:83": " ahisāriāṇaṃ vigghaṃ karosi aṇṇāṇaṃ bi haāse //[*6]",
    "GK16andhvy_u:84": " [*6] Gāthā 962.",
    "GK16andhvy_u:85": " [daivād dṛṣṭvā nitānta-su mukha-śaśi-jyotsnā-vilupta-tamo-nivahe /",
    "GK16andhvy_u:86": " abhisārikāṇāṃ vighnaṃ karoṣy anyāsām api hatāśe //]",
    "GK16andhvy_u:87": " kvacid vācyād vibhinna-viṣayatvena vyavasthāpito yathā-",
    "GK16andhvy_u:88": " kassa ba ṇa hoi roso daṭṭhūṇa piyāe sa-bbaṇaṃ aharaṃ /",
    "GK16andhvy_u:89": " sa-bhamara-pa{u}ma-gghāiṇi vāria-vāme sahasu ehṇiṃ //[*7]",
    "GK16andhvy_u:90": " [*7] Gāthā 880. Cited Kāvya-prakāśa 135.",
    "GK16andhvy_u:91": " [kasya vā na bhavati roṣo dṛṣṭvā priyāyāḥ sa-vraṇam adharam /",
    "GK16andhvy_u:92": " sa-bhramara-padmāghrāṇa-śīle vārita-vāme sahasvedānīm //]",
    "GK16andhvy_u:93": " anye caivaṃ-prakārā vācyād vibhedinaḥ pratīyamāna-bhedāḥ saṃbhavanti /",
    "GK16andhvy_u:94": " teṣāṃ diṅ-mātram etat pradarśitam /",
    "GK16andhvy_u:95": " dvitīyo 'pi prabhedo vācyād vibhinnaḥ sa-prapañcam agre darśayiṣyate /",
    "GK16andhvy_u:96": " tṛtīyas tu rasādi-lakṣaṇaḥ prabhedo vācya-sāmarthyākṣiptaḥ prakāśate,",
    "GK16andhvy_u:97": " na tu sākṣāc-chabda-vyāpāra-viṣaya iti vācyād vibhinna eva /",
    "GK16andhvy_u:98": " tathā hi vācyatvaṃ tasya sva-śabda-niveditatvena vā syāt /",
    "GK16andhvy_u:99": " vibhāvādi-pratipādana-mukhena vā /",
    "GK16andhvy_u:100": " purvasmin pakṣe sva-śabda-niveditatvābhāve rasādīnām apratīti-prasaṅgaḥ /",
    "GK16andhvy_u:101": " na ca sarvatra teṣāṃ sva-śabda-niveditatvam /",
    "GK16andhvy_u:102": " yatrāpy asti tat,",
    "GK16andhvy_u:103": " tatrāpi viśiśṭa-vibhāvādi-pratipādana-mukhenaivaiṣāṃ pratītiḥ /",
    "GK16andhvy_u:104": " svaśabdena sā kevalamanūdyate,",
    "GK16andhvy_u:105": " na tu tatkṛtā viṣayāntare tathā tasyā adarśanāt /",
    "GK16andhvy_u:106": " na hi kevala-śṛṅgārādi-śabda-mātra-bhāji vibhāvādi-pratipādana-rahite kāvye manāg api rasavattva-pratītir asti /",
    "GK16andhvy_u:107": " yataś ca svābhidhānam antareṇa kevalebhyo 'pi vibhāvādibhyo viśiśṭebhyo rasādīnāṃ pratītiḥ /",
    "GK16andhvy_u:108": " kevalāc ca svābhidhānād apratītiḥ /",
    "GK16andhvy_u:109": " tasmād anvaya-vyatirekābhyām abhidheya-sāmarthyākṣiptatvam eva rasādīnām /",
    "GK16andhvy_u:110": " na tv abhidheyatvaṃ kathaṃcit,",
    "GK16andhvy_u:111": " iti tṛtīyo 'pi prabhedo vācyād vibhinna eveti sthitam /",
    "GK16andhvy_u:112": " vācyena tv asya saheva pratītir ity agre darśayiṣyate // DhvA_1.4 //",
    "GK16andhvy_u:113": " kāvyasyātmā sa evārthas tathā cādikaveḥ purā /",
    "GK16andhvy_u:114": " krauñca-dvandva-viyogotthaḥ śokaḥ ślokatvam āgataḥ // DhvK_1.5 //",
    "GK16andhvy_u:115": " vividha-vācya-vācaka-racanā-prapañca-cāruṇaḥ kāvyasya sa evārthaḥ sāra-bhūtaḥ /",
    "GK16andhvy_u:116": " cādikaver vālmīkeḥ nihata-sahacarī-viraha-kātara-krauñcākranda-janitaḥ śoka eva ślokatayā pariṇataḥ /",
    "GK16andhvy_u:117": " śoko hi karuṇa-sthāyi-bhāvaḥ /",
    "GK16andhvy_u:118": " pratīyamānasya cānya-bheda-darśane 'pi rasa-bhāva-mukhenaivopalakṣaṇaṃ prādhānyāt // DhvA_1.5 //",
    "GK16andhvy_u:119": " sarasvatī svādu tad-artha-vastu niḥṣyandamānā mahatāṃ kavīnām /",
    "GK16andhvy_u:120": " aloka-sāmānyam abhivyanakti parisphurantam pratibhā-viśeṣam // DhvK_1.6 //",
    "GK16andhvy_u:121": " tat vastu-tattvaṃ niḥṣyandamānā mahatāṃ kavīnāṃ bhāratī aloka-sāmānyaṃ pratibhā-viśeṣaṃ parisphurantam abhivyanakti /",
    "GK16andhvy_u:122": " yenāsminn ativicitra-kavi-paramparā-vāhini saṃsāre kālidāsa-prabhṛtayo dvitrāḥ pañcaṣā vā mahā-kavaya iti gaṇyante // DhvA_1.6 //",
    "GK16andhvy_u:123": " idaṃ cāparaṃ pratīyamānasyārthasya sad-bhāva-sādhanaṃ pramāṇam-",
    "GK16andhvy_u:124": " śabdārtha-śāsana-jñāna-mātreṇaiva na vedyate /",
    "GK16andhvy_u:125": " vedyate sa tu kāvyārtha-tattvajñair eva kevalam // DhvK_1.7 //",
    "GK16andhvy_u:126": " so 'rtho yasmāt kevalaṃ kāvyārtha-tattva-jñair eva jñāyate /",
    "GK16andhvy_u:127": " yadi ca vācya-rūpa evāsāv arthaḥ syāt tad-vācya-vācaka-rūpa-parijñānād eva tat-pratītiḥ syāt /",
    "GK16andhvy_u:128": " atha ca vācya-vācaka-lakṣaṇa-mātra-kṛta-śramāṇāṃ kāvya-tattvārtha-bhāvanā-vimukhānāṃ",
    "GK16andhvy_u:129": " svara-śruty-ādi-lakṣaṇam ivāpragītānāṃ gāndharva-lakṣaṇa-vidām agocara evāsāv arthaḥ // DhvA_1.7 //",
    "GK16andhvy_u:130": " evaṃ vācya-vyatirekiṇo vyaṅgyasya sad-bhāvaṃ pratipādya prādhānyaṃ tasyaiveti darśayati-",
    "GK16andhvy_u:131": " so 'rthas tad-vyakti-sāmarthya-yogī śabdaś ca kaścana /",
    "GK16andhvy_u:132": " yatnataḥ pratyabhijñeyau tau śabdārthau mahākaveḥ // DhvK_1.8 //",
    "GK16andhvy_u:133": " vyaṅgyo 'rthas tad-vyakti-sāmarthya-yogī śabdaś ca kaścana,",
    "GK16andhvy_u:134": " na śabda-mātram /",
    "GK16andhvy_u:135": " tāv eva śabdārthau mahākaveḥ pratyabhijñeyau /",
    "GK16andhvy_u:136": " vyaṅgya-vyañjakābhyām eva suprayuktābhyāṃ mahākavitva-lābho mahā-kavīnāṃ,",
    "GK16andhvy_u:137": " na vācya-vācaka-racanā-mātreṇa // DhvA_1.8 //",
    "GK16andhvy_u:138": " idānīṃ vyaṅgya-vyañjakayoḥ prādhānye 'pi yad-vācya-vācakāv eva prathamam upādadate kavayas tad api yuktam evetyāha-",
    "GK16andhvy_u:139": " ālokārthī yathā dīpa-śikhāyāṃ yatnavāñ janaḥ /",
    "GK16andhvy_u:140": " tad-upāyatayā tadvad arthe vācye tad-ādṛtaḥ // DhvK_1.9 //",
    "GK16andhvy_u:141": " yathā hy ālokārthī sann api dīpa-śikhāyāṃ yatnavāñ jano bhavati tad-upāyatayā /",
    "GK16andhvy_u:142": " na hi dīpa-śikhām antareṇālokaḥ sambhavati /",
    "GK16andhvy_u:143": " tad vyaṅgyam arthaṃ pratyādṛto jano vācye 'rthe yatnavān bhavati /",
    "GK16andhvy_u:144": " anena pratipādakasya kaver vyaṅgyam arthaṃ prati vyāpāro darśitaḥ // DhvA_1.9 //",
    "GK16andhvy_u:145": " pratipādyasyāpi taṃ darśayitum āha-",
    "GK16andhvy_u:146": " yathā padārtha-dvāreṇa vākyārthaḥ sampratīyate /",
    "GK16andhvy_u:147": " vācyārtha-pūrvikā tadvat pratipattasya vastunaḥ // DhvK_1.10 //",
    "GK16andhvy_u:148": " yathā hi padārtha-dvāreṇa vākyārthāvagamas tathā vācyārtha-pratīti-pūrvikā vyaṅgyasyārthasya pratipattiḥ // DhvA_1.10 //",
    "GK16andhvy_u:149": " idānīṃ vācyārtha-pratīti-pūrvakatve 'pi tat-pratīter vyaṅgyasyārthasya prādhānyaṃ yathā na vyālupyate tathā darśayati-",
    "GK16andhvy_u:150": " sva-sāmarthya-vaśenaiva vākyārthaṃ pratipādayan /",
    "GK16andhvy_u:151": " yathā vyāpāra-niṣpattau padārtho na vibhāvyate // DhvK_1.11 //",
    "GK16andhvy_u:152": " yathā sva-sāmarthya-vaśenaiva vākyārthaṃ prakāśayann api padārtho vyāpāra-niṣpattau na bhāvyate vibhaktatayā // DhvA_1.11 //",
    "GK16andhvy_u:153": " tadvat sa-cetasāṃ so 'rtho vācyārtha-vimukhātmanām /",
    "GK16andhvy_u:154": " buddhau tattvārtha-darśinyāṃ jhaṭity evāvabhāsate // DhvK_1.12 //",
    "GK16andhvy_u:155": " evaṃ vācya-vyatirekiṇo vyaṅgyasyārthasya sad-bhāvaṃ pratipādya prakṛta upayojayann āha-",
    "GK16andhvy_u:156": " yatrārthaḥ śabdo vā tam artham upasarjanīkṛta-svārthau /",
    "GK16andhvy_u:157": " vyaṅktaḥ kāvya-viśeṣaḥ sa dhvanir iti sūribhiḥ kathitaḥ // DhvK_1.13 //",
    "GK16andhvy_u:158": " yatrārtho vācya-viśeṣaḥ vācaka-viśeṣaḥ śabdo vā tam arthaṃ vyaṅktaḥ,",
    "GK16andhvy_u:159": " sa kāvya-viśeṣo dhvanir iti /",
    "GK16andhvy_u:160": " anena vācya-vācaka-cārutva-hetubhya upamādibhyo 'nuprāsādibhyaś ca vibhakta eva dhvaner viṣaya iti darśitam /",
    "GK16andhvy_u:161": " yad apy uktam-“prasiddha-prasthānātikramiṇo mārgasya kāvya-hāner dhvanir nāsti” iti,",
    "GK16andhvy_u:162": " tad apy ayuktam /",
    "GK16andhvy_u:163": " yato lakṣaṇa-kṛtām eva sa kevalaṃ na prasiddhaḥ,",
    "GK16andhvy_u:164": " lakṣye tu parīkṣyamāṇe sa eva sahṛdaya-hṛdayāhlāda-kāri kāvya-tattvam /",
    "GK16andhvy_u:165": " tato 'nyac citram evety agre darśayiṣyāmaḥ /",
    "GK16andhvy_u:166": " yad apy uktam-“kāmanīyakam anativartamānasya tasyoktālaṅkārādi-prakāreṣv antar-bhāvaḥ” iti,",
    "GK16andhvy_u:167": " tad apy asamīcīnam;",
    "GK16andhvy_u:168": " vācya-vācaka-mātrāśrayiṇi prasthāne vyaṅgya-vyañjaka-samāśrayeṇa vyavasthitasya dhvaneḥ katham antar-bhāvaḥ,",
    "GK16andhvy_u:169": " vācya-vācaka-cārutva-hetavo hi tasyāṅga-bhūtāḥ,",
    "GK16andhvy_u:170": " sa tv aṅgi-rūpa eveti pratipādayiṣyamāṇatvāt /",
    "GK16andhvy_u:171": " parikara-ślokāś cātra-",
    "GK16andhvy_u:172": " vyaṅgya-vyañjaka-sambandha-nibandhanatayā dhvaneḥ /",
    "GK16andhvy_u:173": " vācya-vācaka-cārutva-hetv-antaḥ-pātitā kutaḥ //",
    "GK16andhvy_u:174": " nanu yatra pratīyamānasyārthasya vaiśadyenāpratītiḥ sa nāma mā bhūd dhvaner viṣayaḥ /",
    "GK16andhvy_u:175": " yatra tu pratītir asti,",
    "GK16andhvy_u:176": " yathā-samāsoktyākṣepānukta-nimitta-viśeṣokti-paryāyoktāpahnuti-dīpaka-saṅkarālaṅkārādau ,",
    "GK16andhvy_u:177": " tatra dhvaner antar-bhāvo bhaviṣyatīty ādi nirākartum abhihitam-“upasarjanī-kṛta-svārthau” iti /",
    "GK16andhvy_u:178": " artho guṇīkṛtātmā,",
    "GK16andhvy_u:179": " guṇīkṛtābhidheyaḥ śabdo vā yatrārthāntaram abhivyanakti sa dhvanir iti /",
    "GK16andhvy_u:180": " teṣu kathaṃ tasyāntar-bhāvaḥ /",
    "GK16andhvy_u:181": " vyaṅgya-prādhānye hi dhvaniḥ /",
    "GK16andhvy_u:182": " na caitat samāsoktyādiṣv asti /",
    "GK16andhvy_u:183": " samāsoktau tāvat-",
    "GK16andhvy_u:184": " upoḍha-rāgeṇa vilola-tārakaṃ",
    "GK16andhvy_u:185": " tathā gṛhītaṃ śaśinā niśā-mukham /",
    "GK16andhvy_u:186": " yathā samastaṃ timirāṃśukaṃ tayā",
    "GK16andhvy_u:187": " puro 'pi rāgād galitaṃ na lakṣitam //",
    "GK16andhvy_u:188": " ity ādau vyaṅgyenānugataṃ vācyam eva prādhānyena pratīyate samāropita-nāyikā-nāyaka-vyavahārayor niśā-śaśinor eva vākyārthatvāt /",
    "GK16andhvy_u:189": " ākṣepe 'pi vyaṅgya-viśeṣākṣepiṇo 'pi vācyasyaiva cārutvaṃ prādhānyena vākyārtha ākṣepokti-sāmarthyād eva jñāyate /",
    "GK16andhvy_u:190": " tathā hi-tatra śabdopārūḍho viśeṣābhidhānecchayā pratiṣedha-rūpo ya ākṣepaḥ sa eva vyaṅgya-viśeṣam ākṣipan mukhyaṃ kāvya-śarīram /",
    "GK16andhvy_u:191": " cārutvotkarṣa-nibandhanā hi vācya-vyaṅgyayoḥ prādhānya-vivakṣā / yathā-",
    "GK16andhvy_u:192": " anurāgavatī sandhyā divasas tat-puraḥsaraḥ /",
    "GK16andhvy_u:193": " aho daiva-gatiḥ kīdṛk tathāpi na samāgamaḥ //",
    "GK16andhvy_u:194": " atra satyām api vyaṅgya-pratītau vācyasyaiva cārutvam utkarṣavad iti tasyaiva prādhānya-vivakṣā /",
    "GK16andhvy_u:195": " yathā ca dīpakāpahnuty-ādau vyaṅgyatvenopamāyāḥ pratītāv api prādhānyenāvivakṣitatvān na tayā vyapadeśas tadvad atrāpi draṣṭavyam /",
    "GK16andhvy_u:196": " anukta-nimittāyām api viśeṣoktau-",
    "GK16andhvy_u:197": " āhūto 'pi sahāyair om ity uktvā vimukta-nidro 'pi /",
    "GK16andhvy_u:198": " gantu-manā api pathikaḥ saṅkocaṃ naiva śithilayati //",
    "GK16andhvy_u:199": " ity ādau vyaṅgyasya prakaraṇa-sāmarthyāt pratīti-mātraṃ na tu tat-pratīti-nimittā kācic cārutva-niṣpattir iti na prādhānyam /",
    "GK16andhvy_u:200": " paryāyokte 'pi yadi prādhānyena vyaṅgyatvaṃ tad bhavatu nāma tasya dhvanāv antar-bhāvaḥ /",
    "GK16andhvy_u:201": " na tu dhvanes tatrāntar-bhāvaḥ /",
    "GK16andhvy_u:202": " tasya mahā-viṣayatvenāṅgitvena ca pratipādayiṣyamāṇatvāt /",
    "GK16andhvy_u:203": " na punaḥ paryāyo bhāmahodāhṛta-sadṛśe vyaṅgyasyaiva prādhānyam /",
    "GK16andhvy_u:204": " vācyasya tatropasarjanābhāvenāvivakṣitatvāt /",
    "GK16andhvy_u:205": " apahnuti-dīpakayoḥ punar-vācyasya prādhānyaṃ vyaṅgyasya cānuyāyitvaṃ prasiddham eva /",
    "GK16andhvy_u:206": " saṅkarālaṅkāre 'pi yadālaṅkāro 'laṅkārāntara-cchāyām anugṛhṇāti,",
    "GK16andhvy_u:207": " tadā vyaṅgyasya prādhānyenāvivakṣitatvān na dhvani-viṣayatvam /",
    "GK16andhvy_u:208": " alaṅkāra-dvaya-sambhāvanāyāṃ tu vācya-vyaṅgyayoḥ samaṃ prādhānyam /",
    "GK16andhvy_u:209": " atha vācyopasarjanī-bhāvena vyaṅgyasya tatrāvasthānaṃ tadā so 'pi dhvani-viṣayo 'stu,",
    "GK16andhvy_u:210": " na tu sa eva dhvanir iti vaktuṃ śakyam /",
    "GK16andhvy_u:211": " paryāyokta-nirdiṣṭa-nyāyāt /",
    "GK16andhvy_u:212": " api ca saṅkarālaṅkāre 'pi ca kvacit saṅkaroktir eva dhvani-sambhāvanāṃ nirākaroti /",
    "GK16andhvy_u:213": " aprastuta-praśaṃsāyām api yadā sāmānya-viśeṣa-bhāvān nimitta-nimitti-bhāvād vā abhidhīyamānasyāprastutasya",
    "GK16andhvy_u:214": " pratīyamānena prastutenābhisambandhas tadābhidhīyamāna-pratīyamānayoḥ samam eva prādhānyam /",
    "GK16andhvy_u:215": " yadā tāvat sāmānyasyāprastutasyābhidhīyamānasya prākaraṇikena viśeṣeṇa pratīyamānena",
    "GK16andhvy_u:216": " sambandhas tadā viśeṣa-pratītau satyām api prādhānyena tat-sāmānyenāvinābhāvāt sāmānyasyāpi prādhānyam /",
    "GK16andhvy_u:217": " yadāpi viśeṣasya sāmānya-niṣṭhatvaṃ tadāpi sāmānyasya prādhānye sāmānye sarva-viśeṣāṇām antar-bhāvād viśeṣasyāpi prādhānyam /",
    "GK16andhvy_u:218": " nimitta-nimitti-bhāve cāyam eva nyāyaḥ /",
    "GK16andhvy_u:219": " yadā tu sārūpya-mātra-vaśenāprastuta-praśaṃsāyām aprakṛta-prakṛtayoḥ sambandhas tadāpy aprastutasya sarūpasyābhidhīyamānasya prādhānyenāvivakṣāyāṃ dhvanāv evāntaḥ-pātaḥ /",
    "GK16andhvy_u:220": " itarathā tv alaṅkārāntaram eva /",
    "GK16andhvy_u:221": " tad ayam atra saṅkṣepaḥ-",
    "GK16andhvy_u:222": " vyaṅgyasya yatrāprādhānyaṃ vācya-mātrānuyāyinaḥ /",
    "GK16andhvy_u:223": " samāsoktyādayas tatra vācyālaṅkṛtayaḥ sphuṭāḥ //",
    "GK16andhvy_u:224": " vyaṅgyasya pratibhā-mātre vācyārthānugame 'pi vā /",
    "GK16andhvy_u:225": " na dhvanir yatra vā tasya prādhānyaṃ na pratīyate //",
    "GK16andhvy_u:226": " tat-parāv eva śabdārthau yatra vyaṅgyaṃ prati sthitau /",
    "GK16andhvy_u:227": " dhvaneḥ sa eva viṣayo mantavyaḥ saṅkarojjhitaḥ //",
    "GK16andhvy_u:228": " tasmān na dhvaner anyatrāntar-bhāvaḥ /",
    "GK16andhvy_u:229": " itaś ca nāntar-bhāvaḥ ;",
    "GK16andhvy_u:230": " yataḥ kāvya-viśeṣo 'ṅgī dhvanir iti kathitaḥ /",
    "GK16andhvy_u:231": " tasya punar aṅgāni-alaṅkārā guṇā vṛttayaś ceti pratipādayiṣyante /",
    "GK16andhvy_u:232": " na cāvayava eva pṛthag-bhūto 'vayavīti prasiddhaḥ /",
    "GK16andhvy_u:233": " apṛthag-bhāve tu tad-aṅgatvaṃ tasya /",
    "GK16andhvy_u:234": " na tu tattvam eva /",
    "GK16andhvy_u:235": " yatrāpi vā tattvaṃ tatrāpi dhvaner mahā-viṣayatvān na tan-niṣṭhatvam eva /",
    "GK16andhvy_u:236": " “sūribhiḥ kathita” iti vidvad-upajñeya-muktiḥ,",
    "GK16andhvy_u:237": " na tu yathā-kathañcit-pravṛtteti pratipādyate /",
    "GK16andhvy_u:238": " prathame hi vidvāṃso vaiyākaraṇāḥ,",
    "GK16andhvy_u:239": " vyākaraṇa-mūlatvāt sarva-vidyānām /",
    "GK16andhvy_u:240": " te ca śrūyamāṇeṣu varṇeṣu dhvanir iti vyavaharanti /",
    "GK16andhvy_u:241": " tathaivānyais tan-matānusāribhiḥ sūribhiḥ kāvya-tattvārtha-darśibhir vācya-vācaka-sammiśraḥ śabdātmā kāvyam iti vyapadeśyo vyañjakatva-sāmyād dhvanir ity uktaḥ /",
    "GK16andhvy_u:242": " na caivaṃ-vidhasya dhvaner vakṣyamāṇa-prabheda-tad-bheda-saṃkalanayā mahā-viṣayasya",
    "GK16andhvy_u:243": " yat-prakāśanaṃ tad-aprasiddhālaṅkāra-viśeṣa-mātra-pratipādanena tulyam iti tad-bhāvita-cetasāṃ",
    "GK16andhvy_u:244": " yukta eva saṃrambhaḥ /",
    "GK16andhvy_u:245": " na ca teṣu kathañcid īrṣyayā kaluṣita-śemuṣī-katvam āviṣkaraṇīyam /",
    "GK16andhvy_u:246": " tad evaṃ dhvanes tāvad abhāva-vādinaḥ pratyuktāḥ /",
    "GK16andhvy_u:247": " asti dhvaniḥ /",
    "GK16andhvy_u:248": " sa cāsāv avivakṣita-vācyo vivakṣitāny apara-vācyaś ceti dvividhaḥ sāmānyena /",
    "GK16andhvy_u:249": " tatrādyasyodāharaṇam-",
    "GK16andhvy_u:250": " suvarṇa-puṣpāṃ pṛthivīṃ cinvanti puruṣās trayaḥ /",
    "GK16andhvy_u:251": " śūraś ca kṛta-vidyaś ca yaś ca jānāti sevitum //",
    "GK16andhvy_u:252": " dvitīyasyāpi-",
    "GK16andhvy_u:253": " śikhariṇi kva nu nāma kiyac ciraṃ",
    "GK16andhvy_u:254": " kim abhidhānam asāv akarot tapaḥ /",
    "GK16andhvy_u:255": " taruṇi yena tavādhara-pāṭalaṃ",
    "GK16andhvy_u:256": " daśati bimba-phalaṃ śukaśāvakaḥ // DhvA_1.13 //",
    "GK16andhvy_u:257": " yad apy uktaṃ bhaktir dhvanir iti,",
    "GK16andhvy_u:258": " tat pratisamādhīyate-",
    "GK16andhvy_u:259": " bhaktyā bibharti naikatvam rūpa-bhedād ayaṃ dhvaniḥ // DhvK_1.14a //",
    "GK16andhvy_u:260": " ayam ukta-prakāro dhvanir bhaktyā naikatvaṃ bibharti bhinna-rūpatvāt /",
    "GK16andhvy_u:261": " vācya-vyatiriktasyārthasya vācya-vācakābhyāṃ tātparyeṇa prakāśanaṃ yatra vyaṅgya-prādhānye sa dhvaniḥ /",
    "GK16andhvy_u:262": " upacāra-mātraṃ tu bhaktiḥ /",
    "GK16andhvy_u:263": " mā caitat syād bhaktir lakṣaṇaṃ dhvaner ity āha-",
    "GK16andhvy_u:264": " ativyāpter athāvyāpter na cāsau lakṣyate tayā // DhvK_1.14b //",
    "GK16andhvy_u:265": " naiva bhaktyā dhvanir lakṣyate /",
    "GK16andhvy_u:266": " katham ? ativyāpter avyāpteś ca /",
    "GK16andhvy_u:267": " tatrātivyāptir dhvani-vyatirikte 'pi viṣaye bhakteḥ sambhavāt /",
    "GK16andhvy_u:268": " yatra hi, vyaṅgya-kṛtaṃ mahat-sauṣṭhavaṃ nāsti tatrāpy upacarita-śabda-vṛttyā prasiddhy-anurodha-pravartita-vyavahārāḥ kavayo dṛśyante /",
    "GK16andhvy_u:269": " yathā [ratnāvalī 2.12]-",
    "GK16andhvy_u:270": " parimlānaṃ pīna-stana-jaghana-saṅgād ubhayatas",
    "GK16andhvy_u:271": " tanor madhyasyāntaḥ parimalanam aprāpya haritam /",
    "GK16andhvy_u:272": " idaṃ vyasta-nyāsaṃ ślatha-bhuja-latākṣepa-valanaiḥ",
    "GK16andhvy_u:273": " kṛśāṅgyāḥ santāpaṃ vadati visinī-patra-śayanam //[*8]",
    "GK16andhvy_u:274": " [*8] Srk 709, Rasārṇava 1.441.",
    "GK16andhvy_u:275": " tathā-",
    "GK16andhvy_u:276": " cumbajja{i} saahuttaṃ avarundhijja{i} sahassa-huttaṃ bi /",
    "GK16andhvy_u:277": " ramia puṇo bi ramijja{i} pie jaṇe ṇatthi puṇaruttaṃ //",
    "GK16andhvy_u:278": " [cumbyate śata-kṛtvo 'varudhyate sahasra-kṛtvaḥ /",
    "GK16andhvy_u:279": " viramya punā ramyate priyo jano nāsti punaruktam //]",
    "GK16andhvy_u:280": " tathā-",
    "GK16andhvy_u:281": " kubiāo pasaṇnāo oraṇṇa-muhīo vihasamāṇāo /",
    "GK16andhvy_u:282": " jaha gahiā taha hiaaṃ haranti ucchinta-mahilāo //",
    "GK16andhvy_u:283": " [kupitāḥ prasannā avarudita-vadanā vihasantyaḥ /",
    "GK16andhvy_u:284": " yathā gṛhītās tathā hṛdayaṃ haranti svairiṇyo mahilāḥ //]",
    "GK16andhvy_u:285": " tathā-",
    "GK16andhvy_u:286": " ajjāe pahāro ṇavala-dāe diṇṇo pieṇa thaṇa-baṭṭe /",
    "GK16andhvy_u:287": " mi{u}o bi dūsaho bbia jāo hiae savattīṇaṃ //",
    "GK16andhvy_u:288": " [bhāryāyāḥ prahāro nava-latayā dattaḥ priyeṇa stana-pṛṣṭhe /",
    "GK16andhvy_u:289": " mṛduko 'pi duḥsaha iva jāto hṛdaye sapatnīnām //]",
    "GK16andhvy_u:290": " tathā-",
    "GK16andhvy_u:291": " parārthe yaḥ pīḍām anubhavati bhaṅge 'pi madhuro",
    "GK16andhvy_u:292": " yadīyaḥ sarveṣām iha khalu vikāro 'py abhimataḥ /",
    "GK16andhvy_u:293": " na samprāpto vṛddhiṃ yadi sa bhṛśam akṣetra-patitaḥ",
    "GK16andhvy_u:294": " kim ikṣor doṣo 'sau na punar aguṇāyā maru-bhuvaḥ //",
    "GK16andhvy_u:295": " ity atrekṣu-pakṣe 'nubhavati śabdaḥ /",
    "GK16andhvy_u:296": " na caivaṃ-vidhaḥ kadācid api dhvaner viṣayaḥ / yataḥ-",
    "GK16andhvy_u:297": " ukty-antareṇāśakyaṃ yat tac cārutvaṃ prakāśayan /",
    "GK16andhvy_u:298": " śabdo vyañjakatāṃ bibhrad dhvany-ukter viṣayībhavet // DhvK_1.15 //",
    "GK16andhvy_u:299": " atra codāhṛte viṣaye nokty-antarā-śakya-cārutva-vyakti-hetuḥ śabdaḥ /",
    "GK16andhvy_u:300": " kiṃ ca-",
    "GK16andhvy_u:301": " rūḍhā ye viṣaye 'nyatra śabdāḥ sva-viṣayād api /",
    "GK16andhvy_u:302": " lāvaṇyādyāḥ prayuktās te na bhavanti padaṃ dhvaneḥ // DhvK_1.16 //",
    "GK16andhvy_u:303": " teṣu copacarita-śabda-vṛttir astīti /",
    "GK16andhvy_u:304": " tathā-vidhe ca viṣaye kvacit sambhavann api dhvani-vyavahāraḥ prakārāntareṇa pravartate /",
    "GK16andhvy_u:305": " na tathā-vidha-śabda-mukhena /",
    "GK16andhvy_u:306": " api ca-",
    "GK16andhvy_u:307": " mukhyāṃ vṛttiṃ parityajya guṇa-vṛttyārtha-darśanam /",
    "GK16andhvy_u:308": " yad uddiśya phalaṃ tatra śabdo naiva skhalad-gatiḥ // DhvK_1.17 //",
    "GK16andhvy_u:309": " tatra hi cārutvātiśaya-viśiṣṭārtha-prakāśana-lakṣaṇe prayojane kartavye yadi śabdasyāmukhyatā tadā tasya prayoge duṣṭataiva syāt /",
    "GK16andhvy_u:310": " na caivam ; tasmāt-",
    "GK16andhvy_u:311": " vācakatvāśrayeṇaiva guṇa-vṛttir vyavasthitā /",
    "GK16andhvy_u:312": " vyañjakatvaika-mūlasya dhvaneḥ syāl lakṣaṇaṃ katham // DhvK_1.18 //",
    "GK16andhvy_u:313": " tasmād anyo dhvanir anyā ca guṇa-vṛttiḥ /",
    "GK16andhvy_u:314": " avyāptir apy asya lakṣaṇasya /",
    "GK16andhvy_u:315": " na hi dhvani-prabhedo vivakṣitānya-para-vācya-lakṣaṇaḥ /",
    "GK16andhvy_u:316": " anye ca bahavaḥ prakārā bhaktyā vyāpyantaḥ ;",
    "GK16andhvy_u:317": " tasmād bhaktir alakṣaṇam // DhvA_1.18 //",
    "GK16andhvy_u:318": " kasyacid dhvani-bhedasya sā tu syād upalakṣaṇam /",
    "GK16andhvy_u:319": " sā punar bhaktir vakṣyamāṇa-prabheda-madhyād anyatamasya bhedasya yadi nāmopalakṣaṇatayā sambhāvyeta ;",
    "GK16andhvy_u:320": " yadi ca guṇa-vṛttyaiva dhvanir lakṣyata ity ucyate tad-abhidhā-vyāpāreṇa tad-itaro",
    "GK16andhvy_u:321": " 'laṅkāra-vargaḥ samagra eva lakṣyata iti pratyekam alaṅkārāṇāṃ lakṣaṇa-karaṇa-vaiyarthya-prasaṅgaḥ /",
    "GK16andhvy_u:322": " kiṃ ca-",
    "GK16andhvy_u:323": " lakṣaṇe 'nyaiḥ kṛte cāsya pakṣa-saṃsiddhir eva naḥ // DhvK_1.19a //",
    "GK16andhvy_u:324": " kṛte 'pi vā pūrvam evānyair dhvani-lakṣaṇe pakṣa-saṃsiddhir eva naḥ ;",
    "GK16andhvy_u:325": " yasmād dhvanir astīti naḥ pakṣaḥ /",
    "GK16andhvy_u:326": " sa ca prāg eva saṃsiddha ity ayatna-sampanna-samīhitārthāḥ saṃvṛttāḥ smaḥ /",
    "GK16andhvy_u:327": " ye 'pi sahṛdaya-hṛdaya-saṃvedyam anākhyeyam eva dhvaner ātmānam āmnāsiṣus te 'pi na parīkṣya vādinaḥ /",
    "GK16andhvy_u:328": " yata uktayā nītyā vakṣyamāṇayā ca dhvaneḥ sāmānya-viśeṣa-lakṣaṇe pratipādite 'pi yady anākhyeyatvaṃ tat sarveṣām eva vastūnāṃ tat-prasaktam",
    "GK16andhvy_u:329": " yadi punar dhvaner atiśayoktyānayā kāvyāntarātiśāyi taiḥ svarūpam ākhyāyate tat te 'pi yuktābhidhāyina eva //",
    "GK16andhvy_u:330": " iti śrī-rājānakānandavardhanācārya-viracite dhvany-āloke prathama uddyotaḥ //",
    "GK16andhvy_u:331": " // dvitīyoddyotaḥ //",
    "GK16andhvy_u:332": " evam avivakṣita-vācya-vivakṣitānya-para-vācyatvena dhvanir dvi-prakāraḥ prakāśitaḥ /",
    "GK16andhvy_u:333": " tatrāvivakṣita-vācyasya prabheda-pratipādanāyedam ucyate-",
    "GK16andhvy_u:334": " arthāntare saṅkramitam atyantaṃ vā tiraskṛtam /",
    "GK16andhvy_u:335": " avivakṣita-vācyasya dhvaner vācyaṃ dvidhā matam // DhvK_2.1 //",
    "GK16andhvy_u:336": " tathāvidhābhyāṃ ca tābhyāṃ vyañgyasyaiva viśeṣaḥ /",
    "GK16andhvy_u:337": " tatrārthāntara-saṅkramita-vācyo yathā-",
    "GK16andhvy_u:338": " snigdha-śyāmala-kānti-lipta-viyato vellad-balākā ghanā",
    "GK16andhvy_u:339": " vātāḥ śīkariṇaḥ payoda-suhṛdām ānanda-kekāḥ kalāḥ /",
    "GK16andhvy_u:340": " kāmaṃ santu dṛḍhaṃ kaṭhora-hṛdayo rāmo 'smi sarvaṃ sahe",
    "GK16andhvy_u:341": " vaidehī tu katham bhaviṣyati hahā hā devi dhīrā bhava //[*9]",
    "GK16andhvy_u:342": " [*9] Sad-ukti-karṇāmṛta 978, Sāh.D. 2.17.",
    "GK16andhvy_u:343": " ity atra rāma-śabdaḥ /",
    "GK16andhvy_u:344": " anena hi vyaṅgya-dharmāntara-pariṇataḥ saṃjñī pratyāyyate,",
    "GK16andhvy_u:345": " na saṃjñi-mātram /",
    "GK16andhvy_u:346": " yathā ca mamaiva viṣama-bāṇa-līlāyām-",
    "GK16andhvy_u:347": " tālā jāanti guṇā jālā de sahiaehiṃ gheppanti /",
    "GK16andhvy_u:348": " ra{i}-kiraṇānuggahīāiṃ honti kamalāiṃ kamalāiṃ //",
    "GK16andhvy_u:349": " [tadā jāyante guṇā yadā te sahṛdayair gṛhyante /",
    "GK16andhvy_u:350": " ravi-kiraṇānugṛhītāni bhavanti kamalāni kamalāni //]",
    "GK16andhvy_u:351": " ity atra dvitīyaḥ kamala-śabdaḥ /",
    "GK16andhvy_u:352": " atyanta-tiraskṛta-vācyo yathādi-kaver vālmīkeḥ-",
    "GK16andhvy_u:353": " ravi-saṅkrānta-saubhāgyas tuṣārāvṛta-maṇḍalaḥ /",
    "GK16andhvy_u:354": " niḥśvāsāndha ivādarśaś candramā na prakāśate //iti /",
    "GK16andhvy_u:355": " atrāndha-śabdaḥ / yathā ca-",
    "GK16andhvy_u:356": " gaanaṃ ca matta-mehaṃ dhārāluli-ajjunāiṃ a baṇāiṃ /",
    "GK16andhvy_u:357": " ṇirahaṅkāra-miaṅkā haranti ṇīlāo nisāo //",
    "GK16andhvy_u:358": " [gaganaṃ ca matta-meghaṃ dhārā-lulitārjunāni ca vanāni /",
    "GK16andhvy_u:359": " nirahaṅkāra-mṛgāṅkā haranti nīlā api niśāḥ //]",
    "GK16andhvy_u:360": " atra matta-nirahaṅkāra-śabdau // DhvA_2.1 //",
    "GK16andhvy_u:361": " asaṃlakṣya-kramoddyotaḥ krameṇa dyotitaḥ paraḥ /",
    "GK16andhvy_u:362": " vivakṣitābhidheyasya dhvaner ātmā dvidhā mataḥ // DhvK_2.2 //",
    "GK16andhvy_u:363": " mukhyatayā prakāśamāno vyaṅgyo 'rtho dhvaner ātmā /",
    "GK16andhvy_u:364": " sa ca vācyārthāpekṣayā kaścid alakṣya-kramatayā prakāśate,",
    "GK16andhvy_u:365": " kaścit krameṇeti dvidhā mataḥ // DhvA_2.2 //",
    "GK16andhvy_u:366": " tatra-",
    "GK16andhvy_u:367": " rasa-bhāva-tad-ābhāsa-tat-praśānty-ādir akramaḥ /",
    "GK16andhvy_u:368": " dhvaner ātmāṅgi-bhāvena bhāsamāno vyavasthitaḥ // DhvK_2.3 //",
    "GK16andhvy_u:369": " rasādir artho hi saheva vācyenāvabhāsate /",
    "GK16andhvy_u:370": " sa cāṅgitvenāvabhāsamāno dhvaner ātmā /",
    "GK16andhvy_u:371": " idānīṃ rasavad-alaṅkārād alakṣya-krama-dyotanātmano dhvaner vibhakto viṣaya iti pradarśyate-",
    "GK16andhvy_u:372": " vācya-vācaka-cārutva-hetūnāṃ vividhātmanām /",
    "GK16andhvy_u:373": " rasādi-paratā yatra sa dhvaner viṣayo mataḥ // DhvK_2.4 //",
    "GK16andhvy_u:374": " rasa-bhāvatad-ābhāsa-tat-praśama-lakṣaṇaṃ mukhyam artham anuvartamānā śabdārthālaṅkārā",
    "GK16andhvy_u:375": " guṇāś ca parasparaṃ dhvany-apekṣayā vibhinna-rūpā vyavasthitās tatra kāvye dhvanir",
    "GK16andhvy_u:376": " iti vyapadeśaḥ // DhvA_2.4 //",
    "GK16andhvy_u:377": " pradhānye 'nyatra vākyārthe yatrāṅgaṃ tu rasādayaḥ /",
    "GK16andhvy_u:378": " kāvye tasminn alaṅkāro rasādir iti me matiḥ // DhvK_2.5 //",
    "GK16andhvy_u:379": " yady api rasavad-alaṅkārasyānyair darśito viṣayas tathāpi yasmin kāvye pradhānatayānyo",
    "GK16andhvy_u:380": " 'rtho vākyārthī-bhūtas tasya cāṅga-bhūtā ye rasādayas te rasāder alaṅkārasya viṣayā",
    "GK16andhvy_u:381": " iti māmakīnaḥ pakṣaḥ /",
    "GK16andhvy_u:382": " tad yathā cāṭuṣu preyo 'laṅkārasya vākyārthatve 'pi rasādayo 'ṅgabhūtā dṛśyante /",
    "GK16andhvy_u:383": " sa ca rasādir alaṅkāraḥ śuddhaḥ saṅkīrṇo vā /",
    "GK16andhvy_u:384": " tatrādyo yathā-",
    "GK16andhvy_u:385": " kiṃ hāsyena na me prayāsyasi punaḥ prāptaś cirād darśanaṃ",
    "GK16andhvy_u:386": " keyam niṣkaruṇa pravāsa-rucitā kenāsi dūrikṛtaḥ /",
    "GK16andhvy_u:387": " svapnānteṣv iti te vadan priyatama-vyāsakta-kaṇṭha-graho",
    "GK16andhvy_u:388": " buddhā roditi rikta-bāhu-valayas tāraṃ ripu-strī-janaḥ //",
    "GK16andhvy_u:389": " ity atra karuṇa-rasasya śuddhasyāṅga-bhāvāt spaṣṭam eva rasavad-alaṅkāratvam /",
    "GK16andhvy_u:390": " evam evaṃ-vidhe viṣaye rasāntarāṇāṃ spaṣṭa evāṅgabhāvaḥ /",
    "GK16andhvy_u:391": " saṅkīrṇo rasādir aṅga-bhūto yatha-",
    "GK16andhvy_u:392": " kṣipto hastāvalagnaḥ prasabham abhihato 'py ādadāno 'ṃśukāntaṃ",
    "GK16andhvy_u:393": " gṛhṇan keśeṣv apāstaś caraṇa-nipatito nekṣitaḥ sambhrameṇa /",
    "GK16andhvy_u:394": " āliṅgan yo 'vadhūtas tripura-yuvatibhiḥ sāśru-netrotpalābhiḥ",
    "GK16andhvy_u:395": " kāmīvārdrāparādhaḥ sa dahatu duritaṃ śāmbhavo vaḥ śarāgniḥ //",
    "GK16andhvy_u:396": " ity atra tripura-ripu-prabhāvātiśayasya vākyārthatve īrṣyā-vipralambhasya śleṣa-sahitasyāṅga-bhāva iti,",
    "GK16andhvy_u:397": " evaṃ-vidha eva rasavad-ādy-alaṅkārasya nyāyyo viṣayaḥ /",
    "GK16andhvy_u:398": " ata eva cerṣyā-vipralambha-karuṇayor aṅgatvena vyavasthānāt samāveśo na doṣaḥ /",
    "GK16andhvy_u:399": " yatra hi rasasya vākyārthī-bhāvas tatra katham alaṅkāratvam ?",
    "GK16andhvy_u:400": " alaṅkāro hi cārutva-hetuḥ prasiddhaḥ ;",
    "GK16andhvy_u:401": " na tv asāv ātmaivātmanaś cārutva-hetuḥ /",
    "GK16andhvy_u:402": " tathā cāyam atra saṃkṣepaḥ-",
    "GK16andhvy_u:403": " rasa-bhāvādi-tātparyam āśritya viniveśanam /",
    "GK16andhvy_u:404": " alaṅkṛtīnāṃ sarvāsām alaṅkāratva-sādhanam //",
    "GK16andhvy_u:405": " tasmād yatra rasādayo vākyārthī-bhūtāḥ sa sarvo na rasāder alaṅkārasya viṣayaḥ ;",
    "GK16andhvy_u:406": " sa dhvaneḥ prabhedaḥ,",
    "GK16andhvy_u:407": " tasyopamādayo 'laṅkārāḥ /",
    "GK16andhvy_u:408": " yatra tu prādhānyenārthāntarasya vākyārthī-bhāve rasādibhiś cārutva-niṣpattiḥ kriyate,",
    "GK16andhvy_u:409": " sa rasāder alaṅkāratāyā viṣayaḥ /",
    "GK16andhvy_u:410": " evaṃ dhvaner upamādīnāṃ rasavad-alaṅkārasya ca vibhakta-viṣayatā bhavati /",
    "GK16andhvy_u:411": " yadi tu cetanānāṃ vākyārthī-bhāvo rasādy-alaṅkārasya viṣaya ity ucyate tarhy upamādīnāṃ pravirala-viṣayatā nirviṣayatā vābhihitā syāt /",
    "GK16andhvy_u:412": " yasmād acetana-vastu-vṛtte vākyārthī-bhūte punaś cetana-vastu-vṛttānta-yojanayā yathā-kathañcid bhavitavyam /",
    "GK16andhvy_u:413": " atha satyām api tasyāṃ yatrācetanānāṃ vākyārthī-bhāvo nāsau rasavad-alaṅkārasya viṣaya ity ucyate /",
    "GK16andhvy_u:414": " tan mahataḥ kāvya-prabandhasya rasanidhānabhūtasya nīrasatvamabhihitaṃ syāt /",
    "GK16andhvy_u:415": " yathā-",
    "GK16andhvy_u:416": " taraṅga-bhrū-bhaṅgā kṣubhita-vihaga-śreṇi-raśanā",
    "GK16andhvy_u:417": " vikarṣantī phenaṃ vasanam iva saṃrambha-śithilam /",
    "GK16andhvy_u:418": " yathā-viddhaṃ yāti skhalitam abhisandhāya bahuśo",
    "GK16andhvy_u:419": " nadī-rūpeṇeyaṃ dhruvam asahanā sā pariṇatā //",
    "GK16andhvy_u:420": " yathā vā-",
    "GK16andhvy_u:421": " tanvī megha-jalārdra-pallavatayā dhautādhar evāśrubhiḥ",
    "GK16andhvy_u:422": " śūnyevābharaṇaiḥ svakāla-virahād viśrānta-puṣpodgamā /",
    "GK16andhvy_u:423": " cintā maunam ivāśritā madhu-kṛtāṃ śabdair vinā lakṣyate",
    "GK16andhvy_u:424": " caṇḍī mām avadhūya pāda-patitaṃ jātānutāpeva sā //",
    "GK16andhvy_u:425": " yathā vā-",
    "GK16andhvy_u:426": " teṣāṃ gopa-vadhū-vilāsa-suhṛdāṃ rādhā-rahaḥ-sākṣiṇāṃ",
    "GK16andhvy_u:427": " kṣemaṃ bhadra kalinda-śaila-tanayā-tīre latā-veśmanāṃ /",
    "GK16andhvy_u:428": " vicchinne smara-talpa-kalpana-mṛd-ucchedopayoge 'dhunā",
    "GK16andhvy_u:429": " te jāne jaraṭhī-bhavanti vigalan nīla-tviṣaḥ pallavāḥ //[*10]",
    "GK16andhvy_u:430": " [*10] Srk 808 (vidyāyāḥ); Svm 87.8 (kasyāpi)",
    "GK16andhvy_u:431": " ity evam ādau viṣaye 'cetanānāṃ vākyārthī-bhāve 'pi cetana-vastu-vṛttānta-yojanāsty eva /",
    "GK16andhvy_u:432": " atha yatra cetana-vastu-vṛttānta-yojanāsti tatra rasādir alaṅkāraḥ /",
    "GK16andhvy_u:433": " tad evaṃ saty upamādayo nirviṣayāḥ pravirala-viṣayā vā syuḥ /",
    "GK16andhvy_u:434": " yasmān nāsty evāsāv acetana-vastu-vṛttānto yatra cetana-vastu-vṛttānta-yojanā nāsty antato vibhāvatvena /",
    "GK16andhvy_u:435": " tasmād aṅgatvena ca rasādīnām alaṅkāratā /",
    "GK16andhvy_u:436": " yaḥ punar aṅgī raso bhāvo vā sarvākāram alaṅkāryaḥ sa dhvaner ātmeti // DhvA_2.5 //",
    "GK16andhvy_u:437": " kiṃ ca-",
    "GK16andhvy_u:438": " tam artham avalambante ye 'ṅginaṃ te guṇāḥ smṛtāḥ /",
    "GK16andhvy_u:439": " aṅgāśritās tv alaṅkārā mantavyāḥ kaṭakādivat // DhvK_2.6 //",
    "GK16andhvy_u:440": " ye tam arthaṃ rasādi-lakṣaṇam aṅginaṃ santam avalambate te guṇāḥ śauryādivat /",
    "GK16andhvy_u:441": " vācya-vācaka-lakṣaṇāny aṅgāni ye punas tad-āśritās te 'laṅkārā mantavyāḥ kaṭakādivat // DhvA_2.6 //",
    "GK16andhvy_u:442": " tathā ca-",
    "GK16andhvy_u:443": " śṛṅgāra eva madhuraḥ paraḥ prahlādano rasaḥ /",
    "GK16andhvy_u:444": " tan-mayaṃ kāvyam āśritya mādhuryaṃ pratitiṣṭhati // DhvK_2.7 //",
    "GK16andhvy_u:445": " śṛṅgāra eva rasāntarāpekṣayā madhuraḥ prahlāda-hetutvāt /",
    "GK16andhvy_u:446": " tat-prakāśana-para-śabdārthatayā kāvyasya sa mādhurya-lakṣaṇo guṇaḥ /",
    "GK16andhvy_u:447": " śravyatvaṃ punar ojaso 'pi sādhāraṇam iti // DhvA_2.7 //",
    "GK16andhvy_u:448": " śṛṅgāre vipralambhākhye karuṇe ca prakarṣavat /",
    "GK16andhvy_u:449": " mādhuryam ārdratāṃ yāti yatas tatrādhikaṃ manaḥ // DhvK_2.8 //",
    "GK16andhvy_u:450": " vipralambha-śṛṅgāra-karuṇayos tu mādhuryam eva prakarṣavat /",
    "GK16andhvy_u:451": " sahṛdaya-hṛdayāvarjanātiśaya-nimittatvād iti // DhvA_2.8 //",
    "GK16andhvy_u:452": " raudrādayo rasā dīptyā lakṣyante kāvya-vartinaḥ /",
    "GK16andhvy_u:453": " tad-vyakti-hetū śabdārthāv āśrityaujo vyavasthitam // DhvK_2.9 //",
    "GK16andhvy_u:454": " raudrādayo hi rasāḥ parāṃ dīptim ujjvalatāṃ janayantīti lakṣaṇayā ta eva dīptir ity ucyate /",
    "GK16andhvy_u:455": " tat-prakāśana-paraḥ śabdo dīrgha-samāsa-racanālaṅkṛtaṃ vākyam / yathā-",
    "GK16andhvy_u:456": " cañcad-bhuja-bhramita-caṇḍa-gadābhighāta-",
    "GK16andhvy_u:457": " sañcūrṇitoru-yugalasya suyodhanasya /",
    "GK16andhvy_u:458": " styānāvabaddha-ghana-śoṇita-śoṇa-pāṇir",
    "GK16andhvy_u:459": " uttaṃsayiṣyati kacāṃs tava devi bhīmaḥ //(veṇi 1.21)",
    "GK16andhvy_u:460": " tat-prakāśana-paraś cārtho 'napekṣita-dīrgha-samāsa-racanaḥ prasanna-vācakābhidheyaḥ / yathā-",
    "GK16andhvy_u:461": " yo yaḥ śastraṃ bibharti sva-bhuja-guru-madaḥ pāṇḍavīnāṃ camūnāṃ",
    "GK16andhvy_u:462": " yo yaḥ pāñcāla-gotre śiśur adhika-vayā garbha-śayyāṃ gato vā /",
    "GK16andhvy_u:463": " yo yas tat-karma-sākṣī carati mayi raṇe yaś ca yaś ca pratīpaḥ",
    "GK16andhvy_u:464": " krodhāndhas tasya tasya svayam api jagatām antakasyāntako 'ham //(veṇi 3.32)",
    "GK16andhvy_u:465": " ity ādau dvayor ojastvam // DhvA_2.9 //",
    "GK16andhvy_u:466": " samarpakatvaṃ kāvyasya yat tu sarva-rasān prati /",
    "GK16andhvy_u:467": " sa prasādo guṇo jñeyaḥ sarva-sādhāraṇa-kriyaḥ // DhvK_2.10 //",
    "GK16andhvy_u:468": " prasādas tu svacchatā śabdārthayoḥ /",
    "GK16andhvy_u:469": " sa ca sarva-rasa-sādhāraṇo guṇaḥ sarva-racanā-sādhāraṇaś ca vyaṅgyārthāpekṣayaiva mukhyatayā vyavasthito mantavyaḥ // DhvA_2.10 //",
    "GK16andhvy_u:470": " śruti-duṣṭādayo doṣā anityā ye ca darśitāḥ /",
    "GK16andhvy_u:471": " dhvany-ātmany eva śṛṅgāre te heyā ity udāhṛtāḥ // DhvK_2.11 //",
    "GK16andhvy_u:472": " anityā doṣāś ca ye śruti-duṣṭādayaḥ sūcitās te 'pi na vācye artha-mātre,",
    "GK16andhvy_u:473": " na ca vyaṅgye śṛṅgāre vā dhvaner anātma-bhūte /",
    "GK16andhvy_u:474": " kiṃ tarhi ? dhvanyātmany eva śṛṅgāre 'ṅgitayā vyaṅgye te heyā ity udāhṛtāḥ /",
    "GK16andhvy_u:475": " anyathā hi teṣām anitya-doṣataiva na syāt /",
    "GK16andhvy_u:476": " evam ayam asaṃlakṣya-krama-dyoto dhvaner ātmā pradarśitaḥ sāmānyena // DhvA_2.11 //",
    "GK16andhvy_u:477": " tasyāṅgānāṃ prabhedā ye prabhedāḥ svagatāś ca ye /",
    "GK16andhvy_u:478": " teṣāmānantyamanyonyasambandhaparikalpane // DhvK_2.12 //",
    "GK16andhvy_u:479": " aṅgitayā vyaṅgyo rasādir vivakṣitāny apara-vācyasya dhvaner eka ātmā ya uktas tasyāṅgānāṃ",
    "GK16andhvy_u:480": " vācya vācakānupātinām alaṅkārāṇāṃ ye prabhedā niravadhayo ye ca svagatās tasyāṅgino",
    "GK16andhvy_u:481": " 'rthasya rasa-bhāva-tad-ābhāsa-tat-praśama-lakṣaṇā vibhāvānubhāva-vyabhicāri-pratipādana-sahitā",
    "GK16andhvy_u:482": " anantāḥ svāśrayāpekṣayā niḥsīmāno viśeṣās teṣām anyonya-sambandha-parikalpane kriyamāṇe",
    "GK16andhvy_u:483": " kasyacid anyatamasyāpi rasasya prakārāḥ parisaṅkhyātuṃ na śakyante kim uta sarveṣām /",
    "GK16andhvy_u:484": " tathā hi śṛṅgārasyāṅginas tāvad ādyau dvau bhedau-sambhogo vipralambhaś ca /",
    "GK16andhvy_u:485": " sambhogasya ca paraspara-prema-darśana-surata-viharaṇādi-lakṣaṇāḥ prakārāḥ /",
    "GK16andhvy_u:486": " vipralambhasyāpy abhilāṣerṣyā-viraha-pravāsa-vipralambhādayaḥ /",
    "GK16andhvy_u:487": " teṣāṃ ca pratyekaṃ vibhāvānubhāva-vyabhicāri-bhedaḥ /",
    "GK16andhvy_u:488": " teṣāṃ ca deśa-kālādy-āśrayāvasthā-bheda iti svagata-bhedāpekṣayaikasya tasyāparimeyatvaṃ,",
    "GK16andhvy_u:489": " kiṃ punar aṅga-prabheda-kalpanāyām /",
    "GK16andhvy_u:490": " te hy aṅga-prabhedāḥ pratyekam aṅgi-prabheda-sambandha-parikalpane kriyamāṇe satyānantyam evopayānti // DhvA_2.12 //",
    "GK16andhvy_u:491": " diṅ-mātraṃ tūcyate yena vyutpannānāṃ sa-cetasām /",
    "GK16andhvy_u:492": " buddhir āsāditālokā sarvatraiva bhaviṣyati // DhvK_2.13 //",
    "GK16andhvy_u:493": " diṅ-mātra-kathanena hi vyutpannānāṃ sahṛdayānām ekatrāpi rasa-bhede sahālaṅkārair aṅgāṅgi-bhāva-parijñānād āsāditālokā buddhiḥ sarvatraiva bhaviṣyati",
    "GK16andhvy_u:494": " tatra-",
    "GK16andhvy_u:495": " śṛṅgārasyāṅgino yatnād eka-rūpānubandhavān /",
    "GK16andhvy_u:496": " sarveṣv eva prabhedeṣu nānuprāsaḥ prakāśakaḥ // DhvK_2.14 //",
    "GK16andhvy_u:497": " aṅgino hi śṛṅgārasya ye uktāḥ prabhedās teṣu sarveṣv eka-prakārānubandhitayā prabandhena pravṛtto 'nuprāso na vyañjakaḥ /",
    "GK16andhvy_u:498": " aṅgina ity anenāṅga-bhūtasya śṛṅgārasyaika-rūpānubandhy-anuprāsa-nibandhane kāma-cāram āha //2.14 //",
    "GK16andhvy_u:499": " dhvanyātma-bhūte śṛṅgāre yamakādi-nibandhanam /",
    "GK16andhvy_u:500": " śaktāv api pramāditvaṃ vipralambhe viśeṣataḥ // DhvK_2.15 //",
    "GK16andhvy_u:501": " dhvaner ātma-bhūtaḥ śṛṅgāras tātparyeṇa vācya-vācakābhyāṃ prakāśyamānas tasmin yamakādīnāṃ yamaka-prakārāṇāṃ nibandhanaṃ duṣkara-śabda-bhaṅga-śleṣādīnāṃ śaktāv api pramāditvaṃ /",
    "GK16andhvy_u:502": " “pramāditvam” ity anenaitad darśyate-kāka-tālīyena kadācit kasyacid ekasya yamakāder niṣpattāv api bhūmnālaṅkārāntaravad rasāṅgatvena nibandho na kartavya iti /",
    "GK16andhvy_u:503": " “vipralambhe viśeṣata” ity anena vipralambhe saukumāryātiśayaḥ khyāpyate /",
    "GK16andhvy_u:504": " tasmin dyotye yamakāder aṅgasya nibandho niyamān na kartavya iti // DhvA_2.15 //",
    "GK16andhvy_u:505": " atra yuktir abhidhīyate-",
    "GK16andhvy_u:506": " rasākṣiptatayā yasya bandhaḥ śakya-kriyo bhavet /",
    "GK16andhvy_u:507": " apṛthag-yatna-nirvatyaḥ so 'laṅkāro dhvanau mataḥ // DhvK_2.16 //",
    "GK16andhvy_u:508": " niṣpattāv āścarya-bhūto 'pi yasyālaṅkārasya rasākṣiptatayaiva bandhaḥ śakya-kriyo bhavet so 'sminn alakṣya-krama-vyaṅgye dhvanāv alaṅkāro mataḥ",
    "GK16andhvy_u:509": " tasyaiva rasāṅgatvaṃ mukhyam ity arthaḥ / yathā-",
    "GK16andhvy_u:510": " kapole pattrālī karatala-nirodhena mṛditā",
    "GK16andhvy_u:511": " nipīto niḥśvāsair ayam amṛta-hṛdyo 'dhara-rasaḥ /",
    "GK16andhvy_u:512": " muhuḥ kaṇṭhe lagnas taralayati bāṣpa-stana-taṭīṃ",
    "GK16andhvy_u:513": " priyo manyur jātas tava niranurodhe na tu vayam //[*11]",
    "GK16andhvy_u:514": " [*11] Amaru 67; Srk 664, Skm 720, Skv 489, Sv 1627",
    "GK16andhvy_u:515": " rasāṅgatve ca tasya lakṣaṇam apṛthag-yatna-nirvartyatvam iti yo rasaṃ bandhu-madhya-vasitasya",
    "GK16andhvy_u:516": " kaver alaṅkāras tāṃ vāsanām atyūhya yatnāntaram āsthitasya niṣpadyate sa na rasāṅgam iti /",
    "GK16andhvy_u:517": " yamake ca prabandhena buddhi-pūrvakaṃ kriyamāṇe niyamenaiva yatnāntara-parigraha āpatati śabda-viśeṣānveṣaṇa-rūpaḥ /",
    "GK16andhvy_u:518": " alaṅkārāntareṣv api tat-tulyam iti cet-naivam;",
    "GK16andhvy_u:519": " alaṅkārāntarāṇi hi nirūpyamāṇa-durghaṭanāny api rasa-samāhita-cetasaḥ pratibhānavataḥ kaver aham-pūrvikayā parāpatanti /",
    "GK16andhvy_u:520": " yathā kādambaryāṃ kādambarī-darśanāvasare /",
    "GK16andhvy_u:521": " yathā ca māyā-rāma-śiro-darśanena vihvalāyāṃ sīta-devyāṃ setau /",
    "GK16andhvy_u:522": " yuktaṃ caitat,",
    "GK16andhvy_u:523": " yato rasā vācya-viśeṣair evākṣeptavyāḥ /",
    "GK16andhvy_u:524": " asyaivārthasya saṅgraha-ślokāḥ-",
    "GK16andhvy_u:525": " rasavanti hi vastūni sālaṅkārāṇi kānicit /",
    "GK16andhvy_u:526": " ekenaiva prayatnena nirvartyante mahā-kaveḥ //",
    "GK16andhvy_u:527": " yamakādi-nibandhe tu pṛthag-yatno 'sya jāyate /",
    "GK16andhvy_u:528": " śaktasyāpi rase 'ṅgatvaṃ tasmād eṣāṃ na vidyate //",
    "GK16andhvy_u:529": " rasābhāsāṅga-bhāvas tu yamakāder na vāryate /",
    "GK16andhvy_u:530": " dhvany-ātma-bhūte śṛṅgāre tv aṅgatā nopapadyate // DhvA_2.16 //",
    "GK16andhvy_u:531": " idānīṃ dhvany-ātma-bhūtasya śṛṅgārasya vyañjako 'laṅkāra-varga ākhyāyate-",
    "GK16andhvy_u:532": " dhvany-ātma-bhūte śṛṅgāre samīkṣya viniveśitaḥ /",
    "GK16andhvy_u:533": " rūpakādir alaṅkāra-varga eti yathārthatām // DhvK_2.17 //",
    "GK16andhvy_u:534": " alaṅkāro hi bāhyālaṅkārasāmyādaṅginaścārutva-heturucyate /",
    "GK16andhvy_u:535": " vācyālaṅkāravargaś ca rūpakādiryāvānukto vakṣyate ca kaiścit,",
    "GK16andhvy_u:536": " alaṅkārāṇāmanantatvāt ///",
    "GK16andhvy_u:537": " sa sarvo 'pi yadi samīkṣya viniveśyate tada-lakṣyakramavyaṅgyasya dhvaner aṅginaḥ sarvasyaiva cārutvaheturniṣpadyate // DhvA_2.17 //",
    "GK16andhvy_u:538": " eṣā cāsya viniveśane samīkṣā-",
    "GK16andhvy_u:539": " vivakṣā tatparatvena nāṅgitvena kadācana /",
    "GK16andhvy_u:540": " kāle ca grahaṇa-tyāgau nātinirvahaṇaiṣitā // DhvK_2.18 //",
    "GK16andhvy_u:541": " nirvyūḍhāv api cāṅgatve yatnena pratyavekṣaṇam /",
    "GK16andhvy_u:542": " rūpakādir alaṅkāra-vargasyāṅgatva-sādhanam // DhvK_2.19 //",
    "GK16andhvy_u:543": " rasa-bandheṣv atyādṛta-manāḥ kavir yam alaṅkāraṃ tad aṅgatayā vivakṣati / yathā [śaku. 1.20]-",
    "GK16andhvy_u:544": " calāpāṅgāṃ dṛṣṭiṃ spṛśasi nava-gopa-sudṛśāṃ",
    "GK16andhvy_u:545": " rahasyākhyāyīva mṛśasi mṛdu karṇāntika-caraḥ /",
    "GK16andhvy_u:546": " karaṃ vyādhunvatyāḥ pibasi rati-sarvasvam adharaṃ",
    "GK16andhvy_u:547": " vayaṃ tattvānveṣān madhukara hatās tvaṃ khalu kṛtī //[*12]",
    "GK16andhvy_u:548": " [*12] Srk 515",
    "GK16andhvy_u:549": " atra hi bhramara-svabhāvoktir alaṅkāro rasānuguṇaḥ /",
    "GK16andhvy_u:550": " “nāṅgitvena” iti na prādhānyena /",
    "GK16andhvy_u:551": " kadācid rasādi-tātparyeṇa vivakṣito 'pi hy alaṅkāraḥ kaścid aṅgitvena vivakṣito dṛśyate / yathā-",
    "GK16andhvy_u:552": " cakrābhighāta-prasabhājñayaiva cakāra yo rāhu-vadhū-janasya /",
    "GK16andhvy_u:553": " āliṅganoddāma-vilāsa-vandhyaṃ ratotsavaṃ cumbana-mātra-śeṣam //",
    "GK16andhvy_u:554": " atra hi paryāyoktasyāṅgitvena vivakṣā rasādi-tātparye saty apīti /",
    "GK16andhvy_u:555": " aṅgatvena vivakṣitam api yam avasare gṛhṇāti nānavasare /",
    "GK16andhvy_u:556": " avasare gṛhītir,",
    "GK16andhvy_u:557": " yathā (ratnāvalyāṃ 2.4)-",
    "GK16andhvy_u:558": " uddāmotkalikāṃ vipāṇḍura-rucaṃ prārabdha-jṛmbhāṃ kṣaṇād āyāsaṃ śvasanodgamair aviratair ātanvatīm ātmanaḥ /",
    "GK16andhvy_u:559": " adyodyānalatām imāṃ samadanāṃ nārīm ivānyāṃ dhruvaṃ paśyan kopa-vipāṭala-dyuti mukhaṃ devyāḥ kariṣyāmy aham //[*13]",
    "GK16andhvy_u:560": " [*13] Rasārṇava-sudhākara 2.26.",
    "GK16andhvy_u:561": " ity atra upamā śleṣasya /",
    "GK16andhvy_u:562": " gṛhītam api ca yam avasare tyajati tad-rasānuguṇa-tayālaṅkārāntarāpekṣayā / yathā-",
    "GK16andhvy_u:563": " raktas tvaṃ nava-pallavair aham api ślāghyaiḥ priyāyā guṇais",
    "GK16andhvy_u:564": " tvām āyānti śilīmukhāḥ smara-dhanur-muktās tathā mām api /",
    "GK16andhvy_u:565": " kāntāpāda-talāhatis tava mude tadvan mamāpy āvayoḥ",
    "GK16andhvy_u:566": " sarvaṃ tulyam aśoka kevalam ahaṃ dhātrā sa-śokaḥ kṛtaḥ //[*14]",
    "GK16andhvy_u:567": " [*14] Srk 770.",
    "GK16andhvy_u:568": " atra hi prabandha-pravṛtto 'pi śleṣo vyatireka-vivakṣayā tyajyamāno rasa-viśeṣam puṣṇāti /",
    "GK16andhvy_u:569": " nātrālaṅkāra-dvaya-sannipātaḥ, kiṃ tarhi ?",
    "GK16andhvy_u:570": " alaṅkārāntaram eva śleṣa-vyatireka-lakṣaṇaṃ narasiṃhavad iti cet-na,",
    "GK16andhvy_u:571": " tasya prakārāntareṇa vyavasthāpanāt /",
    "GK16andhvy_u:572": " yatra hi śleṣa-viṣaya eva śabde prakārāntareṇa vyatireka-pratītir jāyate sa tasya viṣayaḥ /",
    "GK16andhvy_u:573": " yathā-“sa harir nāmnā devaḥ sa-harir vara-turaga-nivahena” ity ādau /",
    "GK16andhvy_u:574": " atra hy anya eva śabdaḥ śleṣasya viṣayo 'nyaś ca vyatirekasya /",
    "GK16andhvy_u:575": " yadi caivaṃ-vidhe viṣaye 'laṅkārāntaratva-kalpanā kriyate tat-saṃsṛṣṭer viṣayāpahāra eva syāt /",
    "GK16andhvy_u:576": " śleṣa-mukhenaivātra vyatirekasyātma-lābha iti nāyaṃ saṃsṛṣṭer viṣaya iti cet-na ;",
    "GK16andhvy_u:577": " vyatirekasya prakārāntareṇāpi darśanāt / yathā-",
    "GK16andhvy_u:578": " no kalpāpāya-vāyor adaya-raya-dalat-kṣmādharasyāpi śamyā",
    "GK16andhvy_u:579": " gāḍhodgīrṇojjvala-śrīr ahani na rahitā no tamaḥ-kajjalena /",
    "GK16andhvy_u:580": " prāptotpattiḥ pataṅgān na punar upagatā moṣa-muṣṇa-tviṣo vo",
    "GK16andhvy_u:581": " vartiḥ saivānya-rūpā sukhayatu nikhila-dvīpa-dīpasya dīptiḥ //",
    "GK16andhvy_u:582": " atra hi sāmya-prapañca-pratipādanaṃ vinaiva vyatireko darśitaḥ /",
    "GK16andhvy_u:583": " nātra śleṣa-mātrāc cārutva-pratītir astīti śleṣasya vyatirekāṅgatvenaiva vivakṣitatvāt na svato 'laṅkāratety api na vācyam /",
    "GK16andhvy_u:584": " yata evaṃ-vidhe viṣaye sāmya-mātrād api supratipāditāc cārutvaṃ dṛśyata eva / yathā-",
    "GK16andhvy_u:585": " ākrandāḥ stanitair vilocana-jalānya-śrānta-dhārāmbudhis",
    "GK16andhvy_u:586": " tad-viccheda-bhuvaś ca śoka-śikhinas tulyās taḍid-vibhramaiḥ /",
    "GK16andhvy_u:587": " antar me dayitā-mukhaṃ tava śaśī vṛttiḥ samaivāvayos",
    "GK16andhvy_u:588": " tat kiṃ mām aniśaṃ sakhe jala-dhara tvaṃ dagdhum evodyataḥ //[*15] ity ādau /",
    "GK16andhvy_u:589": " [*15] Srk 240, Skm 993, yaśodharmaṇaḥ, Smv 43.33.",
    "GK16andhvy_u:590": " rasa-nirvahaṇaika-tāna-hṛdayo yaṃ ca nātyantaṃ nirvoḍhum icchati / yathā-",
    "GK16andhvy_u:591": " kopāt komala-lola-bāhu-latikā-pāśena baddhā dṛḍhaṃ",
    "GK16andhvy_u:592": " nītvā vāsa-niketanaṃ dayitayā sāyaṃ sakhīnāṃ puraḥ /",
    "GK16andhvy_u:593": " bhūyo naivam iti skhalat-kala-girā saṃsūcya duśceṣṭitaṃ",
    "GK16andhvy_u:594": " dhanyo hanyata eva nihnuti-paraḥ preyān rudatyā hasan //",
    "GK16andhvy_u:595": " atra hi rūpakam ākṣiptam anirvyūḍhaṃ ca paraṃ rasa-puṣṭaye /",
    "GK16andhvy_u:596": " nirvoḍhum iṣṭam api yaṃ yatnād aṅgatvena pratyavekṣate yathā-",
    "GK16andhvy_u:597": " śyāmāsvaṅgaṃ cakita-hariṇī-prekṣaṇe dṛṣṭi-pātaṃ",
    "GK16andhvy_u:598": " gaṇḍa-cchāyāṃ śaśini śikhināṃ barha-bhāreṣu keśān /",
    "GK16andhvy_u:599": " utpaśyāmi pratanuṣu nadī-vīciṣu bhrū-vilāsān",
    "GK16andhvy_u:600": " hantaika-sthaṃ kvacid api na te bhīru sādṛśyam asti //ity ādau /",
    "GK16andhvy_u:601": " sa evam upanibadhyamāno 'laṅkāro rasābhivyakti-hetuḥ kaver bhavati /",
    "GK16andhvy_u:602": " ukta-prakārātikrame tu niyamenaiva rasa-bhaṅga-hetuḥ saṃpadyate /",
    "GK16andhvy_u:603": " lakṣyaṃ ca tathāvidhaṃ mahā-kavi-prabandheṣv api dṛśyate bahuśaḥ /",
    "GK16andhvy_u:604": " tat tu sūkti-sahasra-dyotitātmanāṃ mahātmanāṃ doṣodghoṣaṇam ātmana eva dūṣaṇaṃ bhavatīti na vibhajya darśitam /",
    "GK16andhvy_u:605": " kiṃ tu rūpakāder alaṅkāra-vargasya yeyaṃ vyañjakatve rasādi-viṣaye lakṣaṇa-dig-darśitā",
    "GK16andhvy_u:606": " tām anusaran svayaṃ cānyal lakṣaṇam utprekṣamāṇo yady alakṣya-krama-pratibham anantaroktam",
    "GK16andhvy_u:607": " enaṃ dhvaner ātmānam upanibadhnāti sukaviḥ samāhita-cetās tadā tasyātma-lābho bhavati",
    "GK16andhvy_u:608": " mahīyān iti // DhvA_2.18-19 //",
    "GK16andhvy_u:609": " krameṇa pratibhāty ātmā yo 'syānusvāna-sannibhaḥ /",
    "GK16andhvy_u:610": " śabdārtha-śakti-mūlatvāt so 'pi dvedhā vyavasthitaḥ // DhvK_2.20 //",
    "GK16andhvy_u:611": " asya vivakṣitāny apara-vācyasya dhvaneḥ saṃlakṣya-krama-vyaṅgyatvād anuraṇana-prakhyo ya ātmā so 'pi śabda-śakti-mūlo 'rtha-śakti-mūlaś ceti dvi-prakāraḥ // DhvA_2.20 //",
    "GK16andhvy_u:612": " nanu śabda-śaktyā yatrārthāntaraṃ prakāśate sa yadi dhvaneḥ prakāra ucyate tad idānīṃ śleṣasya viṣaya evāpahṛtaḥ syāt,",
    "GK16andhvy_u:613": " nāpahṛta ity āha-",
    "GK16andhvy_u:614": " ākṣipta evālaṅkāraḥ śabda-śaktyā prakāśate /",
    "GK16andhvy_u:615": " yasminn anuktaḥ śabdena śabda-śakty-udbhavo hi saḥ // DhvK_2.21 //",
    "GK16andhvy_u:616": " yasmād alaṅkāro na vastu-mātraṃ yasmin kāvye śabda-śaktyā prakāśate sa śabda-śakty-udbhavo dhvanir ity asmākaṃ vivakṣitam /",
    "GK16andhvy_u:617": " vastu-dvaye ca śabda-śaktyā prakāśamāne śleṣaḥ / yathā-",
    "GK16andhvy_u:618": " yena dhvasta-manobhavena balijit-kāyaḥ purāstrī-kṛto",
    "GK16andhvy_u:619": " yaś codvṛtta-bhujaṅga-hāra-valayo gaṅgāṃ ca yo 'dhārayat /",
    "GK16andhvy_u:620": " yasyāhuḥ śaśimac chiro hara iti stutyaṃ ca nāmāmarāḥ",
    "GK16andhvy_u:621": " pāyāt sa svayam andhaka-kṣaya-karas tvāṃ sarvado mādhavaḥ //",
    "GK16andhvy_u:622": " nanv alaṅkārāntara-pratibhāyām api śleṣa-vyapadeśo bhavatīti darśitaṃ bhaṭṭodbhaṭena,",
    "GK16andhvy_u:623": " tat punar api śabda-śakti-mūlo dhvanir niravakāśa ity āśaṅkyedam uktam “ākṣipta” iti /",
    "GK16andhvy_u:624": " tad ayam arthaḥ-yatra śabda-śaktyā sākṣād alaṅkārāntaraṃ vācyaṃ sat pratibhāsate sa sarvaḥ śleṣa-viṣayaḥ /",
    "GK16andhvy_u:625": " yatra tu śabda-śaktyā sāmarthyākṣiptaṃ vācya-vyatiriktaṃ vyaṅgyam evālaṅkārāntaraṃ prakāśate sa dhvaner viṣayaḥ /",
    "GK16andhvy_u:626": " śabda-śaktyā sākṣād-alaṅkārāntara-pratibhā yathā-",
    "GK16andhvy_u:627": " tasyā vināpi hāreṇa nisargād eva hāriṇau /",
    "GK16andhvy_u:628": " janayāmāsatuḥ kasya vismayaṃ na payodharau //",
    "GK16andhvy_u:629": " atra śṛṅgāra-vyabhicārī vismayākhyo bhāvaḥ sākṣād-virodhālaṅkāraś ca pratibhāsata iti virodha-cchāyānugrāhiṇaḥ śleṣasyāyaṃ viṣayaḥ /",
    "GK16andhvy_u:630": " na tv anusvānopama-vyaṅgyasya dhvaneḥ /",
    "GK16andhvy_u:631": " alakṣya-krama-vyaṅgyasya tu dhvaner vācyena śleṣeṇa virodher na vā vyañjitasya viṣaya eva /",
    "GK16andhvy_u:632": " tasyā vināpi hāreṇa nisargād eva hāriṇau /",
    "GK16andhvy_u:633": " janayāmāsatuḥ kasya vismayaṃ na payodharau //",
    "GK16andhvy_u:634": " atra śṛṅgāra-vyabhicārī vismayākhyo bhāvaḥ sākṣād-virodhālaṅkāraś ca pratibhāsata iti virodha-cchāyānugrāhiṇaḥ śleṣasyāyaṃ viṣayaḥ /",
    "GK16andhvy_u:635": " na tv anusvānopama-vyaṅgyasya dhvaneḥ /",
    "GK16andhvy_u:636": " alakṣya-krama-vyaṅgyasya tu dhvaner vācyena śleṣeṇa virodher na vā vyañjitasya viṣaya eva /",
    "GK16andhvy_u:637": " yathā mamaiva-",
    "GK16andhvy_u:638": " ślāghyāśeṣa-tanuṃ sudarśana-karaḥ sarvāṅga-līlājita-",
    "GK16andhvy_u:639": " trailokyāṃ caraṇāravinda-lalitenākrānta-loko hariḥ /",
    "GK16andhvy_u:640": " bibhrāṇāṃ mukham indu-sundara-rucaṃ candrātma-cakṣur dadhat",
    "GK16andhvy_u:641": " sthāne yāṃ svatanor apaśyad adhikāṃ sā rukmiṇī vo 'vatāt //",
    "GK16andhvy_u:642": " atra vācyatayaiva vyatireka-cchāyānugrāhī śleṣaḥ pratīyate / yathā ca-",
    "GK16andhvy_u:643": " bhramim aratim alasa-hṛdayatāṃ",
    "GK16andhvy_u:644": " pralayaṃ mūrcchāṃ tamaḥ śarīra-sārdam /",
    "GK16andhvy_u:645": " maraṇaṃ ca jalada-bhuja-gajaṃ",
    "GK16andhvy_u:646": " prasahya kurute viṣaṃ viyoginīnām //",
    "GK16andhvy_u:647": " yathā vā-",
    "GK16andhvy_u:648": " camahia-māṇasa-kañcaṇa-paṅka-aṇi mmahia-parimalā jassa /",
    "GK16andhvy_u:649": " akhaṇḍia-dāṇa-pasārā bāhu-ppalihā ccia ga{i}ndā //",
    "GK16andhvy_u:650": " [khaṇḍita-mānasa-kāñcana-paṅkajanir mathita-parimalā yasya /",
    "GK16andhvy_u:651": " akhaṇḍita-dāna-prasarā bāhu-parighā iva gajendrāḥ //]",
    "GK16andhvy_u:652": " atra rūpaka-cchāyānugrāhī śleṣo vācyatayaivāvabhāsate /",
    "GK16andhvy_u:653": " sa cākṣipto 'laṅkāro yatra punaḥ śabdāntareṇābhihita-svarūpas tatra na śabda-śakty-udbhavānuraṇana-rūpa-vyaṅgya-dhvani-vyavahāraḥ /",
    "GK16andhvy_u:654": " tatra vakrokty-ādi-vācyālaṅkāra-vyavahāra eva / yathā-",
    "GK16andhvy_u:655": " dṛṣṭyā keśava gopa-rāga-hṛtayā kiṃcin na dṛṣṭaṃ mayā",
    "GK16andhvy_u:656": " tenaiva skhalitāsmi nātha patitāṃ kiṃ nāma nālambase /",
    "GK16andhvy_u:657": " ekas tvaṃ viṣameṣu khinna-manasāṃ sarvābalānāṃ gatir",
    "GK16andhvy_u:658": " gopyaivaṃ gaditaḥ sa-leśam avatād goṣṭhe harir vaś ciram //",
    "GK16andhvy_u:659": " evaṃ-jātīyakaḥ sarva eva bhavatu kāmaṃ vācya-śleṣasya viṣayaḥ /",
    "GK16andhvy_u:660": " yatra tu sāmarthyākṣiptaṃ sad-alaṅkārāntaraṃ śabda-śaktyā prakāśate sa sarva eva dhvaner viṣayaḥ /",
    "GK16andhvy_u:661": " yathā-“atrāntare kusuma-samaya-yugam upasaṃharann ajṛmbhata grīṣmābhidhānaḥ phulla-mallikā-dhavalāṭṭa-hāso mahā-kālaḥ” /",
    "GK16andhvy_u:662": " yathā ca-",
    "GK16andhvy_u:663": " unnataḥ prollasad-dhāraḥ kālāgarumalīmasaḥ /",
    "GK16andhvy_u:664": " payodharabharastanvyāḥ kaṃ na cakre 'bhilāṣiṇam //",
    "GK16andhvy_u:665": " yathā vā-",
    "GK16andhvy_u:666": " dattānandāḥ prajānāṃ samucita-samayākṛṣṭa-sṛṣṭaiḥ payobhiḥ",
    "GK16andhvy_u:667": " pūrvāhṇe viprakīrṇā diśi diśi viramaty ahni saṃhāra-bhājaḥ /",
    "GK16andhvy_u:668": " dīptāṃśor dīrgha-duḥkha-prabhava-bhava-bhayodanvad-uttāra-nāvo",
    "GK16andhvy_u:669": " gāvo vaḥ pāvanānāṃ parama-parimitāṃ prītim utpādayantu //",
    "GK16andhvy_u:670": " eṣūdāharaṇeṣu śabda-śaktyā prakāśamāne satya-prākaraṇike 'rthāntare vākyasyāsambaddhārthābhidhāyitvaṃ",
    "GK16andhvy_u:671": " mā prasāṅkṣīd ity aprākaraṇika-prākaraṇikārthayor upamānopameya-bhāvaḥ kalpayitavyaḥ",
    "GK16andhvy_u:672": " sāmarthyād ity arthākṣipto 'yaṃ śleṣo na śabdopārūḍha iti vibhinna eva śleṣād anusvānopama-vyaṅgyasya dhvaner viṣayaḥ /",
    "GK16andhvy_u:673": " anye 'pi cālaṅkārāḥ śabda-śakti-mūlānusvāna-rūpa-vyaṅgye dhvanau sambhavanty eva /",
    "GK16andhvy_u:674": " tathā hi virodho 'pi śabda-śakti-mūlānusvāna-rūpo dṛśyate /",
    "GK16andhvy_u:675": " yathā sthāṇvīśvarākhya-janapada-varṇane bhaṭṭa-bāṇasya-",
    "GK16andhvy_u:676": " yatra ca mātaṅga-gāminyaḥ śīlavatyaś ca gauryo vibhava-ratāś ca śyāmāḥ padma-rāgiṇyaś ca dhavala-dvija-śuci-vadanā madirāmodiśvasanāś ca pramadāḥ",
    "GK16andhvy_u:677": " atra hi vācyo virodhas tac-chāyānugrāhī vā śleṣo 'yam iti na śakyaṃ vaktum /",
    "GK16andhvy_u:678": " sākṣāc-chabdena virodhālaṅkārasyāprakāśitatvāt /",
    "GK16andhvy_u:679": " yatra hi sākṣāc-chabdāvedito virodhālaṅkāras tatra hi śliṣṭoktau vācyālaṅkārasya virodhasya śleṣasya vā viṣayatvam /",
    "GK16andhvy_u:680": " yathā tatraiva-",
    "GK16andhvy_u:681": " “samavāya iva virodhināṃ padārthānām /",
    "GK16andhvy_u:682": " tathā hi-sannihita-bālāndhakārāpi bhāsvan-mūrtiḥ” ity ādau /",
    "GK16andhvy_u:683": " yathā vā mamaiva-",
    "GK16andhvy_u:684": " sarvaika-śaraṇam akṣayam adhīśam īśaṃ dhiyāṃ hariṃ kṛṣṇam /",
    "GK16andhvy_u:685": " caturātmānaṃ niṣkriyam ari-mathanaṃ namata cakra-dharam //",
    "GK16andhvy_u:686": " atra hi śabda-śakti-mūlānusvāna-rūpo virodhaḥ sphuṭam eva pratīyate /",
    "GK16andhvy_u:687": " evaṃ-vidho vyatireko 'pi dṛśyate /",
    "GK16andhvy_u:688": " yathā mamaiva-",
    "GK16andhvy_u:689": " khaṃ ye 'tyujjvalayanti lūna-tamaso ye vā nakhodbhāsino",
    "GK16andhvy_u:690": " ye puṣṇanti saroruha-śriyam api kṣiptābja-bhāsaś ca ye /",
    "GK16andhvy_u:691": " ye mūrdhasv avabhāsinaḥ kṣiti-bhṛtāṃ ye cāmarāṇāṃ śirāṃ-",
    "GK16andhvy_u:692": " syākrāmanty ubhaye 'pi te dina-pateḥ pādāḥ śriye santu vaḥ //",
    "GK16andhvy_u:693": " evam anye 'pi śabda-śakti-mūlānusvāna-rūpa-vyaṅgya-dhvani-prakārāḥ santi te sahṛdayaiḥ svayam anusartavyāḥ /",
    "GK16andhvy_u:694": " iha tu grantha-vistara-bhayān na tat-prapañcaḥ kṛtaḥ /",
    "GK16andhvy_u:695": " artha-śakty-udbhavas tv anyo yatrārthaḥ sa prakāśate /",
    "GK16andhvy_u:696": " yas tātparyeṇa vastv anyad vyanakty uktiṃ vinā svataḥ // DhvK_2.22 //",
    "GK16andhvy_u:697": " yatrārthaḥ sva-sāmarthyād arthāntaram abhivyanakti śabda-vyāpāraṃ vinaiva so 'rtha-śakty-udbhavo nāmānusvānopama-vyaṅgyo dhvaniḥ /",
    "GK16andhvy_u:698": " yathā [ku.saṃ. 6.84]-",
    "GK16andhvy_u:699": " evaṃ vādini devarṣau pārśve pitur adhomukhī /",
    "GK16andhvy_u:700": " līlā-kamala-patrāṇi gaṇayāmāsa pārvatī //",
    "GK16andhvy_u:701": " atra hi līlā-kamala-patra-gaṇanam upasarjanīkṛta-svarūpaṃ śabda-vyāpāraṃ vinaivārthāntaraṃ vyabhicāri-bhāva-lakṣaṇaṃ prakāśayati /",
    "GK16andhvy_u:702": " na cāyam alakṣya-krama-vyaṅgyasyaiva dhvaner viṣayaḥ /",
    "GK16andhvy_u:703": " yato yatra sākṣac-chabda-niveditebhyo vibhāvānubhāva-vyabhicāribhyo rasādīnāṃ pratītiḥ,",
    "GK16andhvy_u:704": " sa tasya kevalasya mārgaḥ /",
    "GK16andhvy_u:705": " yathā kumāra-sambhave madhu-prasaṅge vasanta-puṣpābharaṇaṃ vahantyā devyā āgamanādi-varṇanaṃ",
    "GK16andhvy_u:706": " manobhava-śara-sandhāna-paryantaṃ śambhoś ca parivṛtta-dhairyasya ceṣṭā-viśeṣa-varṇanādi",
    "GK16andhvy_u:707": " sākṣac-chabda-niveditam /",
    "GK16andhvy_u:708": " tasmād ayam anyo dhvaneḥ prakāraḥ /",
    "GK16andhvy_u:709": " yatra ca śabda-vyāpāra-sahāyo 'rtho 'rthāntarasya vyañjakatvenopādīyate sa nāsya dhvaner viṣayaḥ / yathā-",
    "GK16andhvy_u:710": " saṅketa-kāla-manasaṃ viṭaṃ jñātvā vidagdhayā /",
    "GK16andhvy_u:711": " hasan-netrārpitākūtaṃ līlā-padmaṃ nimīlitam //",
    "GK16andhvy_u:712": " atra līlā-kamala-nimīlanasya vyañjakatvam uktyaiva niveditam // DhvA_2.22 //",
    "GK16andhvy_u:713": " tathā ca-",
    "GK16andhvy_u:714": " śabdārtha-śaktyā kṣipto 'pi vyaṅgyo 'rthaḥ kavinā punaḥ /",
    "GK16andhvy_u:715": " yatrāviṣkriyate svoktyā sānyaivālaṅkṛtir dhvaneḥ // DhvK_2.23 //",
    "GK16andhvy_u:716": " śabda-śaktyārtha-śaktyā śabdārtha-śaktyā vākṣipto 'pi vyaṅgyo 'rthaḥ kavinā punaryatra svoktyā prakāśī-kriyate so 'smād anusvānopama-vyaṅgyād dhvaner anya evālaṅkāraḥ /",
    "GK16andhvy_u:717": " alakṣya-krama-vyaṅgyasya vā dhvaneḥ sati sambhave sa tādṛg anyo 'laṅkāraḥ /",
    "GK16andhvy_u:718": " tatra śabda-śaktyā yathā-",
    "GK16andhvy_u:719": " vatse mā gā viṣādaṃ śvasanam urujavaṃ santyajordhva-pravṛttaṃ",
    "GK16andhvy_u:720": " kampaḥ ko vā gurus te bhavatu balabhidā jṛmbhitenātra yāhi /",
    "GK16andhvy_u:721": " pratyākhyānaṃ surāṇām iti bhaya-śamana-cchadmanā kārayitvā",
    "GK16andhvy_u:722": " yasmai lakṣmī-madād vaḥ sa dahatu duritaṃ mantha-mūḍhāṃ payodhiḥ //",
    "GK16andhvy_u:723": " artha-śaktyā yathā-",
    "GK16andhvy_u:724": " ambā śete 'tra vṛddhā pariṇata-vayasām agraṇīr atra tāto",
    "GK16andhvy_u:725": " niḥśeṣāgāra-karma-śrama-śithila-tanuḥ kumbha-dāsī tathātra /",
    "GK16andhvy_u:726": " asmin pāpāham ekā katipaya-divasa-proṣita-prāṇanāthā",
    "GK16andhvy_u:727": " pānthāyetthaṃ taruṇyā kathitam avasara-vyāhṛti-vyāja-pūrvam //",
    "GK16andhvy_u:728": " ubhaya-śaktyā,",
    "GK16andhvy_u:729": " yathā-“dṛṣṭyā keśava-gopa-rāga-hṛtayā” ity ādau // DhvA_2.23 //",
    "GK16andhvy_u:730": " prauḍhokti-mātra-niṣpanna-śarīraḥ sambhavī svataḥ /",
    "GK16andhvy_u:731": " artho 'pi dvividho jñeyo vastuno 'nyasya dīpakaḥ // DhvK_2.24 //",
    "GK16andhvy_u:732": " artha-śakty-udbhavānuraṇana-rūpa-vyaṅgye dhvanau yo vyañjako 'rtha uktas tasyāpi dvau prakārau-kaveḥ kavi-nibaddhasya vā vaktuḥ prauḍhokti-mātra-niṣpanna-śarīra",
    "GK16andhvy_u:733": " svataḥ-sambhavī ca dvitīyaḥ /",
    "GK16andhvy_u:734": " kavi-prauḍhokti-mātra-niṣpanna-śarīro yathā-",
    "GK16andhvy_u:735": " sajjehi surahi-māso ṇa dāva",
    "GK16andhvy_u:736": " appei juva{i}-jaṇa-lakkha-suhe /",
    "GK16andhvy_u:737": " ahiṇava-sahaāra-muhe",
    "GK16andhvy_u:738": " ṇava-pattale aṇaṅgassa sare //",
    "GK16andhvy_u:739": " (sajjayati surabhi-māso na tāvad",
    "GK16andhvy_u:740": " arpayati yuvati-jana-lakṣya-sahān /",
    "GK16andhvy_u:741": " abhinava-sahakāra-mukhān",
    "GK16andhvy_u:742": " nava-patralān anaṅgasya śarān //)",
    "GK16andhvy_u:743": " kavi-nibaddha-vaktṛ-prauḍhokti-mātra-niṣpanna-śarīro yathodāhṛtam eva-“śikhariṇi” ity ādi / yathā vā-",
    "GK16andhvy_u:744": " sādara-vitīrṇa-yauvana-hastālambaṃ samunnamadbhyām /",
    "GK16andhvy_u:745": " abhyutthānam iva manmathasya dattaṃ tava stanābhyām //",
    "GK16andhvy_u:746": " svataḥ sambhavī ya aucityena bahir api sambhāvyamāna-sad-bhāvo na kevalaṃ bhaṇiti-vaśenaivābhiniṣpanna-śarīraḥ /",
    "GK16andhvy_u:747": " yathodāhṛtam “evaṃ-vādini” ity ādi / yathā vā-",
    "GK16andhvy_u:748": " śikhi-piccha-karṇa-pūrā jāyā vyādhasya garviṇī bhramati /",
    "GK16andhvy_u:749": " muktā-phala-racita-prasādhanānāṃ madhye sapatnīnām // DhvA_2.24 //",
    "GK16andhvy_u:750": " artha-śakter alaṅkāro yatrāpy anyaḥ pratīyate /",
    "GK16andhvy_u:751": " anusvānopama-vyaṅgyaḥ sa prakāro 'paro dhvaneḥ // DhvK_2.25 //",
    "GK16andhvy_u:752": " vācyālaṅkāra-vyatirikto yatrānyo 'laṅkāro 'rtha-sāmarthyāt pratīyamāno 'vabhāsate so 'rtha-śakty-udbhavo nāmānusvāna-rūpa-vyaṅgyo 'nyo dhvaniḥ",
    "GK16andhvy_u:753": " tasya pravirala-viṣayatvam āśaṅkyedam ucyate-",
    "GK16andhvy_u:754": " rūpakādir alaṅkāra-vargo yo vācyatāṃ śritaḥ /",
    "GK16andhvy_u:755": " sa sarvo gamyamānatvaṃ bibhrad bhūmnā pradarśitaḥ // DhvK_2.26 //",
    "GK16andhvy_u:756": " anyatra vācyatvena prasiddho yo rūpakādir alaṅkāraḥ so 'nyatra pratīyamānatayā bāhulyena pradarśitas tatrabhavadbhir bhaṭṭodbhaṭādibhiḥ /",
    "GK16andhvy_u:757": " tathā ca sa-sandehādiṣūpamā-rūpakātiśayoktīnāṃ prakāśamānatvaṃ pradarśitam ity alaṅkārāntarasyālaṅkārāntare vyaṅgyatvaṃ na yatna-pratipādyam",
    "GK16andhvy_u:758": " iyat punar ucyata eva-",
    "GK16andhvy_u:759": " alaṅkārāntarasyāpi pratītau yatra bhāsate /",
    "GK16andhvy_u:760": " tat-paratvaṃ na vācyasya nāsau mārgo dhvaner mataḥ // DhvK_2.27 //",
    "GK16andhvy_u:761": " alaṅkārāntareṣu tv anuraṇana-rūpālaṅkāra-pratītau satyām api yatra vācyasya vyaṅgya-pratipādanaunmukhyena cārutvaṃ na prakāśate nāsau dhvaner mārgaḥ /",
    "GK16andhvy_u:762": " tathā ca dīpakādāv alaṅkāre upamāyā gamyamānatve 'pi tatparatvena cārutvasyāvyavasthānān na dhvani-vyapadeśaḥ / yathā-",
    "GK16andhvy_u:763": " canda-maūehiṃ ṇimā ṇalinī kamalehiṃ kusuma-gucchehiṃ laā /",
    "GK16andhvy_u:764": " haṃsehiṃ saraa-sohā kavva-kahā sajjanehiṃ kara{i} garuī //",
    "GK16andhvy_u:765": " [candra-mayūkhair niśā nalinī kamalaiḥ kusuma-gucchair latā /",
    "GK16andhvy_u:766": " haṃsaiḥ śārada-śobhā kāvya-kathā sajjanaiḥ kriyate gurvī //]",
    "GK16andhvy_u:767": " ity ādiṣūpamā-garbhatve 'pi sati vācyālaṅkāra-mukhenaiva cārutvaṃ vyavatiṣṭhate na vyaṅgyālaṅkāra-tātparyeṇa /",
    "GK16andhvy_u:768": " tasmāt tatra vācyālaṅkāra-mukhenaiva kāvya-vyapadeśo nyāyyaḥ /",
    "GK16andhvy_u:769": " yatra tu vyaṅgya-paratvenaiva vācyasya vyavasthānaṃ tatra vyaṅgya-mukhenaiva vyapadeśo yuktaḥ / yathā-",
    "GK16andhvy_u:770": " prāpta-śrīr eṣa kasmāt punar api mayi taṃ mantha-khedaṃ vidadhyān",
    "GK16andhvy_u:771": " nidrām apy asya pūrvām anala-manaso naiva sambhāvayāmi /",
    "GK16andhvy_u:772": " setuṃ badhnāti bhūyaḥ kim iti ca sakala-dvīpa-nāthānuyātas",
    "GK16andhvy_u:773": " tvayy āyāte vitarkāniti dadhata ivābhāti kampaḥ payodheḥ //",
    "GK16andhvy_u:774": " yathā vā mamaiva-",
    "GK16andhvy_u:775": " lāvaṇya-kānti-paripūrita-diṅ-mukhe 'smin",
    "GK16andhvy_u:776": " smere 'dhunā tava mukhe taralāyatākṣi /",
    "GK16andhvy_u:777": " kṣobhaṃ yadeti na manāg api tena manye",
    "GK16andhvy_u:778": " suvyaktam eva jala-rāśir ayaṃ payodhiḥ //",
    "GK16andhvy_u:779": " ity evaṃ-vidhe viṣaye 'nuraṇana-rūpa-rūpakāśrayeṇa kāvya-cārutva-vyavasthānād rūpaka-dhvanir iti vyapadeśo nyāyyaḥ /",
    "GK16andhvy_u:780": " upamā-dhvanir, yathā-",
    "GK16andhvy_u:781": " vīrāṇaṃ rama{i} ghusiṇāruṇammi ṇa tahā piā-thaṇucchaṅge /",
    "GK16andhvy_u:782": " diṭṭhī riu-gaa-kumbha-tthalammi jaha bahala-sindūre //",
    "GK16andhvy_u:783": " [vīrāṇāṃ ramate ghusṛṇāruṇe na tathā priyā-stanotsaṅge /",
    "GK16andhvy_u:784": " dṛṣṭī ripu-gaja-kumbha-sthale yathā bahala-sindūre //]",
    "GK16andhvy_u:785": " yathā vā mamaiva viṣama-bāṇa-līlāyām asura-parākramaṇe kāmadevasya-",
    "GK16andhvy_u:786": " taṃ tāṇaṃ siri-sahoara-raaṇāharaṇammi hiaam ekka-rasam /",
    "GK16andhvy_u:787": " bimbāhare piāṇaṃ nivesiaṃ kusuma-bāṇena //[*16]",
    "GK16andhvy_u:788": " [*16] Supplement 982 to Gāhā-sattasāi.",
    "GK16andhvy_u:789": " [tat teṣāṃ śrī-sahodara-ratnāharaṇe hṛdayam eka-rasam /",
    "GK16andhvy_u:790": " bimbādhare priyāṇāṃ niveśitaṃ kusuma-bāṇena //]",
    "GK16andhvy_u:791": " ākṣepa-dhvanir, yathā-",
    "GK16andhvy_u:792": " sa vaktum akhilāñ śakto hayagrīvāśritān guṇān /",
    "GK16andhvy_u:793": " yo 'mbu-kumbhaiḥ paricchedaṃ jñātuṃ śakto mahodadheḥ //",
    "GK16andhvy_u:794": " atrātiśayoktyā hayagrīva-guṇānām avarṇanīyatā-pratipādana-rūpasyāsādhāraṇa-tad-viśeṣa-prakāśana-parasyākṣepasya prakāśanam /",
    "GK16andhvy_u:795": " arthāntaranyāsa-dhvaniḥ śabda-śakti-mūlānuraṇana-rūpa-vyaṅgyo 'rtha-śakti-mūlānuraṇana-rūpa-vyaṅgyaś ca sambhavati /",
    "GK16andhvy_u:796": " tatrādyasyodāharaṇam-",
    "GK16andhvy_u:797": " devāettammi phale kiṃ kīra{i} ettiaṃ puṇā bhaṇimo /",
    "GK16andhvy_u:798": " kaṅkilla-pallavāḥ pallavāṇaṃ aṇṇāṇaṃ ṇa saricchā //",
    "GK16andhvy_u:799": " [daivāyatte phale kiṃ kriyatām etāvat punar bhaṇāmaḥ /",
    "GK16andhvy_u:800": " raktāśoka-pallavāḥ pallavānām anyeṣāṃ na sadṛśāḥ //]",
    "GK16andhvy_u:801": " pada-prakāśaś cāyaṃ dhvanir iti vākyasyārthāntara-tātparye 'pi sati na virodhaḥ /",
    "GK16andhvy_u:802": " dvitīyasyodāharaṇaṃ yathā-",
    "GK16andhvy_u:803": " hiaa-ṭṭhābia-maṇṇuṃ abaruṇṇa-muhaṃ hi maṃ pasāanta /",
    "GK16andhvy_u:804": " abaraddhassa bi ṇa hu de bahu-jāṇaa rosiuṃ sakkaṃ //",
    "GK16andhvy_u:805": " [hṛdaya-sthāpita-manyum aparoṣa-mukhīm api māṃ prasādayan /",
    "GK16andhvy_u:806": " aparāddhasyāpi na khalu te bahujña roṣitum śakyam //]",
    "GK16andhvy_u:807": " atra hi vācya-viśeṣeṇa sāparādhasyāpi bahujñasya kopaḥ kartum aśakya iti samarthakaṃ sāmānyam anvitam anyat tātparyeṇa prakāśate /",
    "GK16andhvy_u:808": " vyatireka-dhvanir apy ubhaya-rūpaḥ sambhavati /",
    "GK16andhvy_u:809": " tatrādyasyodāharaṇaṃ prāk-pradarśitam eva /",
    "GK16andhvy_u:810": " dvitīyasyodāharaṇaṃ yathā-",
    "GK16andhvy_u:811": " jāejja vanuddese khujja bbia pāabo gaḍia-batto /",
    "GK16andhvy_u:812": " mā mānusammi loe tāekka-raso dariddo a //",
    "GK16andhvy_u:813": " [jāyeya vanoddeśe kubja eva pādapo galita-patraḥ /",
    "GK16andhvy_u:814": " mā mānuṣe loke tyāgaika-raso daridraś ca //]",
    "GK16andhvy_u:815": " atra hi tyāgaika-rasasya daridrasya janmānabhinandanaṃ truṭita-patra-kubja-pādapa-janmābhinandanaṃ ca sākṣāc-chabda-vācyam /",
    "GK16andhvy_u:816": " tathāvidhād api pādapāt tādṛśasya puṃsa upamānopameyatva-pratīti-pūrvakaṃ śocyatāyām ādhikyaṃ tātparyeṇa prakāśayati /",
    "GK16andhvy_u:817": " utprekṣā-dhvanir yathā-",
    "GK16andhvy_u:818": " candanāsakta-bhujaga-niḥśvāsānila-mūrcchitaḥ /",
    "GK16andhvy_u:819": " mūrcchayaty eṣa pathikān madhau malaya-mārutaḥ //",
    "GK16andhvy_u:820": " atra hi madhau malaya-mārutasya pathika-mūrcchākāritvaṃ manmathonmātha-dāyitvenaiva /",
    "GK16andhvy_u:821": " tat tu candanāsakta-bhujaga-niḥśvāsānila-mūrcchitatvenotprekṣitam ity utprekṣā sākṣād anuktāpi vākyārtha-sāmarthyād anuraṇana-rūpā lakṣyate",
    "GK16andhvy_u:822": " na caivaṃ-vidhe viṣaye ivādi-śabda-prayogam antareṇāsaṃbaddhataiveti śakyate vaktum /",
    "GK16andhvy_u:823": " gamakatvād anyatrāpi tad-aprayoge tad-arthāvagati-darśanāt / yathā-",
    "GK16andhvy_u:824": " īsā-kalusassa bi tuha muhassa ṇaṃ esa puṇṇimā-cando /",
    "GK16andhvy_u:825": " ajja sarisattaṇaṃ pābiūṇa aṅge bia ṇa māi //",
    "GK16andhvy_u:826": " īrṣyā-kaluṣasyāpi tava mukhasya nanv eṣa pūrṇimā-candraḥ /",
    "GK16andhvy_u:827": " adya sadṛśatvaṃ prāpyāṅga eva na māti //",
    "GK16andhvy_u:828": " yathā vā-",
    "GK16andhvy_u:829": " trāsākulaḥ paripatan parito niketān",
    "GK16andhvy_u:830": " puṃbhir na kaiścid api dhanvibhir anvabandhi /",
    "GK16andhvy_u:831": " tasthau tathāpi na mṛgaḥ kvacid aṅga-nābhir",
    "GK16andhvy_u:832": " ākarṇa-pūrṇa-nayaneṣu-hatekṣaṇa-śrīḥ //",
    "GK16andhvy_u:833": " śabdārtha-vyavahāre ca prasiddhir eva pramāṇam /",
    "GK16andhvy_u:834": " śleṣa-dhvanir yathā-",
    "GK16andhvy_u:835": " ramyā iti prāptavatīḥ patākāḥ rāgaṃ viviktā iti vardhayantīḥ /",
    "GK16andhvy_u:836": " yasyām asevanta namad-valīkāḥ samaṃ vadhūbhir valabhīr yuvānaḥ //",
    "GK16andhvy_u:837": " atra vadhūbhiḥ saha valabhīrasevanteti vākyārtha-pratīter anantaraṃ vadhva iva valabhya iti śleṣa-pratītir aśabdāpy artha-sāmarthyān mukhyatvena vartate /",
    "GK16andhvy_u:838": " yathā-saṅkhya-dhvanir yathā-",
    "GK16andhvy_u:839": " aṅkuritaḥ pallavitaḥ korakitaḥ puṣpitaś ca sahakāraḥ /",
    "GK16andhvy_u:840": " aṅkuritaḥ pallavitaḥ korakitaḥ puṣpitaś ca hṛdi madanaḥ //",
    "GK16andhvy_u:841": " atra hi yathoddeśam anūddeśe yac cārutvam anuraṇana-rūpaṃ madana-viśeṣaṇa-bhūtāṅkuritādi-śabda-gataṃ",
    "GK16andhvy_u:842": " tan-madana-sahakārayos tulya-yogitā-samuccaya-lakṣaṇād vācyād atiricyamānam ālakṣyate /",
    "GK16andhvy_u:843": " evam anye 'py alaṅkārā yathāyogaṃ yojanīyāḥ // DhvA_2.27 //",
    "GK16andhvy_u:844": " evam alaṅkāra-dhvani-mārgaṃ vyutpādya tasya prayojanavattāṃ khyāpayitum idam ucyate-",
    "GK16andhvy_u:845": " śarīrīkaraṇaṃ yeṣāṃ vācyatve na vyavasthitam /",
    "GK16andhvy_u:846": " te 'laṅkārāḥ parāṃ chāyāṃ yānti dhvanyaṅgatāṃ gataḥ // DhvK_2.28 //",
    "GK16andhvy_u:847": " dhvany-aṅgatā cobhābhyāṃ prakārābhyāṃ vyañjakatvena vyaṅgyatvena ca /",
    "GK16andhvy_u:848": " tatreha prakaraṇād vyaṅgyatvenety avagantavyam /",
    "GK16andhvy_u:849": " vyaṅgyatve 'py alaṅkārāṇāṃ prādhānya-vivakṣāyām eva satyāṃ dhvanāv antaḥ-pātaḥ /",
    "GK16andhvy_u:850": " itarathā tu guṇībhūta-vyaṅgyatvaṃ pratipādayiṣyate // DhvA_2.28 //",
    "GK16andhvy_u:851": " aṅgitvena vyaṅgyatāyām api /",
    "GK16andhvy_u:852": " alaṅkārāṇāṃ dvayī gatiḥ-kadācid vastu-mātreṇa vyajyante,",
    "GK16andhvy_u:853": " kadācid alaṅkāreṇa / tatra-",
    "GK16andhvy_u:854": " vyajyante vastumātreṇa yadālaṅkṛtayastayā /",
    "GK16andhvy_u:855": " dhruvaṃ dhvanyaṅgatā tāsāṃ . . . . . . . .",
    "GK16andhvy_u:856": " atra hetuḥ-",
    "GK16andhvy_u:857": " . . . . . . . . kāvya-vṛttis tad-āśrayā // DhvK_2.29 //",
    "GK16andhvy_u:858": " yasmāt tatra tathāvidha-vyaṅgyālaṅkāra-paratvenaiva kāvyaṃ pravṛttam /",
    "GK16andhvy_u:859": " anyathā tu tad-vākya-mātram eva syāt // DhvA_2.29 //",
    "GK16andhvy_u:860": " tāsām evālaṅkṛtīnām-",
    "GK16andhvy_u:861": " alaṅkārāntara-vyaṅgya-bhāve . . . . . . . .",
    "GK16andhvy_u:862": " punaḥ,",
    "GK16andhvy_u:863": " . . . . . . . . dhvany-aṅgatā bhavet /",
    "GK16andhvy_u:864": " cārutvotkarṣato vyaṅgya-prādhānyaṃ yadi lakṣyate // DhvK_2.30 //",
    "GK16andhvy_u:865": " uktaṃ hy etat-“cārutvotkarṣa-nibandhanā vācya-vyaṅgyayoḥ prādhānya-vivakṣā” iti /",
    "GK16andhvy_u:866": " vastu mātra-vyaṅgyatve cālaṅkārāṇām anantaropadarśitebhya evodāharaṇebhyo viṣaya unneyaḥ /",
    "GK16andhvy_u:867": " tad evam artha-mātreṇālaṅkāra-viśeṣa-rūpeṇa vārthenārthāntarasyālaṅkārasya vā prakāśane",
    "GK16andhvy_u:868": " cārutvotkarṣa-nibandhane sati prādhānye 'rtha-śakty-udbhavānuraṇana-rūpa-vyaṅgyo",
    "GK16andhvy_u:869": " niravagantavyaḥ // DhvA_2.30 //",
    "GK16andhvy_u:870": " evaṃ dhvaneḥ prabhedān pratipādya tad-ābhāsa-vivekaṃ kartum ucyate-",
    "GK16andhvy_u:871": " yatra pratīyamāno 'rthaḥ pramliṣṭatvena bhāsate /",
    "GK16andhvy_u:872": " vācyasyāṅgatayā vāpi nāsyāsau gocaro dhvaneḥ // DhvK_2.31 //",
    "GK16andhvy_u:873": " dvividho 'pi pratīyamānaḥ sphuṭo 'sphuṭaś ca /",
    "GK16andhvy_u:874": " tatra ya eva sphuṭaḥ śabda-śaktyārtha-śaktyā vā prakāśate sa eva dhvaner mārgo netaraḥ /",
    "GK16andhvy_u:875": " sphuṭo 'pi yo 'bhidheyasyāṅgatvena pratīyamāno 'vabhāsate so 'syānuraṇana-rūpa-vyaṅgyasya dhvaner agocaraḥ / yathā-",
    "GK16andhvy_u:876": " kamalāarā ṇa maliā haṃsā uḍḍābiā ṇa a piucchā /",
    "GK16andhvy_u:877": " keṇa bi gāma-taḍāe abbhaṃ uttāṇaaṃ phaliham //",
    "GK16andhvy_u:878": " [kamalākarā na malitā haṃsā uḍḍāyitā na ca pitṛ-śvasaḥ /",
    "GK16andhvy_u:879": " kenāpi grāma-taṭāke 'bhram uttānitaṃ kṣiptam //]",
    "GK16andhvy_u:880": " atra hi pratīyamānasya mugdha-vadhvā jaladhara-pratibimba-darśanasya vācyāṅgatvam eva /",
    "GK16andhvy_u:881": " evaṃ-vidhe viṣaye 'nyatrāpi yatra vyaṅgyāpekṣayā vācyasya cārutvotkarṣa-pratītyā prādhānyam avasīyate,",
    "GK16andhvy_u:882": " tatra vyaṅgyasyāṅgatvena pratīter dhvaner aviṣayatvam / yathā-",
    "GK16andhvy_u:883": " vāṇari-kuḍaṅgoḍḍīṇa-sa{u}ni-kolāhalaṃ suṇantīe /",
    "GK16andhvy_u:884": " ghara-kamma-vāvaḍāe bahue sīanti aṅgāiṃ //[*17]",
    "GK16andhvy_u:885": " [*17] Supplement 868 to Gāhā-sattasāi.",
    "GK16andhvy_u:886": " [vetasa-latā-gahanoḍḍīna-śakuni-kolāhalaṃ śṛṇvatyāḥ /",
    "GK16andhvy_u:887": " gṛha-karma-vyāpṛtāyā vadhvāḥ sīdanty aṅgāni //]",
    "GK16andhvy_u:888": " evaṃ-vidho hi viṣayaḥ prāyeṇa guṇībhūta-vyaṅgyasyodāharaṇatvena nirdekṣyate /",
    "GK16andhvy_u:889": " yatra tu prakaraṇādi-pratipattyā nirdhārita-viśeṣo vācyo 'rthaḥ punaḥ pratīyamānāṅga-tvenaivāvabhāsate so 'syaivānuraṇana-rūpa-vyaṅgyasya dhvaner mārgaḥ / yathā-",
    "GK16andhvy_u:890": " uccinasu paḍiaṃ kusumaṃ mā dhuṇa sehāliaṃ halia-suhṇe /",
    "GK16andhvy_u:891": " aha de visama-virāvo sasureṇa suo valaa-saddo //",
    "GK16andhvy_u:892": " [uccinu patitaṃ kusumaṃ mā dhunīhi śephālikāṃ hālika-snuṣe /",
    "GK16andhvy_u:893": " eṣa te viṣama-vipākaḥ śvasureṇa śruto valaya-śabdaḥ //]",
    "GK16andhvy_u:894": " atra hy avinaya-patinā saha ramamāṇā sakhī bahiḥ-śruta-valaya-kala-kalayā sakhyā pratibodhyate /",
    "GK16andhvy_u:895": " etad apekṣaṇīyaṃ vācyārtha-pratipattaye /",
    "GK16andhvy_u:896": " pratipanne ca vācye 'rthe tasyāvinaya-pracchādana-tātparyeṇābhidhīyamānatvāt punar vyaṅgyāṅgatvam evety asminn anuraṇana-rūpa-vyaṅgya-dhvanāvantar-bhāvaḥ",
    "GK16andhvy_u:897": " evaṃ vivakṣita-vācyasya dhvanes tad-ābhāsa-viveke prastute satya-vivakṣita-vācyasyāpi taṃ kartum āha-",
    "GK16andhvy_u:898": " avyutpatter aśakter vā nibandho yaḥ skhalad-gateḥ /",
    "GK16andhvy_u:899": " śabdasya sa ca na jñeyaḥ sūribhir viṣayo dhvaneḥ // DhvK_2.32 //",
    "GK16andhvy_u:900": " skhalad-gater upacaritasya śabdasyāvyutpatter aśakter vā nibandho yaḥ sa ca na dhvaner viṣayaḥ / yataḥ-",
    "GK16andhvy_u:901": " sarveṣv eva prabhedeṣu sphuṭatvenāvabhāsanam /",
    "GK16andhvy_u:902": " yad vyaṅgyasyāṅgi-bhūtasya tat pūrṇaṃ dhvani-lakṣaṇam // DhvK_2.33 //",
    "GK16andhvy_u:903": " tac codāhṛta-viṣayam eva // DhvA_2.33 //",
    "GK16andhvy_u:904": " iti śrī-rājānakānanda-vardhanācārya-viracite dhvany-āloke dvitīya uddyotaḥ //",
    "GK16andhvy_u:905": " tṛtīyiddyotaḥ",
    "GK16andhvy_u:906": " evaṃ vyaṅgya-mukhenaiva dhvaneḥ pradarśite sa-prabhede svarūpe punar vyañjaka-mukhenaitat prakāśyate-",
    "GK16andhvy_u:907": " avivakṣita-vācyasya pada-vākya-prakāśatā /",
    "GK16andhvy_u:908": " tad-anyasyānuraṇana-rūpa-vyaṅgyasya ca dhvaneḥ // DhvK_3.1 //",
    "GK16andhvy_u:909": " avivakṣita-vācyasyātyanta-tiraskṛta-vācye prabhede pada-prakāśatā yathā maharṣer vyāsasya-saptaitāḥ samidhaḥ śriyaḥ /",
    "GK16andhvy_u:910": " yathā vā kālidāsasya-kaḥ sannaddhe viraha-vidhurāṃ tvayy upekṣeta jāyām /",
    "GK16andhvy_u:911": " yathā vā-kim iva hi madhurāṇāṃ maṇḍanaṃ nākṛtīnām /",
    "GK16andhvy_u:912": " eṣūdāharaṇeṣu “samidha” iti,",
    "GK16andhvy_u:913": " “sannaddha” iti,",
    "GK16andhvy_u:914": " “madhurāṇām” iti ca padāni vyañjakatvābhiprāyeṇaiva kṛtāni /",
    "GK16andhvy_u:915": " tasyaivārthāntara-saṅkramita-vācye yathā-rāmeṇa priya-jīvitena tu kṛtaṃ premṇaḥ priye nocitam /",
    "GK16andhvy_u:916": " atra rāmeṇety etat-padaṃ samasāhasaika-rasatvādi-vyaṅgyābhisaṅkramita-vācyaṃ vyañjakam /",
    "GK16andhvy_u:917": " yathā vā-",
    "GK16andhvy_u:918": " emea jaṇo tissā deu kabolopamāi sasi-bimbaṃ /",
    "GK16andhvy_u:919": " paramattha-viāre uṇa cando cando bia varāo //",
    "GK16andhvy_u:920": " [evam eva janas tasyā dadāti kapolopamāyāṃ śaśi-bimbam /",
    "GK16andhvy_u:921": " paramārtha-vicāre punaś candraś candra iva varākaḥ //]",
    "GK16andhvy_u:922": " atra dvitīyaś candra-śabdo 'rthāntara-saṅkramita-vācyaḥ /",
    "GK16andhvy_u:923": " avivakṣita-vācyasyātyanta-tiraskṛta-vācye prabhede vākya-prakāśatā yathā-",
    "GK16andhvy_u:924": " yā niśā sarva-bhūtānāṃ tasyāṃ jāgarti saṃyamī /",
    "GK16andhvy_u:925": " yasyāṃ jāgrati bhūtāni sā niśā paśyato muneḥ //",
    "GK16andhvy_u:926": " anena hi vākyena niśārtho na ca jāgaraṇārthaḥ kaścid vivakṣitaḥ /",
    "GK16andhvy_u:927": " kiṃ tarhi ? tattva-jñānāvahitatvam atattva-parāṅmukhatvaṃ ca muneḥ pratipādyata iti tiraskṛta-vācyasyāsya vyañjakatvam /",
    "GK16andhvy_u:928": " tasyaivārthāntara-saṅkramita-vācyasya vākya-prakāśatā yathā-",
    "GK16andhvy_u:929": " visama{i}o ccia kāṇa bi kāṇa bi bolei amiaṇimmāo /",
    "GK16andhvy_u:930": " kāṇa bi bisāmiamao kāṇa bi abisāmao kālo //",
    "GK16andhvy_u:931": " [viṣam ayitaḥ keṣām api keṣām api prayāty amṛta-nirmāṇaḥ /",
    "GK16andhvy_u:932": " keṣām api viṣāmṛta-mayaḥ keṣām apy aviṣāmṛtaḥ kālaḥ //]",
    "GK16andhvy_u:933": " atra hi vākye viṣāmṛta-śabdābhyāṃ duḥkha-sukha-rūpa-saṅkramita-vācyābhyāṃ vyavahāra ity arthāntara-saṅkramita-vācyasya vyañjakatvam /",
    "GK16andhvy_u:934": " vivakṣitābhidheyasyānuraṇana-rūpa-vyaṅgyasya śabda-śakty-udbhave prabhede pada-prakāśatā yathā-",
    "GK16andhvy_u:935": " prātuṃ dhanair arthi-janasya vāñchāṃ",
    "GK16andhvy_u:936": " daivena sṛṣṭo yadi nāma nāsmi /",
    "GK16andhvy_u:937": " pathi prasannāmbudharas taḍāgaḥ",
    "GK16andhvy_u:938": " kūpo 'thavā kiṃ na jaḍaḥ kṛto 'ham //",
    "GK16andhvy_u:939": " atra hi jaḍa iti padaṃ nirviṇṇena vakrātma-samānādhikaraṇatayā prayuktam anuraṇana-rūpatayā kūpa-samānādhikaraṇatāṃ sva-śaktyā pratipadyate",
    "GK16andhvy_u:940": " tasyaiva vākya-prakāśatā yathā harṣa-carite siṃha-nāda-vākyeṣu-“vṛtte 'smin mahā-pralaye dharaṇī-dhāraṇāyādhunā tvaṃ śeṣaḥ” /",
    "GK16andhvy_u:941": " etad dhi vākyam anuraṇana-rūpam arthāntaraṃ śabda-śaktyā sphuṭam eva prakāśayati /",
    "GK16andhvy_u:942": " asyaiva kavi-prauḍhokti-mātra-niṣpanna-śarīrasyārtha-śakty-udbhave prabhede pada-prakāśatayā,",
    "GK16andhvy_u:943": " yathā hari-vijaye-",
    "GK16andhvy_u:944": " cūaṃkurābaaṃsaṃ chaṇa-pasara-",
    "GK16andhvy_u:945": " mahagghaṇa-maṇa-hara-surāmoaṃ /",
    "GK16andhvy_u:946": " asamappiaṃ pi gahiaṃ kusuma-",
    "GK16andhvy_u:947": " sareṇa mahu-māsa-lacchi-muhaṃ //",
    "GK16andhvy_u:948": " [cūtāṅkurāvataṃsaṃ kṣaṇa-prasara-",
    "GK16andhvy_u:949": " mahārgha-manohara-surāmodam /",
    "GK16andhvy_u:950": " asamarpitam api gṛhītaṃ kusuma-",
    "GK16andhvy_u:951": " śareṇa madhu-māsa-lakṣmī-mukham //]",
    "GK16andhvy_u:952": " atra hy asamarpitam api kusuma-śareṇa madhu-māsa-lakṣmyā mukhaṃ gṛhītam ity asamarpitam apīty etad avasthābhidhāyi-padam artha-śaktyā kusumaśarasya balāt-kāraṃ prakāśayati /",
    "GK16andhvy_u:953": " atraiva prabhede vākya-prakāśatā yathodāhṛtaṃ prāk “sajjayati surabhimāso” ity ādi /",
    "GK16andhvy_u:954": " atra sajjayati surabhi-māso na tāvad arpayaty anaṅgāya śarān ity ayaṃ vākyārthaḥ kavi-prauḍhokti-mātra-niṣpanna-śarīro manmathonmātha-kadanāvasthāṃ vasanta-samayasya sūcayati /",
    "GK16andhvy_u:955": " svataḥ-sambhavi-śarīrārtha-śakty-udbhave prabhede pada-prakāśatā yathā-",
    "GK16andhvy_u:956": " vāṇiaa hatthi-dantā kutto amhāṇaṃ bāgha-kittī a /",
    "GK16andhvy_u:957": " jāva luliālaa-muhī gharammi parisakkae suṇhā //",
    "GK16andhvy_u:958": " [vāṇijaka hasti-dantāḥ kuto 'smākaṃ vyāghra-kṛttayaś ca /",
    "GK16andhvy_u:959": " yāval lulitālaka-mukhī gṛhe pariṣvakkate snuṣā //]",
    "GK16andhvy_u:960": " atra lulitālaka-mukhīty etat-padaṃ vyādha-vadhvāḥ svataḥ-sambhāvita-śarīrārtha-śaktyā surata-krīḍāsaktiṃ sūcayaṃs tadīyasya bhartuḥ satata-sambhoga-kṣāmatāṃ prakāśayati /",
    "GK16andhvy_u:961": " tasyaiva vākya-prakāśatā, yathā-",
    "GK16andhvy_u:962": " sihi-piccha-kaṇṇa-ūrā bahuā bāhassa gabbirī bhama{i} /",
    "GK16andhvy_u:963": " muttā-phala-ra{i}a-pasāhaṇāṇaṃ majjhe sabattīṇaṃ //",
    "GK16andhvy_u:964": " [śikhi-piccha-karṇa-pūrā jāyā vyādhasya garviṇī bhramati /",
    "GK16andhvy_u:965": " muktā-phala-racita-prasādhanānāṃ madhye sapatnīnām //]",
    "GK16andhvy_u:966": " anenāpi vākyena vyādha-vadhvāḥ śikhi-picchi-karṇa-pūrāyā nava-pariṇītāyāḥ kasyāścit saubhāgyātiśayaḥ prakāśyate /",
    "GK16andhvy_u:967": " tat-sambhogaika-rato mayūra-mātra-māraṇa-samarthaḥ patir jāta ity artha-prakāśanāt tad anyāsāṃ cira-pariṇītānāṃ muktā-phala-racita-prasādhanānāṃ daurbhāgyātiśayaḥ khyāpyate /",
    "GK16andhvy_u:968": " tat sa-sambhoga-kāle sa eva vyādhaḥ kari-vara-vadhavyāpāra-samartha āsīd ity artha-prakāśanāt /",
    "GK16andhvy_u:969": " nanu kāvya-viśeṣo dhvanir ity uktaṃ tat kathaṃ tasya pada-prakāśatā ?",
    "GK16andhvy_u:970": " kāvya-viśeṣo hi viśiṣtārtha-pratipatti-hetuḥ śabda-sandarbha-viśeṣaḥ /",
    "GK16andhvy_u:971": " tad-bhāvaś ca pada-prakāśatve nopapadyate,",
    "GK16andhvy_u:972": " padānāṃ smārakatvenāvācakatvāt /",
    "GK16andhvy_u:973": " ucyate-“syād eṣa doṣaḥ yadi vācakatvaṃ prayojakaṃ dhvani-vyavahāre syāt /",
    "GK16andhvy_u:974": " ” na tv evam ; tasya vyañjakatvena vyavasthānāt /",
    "GK16andhvy_u:975": " kiṃ ca kāvyānāṃ śarīrāṇām iva saṃsthāna-viśeṣāvacchinna-samudāya-sādhyāpi cārutva-pratītir",
    "GK16andhvy_u:976": " anvaya-vyatirekābhyāṃ bhāgeṣu kalpyata iti padānām api vyañjakatva-mukhena vyavasthito",
    "GK16andhvy_u:977": " dhvani-vyavahāro na virodhī /",
    "GK16andhvy_u:978": " aniṣṭasya śrutir yadvad āpādayati duṣṭatām /",
    "GK16andhvy_u:979": " śruti-duṣṭādiṣu vyaktaṃ tadvad iṣṭa-smṛtir guṇam //",
    "GK16andhvy_u:980": " padānāṃ smārakatve 'pi pada-mātrāvabhāsinaḥ /",
    "GK16andhvy_u:981": " tena dhvaneḥ prabhedeṣu sarveṣv evāsti ramyatā //",
    "GK16andhvy_u:982": " vicchitti-śobhinaikena bhūṣaṇeneva kāminī /",
    "GK16andhvy_u:983": " pada-dyotyena sukaver dhvaninā bhāti bhāratī //",
    "GK16andhvy_u:984": " iti parikara-ślokāḥ // DhvA_3.1 //",
    "GK16andhvy_u:985": " yas tv alakṣya-krama-vyaṅgyo dhvanir varṇa-padādiṣu /",
    "GK16andhvy_u:986": " vākye saṅghaṭanāyāṃ ca sa prabandhe 'pi dīpyate // DhvK_3.2 //",
    "GK16andhvy_u:987": " tatra varṇānām anarthakatvād dyotakatvam asambhavīty āśaṅkyedam ucyate-",
    "GK16andhvy_u:988": " śaṣau sa-repha-saṃyogo ḍhakāraś cāpi bhūyasā /",
    "GK16andhvy_u:989": " virodhinaḥ syuḥ śṛṅgāre te na varṇā rasa-cyutaḥ // DhvK_3.3 //",
    "GK16andhvy_u:990": " ta eva tu niveśyante bībhatsādau rase yadā /",
    "GK16andhvy_u:991": " tadā taṃ dīpayanty eva te na varṇā rasa-cyutaḥ // DhvK_3.4 //",
    "GK16andhvy_u:992": " śloka-dvayenānvaya-vyatirekābhyāṃ varṇānāṃ dyotakatvaṃ darśitaṃ bhavati /",
    "GK16andhvy_u:993": " pade cālakṣya-krama-vyaṅgyasya dyotanaṃ yathā-",
    "GK16andhvy_u:994": " utkampinī bhaya-pariskhalitāṃśukāntā",
    "GK16andhvy_u:995": " te locane pratidiśaṃ vidhure kṣipantī /",
    "GK16andhvy_u:996": " krūreṇa dāruṇatayā sahasaiva dagdhā",
    "GK16andhvy_u:997": " dhūmāndhitena dahanena na vīkṣitāsi //",
    "GK16andhvy_u:998": " atra hi te ity etat padaṃ rasamayatvena sphuṭam evāvabhāsate sahṛdayānām / yathā vā-",
    "GK16andhvy_u:999": " jhagiti kanaka-citre tatra dṛṣṭe kuraṅge",
    "GK16andhvy_u:1000": " rabhasa-vilasitās te dṛṣṭi-pātāḥ priyāyāḥ /",
    "GK16andhvy_u:1001": " pavana-vilulitānām utpalānāṃ palāśa-",
    "GK16andhvy_u:1002": " prakaram iva kirantaḥ smaryamāṇā dahanti //[*18]",
    "GK16andhvy_u:1003": " [*18] Not found in all editions.",
    "GK16andhvy_u:1004": " padāvayavena dyotanaṃ yathā-",
    "GK16andhvy_u:1005": " vrīḍā-yogān nata-vadanayā sannidhāne gurūṇāṃ",
    "GK16andhvy_u:1006": " baddhotkampaṃ kuca-kalaśayor manyum antar nigṛhya /",
    "GK16andhvy_u:1007": " tiṣṭhety uktaṃ kim iva na tayā yat samutsṛjya bāṣpaṃ",
    "GK16andhvy_u:1008": " mayy āsaktaś cakita-hariṇī-hāri-netra-tribhāgaḥ //",
    "GK16andhvy_u:1009": " ity atra tribhāga-śabdaḥ /",
    "GK16andhvy_u:1010": " vākya-rūpaś cālakṣya-krama-vyaṅgyo dhvaniḥ śuddho 'laṅkāra-saṅkīrṇaś ceti dvidhā mataḥ /",
    "GK16andhvy_u:1011": " tatra śuddhasyodāharaṇaṃ yathā rāmābhyudaye-“kṛtaka-kupitaiḥ” ity ādi ślokaḥ /",
    "GK16andhvy_u:1012": " etad dhi vākyaṃ parasparānurāgaṃ paripoṣa-prāptaṃ pradarśayat sarvata eva paraṃ rasa-tattvaṃ prakāśayati /",
    "GK16andhvy_u:1013": " alaṅkārāntara-saṅkīrṇo,",
    "GK16andhvy_u:1014": " yathā-“smara-nava-nadī-pūreṇoḍhāḥ” ity ādi-ślokaḥ /",
    "GK16andhvy_u:1015": " atra hi rūpakeṇa yathokta-vyañjaka-lakṣaṇānugatena prasādhito rasaḥ sutarām abhivyajyate // DhvA_3.3-4 //",
    "GK16andhvy_u:1016": " alakṣya-krama-vyaṅgyaḥ saṅghaṭanāyāṃ bhāsate dhvanir ity uktaṃ tatra saṅghaṭanā-svarūpam eva tāvan nirūpyate-",
    "GK16andhvy_u:1017": " asamāsā samāsena madhyamena ca bhūṣitā /",
    "GK16andhvy_u:1018": " tathā dīrgha-samāseti tridhā saṅghaṭanoditā // DhvK_3.5 //",
    "GK16andhvy_u:1019": " kaiścit /",
    "GK16andhvy_u:1020": " tāṃ kevalam anūdyedam ucyate-",
    "GK16andhvy_u:1021": " guṇān āśritya tiṣṭhantī mādhuryādīn vyanakti sā /",
    "GK16andhvy_u:1022": " rasān . . . . . . . . . . . . . . . // DhvK_3.6a //",
    "GK16andhvy_u:1023": " sā saṅghaṭanā rasādīn vyanakti guṇānāśritya tiṣṭhantīti /",
    "GK16andhvy_u:1024": " atra ca vikalpyam guṇānāṃ saṅghaṭanāyāścaikyaṃ vyatireko vā /",
    "GK16andhvy_u:1025": " vyatireke 'pi dvayī gatiḥ /",
    "GK16andhvy_u:1026": " guṇāśrayā saṅghaṭanā,",
    "GK16andhvy_u:1027": " saṅghaṭanāśrayā vā guṇā iti /",
    "GK16andhvy_u:1028": " tatraikya-pakṣe saṅghaṭanāśraya-guṇa-pakṣe ca guṇānātma-bhūtānādheya-bhūtān vāśritya tiṣṭhantī saṅghaṭanā rasādīn vyanaktīty ayam arthaḥ /",
    "GK16andhvy_u:1029": " yadā tu nānātva-pakṣe guṇāśraya-saṅghaṭanā-pakṣaḥ tadā guṇān āśritya tiṣṭhantī guṇa-paratantra-svabhāvā na tu guṇa-rūpaivety arthaḥ /",
    "GK16andhvy_u:1030": " kiṃ punar evaṃ vikalpanasya prayojanam iti ?",
    "GK16andhvy_u:1031": " abhidhīyate-yadi guṇāḥ saṅghaṭanā cetyekaṃ tattvaṃ saṅghaṭanāśrayā vā guṇāḥ,",
    "GK16andhvy_u:1032": " tadā saṅghaṭanāyā iva guṇānām aniyata-viṣayatva-prasaṅgaḥ /",
    "GK16andhvy_u:1033": " guṇānāṃ hi mādhurya-prasāda-prakarṣaḥ karuṇa-vipralambha-śṛṅgāra-viṣaya eva /",
    "GK16andhvy_u:1034": " raudrādbhutādi-viṣayam ojaḥ /",
    "GK16andhvy_u:1035": " mādhuryaprasādau rasa-bhāvatad-ābhāsa-viṣayāveveti viṣayaniyamo vyavasthitaḥ,",
    "GK16andhvy_u:1036": " saṅghaṭanāyās tu sa vighaṭate /",
    "GK16andhvy_u:1037": " tathā hi śṛṅgāre 'pi dīrgha-samāsā dṛśyate raudrādiṣv asamāsā ceti /",
    "GK16andhvy_u:1038": " tatra śṛṅgāre dīrgha-samāsā yathā-“mandāra-kusuma-reṇu-piñjaritālakā” iti / yathā vā-",
    "GK16andhvy_u:1039": " anavarata-nayana-jala-lava-",
    "GK16andhvy_u:1040": " nipatana-parimuṣita-patra-lekhaṃ te /",
    "GK16andhvy_u:1041": " kara-tala-niṣaṇṇam abale",
    "GK16andhvy_u:1042": " vadanam idaṃ kaṃ na tāpayati //ity ādau /",
    "GK16andhvy_u:1043": " tathā raudrādiṣv apy asamāsā dṛśyate /",
    "GK16andhvy_u:1044": " yathā-“yo yaḥ śastraṃ bibharti sva-bhuja-guru-madaḥ” ity ādau /",
    "GK16andhvy_u:1045": " tasmān na saṅghaṭanā-svarūpāḥ,",
    "GK16andhvy_u:1046": " na ca saṅghaṭanāśrayā guṇāḥ /",
    "GK16andhvy_u:1047": " nanu yadi saṅghaṭanā guṇānāṃ nāśrayas tat kim-ālambanā ete parikalpyantām ?",
    "GK16andhvy_u:1048": " ucyate-pratipāditam evaiṣām ālambanam /",
    "GK16andhvy_u:1049": " tam artham avalambante ye 'ṅginaṃ te guṇāḥ smṛtāḥ /",
    "GK16andhvy_u:1050": " aṅgāśritās tv alaṅkārā mantavyāḥ kaṭakādivat //iti /",
    "GK16andhvy_u:1051": " athavā bhavantu śabdāśrayā eva guṇāḥ,",
    "GK16andhvy_u:1052": " na caiṣām anuprāsādi-tulyatvam /",
    "GK16andhvy_u:1053": " yasmād anuprāsādayo 'napekṣitārtha-śabda-dharmā eva pratipāditāḥ /",
    "GK16andhvy_u:1054": " guṇās tu vyaṅgya-viśeṣāvabhāsi-vācya-pratipādana-samartha-śabda-dharmā eva /",
    "GK16andhvy_u:1055": " śabda-dharmatvaṃ caiṣām anyāśrayatve 'pi śarīrāśrayatvam iva śauryādīnām /",
    "GK16andhvy_u:1056": " nanu yadi śabdāśrayā guṇās tat-saṅghaṭanā-rūpatvaṃ tad-āśrayatvaṃ vā teṣāṃ prāptam eva /",
    "GK16andhvy_u:1057": " na hy asaṅghaṭitāḥ śabdā artha-viśeṣa-pratipādya-rasādy-āśritānāṃ guṇānām avācakatvād āśrayā bhavanti /",
    "GK16andhvy_u:1058": " naivam /",
    "GK16andhvy_u:1059": " varṇa-pada-vyaṅgyatvasya rasādīnāṃ pratipāditatvāt /",
    "GK16andhvy_u:1060": " abhyupagate vā vākya-vyaṅgyatve rasādīnāṃ na niyatā kācit saṅghaṭanā teṣām āśrayatvaṃ pratipadyata ity aniyata-saṅghaṭanāḥ śabdā eva guṇānāṃ vyaṅgya-viśeṣānugatā āśrayāḥ /",
    "GK16andhvy_u:1061": " nanu, mādhurye yadi nāmaivam ucyate tad ucyatām ;",
    "GK16andhvy_u:1062": " ojasaḥ punaḥ katham aniyata-saṅghaṭana-śabdāśrayatvam ?",
    "GK16andhvy_u:1063": " na hy asamāsā saṅghaṭanā kadācid ojasa āśrayatāṃ pratipadyate /",
    "GK16andhvy_u:1064": " ucyate-yadi na prasiddhi-mātra-graha-dūṣitaṃ cetas tad atrāpi na na brūmaḥ /",
    "GK16andhvy_u:1065": " ojasaḥ katham asamāsā saṅghaṭanā nāśrayaḥ ?",
    "GK16andhvy_u:1066": " yato raudrādīn hi prakāśayataḥ kāvyasya dīptir oja iti prāk pratipāditam /",
    "GK16andhvy_u:1067": " tac caujo yady asamāsāyām api saṅghaṭanāyāṃ syāt tat ko doṣo bhavet ?",
    "GK16andhvy_u:1068": " na cācārutvaṃ sahṛdaya-hṛdaya-saṃvedyam asti /",
    "GK16andhvy_u:1069": " tasmād aniyata-saṅghaṭana-śabdāśrayatve guṇānāṃ na kācit kṣatiḥ /",
    "GK16andhvy_u:1070": " teṣāṃ tu cakṣur-ādīnām iva yathāsvaṃ viṣaya-niyamitasya svarūpasya na kadācid vyabhicāraḥ /",
    "GK16andhvy_u:1071": " yat tūktam-“saṅghaṭanāvad guṇānām apy aniyata-viṣayatvaṃ prāpnoti /",
    "GK16andhvy_u:1072": " lakṣye vyabhicāradarśanāt” iti /",
    "GK16andhvy_u:1073": " tatrāpy etad ucyate-yatra lakṣye parikalpita-viṣaya-vyabhicāras tad virūpam evāstu /",
    "GK16andhvy_u:1074": " katham acārutvaṃ tādṛśe viṣaye sahṛdayānāṃ nāvabhātīti cet ?",
    "GK16andhvy_u:1075": " kavi-śakti-tirohitatvāt /",
    "GK16andhvy_u:1076": " dvividho hi doṣaḥ-kaver avyutpatti-kṛto 'śakti-kṛtaś ca /",
    "GK16andhvy_u:1077": " tatrāvyutpatti-kṛto doṣaḥ śakti-tiraskṛtatvāt kadācin na lakṣyate /",
    "GK16andhvy_u:1078": " yas tv aśakti-kṛto doṣaḥ sa jhaṭiti pratīyate /",
    "GK16andhvy_u:1079": " parikara-ślokaś cātra-",
    "GK16andhvy_u:1080": " avyutpatti-kṛto doṣaḥ śaktyā saṃvriyate kaveḥ /",
    "GK16andhvy_u:1081": " yas tv aśakti-kṛtas tasya sa jhaṭity avabhāsate //",
    "GK16andhvy_u:1082": " tathā hi-mahā-kavīnām apy uttama-devatā-viṣaya-prasiddha-saṃbhoga-śṛṅgāra-nibandhanādy-anaucityaṃ śakti-tiraskṛtatvāt grāmyatvena na pratibhāsate",
    "GK16andhvy_u:1083": " yathā kumāra-sambhave devī-sambhoga-varṇanam /",
    "GK16andhvy_u:1084": " evam ādau ca viṣaye yathaucitya-tyāgas tathā darśitam evāgre /",
    "GK16andhvy_u:1085": " śakti-kṛtatvaṃ cānvaya-vyatirekābhyām avasīyate /",
    "GK16andhvy_u:1086": " yathā hi śakti-rahitena kavinā evaṃ-vidhe viṣaye śṛṅgāra upanibadhyamānaḥ sphuṭam eva doṣatvena pratibhāsate /",
    "GK16andhvy_u:1087": " nanv asmin pakṣe “yo yaḥ śastraṃ bibharti” ity ādau kim acārutvam ?",
    "GK16andhvy_u:1088": " apratīyamānam evāropayāmaḥ /",
    "GK16andhvy_u:1089": " tasmād guṇa-vyatiriktatve guṇa-rūpatve ca saṅghaṭanāyā anyaḥ kaścin niyama-hetur vaktavya ity ucyate /",
    "GK16andhvy_u:1090": " . . . . tan-niyame hetur aucityaṃ vaktṛ-vācyayoḥ // DhvK_3.6b //",
    "GK16andhvy_u:1091": " tatra vaktā kaviḥ kavi-nibaddho vā,",
    "GK16andhvy_u:1092": " kavi-nibaddhaś cāpi rasa-bhāva-rahito rasa-bhāva-samanvito vā,",
    "GK16andhvy_u:1093": " raso 'pi kathā-nāyakāśrayas tad-vipakṣāśrayo vā,",
    "GK16andhvy_u:1094": " kathā-nāyakaś ca dhīrodāttādi-bheda-bhinnaḥ pūrvas tad-anantaro veti vikalpāḥ /",
    "GK16andhvy_u:1095": " vācyaṃ ca dhvany-ātma-rasāṅgaṃ rasābhāsāṅgaṃ vā,",
    "GK16andhvy_u:1096": " abhineyārtham anabhineyārthaṃ vā,",
    "GK16andhvy_u:1097": " uttama-prakṛty-āśrayaṃ tad-itarāśrayaṃ veti bahu-prakāram /",
    "GK16andhvy_u:1098": " tatra yadā kavir apagata-rasa-bhāvo vaktā tadā racanāyāḥ kāma-cāraḥ /",
    "GK16andhvy_u:1099": " yadāpi kavi-nibaddho vaktā rasa-bhāva-rahitas tadā sa eva;",
    "GK16andhvy_u:1100": " yadā tu kaviḥ kavi-nibaddho vā vaktā rasa-bhāva-samanvito rasaś ca pradhānāśritatvād dhvany-ātma-bhūtas tadā niyamenaiva tatrāsamāsā-madhya-samāse eva saṅghaṭane /",
    "GK16andhvy_u:1101": " karuṇa-vipralambha-śṛṅgārayos tv asamāsaiva saṅghaṭanā /",
    "GK16andhvy_u:1102": " katham iti ced ucyate-raso yadā prādhānyena pratipādyas tadā tat-pratītau vyavadhāyakā virodhinaś ca sarvātmanaiva parihāryāḥ /",
    "GK16andhvy_u:1103": " evaṃ ca dīrgha-samāsā saṅghaṭanā samāsānām aneka-prakāra-sambhāvanayā kadācid rasa-pratītiṃ vyavadadhātīti tasyāṃ nātyantam abhiniveśaḥ śobhate",
    "GK16andhvy_u:1104": " viśeṣato 'bhineyārthe kāvye,",
    "GK16andhvy_u:1105": " tato 'nyatra ca viśeṣataḥ karuṇa-vipralambha-śṛṅgārayoḥ /",
    "GK16andhvy_u:1106": " tayor hi sukumārataratvāt svalpāyām apy asvacchatāyāṃ śabdārthayoḥ pratītir mantharībhavati /",
    "GK16andhvy_u:1107": " rasāntare punaḥ pratipādye raudrādau madhyama-samāsā saṅghaṭanā kadācid dhīroddhata-nāyaka-sambandha-vyāpāreṇa",
    "GK16andhvy_u:1108": " dīrgha-samāsāpi vā tad-ākṣepāvinābhāvi-rasocita-vācyāpekṣayā na viguṇā bhavatīti",
    "GK16andhvy_u:1109": " sāpi nātyantaṃ parihāryā /",
    "GK16andhvy_u:1110": " sarvāsu ca saṅghaṭanāsu prasādākhyo guṇo vyāpī /",
    "GK16andhvy_u:1111": " sa hi sarva-rasa-sādhāraṇaḥ sarva-saṅghaṭanā-sādhāraṇaś cety uktam /",
    "GK16andhvy_u:1112": " prasādātikrame hy asamāsāpi saṅghaṭanā karuṇa-vipralambha-śṛṅgārau na vyanakti /",
    "GK16andhvy_u:1113": " tad-aparityāge ca madhyama-samāsāpi na na prakāśayati /",
    "GK16andhvy_u:1114": " tasmāt sarvatra prasādo 'nusartavyaḥ /",
    "GK16andhvy_u:1115": " ata eva ca “yo yaḥ śastraṃ bibharti” ity ādau yady ojasaḥ sthitir neṣyate tat-prasādākhya eva guṇo na mādhuryam /",
    "GK16andhvy_u:1116": " na cācārutvam ;",
    "GK16andhvy_u:1117": " abhipreta-rasa-prakāśanāt /",
    "GK16andhvy_u:1118": " tasmād guṇāvyatiriktatve guṇa-vyatiriktatve vā saṅghaṭanāyā yathoktād aucityād viṣaya-niyamo 'stīti tasyā api rasa-vyañjakatvam /",
    "GK16andhvy_u:1119": " tasyāś ca rasābhivyakti-nimitta-bhūtāyā yo 'yam anantarokto niyama-hetuḥ sa eva guṇānāṃ niyato viṣaya iti guṇāśrayeṇa vyavasthānam apy aviruddham",
    "GK16andhvy_u:1120": " viṣayāśrayam apy anyad aucityaṃ tāṃ niyacchati /",
    "GK16andhvy_u:1121": " kāvya-prabhedāśrayataḥ sthitā bhedavatī hi sā // DhvK_3.7 //",
    "GK16andhvy_u:1122": " vaktṛ-vācya-gataucitye saty api viṣayāśrayam anyad aucityaṃ saṅghaṭanāṃ niyacchati /",
    "GK16andhvy_u:1123": " yataḥ kāvyasya prabhedā muktakaṃ saṃskṛta-prākṛtāpabhraṃśa-nibaddham,",
    "GK16andhvy_u:1124": " sandānitaka-viśeṣaka-kalāpaka-kulakāni,",
    "GK16andhvy_u:1125": " paryāya-bandhaḥ parikathā khaṇḍa-kathā sakala-kathe sarga-bandho 'bhineyārtham ākhyāyikā-kathe ity evam ādayaḥ /",
    "GK16andhvy_u:1126": " tad-āśrayeṇāpi saṅghaṭanā viśeṣavatī bhavati /",
    "GK16andhvy_u:1127": " tatra muktakeṣu rasa-bandhābhiniveśinaḥ kaves tad-āśrayam aucityam /",
    "GK16andhvy_u:1128": " tac ca darśitam eva /",
    "GK16andhvy_u:1129": " anyatra kāma-cāraḥ /",
    "GK16andhvy_u:1130": " muktakeṣu prabandheṣv iva rasa-bandhābhiniveśinaḥ kavayo dṛśyante /",
    "GK16andhvy_u:1131": " yathā hy amarukasya kaver muktakāḥ śṛṅgāra-rasa-syandinaḥ prabandhāyamānāḥ prasiddhā eva /",
    "GK16andhvy_u:1132": " sandānitakādiṣu tu vikaṭa-nibandhanaucityān madhyama-samāsā-dīrgha-samāse eva racane /",
    "GK16andhvy_u:1133": " prabandhāśrayeṣu yathokta-prabandhaucityam evānusartavyam /",
    "GK16andhvy_u:1134": " paryāya-bandhe punar asamāsā-madhyama-samāse eva saṅghaṭane /",
    "GK16andhvy_u:1135": " kadācid arthaucityāśrayeṇa dīrgha-samāsāyām api saṅghaṭanāyāṃ paruṣā grāmyā ca vṛttiḥ parihartavyā /",
    "GK16andhvy_u:1136": " parikathāyāṃ kāma-cāraḥ,",
    "GK16andhvy_u:1137": " tatretivṛtta-mātropanyāsena nātyantaṃ rasa-bandhābhiniveśāt /",
    "GK16andhvy_u:1138": " khaṇḍa-kathā-sakala-kathayos tu prākṛta-prasiddhayoḥ kulakādi-nibandhana-bhūyastvād dīrgha-samāsāyām api na virodhaḥ /",
    "GK16andhvy_u:1139": " vṛtty-aucityaṃ tu yathā-rasam anusartavyam /",
    "GK16andhvy_u:1140": " sarga-bandhe tu rasa-tātparye yathā-rasam aucityam anyathā tu kāma-cāraḥ /",
    "GK16andhvy_u:1141": " dvayor api mārgayoḥ sarga-bandha-vidhāyināṃ darśanād rasa-tātparyaṃ sādhīyaḥ /",
    "GK16andhvy_u:1142": " abhineyārthe tu sarvathā rasa-bandhe 'bhiniveśaḥ kāryaḥ /",
    "GK16andhvy_u:1143": " ākhyāyikā-kathayos tu gadya-nibandhana-bāhulyād gadye ca chando-bandha-bhinna-prasthānatvād iha niyame hetur akṛta-pūrvo 'pi manāk kriyate //",
    "GK16andhvy_u:1144": " etad yathoktam aucityam eva tasyā niyāmakam /",
    "GK16andhvy_u:1145": " sarvatra gadya-bandhe 'pi chando-niyama-varjite // DhvK_3.8 //",
    "GK16andhvy_u:1146": " yad etad aucityaṃ vaktṛ-vācya-gataṃ saṅghaṭanāyā niyāmakam uktam etad eva gadye chando-niyama-varjite 'pi viṣayāpekṣaṃ niyama-hetuḥ /",
    "GK16andhvy_u:1147": " tathā hy atrāpi yadā kaviḥ kavi-nibaddho vā vaktā rasa-bhāva-rahitas tadā kāma-cāraḥ /",
    "GK16andhvy_u:1148": " rasa-bhāva-samanvite tu vaktari pūrvoktam evānusartavyam /",
    "GK16andhvy_u:1149": " tatrāpi ca viṣayaucityam eva /",
    "GK16andhvy_u:1150": " ākhyāyikāyāṃ tu bhūmnā madhyama-samāsā-dīrgha-samāse eva saṅghaṭane /",
    "GK16andhvy_u:1151": " gadyasya vikaṭa-bandhāśrayeṇa chāyāvattvāt /",
    "GK16andhvy_u:1152": " tatra ca tasya prakṛṣyamāṇatvāt /",
    "GK16andhvy_u:1153": " kathāyāṃ tu vikaṭa-bandha-prācurye 'pi gadyasya rasa-bandhoktam aucityam anusartavyam // DhvA_3.8 //",
    "GK16andhvy_u:1154": " rasa-bandhoktam aucityaṃ bhāti sarvatra saṃśritā /",
    "GK16andhvy_u:1155": " racanā viṣayāpekṣaṃ tat tu kiṃcid vibhedavat // DhvK_3.9 //",
    "GK16andhvy_u:1156": " athavā padyavad gadya-bandhe 'pi rasa-bandhoktam aucityaṃ sarvatra saṃśritā racanā bhavati /",
    "GK16andhvy_u:1157": " tat tu viṣayāpekṣaṃ kiṃcid viśeṣavad bhavati,",
    "GK16andhvy_u:1158": " na tu sarvākāram /",
    "GK16andhvy_u:1159": " tathā hi gadya-bandhe 'py atidīrgha-samāsā racanā na vipralambha-śṛṅgāra-karuṇayor ākhyāyikāyām api śobhate /",
    "GK16andhvy_u:1160": " nāṭakādāv apy asamāsaiva na raudra-vīrādi-varṇane /",
    "GK16andhvy_u:1161": " viṣayāpekṣaṃ tv aucityaṃ pramāṇato 'pakṛṣyate prakṛṣyate ca /",
    "GK16andhvy_u:1162": " tathā hy ākhyāyikāyāṃ nātyantam asamāsā sva-viṣaye 'pi nāṭakādau nātidīrgha-samāsā ceti saṅghaṭanāyā dig-anusartavyā // DhvA_3.9 //",
    "GK16andhvy_u:1163": " idānīm alakṣya-krama-vyaṅgyo dhvaniḥ prabandhātmā rāmāyaṇa-mahābhāratādau prakāśamānaḥ prasiddha eva /",
    "GK16andhvy_u:1164": " tasya tu yathā prakāśanaṃ tat pratipādyate-",
    "GK16andhvy_u:1165": " vibhāvabhāvānubhāva-sañcāry-aucitya-cāruṇaḥ /",
    "GK16andhvy_u:1166": " vidhiḥ kathā-śarīrasya vṛttasyotprekṣitasya vā // DhvK_3.10 //",
    "GK16andhvy_u:1167": " itivṛtta-vaśāyātāṃ tyaktvānanuguṇāṃ sthitim /",
    "GK16andhvy_u:1168": " utprekṣyāpy antarābhīṣṭa-rasocita-kathonnayaḥ // DhvK_3.11 //",
    "GK16andhvy_u:1169": " sandhi-sandhy-aṅga-ghaṭanaṃ rasābhivyakty-apekṣayā /",
    "GK16andhvy_u:1170": " na tu kevalayā śāstra-sthiti-sampādanecchayā // DhvK_3.12 //",
    "GK16andhvy_u:1171": " uddīpana-praśamane yathāvasaram antarā /",
    "GK16andhvy_u:1172": " rasasyārabdha-viśrānter anusandhānam aṅginaḥ // DhvK_3.13 //",
    "GK16andhvy_u:1173": " alaṅkṛtīnāṃ śaktāv apy ānurūpyeṇa yojanam /",
    "GK16andhvy_u:1174": " prabandhasya rasādīnāṃ vyañjakatve nibandhanam // DhvK_3.14 //",
    "GK16andhvy_u:1175": " prabandho 'pi rasādīnāṃ vyañjaka ity uktaṃ tasya vyañjakatve nibandhanam /",
    "GK16andhvy_u:1176": " prathamaṃ tāvad vibhāva-bhāvānubhāva-sañcāry-aucitya-cāruṇaḥ kathā-śarīrasya vidhir",
    "GK16andhvy_u:1177": " yathāyathaṃ pratipipādayiṣita-rasa-bhāvādy-apekṣayā ya ucito vibhāvo bhāvo 'nubhāvaḥ",
    "GK16andhvy_u:1178": " sañcārī vā tad-aucitya-cāruṇaḥ kathā-śarīrasya vidhir vyañjakatve nibandhanam ekam /",
    "GK16andhvy_u:1179": " tatra vibhāvaucityaṃ tāvat prasiddham /",
    "GK16andhvy_u:1180": " bhāvaucityaṃ tu prakṛty-aucityāt /",
    "GK16andhvy_u:1181": " prakṛtir hy uttama-madhyamādhama-bhāvena divya-mānuṣādi-bhāvena ca vibhedinī /",
    "GK16andhvy_u:1182": " tāṃ yathāyatham anusṛtyāsaṅkīrṇaḥ sthāyī bhāva upanibadhyamāna aucitya-bhāg bhavati /",
    "GK16andhvy_u:1183": " anyathā tu kevala-mānuṣāśrayeṇa divyasya kevala-divyāśrayeṇa vā kevala-mānuṣasyotsāhādaya upanibadhyamānā anucitā bhavanti /",
    "GK16andhvy_u:1184": " tathā ca kevala-mānuṣasya rājāder varṇane saptārṇava-laṅghanādi-lakṣaṇā vyāpārā upanibadhyamānā sauṣṭhava-bhṛto 'pi nīrasā eva niyamena bhavanti,",
    "GK16andhvy_u:1185": " tatra tv anaucityam eva hetuḥ /",
    "GK16andhvy_u:1186": " nanu nāga-loka-gamanādayaḥ sātavāhana-prabhṛtīnāṃ śrūyante,",
    "GK16andhvy_u:1187": " tad-aloka-sāmānya-prabhāvātiśaya-varṇane kim anaucityaṃ sarvorvī-bharaṇa-kṣamāṇāṃ kṣamā-bhujām iti /",
    "GK16andhvy_u:1188": " na tad asti ; na vayaṃ brūmo yat prabhāvātiśaya-varṇanam anucitaṃ rājñām,",
    "GK16andhvy_u:1189": " kiṃ tu kevala-mānuṣāśrayeṇa yotpādya-vastu-kathā kriyate tasyāṃ divyam aucityaṃ na yojanīyam /",
    "GK16andhvy_u:1190": " divya-mānuṣyāyāṃ tu kathāyām ubhayaucitya-yojanam aviruddham eva /",
    "GK16andhvy_u:1191": " yathā pāṇḍv-ādi-kathāyām /",
    "GK16andhvy_u:1192": " sātavāhanādiṣu tu yeṣu yāvad apadānaṃ śrūyate teṣu tāvan-mātram anugamyamānam anuguṇatvena pratibhāsate /",
    "GK16andhvy_u:1193": " vyatiriktaṃ tu teṣām evopanibadhyamānam anucitam /",
    "GK16andhvy_u:1194": " tad ayam atra paramārthaḥ-",
    "GK16andhvy_u:1195": " anaucityād ṛte nānyad rasa-bhangasya kāraṇam /",
    "GK16andhvy_u:1196": " prasiddhaucitya-bandhas tu rasasyopaniṣat parā //",
    "GK16andhvy_u:1197": " ata eva ca bharate prakhyāta-vastu-viṣayatvaṃ prakhyātodātta-nāyakatvaṃ ca nāṭakasyāvaśya-kartavyatayopanyastam /",
    "GK16andhvy_u:1198": " tena hi nāyakaucityānaucitya-viṣaye kavir na vyāmuhyati /",
    "GK16andhvy_u:1199": " yas tūtpādya-vastu nāṭakādi kuryāt tasyāprasiddhānucita-nāyaka-svabhāva-varṇane mahān pramādaḥ /",
    "GK16andhvy_u:1200": " nanu yady utsāhādi-bhāva-varṇane kathañcid divya-mānuṣyādy-aucitya-parīkṣā kriyate tat kriyatām,",
    "GK16andhvy_u:1201": " raty-ādau tu kiṃ tayā prayojanam ?",
    "GK16andhvy_u:1202": " ratir hi bhāratavarṣocitenaiva vyavahāreṇa divyānām api varṇanīyeti sthitiḥ /",
    "GK16andhvy_u:1203": " naivam /",
    "GK16andhvy_u:1204": " tatraucityātikrameṇa sutarāṃ doṣaḥ /",
    "GK16andhvy_u:1205": " tathā hy adhama-prakṛtyaucityenottama-prakṛteḥ śṛṅgāropanibandhane kā bhaven nopahāsyatā /",
    "GK16andhvy_u:1206": " trividhaṃ prakṛty-aucityaṃ bhārate varṣe 'py asti śṛṅgāra-viṣayam /",
    "GK16andhvy_u:1207": " yat tu divyam aucityaṃ tat tatrānupakārakam eveti cet-na vayaṃ divyam aucityaṃ śṛṅgāra-viṣayam anyat kiṃcid brūmaḥ /",
    "GK16andhvy_u:1208": " kiṃ tarhi ? bhāratavarṣa-viṣaye yathottama-nāyakeṣu rājādiṣu śṛṅgāropanibandhas tathā divyāśrayo 'pi śobhate /",
    "GK16andhvy_u:1209": " na ca rājādiṣu prasiddha-grāmya-śṛṅgāropanibandhanaṃ prasiddhaṃ nāṭakādau,",
    "GK16andhvy_u:1210": " tathaiva deveṣu tat parihartavyam /",
    "GK16andhvy_u:1211": " nāṭakāder abhineyārthatvād abhinayasya ca sambhoga-śṛṅgāra-viṣayasyāsabhyatvāt tatra parihāra iti cet-na;",
    "GK16andhvy_u:1212": " yady abhinayasyaivaṃ-viṣayasyāsabhyatā tat kāvyasyaivaṃ-viṣayasya sā kena nivāryate ?",
    "GK16andhvy_u:1213": " tasmād abhineyārthe 'nabhineyārthe vā kāvye yad uttama-prakṛte rājāder uttama-prakṛtibhir",
    "GK16andhvy_u:1214": " nāyikābhiḥ saha grāmya-sambhoga-varṇanaṃ tat pitroḥ sambhoga-varṇanam iva sutarām asabhyam /",
    "GK16andhvy_u:1215": " tathaivottama-devatādi-viṣayam /",
    "GK16andhvy_u:1216": " na ca sambhoga-śṛṅgārasya surata-lakṣaṇa evaikaḥ prakāraḥ,",
    "GK16andhvy_u:1217": " yāvad anye 'pi prabhedāḥ paraspara-prema-darśanādayaḥ sambhavanti,",
    "GK16andhvy_u:1218": " te kasmād uttama-prakṛti-viṣaye na varṇyante ?",
    "GK16andhvy_u:1219": " tasmād utsāhavad ratāv api prakṛty-aucityam anusartavyam /",
    "GK16andhvy_u:1220": " tathaiva vismayādiṣu /",
    "GK16andhvy_u:1221": " yat tv evaṃ-vidhe viṣaye mahākavīnām apy asamīkṣya-kāritā lakṣye dṛśyate sa doṣa eva /",
    "GK16andhvy_u:1222": " sa tu śakti-tiraskṛtatvāt teṣāṃ na lakṣyata ity uktam eva /",
    "GK16andhvy_u:1223": " anubhāvaucityaṃ tu bharatādau prasiddham eva /",
    "GK16andhvy_u:1224": " iyat tūcyate-bharatādi-viracitāṃ sthitiṃ cānuvartamānena mahākavi-prabandhāṃś ca",
    "GK16andhvy_u:1225": " paryālocayatā sva-pratibhāṃ cānusaratā kavināvahita-cetasā bhūtvā vibhāvādy-aucitya-bhraṃśa-parityāge",
    "GK16andhvy_u:1226": " paraḥ prayatno vidheyaḥ /",
    "GK16andhvy_u:1227": " aucityavataḥ kathā-śarīrasya vṛttasyotprekṣitasya vā graho vyañjaka ity anenaitat",
    "GK16andhvy_u:1228": " pratipādayati-yad itihāsādiṣu kathāsu rasavatīṣu vividhāsu satīṣv api yat tatra vibhāvādy-aucityavat",
    "GK16andhvy_u:1229": " kathā-śarīraṃ tad eva grāhyaṃ netarat /",
    "GK16andhvy_u:1230": " vṛttād api ca kathā-śarīrād utprekṣite viśeṣataḥ prayatnavatā bhavitavyam /",
    "GK16andhvy_u:1231": " tatra hy anavadhānāt skhalataḥ kaver avyutpatti-sambhāvanā mahatī bhavati /",
    "GK16andhvy_u:1232": " parikara-ślokaś cātra-",
    "GK16andhvy_u:1233": " kathā-śarīram utpādya-vastu kāryaṃ tathā tathā /",
    "GK16andhvy_u:1234": " yathā rasa-mayaṃ sarvam eva tat pratibhāsate //",
    "GK16andhvy_u:1235": " tatra cābhyupāyaḥ samyag-vibhāvādy-aucityānusaraṇam /",
    "GK16andhvy_u:1236": " tac ca darśitam eva / kiṃ ca-",
    "GK16andhvy_u:1237": " santi siddha-rasa-prakhyā ye ca rāmāyaṇādayaḥ /",
    "GK16andhvy_u:1238": " kathāśrayā na tair yojyā svecchā rasa-virodhinī //",
    "GK16andhvy_u:1239": " teṣu hi kathāśrayeṣu tāvat svecchaiva na yojyā /",
    "GK16andhvy_u:1240": " yad uktam-“kathā-mārge na cātikramaḥ” /",
    "GK16andhvy_u:1241": " svecchāpi yadi yojyā tad-rasa-virodhinī na yojyā /",
    "GK16andhvy_u:1242": " idam aparaṃ prabandhasya rasābhivyañjakatve nibandhanam /",
    "GK16andhvy_u:1243": " itivṛtta-vaśāyātāṃ kathañcid rasānanuguṇāṃ sthitiṃ tyaktvā punar utprekṣyāpy antarābhīṣṭa-rasocita-kathonnayo vidheyaḥ yathā kālidāsa-prabandheṣu",
    "GK16andhvy_u:1244": " yathā ca sarvasena-viracite hari-vijaye /",
    "GK16andhvy_u:1245": " yathā ca madīya evārjuna-carite mahākāvye /",
    "GK16andhvy_u:1246": " kavinā kāvyam upanibadhnatā sarvātmanā rasa-paratantreṇa bhavitavyam /",
    "GK16andhvy_u:1247": " tatretivṛtte yadi rasānanuguṇāṃ sthitiṃ paśyet tademāṃ bhaṅktvāpi svatantratayā rasānuguṇaṃ kathāntaram utpādayet /",
    "GK16andhvy_u:1248": " na hi kaver itivṛtta-mātra-nirvahaṇena kiṃcit prayojanam,",
    "GK16andhvy_u:1249": " itihāsād eva tat-siddheḥ /",
    "GK16andhvy_u:1250": " rasādi-vyañjakatve prabandhasya cedam anyan mukhyaṃ nibandhanam,",
    "GK16andhvy_u:1251": " yat-sandhīnāṃ mukha-pratimukha-garbhāvamarśa-nirvahaṇākhyānāṃ tad-aṅgānāṃ copakṣepādīnāṃ ghaṭanaṃ rasābhivyakty-apekṣayā,",
    "GK16andhvy_u:1252": " yathā ratnāvalyām /",
    "GK16andhvy_u:1253": " na tu kevalaṃ śāstra-sthiti-sampādanecchayā /",
    "GK16andhvy_u:1254": " yathā veṇī-saṃhāre vilāsākhyasya pratimukha-sandhy-aṅgasya prakṛta-rasa-nibandhānanuguṇam api dvitīye 'ṅke bharata-matānusaraṇa-mātrecchayā ghaṭanam /",
    "GK16andhvy_u:1255": " idaṃ cāparaṃ prabandhasya rasa-vyañjakatve nimittaṃ yad uddīpana-praśamane yathāvasaram antarā rasasya,",
    "GK16andhvy_u:1256": " yathā ratnāvalyām eva /",
    "GK16andhvy_u:1257": " punar ārabdha-viśrānte rasasyāṅgino 'nusandhiś ca,",
    "GK16andhvy_u:1258": " yathā tāpasa-vatsarāje /",
    "GK16andhvy_u:1259": " prabandha-viśeṣasya nāṭakāde rasa-vyakti-nimittam idaṃ cāparam avagantavyaṃ yad alaṅkṛtīnāṃ śaktāv apy ānurūpyeṇa yojanam /",
    "GK16andhvy_u:1260": " śakto hi kaviḥ kadācid alaṅkāra-nibandhane tad ākṣiptatayaivānapekṣita-rasa-bandhaḥ prabandham ārabhate tad-upadeśārtham idam uktam /",
    "GK16andhvy_u:1261": " dṛśyante ca kavayo 'laṅkāra-nibandhanaika-rasā anapekṣita-rasāḥ prabandheṣu /",
    "GK16andhvy_u:1262": " kiṃ ca-",
    "GK16andhvy_u:1263": " anusvānopamātmāpi prabhedo ya udāhṛtaḥ /",
    "GK16andhvy_u:1264": " dhvaner asya prabandheṣu bhāsate so 'pi keṣucit // DhvK_3.15 //",
    "GK16andhvy_u:1265": " asya vivakṣitāny apara-vācyasya dhvaner anuraṇana-rūpa-vyaṅgyo 'pi yaḥ prabheda udāhṛto dviprakāraḥ so 'pi prabandheṣu keṣucid dyotate /",
    "GK16andhvy_u:1266": " tad yathā madhumathana-vijaye pāñcajanyoktiṣu /",
    "GK16andhvy_u:1267": " yathā vā mamaiva kāmadevasya sahacara-samāgame viṣama-bāṇa-līlāyām /",
    "GK16andhvy_u:1268": " yathā ca gṛdhra-gomāyu-saṃvādādau mahābhārate // DhvA_3.15 //",
    "GK16andhvy_u:1269": " sup-tiṅ-vacana-sambandhais tathā kāraka-śaktibhiḥ /",
    "GK16andhvy_u:1270": " kṛt-tad dhita-samāsaiś ca dyotyo 'lakṣya-kramaḥ kvacit // DhvK_3.16 //",
    "GK16andhvy_u:1271": " alakṣya-kramo dhvaner ātmā rasādiḥ sub-viśeṣais tiṅ-viśeṣair vacana-viśeṣaiḥ sambandha-viśeṣaiḥ kāraka-śaktibhiḥ kṛd-viśeṣais tad dhita-viśeṣaiḥ samāsaiś ceti /",
    "GK16andhvy_u:1272": " ca-śabdān nipātopasarga-kālādibhiḥ prayuktair abhivyajyamāno dṛśyate /",
    "GK16andhvy_u:1273": " yathā-",
    "GK16andhvy_u:1274": " nyakkāro hy ayam eva me yad arayas tatrāpy asau tāpasaḥ",
    "GK16andhvy_u:1275": " so 'py atraiva nihanti rākṣasa-kulaṃ jīvaty aho rāvaṇaḥ /",
    "GK16andhvy_u:1276": " dhig dhik cakra-jitaṃ prabodhitavatā kiṃ kumbhakarṇena vā",
    "GK16andhvy_u:1277": " svarga-grāmaṭikā-viluṇṭhana-vṛthocchūnaiḥ kim ebhir bhujaiḥ //[*19]",
    "GK16andhvy_u:1278": " [*19] Skm 2105. Cf. Sāh.D. 1.2.",
    "GK16andhvy_u:1279": " atra hi śloke bhūyasā sarveṣām apy eṣāṃ sphuṭam eva vyañjakatvaṃ dṛśyate /",
    "GK16andhvy_u:1280": " tatra “me yad arayaḥ” ity anena sup-sambandha-vacanānām abhivyañjakatvam /",
    "GK16andhvy_u:1281": " “tatrāpy asau tāpasaḥ” ity atra tad dhita-nipātayoḥ /",
    "GK16andhvy_u:1282": " “so 'py atraiva nihanti rākṣasa-kulaṃ jīvaty aho rāvaṇaḥ” ity atra tiṅ-kāraka-śaktīnām /",
    "GK16andhvy_u:1283": " “dhig dhik cakra-jitam” ity ādau ślokārdhe kṛt-tad dhita-samāsopasargāṇām /",
    "GK16andhvy_u:1284": " evaṃ-vidhasya vyañjaka-bhūyastve ca ghaṭamāne kāvyasya sarvātiśāyinī bandha-cchāyā samunmīlati /",
    "GK16andhvy_u:1285": " yatra hi vyaṅgyāvabhāsinaḥ padasyaikasyaiva tāvad āvirbhāvas tatrāpi kāvye kāpi bandha-cchāyā kim uta yatra teṣāṃ bahūnāṃ samavāyaḥ /",
    "GK16andhvy_u:1286": " yathātrānantarodita-śloke /",
    "GK16andhvy_u:1287": " atra hi rāvaṇa ity asmin pade 'rthāntara-saṃkramita-vācyena dhvani-prabhedenālaṅkṛte 'pi punar anantaroktānāṃ vyañjaka-prakārāṇām udbhāsanam",
    "GK16andhvy_u:1288": " dṛśyante ca mahātmanāṃ pratibhā-viśeṣa-bhājāṃ bāhulyenaivaṃ-vidhā bandha-prakārāḥ /",
    "GK16andhvy_u:1289": " yathā maharṣer vyāsasya-",
    "GK16andhvy_u:1290": " atikrānta-sukhāḥ kālāḥ pratyupasthita-dāruṇāḥ /",
    "GK16andhvy_u:1291": " śvaḥ śvaḥ pāpīya-divasā pṛthivī gata-yauvanā //",
    "GK16andhvy_u:1292": " atra hi kṛt-tad dhita-vacanair alakṣya-krama-vyaṅgyaḥ,",
    "GK16andhvy_u:1293": " “pṛthivī gata-yauvanā” ity anena cātyanta-tiraskṛta-vācyo dhvaniḥ prakāśitaḥ /",
    "GK16andhvy_u:1294": " eṣāṃ ca sub-ādīnām ekaikaśaḥ samuditānāṃ ca vyañjakatvaṃ mahā-kavīnāṃ prabandheṣu prāyeṇa dṛśyate /",
    "GK16andhvy_u:1295": " sub-antasya vyañjakatvaṃ yathā-",
    "GK16andhvy_u:1296": " tālaiḥ śiñjad-valaya-subhagaiḥ kāntayā nartito me /",
    "GK16andhvy_u:1297": " yām adhyāste divasa-vigame nīlakaṇṭhaḥ suhṛd vaḥ //",
    "GK16andhvy_u:1298": " tiṅ-antasya yathā-",
    "GK16andhvy_u:1299": " abasara rouṃ cia ṇimmiāiṃ mā puṃsa me haacchīiṃ /",
    "GK16andhvy_u:1300": " daṃsaṇa-mettum bhettehiṃ jehiṃ hiaaṃ tuha ṇa ṇāaṃ //]",
    "GK16andhvy_u:1301": " [apasara roditum eva nirmite mā puṃsaya hate akṣiṇī me /",
    "GK16andhvy_u:1302": " darśana-mātronmattābhyāṃ yābhyāṃ tava hṛdayam evaṃ-rūpaṃ na jñātam //]",
    "GK16andhvy_u:1303": " yathā vā-",
    "GK16andhvy_u:1304": " mā panthaṃ rundhīo abehi bālaa ahosi ahirīo /",
    "GK16andhvy_u:1305": " amhea ṇiricchāo suṇṇa-gharaṃ rakkhidabbaṃ ṇo //[*20]",
    "GK16andhvy_u:1306": " [*20] gāhā-sattasāī (supp. 955)",
    "GK16andhvy_u:1307": " [mā panthānaṃ rudhaḥ apehi bālaka aprauḍha aho asi ahrīkaḥ /",
    "GK16andhvy_u:1308": " vayaṃ para-tantrā yataḥ śūnya-gṛhaṃ māmakaṃ rakṣaṇīyaṃ vartate //]",
    "GK16andhvy_u:1309": " sambandhasya yathā-",
    "GK16andhvy_u:1310": " aṇṇatta vacca bālaa hnāantīṃ kiṃ maṃ puloesi eaṃ /",
    "GK16andhvy_u:1311": " bho jāā-bhīruāṇaṃ taḍam bia ṇa hoi //",
    "GK16andhvy_u:1312": " [anyatra vraja bālaka snāntīṃ kiṃ māṃ pralokayasy etat /",
    "GK16andhvy_u:1313": " bho jāyā-bhīrukāṇāṃ taṭam eva na bhavati //]",
    "GK16andhvy_u:1314": " kṛtaka-prayogeṣu prākṛteṣu tad dhita-viṣaye vyañjakatvam āvedyata eva /",
    "GK16andhvy_u:1315": " avajñātiśaye kaḥ ?",
    "GK16andhvy_u:1316": " samāsānāṃ ca vṛtty-aucityena viniyojane /",
    "GK16andhvy_u:1317": " nipātānāṃ vyañjakatvaṃ yathā-",
    "GK16andhvy_u:1318": " ayam eka-pade tayā viyogaḥ",
    "GK16andhvy_u:1319": " priyayā copanataḥ suduḥsaho me /",
    "GK16andhvy_u:1320": " nava-vāridharodayād ahobhir",
    "GK16andhvy_u:1321": " bhavitavyaṃ ca nirātapārdha-ramyaiḥ //",
    "GK16andhvy_u:1322": " ity atra ca-śabdaḥ / yathā vā-",
    "GK16andhvy_u:1323": " muhur aṅguli-saṃvṛtādharauṣṭhaṃ",
    "GK16andhvy_u:1324": " pratiṣedhākṣara-viklavābhirāmam /",
    "GK16andhvy_u:1325": " mukham aṃsa-vivarti pakṣmalākṣyāḥ",
    "GK16andhvy_u:1326": " katham apy unnamitaṃ na cumbitaṃ tu //",
    "GK16andhvy_u:1327": " atra tu-śabdaḥ /",
    "GK16andhvy_u:1328": " nipātānāṃ prasiddham apīha dyotakatvaṃ rasāpekṣayoktam iti draṣṭavyam /",
    "GK16andhvy_u:1329": " upasargāṇāṃ vyañjakatvaṃ yathā-",
    "GK16andhvy_u:1330": " nīvārāḥ śuka-garbha-koṭara-mukha-bhraṣṭās tarūṇām adhaḥ",
    "GK16andhvy_u:1331": " prasnigdhāḥ kvacid iṅgudī-phala-bhidaḥ sūcyanta evopalāḥ /",
    "GK16andhvy_u:1332": " viśvāsopagamād abhinna-gatayaḥ śabdaṃ sahante mṛgās",
    "GK16andhvy_u:1333": " toyādhāra-pathāś ca valkala-śikhā-niṣyanda-lekhāṅkitāḥ //ity ādau /",
    "GK16andhvy_u:1334": " dvitrāṇāṃ copasargāṇām ekatra pade yaḥ prayogaḥ so 'pi rasa-vyakty-anuguṇatayaiva nirdoṣaḥ /",
    "GK16andhvy_u:1335": " yathā-“prabhraśyaty uttarīya-tviṣi tamasi samudvīkṣya vītāvṛtīn drāg jantūn” ity ādau /",
    "GK16andhvy_u:1336": " yathā vā-“manuṣya-vṛttyā samupācarantam” ity ādau /",
    "GK16andhvy_u:1337": " nipātānām api tathaiva /",
    "GK16andhvy_u:1338": " yathā-“aho batāsi spṛhaṇīya-vīryaḥ” ity ādau / yathā vā-",
    "GK16andhvy_u:1339": " ye jīvanti na mānti ye sma vapuṣi prītyā pranṛtyanti ca",
    "GK16andhvy_u:1340": " prasyandi-pramadāśravaḥ pulakitā dṛṣṭe guṇiny ūrjite /",
    "GK16andhvy_u:1341": " hā dhik kaṣṭam aho kva yāmi śaraṇaṃ teṣāṃ janānāṃ kṛte",
    "GK16andhvy_u:1342": " nītānāṃ pralayaṃ śaṭhena vidhinā sādhu-dviṣaḥ puṣyatā //ity ādau /",
    "GK16andhvy_u:1343": " pada-paunaruktyaṃ ca vyañjakatvāpekṣayaiva kadācitprayujyamānaṃ śobhāmāvahati /",
    "GK16andhvy_u:1344": " yathā-",
    "GK16andhvy_u:1345": " yad vañcanāhita-matir bahu-cāṭu-garbhaṃ",
    "GK16andhvy_u:1346": " kāryonmukhaḥ khala-janaḥ kṛtakaṃ bravīti /",
    "GK16andhvy_u:1347": " tat sādhavo na na vidanti vidanti kintu",
    "GK16andhvy_u:1348": " kartuṃ vṛthā-praṇayam asya na pārayanti //ity ādau /",
    "GK16andhvy_u:1349": " kālasya vyañjakatvaṃ yathā-",
    "GK16andhvy_u:1350": " sama-viṣama-nirviśeṣāḥ samantato manda-manda-sañcārāḥ /",
    "GK16andhvy_u:1351": " acirād bhaviṣyanti panthāno manorathānām api durlaṅghyāḥ //",
    "GK16andhvy_u:1352": " atra hy acirād bhaviṣyanti panthāna ity atra bhaviṣyantīty asmin pade pratyayaḥ kāla-viśeṣābhidhāyī rasa-paripoṣa-hetuḥ prakāśate /",
    "GK16andhvy_u:1353": " ayaṃ hi gāthārthaḥ pravāsa-vipralambha-śṛṅgāra-vibhāvatayā vibhāvyamāno rasavān /",
    "GK16andhvy_u:1354": " yathātra pratyayāṃśo vyañjakas tathā kvacit prakṛty-aṃśo 'pi dṛśyate / yathā-",
    "GK16andhvy_u:1355": " tad gehaṃ nata-bhitti mandiram idaṃ labdhāvagāhaṃ divaḥ",
    "GK16andhvy_u:1356": " sā dhenur jaratī caranti kariṇām etā ghanābhā ghaṭāḥ /",
    "GK16andhvy_u:1357": " sa kṣudro musala-dhvaniḥ kalam idaṃ saṅgītakaṃ yoṣitām",
    "GK16andhvy_u:1358": " āścaryaṃ divasair dvijo 'yam iyatīṃ bhūmiṃ samāropitaḥ //",
    "GK16andhvy_u:1359": " atra śloke divasair ity asmin pade prakṛty-aṃśo 'pi dyotakaḥ /",
    "GK16andhvy_u:1360": " sarva-nāmnāṃ ca vyañjakatvaṃ yathānantarokte śloke /",
    "GK16andhvy_u:1361": " atra ca sarva-nāmnām eva vyañjakatvaṃ hṛdi vyavasthāpya kavinā kvety-ādi-śabda-prayogo na kṛtaḥ /",
    "GK16andhvy_u:1362": " anayā diśā sahṛdayair anye 'pi vyañjaka-viśeṣāḥ svayam utprekṣaṇīyāḥ /",
    "GK16andhvy_u:1363": " etac ca sarvaṃ pada-vākya-racanā-dyotanoktyaiva gatārtham api vaicitryeṇa vyutpattaye punar-uktam /",
    "GK16andhvy_u:1364": " nanu cārtha-sāmarthyākṣepyā rasādaya ity uktam,",
    "GK16andhvy_u:1365": " tathā ca subādīnāṃ vyañjakatva-vaicitrya-kathanam ananvitam eva /",
    "GK16andhvy_u:1366": " uktam atra padānāṃ vyañjakatvokty-avasare /",
    "GK16andhvy_u:1367": " kiṃ cārtha-viśeṣākṣepyatve 'pi rasādīnāṃ teṣām artha-viśeṣāṇāṃ vyañjaka-śabdāvinābhāvitvād yathā-pradarśitaṃ vyañjaka-svarūpa-parijñānaṃ vibhajyopayujyata eva /",
    "GK16andhvy_u:1368": " śabda-viśeṣāṇāṃ cānyatra ca cārutvaṃ yad vibhāgenopadarśitaṃ tad api teṣāṃ vyañjakatvenaivāvasthitam ity avagantavyam /",
    "GK16andhvy_u:1369": " yatrāpi na tat sampratibhāsate tatrāpi vyañjake racanāntare yad adṛṣṭaṃ sauṣṭhavaṃ teṣāṃ pravāha-patitānāṃ tad evābhyāsād apoddhṛtānām apy avabhāsata ity avasātavyam /",
    "GK16andhvy_u:1370": " ko 'nyathā tulye vācakatve śabdānāṃ cārutva-viṣayo viśeṣaḥ syāt /",
    "GK16andhvy_u:1371": " anya evāsau sahṛdaya-saṃvedya iti cet,",
    "GK16andhvy_u:1372": " kim idaṃ sahṛdayatvaṃ nāma ?",
    "GK16andhvy_u:1373": " kiṃ rasa-bhāvānapekṣa-kāvyāśrita-samaya-viśeṣābhijñatvam,",
    "GK16andhvy_u:1374": " uta rasa-bhāvādi-maya-kāvya-svarūpa-parijñāna-naipuṇyam /",
    "GK16andhvy_u:1375": " pūrvasmin pakṣe tathāvidha-sahṛdaya-vyavasthāpitānāṃ śabda-viśeṣāṇāṃ cārutva-niyamo na syāt /",
    "GK16andhvy_u:1376": " punaḥ samayāntareṇānyathāpi vyavasthāpana-sambhavāt /",
    "GK16andhvy_u:1377": " dvitīyasmiṃs tu pakṣe rasajñataiva sahṛdayatvam iti /",
    "GK16andhvy_u:1378": " tathā-vidhaiḥ sahṛdayaiḥ saṃvedyo rasādi-samarpaṇa-sāmarthyam eva naisargikaṃ śabdānāṃ viśeṣa iti vyañjakatvāśrayy eva teṣāṃ mukhyaṃ cārutvam",
    "GK16andhvy_u:1379": " vācakatvāśrayāṇāṃ tu prasāda evārthāpekṣāyāṃ teṣāṃ viśeṣaḥ /",
    "GK16andhvy_u:1380": " arthānapekṣāyāṃ tv anuprāsādir eva // DhvA_3.15-16 //",
    "GK16andhvy_u:1381": " evaṃ rasādīnāṃ vyañjaka-svarūpam abhidhāya teṣām eva virodhi-rūpaṃ lakṣayitum idam upakramyate-",
    "GK16andhvy_u:1382": " prabandhe muktake vāpi rasādīn bandhum icchatā /",
    "GK16andhvy_u:1383": " yatnaḥ kāryaḥ sumatinā parihāre virodhinām // DhvK_3.17 //",
    "GK16andhvy_u:1384": " prabandhe muktake vāpi rasa-bhāva-nibandhanaṃ pratyādṛta-manāḥ kavir virodhi-parihāre paraṃ yatnam ādadhīta /",
    "GK16andhvy_u:1385": " anyathā tv asya rasa-mayaḥ śloka eko 'pi samyaṅ na sampadyate // 3.17 //",
    "GK16andhvy_u:1386": " kāni punas tāni virodhīni yāni yatnataḥ kaveḥ parihartavyāni ? ity ucyate-",
    "GK16andhvy_u:1387": " virodhi-rasa-sambandhi-vibhāvādi-parigrahaḥ /",
    "GK16andhvy_u:1388": " vistareṇānvitasyāpi vastuno 'nyasya varṇanam // DhvK_3.18 //",
    "GK16andhvy_u:1389": " akāṇḍa eva vicchittir akāṇḍe ca prakāśanam /",
    "GK16andhvy_u:1390": " paripoṣaṃ gatasyāpi paunaḥpunyena dīpanam /",
    "GK16andhvy_u:1391": " rasasya syād virodhāya vṛtty-anaucityam eva ca // DhvK_3.19 //",
    "GK16andhvy_u:1392": " prastuta-rasāpekṣayā virodhī yo rasas tasya sambandhināṃ vibhāva-bhāvānubhāvānāṃ parigraho rasa-virodha-hetukaḥ sambhavanīyaḥ /",
    "GK16andhvy_u:1393": " tatra virodhi-rasa-vibhāva-parigraho yathā śānta-rasa-vibhāveṣu tad-vibhāvatayaiva nirūpiteṣv anantaram eva śṛṅgārādi-vibhāva-varṇane /",
    "GK16andhvy_u:1394": " virodhi-rasa-bhāva-parigraho yathā priyaṃ prati praṇaya-kalaha-kupitāsu kāminīṣu vairāgya-kathābhir anunaye /",
    "GK16andhvy_u:1395": " virodhi-rasānubhāva-parigraho yathā praṇaya-kupitāyāṃ priyāyām aprasīdantyāṃ nāyakasya kopāveśa-vivaśasya raudrānubhāva-varṇane /",
    "GK16andhvy_u:1396": " ayaṃ cānyo rasa-bhaṅga-hetur yat prastuta-rasāpekṣayā vastuno 'nyasya kathañcid anvitasyāpi vistareṇa kathanam /",
    "GK16andhvy_u:1397": " yathā vipralambha-śṛṅgāre nāyakasya kasyacid varṇayitum upakrānte kaver yamakādy-alaṅkāra-nibandhana-rasikatayā mahatā prabandhena parvatādi-varṇane",
    "GK16andhvy_u:1398": " ayaṃ cāparo rasa-bhaṅga-hetur avagantavyo yad akāṇḍa eva vicchittiḥ rasasyākaṇḍa eva ca prakāśanam /",
    "GK16andhvy_u:1399": " tatrānavasare virāmo rasasya yathā nāyakasya kasyacit spṛhaṇīya-samāgamayā nāyikayā",
    "GK16andhvy_u:1400": " kayācit parāṃ paripoṣa-padavīṃ prāpte śṛṅgāre vidite ca parasparānurāge samāgamopāya-cintocitaṃ",
    "GK16andhvy_u:1401": " vyavahāram utsṛjya svatantratayā vyāpārāntara-varṇane /",
    "GK16andhvy_u:1402": " anavasare ca prakāśanaṃ rasasya yathā pravṛtte pravṛtta-vividha-vīra-saṅkṣaye kalpa-saṅkṣaya-kalpe",
    "GK16andhvy_u:1403": " saṅgrāme rāma-deva-prāyasyāpi tāvan nāyakasyānupakrānta-vipralambha-śṛṅgārasya nimittam",
    "GK16andhvy_u:1404": " ucitam antareṇaiva śṛṅgāra-kathāyām avatāra-varṇane /",
    "GK16andhvy_u:1405": " na caivaṃ-vidhe viṣaye daiva-vyāmohitatvaṃ kathā-puruṣasya parihāro yato rasa-bandha eva kaveḥ prādhānyena pravṛtti-nibandhanaṃ yuktam /",
    "GK16andhvy_u:1406": " itivṛtta-varṇanaṃ tad-upāya evety uktaṃ prāk “ālokārthi yathā dīpa-śikhāyāṃ yatnavān janaḥ” ity ādinā /",
    "GK16andhvy_u:1407": " ata eva cetivṛtta-mātra-varṇana-prādhānye 'ṅgāṅgi-bhāva-rahita-rasa-bhāva-nibandhena",
    "GK16andhvy_u:1408": " ca kavīnām evaṃ-vidhāni skhalitāni bhavantīti rasādi-rūpa-vyaṅgya-tātparyam evaiṣāṃ",
    "GK16andhvy_u:1409": " yuktam iti yatno 'smābhir ārabdho na dhvani-pratipādana-mātrābhiniveśena /",
    "GK16andhvy_u:1410": " punaś cāyam anyo rasa-bhaṅga-hetur avadhāraṇīyo yat paripoṣaṃ gatasyāpi rasasya paunaḥpunyena dīpanam /",
    "GK16andhvy_u:1411": " upabhukto hi rasaḥ sva-sāmagrī-labdha-paripoṣaḥ punaḥ punaḥ parāmṛśyamānaḥ parimlāna-kusuma-kalpaḥ kalpate /",
    "GK16andhvy_u:1412": " tathā vṛtter vyavahārasya yad anaucityaṃ tad api rasa-bhaṅga-hetur eva /",
    "GK16andhvy_u:1413": " yathā nāyakaṃ prati nāyikāyāḥ kasyāścid ucitāṃ bhaṅgim antareṇa svayaṃ sambhogābhilāṣa-kathane /",
    "GK16andhvy_u:1414": " yadi vā vṛttīnāṃ bharata-prasiddhānāṃ kaiśikyādīnāṃ kāvyālaṅkārāntara-prasiddhānām upanāgarikādyānāṃ vā yad anaucityam aviṣaye nibandhanaṃ tad api rasa-bhaṅga-hetuḥ /",
    "GK16andhvy_u:1415": " evam eṣāṃ rasa-virodhinām anyeṣāṃ cānayā diśā svayam utprekṣitānāṃ parihāre sat-kavibhir avahitair bhavitavyam /",
    "GK16andhvy_u:1416": " parikara-ślokāś cātra-",
    "GK16andhvy_u:1417": " mukhyā vyāpāra-viṣayāḥ sukavīnāṃ rasādayaḥ /",
    "GK16andhvy_u:1418": " teṣām nibandhane bhāvye taiḥ sadaivāpramādibhiḥ //",
    "GK16andhvy_u:1419": " nīrasas tu prabandho yaḥ so 'paśabdo mahān kaveḥ /",
    "GK16andhvy_u:1420": " sa tenākavir eva syād anyenāsmṛta-lakṣaṇaḥ //",
    "GK16andhvy_u:1421": " pūrve viśṛṅkhala-giraḥ kavayaḥ prāpya-kīrtayaḥ /",
    "GK16andhvy_u:1422": " tān samāśritya na tyājyā nītir eṣā manīṣiṇā //",
    "GK16andhvy_u:1423": " vālmīki-vyāsa-mukhyāś ca ye prakhyātāḥ kavīśvarāḥ /",
    "GK16andhvy_u:1424": " tad-abhiprāya-bāhyo 'yaṃ nāsmābhir darśito nayaḥ //iti// DhvA_3.19 //",
    "GK16andhvy_u:1425": " vivakṣite rase labdha-pratiṣṭhe tu virodhinām /",
    "GK16andhvy_u:1426": " bādhyānām aṅga-bhāvaṃ vā prāptānām uktir acchalā // DhvK_3.20 //",
    "GK16andhvy_u:1427": " sva-sāmagryā labdha-paripoṣe tu vivakṣite rase virodhināṃ virodhi-rasāṅgānāṃ bādhyānām aṅga-bhāvaṃ vā prāptānāṃ satām uktir adoṣā /",
    "GK16andhvy_u:1428": " bādhyatvaṃ hi virodhināṃ śakyābhibhavatve sati nānyathā /",
    "GK16andhvy_u:1429": " tathā ca teṣām uktiḥ prastuta-rasa-paripoṣāyaiva sampadyate /",
    "GK16andhvy_u:1430": " aṅga-bhāvaṃ prāptānāṃ ca teṣāṃ virodhitvam eva nivartate /",
    "GK16andhvy_u:1431": " aṅga-bhāva-prāptir hi teṣāṃ svābhāvikī samāropa-kṛtā vā /",
    "GK16andhvy_u:1432": " tatra yeṣāṃ naisargikī teṣāṃ tāvad uktāv avirodha eva /",
    "GK16andhvy_u:1433": " yathā vipralambha-śṛṅgāre tad-aṅgānāṃ vyādhy-ādīnāṃ teṣāṃ ca tad-aṅgānām evādoṣo nātad-aṅgānām /",
    "GK16andhvy_u:1434": " tad-aṅgatve ca sambhavaty api maraṇasyopanyāso na jyāyān /",
    "GK16andhvy_u:1435": " āśraya-vicchede rasasyātyanta-viccheda-prāpteḥ /",
    "GK16andhvy_u:1436": " karuṇasya tu tathā-vidhe viṣaye paripoṣo bhaviṣyatīti cet na ;",
    "GK16andhvy_u:1437": " yasyāprastutatvāt prastutasya ca vicchedāt /",
    "GK16andhvy_u:1438": " yatra tu karuṇa-rasasyaiva kāvyārthatvaṃ tatrāvirodhaḥ /",
    "GK16andhvy_u:1439": " śṛṅgāre vā maraṇasyādīrgha-kāla-pratyāpatti-sambhave kadācid upanibandho nātyanta-virodhī /",
    "GK16andhvy_u:1440": " dīrgha-kāla-pratyāpattau tu tasyāntarā pravāha-viccheda evety evaṃ-vidhetivṛttopanibandhanaṃ rasa-bandha-pradhānena kavinā parihartavyam /",
    "GK16andhvy_u:1441": " tatra labdha-pratiṣṭhe tu vivakṣite rase virodhi-rasāṅgānāṃ bādhyatvenoktāv adoṣo yathā-",
    "GK16andhvy_u:1442": " kvākaryaṃ śaśa-lakṣmaṇaḥ kva ca kulaṃ bhūyo 'pi dṛśyeta sā",
    "GK16andhvy_u:1443": " doṣāṇāṃ praśamāya me śrutam aho kope 'pi kāntaṃ mukham /",
    "GK16andhvy_u:1444": " kiṃ vakṣyanty apakalmaṣāḥ kṛta-dhiyaḥ svapne 'pi sā durlabhā",
    "GK16andhvy_u:1445": " cetaḥ svāsthyam upaihi kaḥ khalu yuvā dhanyo 'dharaṃ pāsyati //",
    "GK16andhvy_u:1446": " yathā vā puṇḍarīkasya mahāśvetāṃ prati pravṛtta-nirbharānurāgasya dvitīya-muni-kumāropadeśa-varṇane /",
    "GK16andhvy_u:1447": " svābhāvikyām aṅga-bhāva-prāptāv adoṣo yathā-",
    "GK16andhvy_u:1448": " bhramim aratim alasa-hṛdayatāṃ",
    "GK16andhvy_u:1449": " pralayaṃ mūrcchāṃ tamaḥ śarīra-sādam /",
    "GK16andhvy_u:1450": " maraṇaṃ ca jalada-bhujagajaṃ",
    "GK16andhvy_u:1451": " prasahya kurute viṣaṃ viyoginīnām //ity ādau /",
    "GK16andhvy_u:1452": " samāropitāyām apy avirodho yathā-“pāṇḍu-kṣāmam” ity ādau /",
    "GK16andhvy_u:1453": " iyaṃ cāṅga-bhāva-prāptir anyā yadādhikārikatvāt pradhāna ekasmin vākyārthe rasayor bhāvayor vā paraspara-virodhinor dvayor aṅga-bhāva-gamanaṃ tasyām api na doṣaḥ /",
    "GK16andhvy_u:1454": " yathoktaṃ “kṣipto hāstāvalagnaḥ” ity ādau /",
    "GK16andhvy_u:1455": " kathaṃ tatrāvirodha iti cet,",
    "GK16andhvy_u:1456": " dvayor api tayor anya-paratvena vyavasthānāt /",
    "GK16andhvy_u:1457": " anya-paratve 'pi virodhinoḥ kathaṃ virodha-nivṛttir iti cet,",
    "GK16andhvy_u:1458": " ucyate-vidhau viruddha-samāveśasya duṣṭatvaṃ nānuvāde / yathā-",
    "GK16andhvy_u:1459": " ehi gaccha patottiṣṭha vada maunaṃ samācara /",
    "GK16andhvy_u:1460": " evam āśā-graha-grastaiḥ krīḍanti dhanino 'rthibhiḥ //ity ādau /",
    "GK16andhvy_u:1461": " atra hi vidhi-pratiṣedhayor anūdyamānatvena samāveśe na virodhas tathehāpi bhaviṣyati /",
    "GK16andhvy_u:1462": " śloke hy asminn īrṣyā-vipralambha-śṛṅgāra-karuṇa-vastunor na vidhīyamānatvam /",
    "GK16andhvy_u:1463": " tripura-ripu-prabhāvātiśayasya vākyārthatvāt tad-aṅgatvena ca tayor vyavasthānāt /",
    "GK16andhvy_u:1464": " na ca raseṣu vidhy-anuvāda-vyavahāro nāstīti śakyaṃ vaktum,",
    "GK16andhvy_u:1465": " teṣāṃ vākyārthatvenābhyupagamāt /",
    "GK16andhvy_u:1466": " vākyārthasya vācyasya ca yau vidhy-anuvādau tau tad-ākṣiptānāṃ rasānāṃ kena vāryate /",
    "GK16andhvy_u:1467": " yair vā sākṣāt-kāvyārthatā rasādīnāṃ nābhyupagamyate,",
    "GK16andhvy_u:1468": " tais teṣāṃ tan-nimittatā tāvad avaśyam abhyupagantavyā /",
    "GK16andhvy_u:1469": " tathāpy atra śloke na virodhaḥ /",
    "GK16andhvy_u:1470": " yasmād anūdyamānāṅga-nimittobhaya-rasa-vastu-sahakāriṇo vidhīyamānāṃśād bhāva-viśeṣa-pratītir utpadyate tataś ca na kaścid virodhaḥ /",
    "GK16andhvy_u:1471": " dṛśyate hi viruddhobhaya-sahakāriṇaḥ kāraṇāt kārya-viśeṣotpattiḥ /",
    "GK16andhvy_u:1472": " viruddha-phalotpādana-hetutvaṃ hi yugapad ekasya kāraṇasya viruddhaṃ na tu viruddhobhaya-sahakāritvam /",
    "GK16andhvy_u:1473": " evaṃ-vidha-viruddha-padārtha-viṣayaḥ katham abhinayaḥ prayoktavya iti cet,",
    "GK16andhvy_u:1474": " anūdyamānaivaṃ-vidha-vācya-viṣaye yā vārtā sātrāpi bhaviṣyati /",
    "GK16andhvy_u:1475": " evaṃ-vidhy-anuvādanayāśrayeṇātra śloke parihṛtas tāvad virodhaḥ /",
    "GK16andhvy_u:1476": " kiṃ ca nāyakasyābhinandanīyodayasya kasyacit prabhāvātiśaya-varṇane tat-pratipakṣāṇāṃ",
    "GK16andhvy_u:1477": " yaḥ karuṇo rasaḥ sa parīkṣakāṇāṃ na vaiklavyam ādadhāti pratyuta prīty-atiśaya-nimittatāṃ",
    "GK16andhvy_u:1478": " pratipadyata ity atas tasya kuṇṭha-śaktikatvāt tad-virodha-vidhāyino na kaścid doṣaḥ /",
    "GK16andhvy_u:1479": " tasmād vākyārthī-bhūtasya rasasya bhāvasya vā virodhī rasa-virodhīti vaktuṃ nyāyyaḥ,",
    "GK16andhvy_u:1480": " na tv aṅga-bhūtasya kasyacit /",
    "GK16andhvy_u:1481": " athavā vākyārthī-bhūtasyāpi kasyacit karuṇa-rasa-viṣayasya tādṛśena śṛṅgāra-vastunā bhaṅgi-viśeṣāśrayeṇa saṃyojanaṃ rasa-paripoṣāyaiva jāyate",
    "GK16andhvy_u:1482": " yataḥ prakṛti-madhurāḥ padārthāḥ śocanīyatāṃ prāptāḥ prāg-avasthā-bhāvibhiḥ saṃsmaryamāṇair vilāsair adhikataraṃ śokāveśam upajanayanti / yathā-",
    "GK16andhvy_u:1483": " ayaṃ sa raśanotkarṣī pīna-stana-vimardanaḥ /",
    "GK16andhvy_u:1484": " nābhyūru-jaghana-sparśī nīvī-visraṃsanaḥ karaḥ //ity ādau /",
    "GK16andhvy_u:1485": " tad atra tripura-yuvatīnāṃ śāmbhavaḥ śarāgnir ārdrāparādhaḥ kāmī yathā vyavaharati sma /",
    "GK16andhvy_u:1486": " tathā vyavahṛtavān ity anenāpi prakāreṇāsty eva nirvirodhatvam /",
    "GK16andhvy_u:1487": " tasmād yathā yathā nirūpyate tathā tathātra doṣābhāvaḥ / itthaṃ ca-",
    "GK16andhvy_u:1488": " krāmantyaḥ kṣata-komalāṅguli-galad-raktaiḥ sadarbhāḥ sthalīḥ",
    "GK16andhvy_u:1489": " pādaiḥ pātita-yāvakair iva patad-bāṣpāmbu-dhautānanāḥ /",
    "GK16andhvy_u:1490": " bhītā bhartṛ-karāvalambita-karās tvad-vairi-nātho 'dhunā",
    "GK16andhvy_u:1491": " dāvāgniṃ parito bhramanti punar apy udyad-vivāhā iva //",
    "GK16andhvy_u:1492": " ity evam ādīnāṃ sarveṣām eva nirvirodhatvam avagantavyam /",
    "GK16andhvy_u:1493": " evaṃ tāvad rasādīnāṃ virodhi-rasādibhiḥ samāveśāsamāveśayor viṣaya-vibhāgo darśitaḥ // DhvA_3.20 //",
    "GK16andhvy_u:1494": " idānīṃ teṣām eka-prabandha-viniveśane nyāyyo yaḥ kramas taṃ pratipādayitum ucyate-",
    "GK16andhvy_u:1495": " prasiddhe 'pi prabandhānāṃ nānā-rasa-nibandhane /",
    "GK16andhvy_u:1496": " eko raso 'ṅgīkartavyas teṣām utkarṣam icchatā // DhvK_3.21 //",
    "GK16andhvy_u:1497": " prabandheṣu mahākāvyādiṣu nāṭakādiṣu vā viprakīrṇatayāṅgāṅgi-bhāvena bahavo rasā",
    "GK16andhvy_u:1498": " upanibadhyanta ity atra prasiddhau satyām api yaḥ prabandhānāṃ chāyātiśaya-yogam",
    "GK16andhvy_u:1499": " icchati tena teṣāṃ rasānām anyatamaḥ kaścid vivakṣito raso 'ṅgitvena viniveśayitavya",
    "GK16andhvy_u:1500": " ity ayaṃ yuktataro mārgaḥ // DhvA_3.21 //",
    "GK16andhvy_u:1501": " nanu rasāntareṣu bahuṣu prāpta-paripoṣeṣu satsu katham ekasyāṅgitā na virudhyata ity āśaṅkyedam ucyate-",
    "GK16andhvy_u:1502": " rasāntara-samāveśaḥ prastutasya rasasya yaḥ /",
    "GK16andhvy_u:1503": " nopahanty aṅgitāṃ so 'sya sthāyitvenāvabhāsinaḥ // DhvK_3.22 //",
    "GK16andhvy_u:1504": " prabandheṣu prathamataraṃ prastutaḥ san punaḥ punar anusandhīyamānatvena sthāyī yo",
    "GK16andhvy_u:1505": " rasas tasya sakala-bandha-vyāpino rasāntarair antarāla-vartibhiḥ samāveśo yaḥ sa",
    "GK16andhvy_u:1506": " nāṅgitām upahanti // DhvA_3.22 //",
    "GK16andhvy_u:1507": " etad evopapādayitum ucyate-",
    "GK16andhvy_u:1508": " kāryam ekaṃ yathā vyāpi prabandhasya vidhīyate /",
    "GK16andhvy_u:1509": " tathā rasasyāpi vidhau virodho naiva vidyate // DhvK_3.23 //",
    "GK16andhvy_u:1510": " sandhyādi-mayasya prabandha-śarīrasya yathā kāryam ekam anuyāyi vyāpakaṃ kalpyate na ca tat-kāryāntarair na saṅkīryate,",
    "GK16andhvy_u:1511": " na ca taiḥ saṅkīryamāṇasyāpi tasya prādhānyam apacīyate,",
    "GK16andhvy_u:1512": " tathaiva rasasyāpy ekasya sanniveśe kriyamāṇe virodho na kaścit /",
    "GK16andhvy_u:1513": " pratyuta pratyudita-vivekānām anusandhānavatāṃ sa-cetasāṃ tathā-vidhe viṣaye prahlādātiśayaḥ pravartate // DhvA_3.23 //",
    "GK16andhvy_u:1514": " nanu yeṣāṃ rasānāṃ parasparāvirodhaḥ yathā-vīra-śṛṅgārayoḥ śṛṅgāra-hāsyayo raudra-śṛṅgārayor",
    "GK16andhvy_u:1515": " vīrādbhutayor vīra-raudrayo raudra-karuṇayoḥ śṛṅgārādbhutayor vā tatra bhavatv aṅgāṅgi-bhāvaḥ /",
    "GK16andhvy_u:1516": " teṣāṃ tu sa kathaṃ bhaved yeṣāṃ parasparaṃ bādhya-bādhaka-bhāvaḥ ?",
    "GK16andhvy_u:1517": " yathā-śṛṅgāra-bībhatsayor vīra-bhayānakayoḥ śānta-raudrayoḥ śanta-śṛṅgārayor vā ity āśaṅkyedam ucyate-",
    "GK16andhvy_u:1518": " avirodhī virodhī vā raso 'ṅgini rasāntare /",
    "GK16andhvy_u:1519": " paripoṣaṃ na netavyas tathā syād avirodhitā // DhvK_3.24 //",
    "GK16andhvy_u:1520": " aṅgini rasāntare śṛṅgārādau prabandha-vyaṅgye sati avirodhī virodhī vā rasaḥ paripoṣaṃ na netavyaḥ /",
    "GK16andhvy_u:1521": " tatrāvirodhino rasasyāṅgi-rasāpekṣayāty antam ādhikyaṃ na kartavyam ity ayaṃ prathamaḥ paripoṣa-parihāraḥ /",
    "GK16andhvy_u:1522": " utkarṣa-sāmye 'pi tayor virodhāsambhavāt / yathā-",
    "GK16andhvy_u:1523": " ekato roditi priyā anyataḥ samara-tūrya-nirghoṣaḥ /",
    "GK16andhvy_u:1524": " snehena raṇa-rasena ca bhaṭasya dolāyitaṃ hṛdayam /",
    "GK16andhvy_u:1525": " yathā vā-",
    "GK16andhvy_u:1526": " kaṇṭhāc chitvākṣamālāvalayam iva kare hāram āvartayantī",
    "GK16andhvy_u:1527": " kṛtvā paryaṅka-bandhaṃ viṣadhara-patinā mekhalāyā guṇena /",
    "GK16andhvy_u:1528": " mithyā-mantrābhijāpasphurad-adhara-puṭa-vyañjitāvyakta-hāsā",
    "GK16andhvy_u:1529": " devī sandhyābhyasūyā hasita-paśupatis tatra dṛṣṭā tu vo 'vyāt //ity atra /",
    "GK16andhvy_u:1530": " aṅgirasa-viruddhānāṃ vyabhicāriṇāṃ prācuryeṇāniveśanam,",
    "GK16andhvy_u:1531": " niveśane vā kṣipram evāṅgirasa-vyabhicāry-anuvṛttir iti dvitīyaḥ /",
    "GK16andhvy_u:1532": " aṅgatvena punaḥ punaḥ pratyavekṣā paripoṣaṃ nīyamānasyāpy aṅga-bhūtasya rasasyeti tṛtīyaḥ /",
    "GK16andhvy_u:1533": " anayā diśānye 'pi prakārā utprekṣaṇīyāḥ /",
    "GK16andhvy_u:1534": " virodhinas tu rasasyāṅgirasāpekṣayā kasyacin nyūnatā sampādanīyā /",
    "GK16andhvy_u:1535": " yathā śānte 'ṅgini śṛṅgārasya śṛṅgāre vā śāntasya /",
    "GK16andhvy_u:1536": " paripoṣa-rahitasya rasasya kathaṃ rasatvam iti cet-uktam atrāṅgirasāpekṣayeti /",
    "GK16andhvy_u:1537": " aṅgino hi rasasya yāvān paripoṣas tāvāṃs tasya na kartavyaḥ,",
    "GK16andhvy_u:1538": " svatas tu sambhavī paripoṣaḥ kena vāryate /",
    "GK16andhvy_u:1539": " etac cāpekṣikaṃ prakarṣa-yogitvam ekasya rasasya bahu-raseṣu prabandheṣu rasānām",
    "GK16andhvy_u:1540": " aṅgāṅgi-bhāvam anabhyupagacchatāpy aśakya-pratikṣepam ity anena prakāreṇāvirodhināṃ",
    "GK16andhvy_u:1541": " virodhināṃ ca rasānām aṅgāṅgi-bhāvena samāveśe prabandheṣu syād avirodhaḥ /",
    "GK16andhvy_u:1542": " etac ca sarvaṃ yeṣāṃ raso rasāntarasya vyabhicārī bhavati iti darśanaṃ tan-matenocyate /",
    "GK16andhvy_u:1543": " matāntare 'pi rasānāṃ sthāyino bhāvā upacārād rasa-śabdenoktās teṣām aṅgatvaṃ nirvirodham eva // DhvA_3.24 //",
    "GK16andhvy_u:1544": " evam avirodhināṃ virodhināṃ ca prabandha-sthenāṅginā rasena samāveśe sādhāraṇam avirodhopāyaṃ pratipādyedānīṃ virodhi-viṣayam eva taṃ pratipādayitum idam ucyate-",
    "GK16andhvy_u:1545": " viruddhaikāśrayo yas tu virodhī sthāyino bhavet /",
    "GK16andhvy_u:1546": " sa vibhinnāśrayaḥ kāryas tasya poṣe 'py adoṣatā // DhvK_3.25 //",
    "GK16andhvy_u:1547": " ekādhikaraṇy avirodhī nairantarya-virodhī ceti dvividho virodhī /",
    "GK16andhvy_u:1548": " tatra prabandha-sthena sthāyināṅginā rasenaucityāpekṣayā viruddhaikāśrayo yo virodhī yathā vīreṇa bhayānakaḥ sa vibhinnāśrayaḥ kāryaḥ /",
    "GK16andhvy_u:1549": " tasya vīrasya ya āśrayaḥ kathānāyakas tad-vipakṣa-viṣaye sanniveśayitavyaḥ /",
    "GK16andhvy_u:1550": " tathā sati ca tasya virodhino 'pi yaḥ paripoṣaḥ sa nirdoṣaḥ /",
    "GK16andhvy_u:1551": " vipakṣa-viṣaye hi bhayātiśaya-varṇane nāyakasya naya-parākramādi-sampat sutarām uddyotitā bhavati /",
    "GK16andhvy_u:1552": " etac ca madīye 'rjuna-carite 'rjunasya pātālāvataraṇa-prasaṅge vaiśadyena pradarśitam /",
    "GK16andhvy_u:1553": " evam aikādhikaraṇya-virodhinaḥ prabandha-sthena sthāyinā rasenāṅga-bhāva-gamane nirvirodhatvaṃ yathā tathā tad darśitam /",
    "GK16andhvy_u:1554": " dvitīyasya tu tat pratipādayitum ucyate-",
    "GK16andhvy_u:1555": " ekāśrayatve nirdoṣo nairantarye virodhavān /",
    "GK16andhvy_u:1556": " rasāntara-vyavadhinā raso vyaṅgyaḥ sumedhasā // DhvK_3.26 //",
    "GK16andhvy_u:1557": " yaḥ punar ekādhikaraṇatve nirvirodho nairantarye tu virodhī sa rasāntara-vyavadhānena prabandhe niveśayitavyaḥ /",
    "GK16andhvy_u:1558": " yathā śānta-śṛṅgārau nāgānande niveśitau /",
    "GK16andhvy_u:1559": " śāntaś ca tṛṣṇā-kṣaya-sukhasya yaḥ paripoṣas tal-lakṣaṇo rasaḥ pratīyata eva /",
    "GK16andhvy_u:1560": " tathā coktam-",
    "GK16andhvy_u:1561": " yac ca kāma-sukhaṃ loke yac ca divyaṃ mahat sukham /",
    "GK16andhvy_u:1562": " tṛṣṇākṣaya-sukhasyaite nārhataḥ ṣoḍaśīṃ kalām //",
    "GK16andhvy_u:1563": " yadi nāma sarva-janānubhava-gocaratā tasya nāsti naitāvatāsāv aloka-sāmānya-mahānubhāva-citta-vṛtti-viśeṣaḥ pratikṣeptuṃ śakyaḥ /",
    "GK16andhvy_u:1564": " na ca vīre tasyāntar-bhāvaḥ kartuṃ yuktaḥ /",
    "GK16andhvy_u:1565": " tasyābhimāna-mayatvena vyavasthāpanāt /",
    "GK16andhvy_u:1566": " asya cāhaṅkāra-praśamaika-rūpatayā sthiteḥ /",
    "GK16andhvy_u:1567": " tayoś caivaṃ-vidha-viśeṣa-sadbhāve 'pi yady aikyaṃ parikalpyate tad vīra-raudrayor api tathā prasaṅgaḥ /",
    "GK16andhvy_u:1568": " dayā-vīrādīnāṃ ca citta-vṛtti-viśeṣāṇāṃ sarvākāram ahaṅkāra-rahitatvena śānta-rasa-prabhedatvam,",
    "GK16andhvy_u:1569": " itarathā tu vīra-prabhedatvam iti vyavasthāpyamāne na kaścid virodhaḥ /",
    "GK16andhvy_u:1570": " tad evam asti śānto rasaḥ /",
    "GK16andhvy_u:1571": " tasya cāviruddha-rasa-vyavadhānena prabandhe virodhi-rasa-samāveśe saty api nirvirodhatvam /",
    "GK16andhvy_u:1572": " yathā pradarśite viṣaye // DhvA_3.26 //",
    "GK16andhvy_u:1573": " etad eva sthirī-kartum idam ucyate-",
    "GK16andhvy_u:1574": " rasāntarāntaritayor eka-vākya-sthayor api /",
    "GK16andhvy_u:1575": " nivartate hi rasayoḥ samāveśe virodhitā // DhvK_3.27 //",
    "GK16andhvy_u:1576": " rasāntara-vyavahitayor eka-prabandha-sthayor virodhitā nivartata ity atra na kācid bhrāntiḥ /",
    "GK16andhvy_u:1577": " yasmād eka-vākya-sthayor api rasayor uktayā nītyā viruddhatā nivartate / yathā-",
    "GK16andhvy_u:1578": " bhū-reṇu-digdhān nava-pārijāta-",
    "GK16andhvy_u:1579": " mālā-rajo-vāsita-bāhu-madhyāḥ /",
    "GK16andhvy_u:1580": " gāḍhaṃ śivābhiḥ parirabhyamāṇān",
    "GK16andhvy_u:1581": " surāṅganāśliṣṭa-bhujān tarālāḥ //",
    "GK16andhvy_u:1582": " sa-śoṇitaiḥ kravya-bhujāṃ sphuradbhiḥ",
    "GK16andhvy_u:1583": " pakṣaiḥ khagānām u pavījyamānān /",
    "GK16andhvy_u:1584": " saṃvījitāś candana-vāri-sekaiḥ",
    "GK16andhvy_u:1585": " sugandhibhiḥ kalpa-latā-dukūlaiḥ //",
    "GK16andhvy_u:1586": " vimāna-paryaṅka-tale niṣaṇṇāḥ",
    "GK16andhvy_u:1587": " kutūhalāviṣṭatayā tadānīm /",
    "GK16andhvy_u:1588": " nirdiśyamānāṃ lalanāṅgulībhir",
    "GK16andhvy_u:1589": " vīrāḥ sva-dehān patitān apaśyan //ity ādau /",
    "GK16andhvy_u:1590": " atra hi śṛṅgāra-bībhatsayos tad-aṅgayor vā vīra-rasa-vyavadhānena samāveśo na virodhī /",
    "GK16andhvy_u:1591": " virodham avirodhaṃ ca sarvatretthaṃ nirūpayet /",
    "GK16andhvy_u:1592": " viśeṣatas tu śṛṅgāre sukumāratamā hy asau // DhvK_3.28 //",
    "GK16andhvy_u:1593": " yathokta-lakṣaṇānusāreṇa virodhāvirodhau sarveṣu raseṣu prabandhe 'nyatra ca nirūpayet sahṛdayaḥ;",
    "GK16andhvy_u:1594": " viśeṣatas tu śṛṅgāre /",
    "GK16andhvy_u:1595": " sa hi rati-paripoṣātmakatvād rateś ca svalpenāpi nimittena bhaṅga-sambhavāt sukumāratamaḥ sarvebhyo rasebhyo manāg api virodhi-samāveśaṃ na sahate /",
    "GK16andhvy_u:1596": " avadhānātiśayavān rase tatraiva sat-kaviḥ /",
    "GK16andhvy_u:1597": " bhavet tasmin pramādo hi jhaṭity evopalakṣyate // DhvK_3.29 //",
    "GK16andhvy_u:1598": " tatraiva ca rase sarvebhyo 'pi rasebhyaḥ saukumāryātiśaya-yogini kavir avadhānavān prayatnavān syāt /",
    "GK16andhvy_u:1599": " tatra hi pramādyatas tasya sahṛdaya-madhye kṣipram evāvajñāna-viṣayatā bhavati /",
    "GK16andhvy_u:1600": " śṛṅgāra-raso hi saṃsāriṇāṃ niyamenānubhava-viṣayatvāt sarva-rasebhyaḥ kamanīyatayā pradhāna-bhūtaḥ /",
    "GK16andhvy_u:1601": " evaṃ ca sati-",
    "GK16andhvy_u:1602": " vineyān unmukhī-kartuṃ kāvya-śobhārtham eva vā /",
    "GK16andhvy_u:1603": " tad-viruddha-rasa-sparśas tad-aṅgānāṃ na duṣyati // DhvK_3.30 //",
    "GK16andhvy_u:1604": " śṛṅgāra-viruddha-rasa-sparśaḥ śṛṅgārāṅgānāṃ yaḥ sa na kevalam avirodha-lakṣaṇa-yoge sati na duṣyati yāvad vineyān unmukhīkartuṃ kāvya-śobhārtham eva vā kriyamāṇo na duṣyati /",
    "GK16andhvy_u:1605": " śṛṅgāra-rasāṅgair unmukhī-kṛtāḥ santo hi vineyāḥ sukhaṃ vinayopadeśān gṛhṇanti /",
    "GK16andhvy_u:1606": " sad-ācāropadeśa-rūpā hi nāṭakādi-goṣṭhī vineya-jana-hitārtham eva munibhir avatāritā /",
    "GK16andhvy_u:1607": " kiṃ ca śṛṅgārasya sakala-jana-mano-harābhirāmatvāt tad-aṅga-samāveśaḥ kāvye śobhātiśayaṃ puṣyatīty anenāpi prakāreṇa virodhini rase śṛṅgārāṅga-samāveśo na virodhī /",
    "GK16andhvy_u:1608": " tataś ca-",
    "GK16andhvy_u:1609": " satyaṃ manoramā rāmāḥ satyaṃ ramyā vibhūtayaḥ /",
    "GK16andhvy_u:1610": " kiṃ tu mattāṅganāpāṅga-bhaṅga-lolaṃ hi jīvitam //",
    "GK16andhvy_u:1611": " ity ādiṣu nāsti rasa-virodha-doṣaḥ /",
    "GK16andhvy_u:1612": " vijñāyetthaṃ rasādīnām avirodha-virodhayoḥ /",
    "GK16andhvy_u:1613": " viṣayaṃ sukaviḥ kāvyaṃ kurvan muhyati na kvacit // DhvK_3.31 //",
    "GK16andhvy_u:1614": " ittham anenānantaroktena prakāreṇa rasādīnāṃ rasa-bhāva-tad-ābhāsānāṃ parasparaṃ",
    "GK16andhvy_u:1615": " virodhasyāvirodhasya ca viṣayaṃ vijñāya sukaviḥ kāvya-viṣaye pratibhātiśaya-yuktaḥ",
    "GK16andhvy_u:1616": " kāvyaṃ kurvan na kvacin muhyati /",
    "GK16andhvy_u:1617": " evaṃ rasādiṣu virodhāvirodha-nirūpaṇasyopayogitvaṃ pratipādya vyañjaka-vācya-vācaka-nirūpaṇasyāpi tad-viṣayasya tat pratipādyate-",
    "GK16andhvy_u:1618": " vācyānāṃ vācakānāṃ ca yad aucityena yojanam /",
    "GK16andhvy_u:1619": " rasādi-viṣayeṇaitat karma mukhyaṃ mahā-kaveḥ // DhvK_3.32 //",
    "GK16andhvy_u:1620": " vācyānām itivṛtta-viśeṣāṇāṃ vācakānāṃ ca tad-viṣayāṇāṃ rasādi-viṣayeṇaucityena yad yojanam etan mahākaver mukhyaṃ karma /",
    "GK16andhvy_u:1621": " ayam eva hi mahākaver mukhyo vyāpāro yad rasādīnām eva mukhyatayā kāvyārthīkṛtya tad-vyakty-anuguṇatvena śabdānām arthānāṃ copanibandhanam //",
    "GK16andhvy_u:1622": " etac ca rasāditātparyeṇa kāvyanibandhanaṃ bharatādāvapi suprasiddham eveti pratipādayitum āha-",
    "GK16andhvy_u:1623": " rasādy-anuguṇatvena vyavahāro 'rtha-śabdayoḥ /",
    "GK16andhvy_u:1624": " aucityavānyastā etā vṛttayo dvividhāḥ sthitāḥ // DhvK_3.33 //",
    "GK16andhvy_u:1625": " vyavahāro hi vṛttir ity ucyate /",
    "GK16andhvy_u:1626": " tatra rasānuguṇa aucityavān vācyāśrayo yo vyavahāras tā etāḥ kaiśiky-ādyā vṛttayaḥ /",
    "GK16andhvy_u:1627": " vācakāśrayāś copanāgarikādyāḥ /",
    "GK16andhvy_u:1628": " vṛttayo hi rasādi-tātparyeṇa saṃniveśitāḥ kām api nāṭyasya kāvyasya ca chāyām āvahanti /",
    "GK16andhvy_u:1629": " rasādayo hi dvayor api tayor jīva-bhūtāḥ /",
    "GK16andhvy_u:1630": " itivṛttādi tu śarīra-bhūtam eva /",
    "GK16andhvy_u:1631": " atra kecid āhuḥ-“guṇa-guṇi-vyavahāro rasādīnām itivṛttādibhiḥ saha yuktaḥ,",
    "GK16andhvy_u:1632": " na tu jīva-śarīra-vyavahāraḥ /",
    "GK16andhvy_u:1633": " rasādi-mayaṃ hi vācyaṃ pratibhāsate na tu rasādibhiḥ pṛthag-bhūtam” iti /",
    "GK16andhvy_u:1634": " atrocyate-yadi rasādi-mayam eva vācyaṃ yathā gauratva-mayaṃ śarīram /",
    "GK16andhvy_u:1635": " evaṃ sati yathā śarīre pratibhāsamāne niyamenaiva gauratvaṃ pratibhāsate sarvasya tathā vācyena sahaiva rasādayo 'pi sahṛdayasyāsahṛdayasya ca pratibhāseran /",
    "GK16andhvy_u:1636": " na caivam; tathā caitat pratipāditam eva prathamoddyote /",
    "GK16andhvy_u:1637": " syān matam / ratnānām iva jātyatvaṃ pratipattṛ-viśeṣataḥ saṃvedyaṃ vācyānāṃ rasādi-rūpatvam iti /",
    "GK16andhvy_u:1638": " naivam /",
    "GK16andhvy_u:1639": " yato yathā jātyatvena pratibhāsamāne ratne ratna-svarūpānatiriktatvam eva tasya lakṣyate tathā rasādīnām api vibhāvānubhāvādi-rūpa-vācyāvyatiriktatvam eva lakṣyeta /",
    "GK16andhvy_u:1640": " na caivam; na hi vibhāvānubhāva-vyabhicāriṇa eva rasā iti kasyacid avagamaḥ /",
    "GK16andhvy_u:1641": " ata eva ca vibhāvādi-pratīty-avinābhāvinī rasādīnāṃ pratītir iti tat-pratītyoḥ kārya-kāraṇa-bhāvena vyavasthānāt kramo 'vaśyambhāvī /",
    "GK16andhvy_u:1642": " sa tu lāghavān na prakāśyate “ity alakṣya-kramā eva santo vyaṅgyā rasādayaḥ” ity uktam /",
    "GK16andhvy_u:1643": " nanu śabda eva prakaraṇādy-avacchinno vācya-vyaṅgyayoḥ samam eva pratītim upajanayatīti kiṃ tatra krama-kalpanayā /",
    "GK16andhvy_u:1644": " na hi śabdasya vācya-pratīti-parāmarśa eva vyañjakatve nibandhanam /",
    "GK16andhvy_u:1645": " tathā hi gītādi-śabdebhyo 'pi rasābhivyaktir asti /",
    "GK16andhvy_u:1646": " na ca teṣām antarā vācya-parāmarśaḥ /",
    "GK16andhvy_u:1647": " atrāpi brūmaḥ-prakaraṇādy-avacchedena vyañjakatvaṃ śabdānām ity anumatam evaitad asmākam /",
    "GK16andhvy_u:1648": " kiṃ tu tad-vyañjakatvaṃ teṣāṃ kadācit svarūpa-viśeṣa-nibandhanaṃ kadācid vācaka-śakti-nibandhanam /",
    "GK16andhvy_u:1649": " tatra yeṣāṃ vācaka-śakti-nibandhanaṃ teṣāṃ yadi vācya-pratītim antareṇaiva svarūpa-pratītyā niṣpannaṃ tad bhaven na tarhi vācaka-śakti-nibandhanam",
    "GK16andhvy_u:1650": " atha tan-nibandhanaṃ tan-niyamenaiva vācya-vācaka-bhāva-pratīty-uttara-kālatvaṃ vyaṅgya-pratīteḥ prāptam eva /",
    "GK16andhvy_u:1651": " sa tu kramo yadi lāghavān na lakṣyate tat kiṃ kriyate /",
    "GK16andhvy_u:1652": " yadi ca vācya-pratītim antareṇaiva prakaraṇādy-avacchinna-śabda-mātra-sādhyā rasādi-pratītiḥ",
    "GK16andhvy_u:1653": " syāt tad-anavadhārita-prakaraṇānāṃ vācya-vācakabhāve ca svayam avyutpannānāṃ pratipattṝṇāṃ",
    "GK16andhvy_u:1654": " kāvya-mātra-śravaṇād evāsau bhavet /",
    "GK16andhvy_u:1655": " saha-bhāve ca vācya-pratīter anupayogaḥ,",
    "GK16andhvy_u:1656": " upayoge vā na sahabhāvaḥ /",
    "GK16andhvy_u:1657": " yeṣām api svarūpa-viśeṣa-pratīti-nimittaṃ vyañjakatvaṃ yathā gītādi-śabdānāṃ teṣām api svarūpa-pratīter vyaṅgya-pratīteś ca niyama-bhāvī kramaḥ",
    "GK16andhvy_u:1658": " tat tu śabdasya kriyā-paurvāparyam ananya-sādhya-tat-phala-ghaṭanāsv āśu-bhāvinīṣu vācyenāvirodhiny abhidheyāntara-vilakṣaṇe rasādau na pratīyate",
    "GK16andhvy_u:1659": " kvacit tu lakṣyata eva /",
    "GK16andhvy_u:1660": " yathānuraṇana-rūpa-vyaṅgya-pratītiṣu /",
    "GK16andhvy_u:1661": " tatrāpi katham iti ced ucyate-artha-śakti-mūlānuraṇana-rūpa-vyaṅgye dhvanau tāvad",
    "GK16andhvy_u:1662": " abhidheyasya tat-sāmarthyākṣiptasya cārthasyābhidheyāntara-vilakṣaṇatayātyanta-vilakṣaṇe",
    "GK16andhvy_u:1663": " ye pratītī tayor aśakya-nihnavo nimitta-nimitti-bhāva iti sphuṭam eva tatra paurvāparyam /",
    "GK16andhvy_u:1664": " yathā prathamoddyote pratīyamānārtha-siddhy-artham udāhṛtāsu gāthāsu /",
    "GK16andhvy_u:1665": " tathā-vidhe ca viṣaye vācya-vyaṅgyayor atyanta-vilakṣaṇatvād yaiva ekasya pratītiḥ saivetarasyeti na śakyate vaktum /",
    "GK16andhvy_u:1666": " śabda-śakti-mūlānuraṇana-rūpa-vyaṅgye tu dhvanau-“gāvo vaḥ pāvanānāṃ parama-parimitāṃ",
    "GK16andhvy_u:1667": " prītim utpādayantu” ity ādāv artha-dvaya-pratītau śābdyām artha-dvayasyopamānopameya-bhāva-pratītir",
    "GK16andhvy_u:1668": " upamā-vācaka-pada-virahe saty artha-sāmarthyād ākṣipteti,",
    "GK16andhvy_u:1669": " tatrāpi sulakṣam abhidheya-vyaṅgyālaṅkāra-pratītyoḥ paurvāparyam /",
    "GK16andhvy_u:1670": " pada-prakāśa-śabda-śakti-mūlānuraṇana-rūpa-vyaṅgye 'pi dhvanau viśeṣaṇa-padasyobhayārtha-sambandha-yogyasya",
    "GK16andhvy_u:1671": " yojakaṃ padam antareṇa yojanam aśābdam apy arthād avasthitam ity atrāpi pūrvavad",
    "GK16andhvy_u:1672": " abhidheya-tat-sāmarthyākṣiptālaṅkāra-mātra-pratītyoḥ susthitam eva paurvāparyam /",
    "GK16andhvy_u:1673": " ārthy api ca pratipattis tathāvidhe viṣaye ubhayārtha-sambandha-yogya-śabda-sāmarthya-prasāviteti śabda-śakti-mūlā kalpyate /",
    "GK16andhvy_u:1674": " avivakṣita-vācyasya tu dhvaneḥ prasiddha-sva-viṣaya-vaimukhya-pratīti-pūrvakam evārthāntara-prakāśanam iti niyama-bhāvī kramaḥ /",
    "GK16andhvy_u:1675": " tatrāvivakṣita-vācyatvād eva vācyena saha vyaṅgyasya krama-pratīti-vicāro na kṛtaḥ /",
    "GK16andhvy_u:1676": " tasmād abhidhānābhidheya-pratītyor iva vācya-vyaṅgya-pratītyor nimitta-nimitti-bhāvān niyama-bhāvī kramaḥ /",
    "GK16andhvy_u:1677": " sa tūkta-yuktyā kvacil lakṣyate kvacin na lakṣyate /",
    "GK16andhvy_u:1678": " tad evaṃ vyañjaka-mukhena dhvani-prakāreṣu nirūpiteṣu kaścid brūyāt-kim idaṃ vyañjakatvaṃ nāma vyaṅgyārtha-prakāśanam,",
    "GK16andhvy_u:1679": " na hi vyañjakatvam /",
    "GK16andhvy_u:1680": " tad vyaṅgyatvaṃ cārthasya vyañjaka-siddhy-adhīnaṃ vyaṅgyatvam /",
    "GK16andhvy_u:1681": " vyaṅgyāpekṣayā ca vyañjakatva-siddhir ity anyonya-saṃśrayād avyavasthānam /",
    "GK16andhvy_u:1682": " nanu vācya-vyatiriktasya vyaṅgyasya siddhiḥ prāg eva pratipāditā tat-siddhy-adhīnā ca vyañjaka-siddhir iti kaḥ paryanuyogāvasaraḥ /",
    "GK16andhvy_u:1683": " satyam evaitat /",
    "GK16andhvy_u:1684": " prāg-ukta-yuktibhir vācya-vyatiriktasya vastunaḥ siddhiḥ kṛtā,",
    "GK16andhvy_u:1685": " sa tv artho vyaṅgyatayaiva kasmād vyapadiśyate yatra ca prādhānyenānavasthānaṃ tatra vācyatayaivāsau vyapadeṣṭuṃ yuktaḥ,",
    "GK16andhvy_u:1686": " tat-paratvād vākyasya /",
    "GK16andhvy_u:1687": " ataś ca tat-prakāśino vākyasya vācakatvam eva vyāpāraḥ /",
    "GK16andhvy_u:1688": " kiṃ tasya vyāpārāntara-kalpanayā ?",
    "GK16andhvy_u:1689": " tasmāt tātparya-viṣayo yo 'rthaḥ sa tāvan mukhyatayā vācyaḥ /",
    "GK16andhvy_u:1690": " yā tv antarā tathā-vidhe viṣaye vācyāntara-pratītiḥ sā tat-pratīter upāya-mātraṃ padārtha-pratītiriva vākyārtha-pratīteḥ /",
    "GK16andhvy_u:1691": " atrocyate-yatra śabdaḥ svārtham abhidadhāno 'rthāntaram avagamayati tatra yat tasya svārthābhidhāyitvaṃ yac ca tadarthāntarāvagama-hetutvaṃ tayor aviśeṣo viśeṣo vā /",
    "GK16andhvy_u:1692": " na tāvad aviśeṣaḥ;",
    "GK16andhvy_u:1693": " yasmāt tau dvau vyāpārau bhinna-viṣayau bhinna-rūpau ca pratīyete eva /",
    "GK16andhvy_u:1694": " tathā hi vācakatva-lakṣaṇo vyāpāraḥ śabdasya svārtha-viṣayaḥ gamakatva-lakṣaṇas tv arthāntara-viṣayaḥ /",
    "GK16andhvy_u:1695": " na ca sva-para-vyavahāro vācya-vyaṅgyayor apahnotuṃ śakyaḥ,",
    "GK16andhvy_u:1696": " ekasya sambandhitvena pratīter aparasya sambandhi-sambandhitvena /",
    "GK16andhvy_u:1697": " vācyo hy arthaḥ sākṣāc-chabdasya sambandhī tad-itaras tv abhidheya-sāmarthyākṣiptaḥ sambandhi-sambandhī /",
    "GK16andhvy_u:1698": " yadi ca sva-sambandhitvaṃ sākṣāt tasya syāt tadārthāntaratva-vyavahāra eva na syāt /",
    "GK16andhvy_u:1699": " tasmād viṣaya-bhedas tāvat tayor vyāpārayoḥ suprasiddhaḥ /",
    "GK16andhvy_u:1700": " rūpa-bhedo 'pi prasiddha eva /",
    "GK16andhvy_u:1701": " na hi yaivābhidhāna-śaktiḥ saivāvagamana-śaktiḥ /",
    "GK16andhvy_u:1702": " avācakasyāpi gīta-śabdāde rasādi-lakṣaṇārthāvagama-darśanāt /",
    "GK16andhvy_u:1703": " aśabdasyāpi ceṣṭāder artha-viśeṣa-prakāśana-prasiddheḥ /",
    "GK16andhvy_u:1704": " tathā hi “vrīḍā-yogān natavadanayā” ity ādiśloke ceṣṭāviśeṣaḥ sukavinārtha-prakāśanahetuḥ pradarśita eva /",
    "GK16andhvy_u:1705": " tasmād bhinna-viṣayatvādbhinna-rūpatvāc ca svārthābhidhāyitvam arthāntarāvagama-hetutvaṃ ca śabdasya yat tayoḥ spaṣṭa eva bhedaḥ /",
    "GK16andhvy_u:1706": " viśeṣaś cen na tarhīdānīm avagamanasyābhidheya-sāmarthyākṣiptasyārthāntarasya vācyatva-vyapadeśyatā /",
    "GK16andhvy_u:1707": " śabda-vyāpāra-gocaratvaṃ tu tasyāsmābhir iṣyata eva,",
    "GK16andhvy_u:1708": " tat tu vyaṅgyatvenaiva na vācyatvena /",
    "GK16andhvy_u:1709": " prasiddhābhidhānāntara-sambandha-yogyatvena ca tasyārthāntarasya pratīteḥ śabdāntareṇa svārthābhidhāyinā yad-viṣayīkaraṇaṃ tatra prakāśanoktir eva yuktā /",
    "GK16andhvy_u:1710": " na ca padārtha-vākyārtha-nyāyo vācya-vyaṅgyayoḥ /",
    "GK16andhvy_u:1711": " yataḥ padārtha-pratītir asatyaiveti kaiścid vidvadbhir āsthitam /",
    "GK16andhvy_u:1712": " yair apy asatyatvam asyā nābhyupeyate tair vākyārtha-padārthayor ghaṭa-tad-upādāna-kāraṇa-nyāyo 'bhyupagantavyaḥ /",
    "GK16andhvy_u:1713": " yathā hi ghaṭe niṣpanne tad-upādāna-kāraṇānāṃ na pṛthag-upalambhas tathaiva vākye",
    "GK16andhvy_u:1714": " tad-arthe vā pratīte pada-tad-arthānāṃ teṣāṃ tadā vibhaktatayopalambhe vākyārtha-buddhir eva dūrībhavet /",
    "GK16andhvy_u:1715": " na tv eṣa vācya-vyaṅgyayor nyāyaḥ,",
    "GK16andhvy_u:1716": " na hi vyaṅgye pratīyamāne vācya-buddhir dūrībhavati,",
    "GK16andhvy_u:1717": " vācyāvabhāsāvinābhāvena tasya prakāśanāt /",
    "GK16andhvy_u:1718": " tasmād ghaṭa-pradīpa-nyāyas tayoḥ,",
    "GK16andhvy_u:1719": " yathaiva hi pradīpa-dvāreṇa ghaṭa-pratītāv utpannāyāṃ na pradīpa-prakāśo nivartate tad-vyaṅgya-pratītau vācyāvabhāsaḥ /",
    "GK16andhvy_u:1720": " yat tu prathamoddyote “yathā padārtha-dvāreṇa” (1.10)",
    "GK16andhvy_u:1721": " ity ādy-uktaṃ tad-upāyatva-mātrāt sāmya-vivakṣayā /",
    "GK16andhvy_u:1722": " nanv evaṃ yugapad-artha-dvaya-yogitvaṃ vākyasya prāptaṃ tad-bhāve ca tasya vākyataiva vighaṭate,",
    "GK16andhvy_u:1723": " tasyā aikārthya-lakṣaṇatvāt ;",
    "GK16andhvy_u:1724": " naiṣa doṣaḥ ;",
    "GK16andhvy_u:1725": " guṇa-pradhāna-bhāvena tayor vyavasthānāt /",
    "GK16andhvy_u:1726": " vyaṅgyasya hi kvacit prādhānyaṃ vācyasyopasarjana-bhāvaḥ kvacid vācyasya prādhānyam aparasya guṇa-bhāvaḥ /",
    "GK16andhvy_u:1727": " tatra vyaṅgya-prādhānye dhvanir ity uktam eva ;",
    "GK16andhvy_u:1728": " vācya-prādhānye tu prakārāntaraṃ nirdekṣyate /",
    "GK16andhvy_u:1729": " tasmāt sthitam etat-vyaṅgya-paratve 'pi kāvyasya na vyaṅgyasyābhidheyatvam api tu vyaṅgyatvam eva /",
    "GK16andhvy_u:1730": " kiṃ ca vyaṅgyasya prādhānyenāvivakṣāyāṃ vācyatvaṃ tāvad bhavadbhir nābhyupagantavyam atatparatvāc chabdasya /",
    "GK16andhvy_u:1731": " tad asti tāvad vyaṅgyaḥ śabdānāṃ kaścid viṣaya iti /",
    "GK16andhvy_u:1732": " yatrāpi tasya prādhānyaṃ tatrāpi kim iti tasya svarūpam apahnūyate /",
    "GK16andhvy_u:1733": " evaṃ tāvad vācakatvād anyad eva vyañjakatvam ;",
    "GK16andhvy_u:1734": " itaś ca vācakatvād vyañjakatvasyānyatvaṃ yad vācakatvaṃ śabdaikāśrayam itarat tu śabdāśrayam arthāśrayaṃ ca śabdārthayor dvayor api vyañjakatvasya pratipāditatvāt /",
    "GK16andhvy_u:1735": " guṇa-vṛttis tūpacāreṇa lakṣaṇayā cobhayāśrayāpi bhavati /",
    "GK16andhvy_u:1736": " kintu tato 'pi vyañjakatvaṃ svarūpato viṣayataś ca bhidyate /",
    "GK16andhvy_u:1737": " rūpa-bhedas tāvad ayam-yad amukhyatayā vyāpāro guṇa-vṛttiḥ prasiddhā /",
    "GK16andhvy_u:1738": " vyañjakatvaṃ tu mukhyatayaiva śabdasya vyāpāraḥ /",
    "GK16andhvy_u:1739": " na hy arthād vyaṅgya-traya-pratītir yā tasyā amukhyatvaṃ manāg api lakṣyate /",
    "GK16andhvy_u:1740": " ayaṃ cānyaḥ svarūpa-bhedaḥ-yad guṇa-vṛttir amukhyatvena vyavasthitaṃ vācakatvam evocyate /",
    "GK16andhvy_u:1741": " vyañjakatvaṃ tu vācakatvād atyantaṃ vibhinnam eva /",
    "GK16andhvy_u:1742": " etac ca pratipāditam /",
    "GK16andhvy_u:1743": " ayaṃ cāparo rūpa-bhedo yadguṇa-vṛttau yadārtho 'rthāntaram upalakṣayati tadopalakṣaṇīyārthātmanā pariṇata evāsau sampadyate /",
    "GK16andhvy_u:1744": " yathā “gaṅgāyāṃ ghoṣaḥ” ity ādau /",
    "GK16andhvy_u:1745": " vyañjakatva-mārge tu yadārtho 'rthāntaraṃ dyotayati tadā svarūpaṃ prakāśayann evāsāv anyasya prakāśakaḥ pratīyate pradīpavat /",
    "GK16andhvy_u:1746": " yathā-“līlā-kamala-patrāṇi gaṇayāmāsa pārvatī” ity ādau /",
    "GK16andhvy_u:1747": " yadi ca yatrātiraskṛtasva-pratītir artho 'rthāntaraṃ lakṣayati tatra lakṣaṇā-vyavahāraḥ kriyate,",
    "GK16andhvy_u:1748": " tad evaṃ sati lakṣaṇaiva mukhyaḥ śabda-vyāpāra iti prāptam /",
    "GK16andhvy_u:1749": " yasmāt prāyeṇa vākyānāṃ vācya-vyatirikta-tātparya-viṣayārthāvabhāsitvam /",
    "GK16andhvy_u:1750": " nanu tvat-pakṣe 'pi yadārtho vyaṅgya-trayaṃ prakāśayati tadā śabdasya kīdṛśo vyāpāraḥ ?",
    "GK16andhvy_u:1751": " ucyate-prakaraṇādy-avacchinna-śabda-vaśenaivārthasya tathā-vidhaṃ vyañjakatvam iti śabdasya tatropayogaḥ katham apahnūyate ?",
    "GK16andhvy_u:1752": " viṣaya-bhedo 'pi guṇa-vṛtti-vyañjakatvayoḥ spaṣṭa eva /",
    "GK16andhvy_u:1753": " yato vyañjakatvasya rasādayo 'laṅkāra-viśeṣā vyaṅgya-rūpāvacchinnaṃ vastu ceti trayaṃ viṣayaḥ /",
    "GK16andhvy_u:1754": " tatra rasādi-pratītir guṇa-vṛttir iti na kenacid ucyate na ca śakyate vaktum /",
    "GK16andhvy_u:1755": " vyaṅgyālaṅkāra-pratītir api tathaiva /",
    "GK16andhvy_u:1756": " vastu-cārutva-pratītaye sva-śabdānabhidheyatvena yat pratipipādayitum iṣyate tad vyaṅgyam /",
    "GK16andhvy_u:1757": " tac ca na sarvaṃ guṇa-vṛtterviṣayaḥ prasiddhy-anurodhābhyām api gauṇānāṃ śabdānāṃ prayoga-darśanāt /",
    "GK16andhvy_u:1758": " tathoktaṃ prāk /",
    "GK16andhvy_u:1759": " yadapi ca guṇa-vṛtter viṣayastad api ca vyañjakatvānupraveśena /",
    "GK16andhvy_u:1760": " tasmād guṇa-vṛtter api vyañjakatvasyātyanta-vilakṣaṇatvam /",
    "GK16andhvy_u:1761": " vācakatva-guṇa-vṛtti-vilakṣaṇasyāpi ca tasya tad-ubhayāśrayatvena vyavasthānam /",
    "GK16andhvy_u:1762": " vyañjakatvaṃ hi kvacid vācakatvāśrayeṇa vyavatiṣṭhate,",
    "GK16andhvy_u:1763": " yathā vivakṣitānya-para-vācye dhvanau /",
    "GK16andhvy_u:1764": " kvacit tu guṇa-vṛtty-āśrayeṇa yathā avivakṣita-vācye dhvanau /",
    "GK16andhvy_u:1765": " tad-ubhayāśrayatva-pratipādanāyaiva ca dhvaneḥ prathamataraṃ dvau prabhedāv upanyastau /",
    "GK16andhvy_u:1766": " tad ubhayāśritatvāc ca tad-eka-rūpatvaṃ tasya na śakyate vaktum /",
    "GK16andhvy_u:1767": " yasmān na tad-vācakatvaika-rūpam eva,",
    "GK16andhvy_u:1768": " kvacil lakṣaṇāśrayeṇa vṛtteḥ /",
    "GK16andhvy_u:1769": " na ca lakṣaṇaika-rūpam evānyatra vācakatvāśrayeṇa vyavasthānāt /",
    "GK16andhvy_u:1770": " na cobhaya-dharmatvenaiva tad-ekaika-rūpaṃ na bhavati /",
    "GK16andhvy_u:1771": " yāvad vācakatva-lakṣaṇādi-rūpa-rahita-śabd-adharmatvenāpi /",
    "GK16andhvy_u:1772": " tathā hi gīta-dhvanīnām api vyañjakatvam asti rasādi-viṣayam /",
    "GK16andhvy_u:1773": " na ca teṣāṃ vācakatvaṃ lakṣaṇā vā kathañcil lakṣyate /",
    "GK16andhvy_u:1774": " śabdād anyatrāpi viṣaye vyañjakatvasya darśanād vācakatvādi-śabda-dharma-prakāratvam ayuktaṃ vaktum /",
    "GK16andhvy_u:1775": " yadi ca vācakatva-lakṣaṇādīnāṃ śabda-prakārāṇāṃ prasiddha-prakāra-vilakṣaṇatve 'pi vyañjakatvaṃ prakāratvena parikalpyate tac chabdasyaiva prakāratvena kasmān na parikalpyate ?",
    "GK16andhvy_u:1776": " tad evaṃ śābde vyavahāre trayaḥ prakārāḥ-vācakatvaṃ guṇa-vṛttir vyañjakatvaṃ ca /",
    "GK16andhvy_u:1777": " tatra vyañjakatve yadā vyaṅgya-prādhānyaṃ tadā dhvaniḥ,",
    "GK16andhvy_u:1778": " tasya cāvivakṣita-vācyo vivakṣitānya-para-vācyaś ceti dvau prabhedāv anukrāntau prathamataraṃ tau savistaraṃ nirṇītau /",
    "GK16andhvy_u:1779": " anyo brūyāt-nanu vivakṣitānya-para-vācye dhvanau guṇa-vṛttitā nāstīti yad ucyate tad yuktam /",
    "GK16andhvy_u:1780": " yasmād vācya-vācaka-pratīti-pūrvikā yatrārthāntara-pratipattis tatra kathaṃ guṇa-vṛtti-vyavahāraḥ,",
    "GK16andhvy_u:1781": " na hi guṇa-vṛttau yadā nimittena kenacid viṣayāntare śabda āropyate atyanta-tiraskṛta-svārthaḥ /",
    "GK16andhvy_u:1782": " yathā-“agnir māṇavakaḥ” ity ādau,",
    "GK16andhvy_u:1783": " yadā vā svārtham aṃśenāparityajaṃs tat-sambandha-dvāreṇa viṣayāntaram ākrāmati,",
    "GK16andhvy_u:1784": " yathā “gaṅgāyāṃ ghoṣaḥ” ity ādau /",
    "GK16andhvy_u:1785": " tadāvivakṣita-vācyatvam upapadyate /",
    "GK16andhvy_u:1786": " ata eva ca vivakṣitānya-para-vācye dhvanau vācya-vācakayor dvayor api svarūpa-pratītir arthāvagamanaṃ ca dṛśyata iti vyañjakatva-vyavahāro yukty-anurodhī",
    "GK16andhvy_u:1787": " svarūpaṃ prakāśayann eva parāvabhāsako vyañjaka ity ucyate,",
    "GK16andhvy_u:1788": " tathāvidhe viṣaye vācakatvasyaiva vyañjakatvam iti guṇa-vṛtti-vyavahāro niyamenaiva na śakyate kartum /",
    "GK16andhvy_u:1789": " avivakṣita-vācyas tu dhvanir guṇa-vṛtteḥ kathaṃ bhidyate ?",
    "GK16andhvy_u:1790": " tasya prabheda-dvaye guṇa-vṛttiprabhedadvaya-rūpatā lakṣyata eva yataḥ /",
    "GK16andhvy_u:1791": " ayam api na doṣaḥ /",
    "GK16andhvy_u:1792": " yasmād avivakṣita-vācyo dhvanir guṇa-vṛtti-mārgāśrayo 'pi bhavati na tu guṇa-vṛtti-rūpa eva /",
    "GK16andhvy_u:1793": " guṇa-vṛttir hi vyañjakatva-śūnyāpi dṛśyate /",
    "GK16andhvy_u:1794": " vyañjakatvaṃ ca yathokta-cārutva-hetuṃ vyaṅgyaṃ vinā na vyavatiṣṭhate /",
    "GK16andhvy_u:1795": " guṇa-vṛttis tu vācya-dharmāśrayeṇaiva vyaṅgya-mātrāśrayeṇa cābhedopacāra-rūpā sambhavati,",
    "GK16andhvy_u:1796": " yathā-tīkṣṇatvād agnir māṇavakaḥ,",
    "GK16andhvy_u:1797": " āhlādakatvāc candra evāsyā mukham ity ādau /",
    "GK16andhvy_u:1798": " yathā ca “priye jane nāsti punar uktam” ity ādau /",
    "GK16andhvy_u:1799": " yāpi lakṣaṇa-rūpa-guṇa-vṛttiḥ sāpy upalakṣaṇīyārtha-saṃbandha-mātrāśrayeṇa cāru-rūpa-vyaṅgya-pratītiṃ vināpi sambhavaty eva,",
    "GK16andhvy_u:1800": " yathā-“mañcāḥ krośanti” ity ādau viṣaye /",
    "GK16andhvy_u:1801": " yatra tu sā cāru-rūpa-vyaṅgya-pratīti-hetus tatrāpi vyañjakatvānupraveśenaiva vācakatvavat /",
    "GK16andhvy_u:1802": " asambhavinā cārthena yatra vyavahāraḥ,",
    "GK16andhvy_u:1803": " yathā-“suvarṇa-puṣpāṃ pṛthivīm” ity ādau tatra cāru-rūpa-vyaṅgya-pratītir eva prayojiketi tathā-vidhe 'pi viṣaye guṇa-vṛttau satyām api dhvani-vyavahāra eva yukty-anurodhī /",
    "GK16andhvy_u:1804": " tasmād avivakṣita-vācye dhvanau dvayor api prabhedayor vyañjakatva-viśeṣāviśiṣṭā",
    "GK16andhvy_u:1805": " guṇa-vṛttir na tu tad-eka-rūpā sahṛdaya-hṛdayāhlādinī pratīyamānā pratīti-hetutvād",
    "GK16andhvy_u:1806": " viṣayāntare tad-rūpa-śūnyāyā darśanāt /",
    "GK16andhvy_u:1807": " etac ca sarvaṃ prāk sūcitam api sphuṭatara-pratītaye punar uktam /",
    "GK16andhvy_u:1808": " api ca vyañjakatva-lakṣaṇo yaḥ śabdārthayor dharmaḥ sa prasiddha-sambandhānurodhīti na kasyacid vimati-viṣayatām arhati /",
    "GK16andhvy_u:1809": " śabdārthayor hi prasiddho yaḥ sambandho vācya-vācaka-bhāvākhyas tam anurundhāna eva vyañjakatva-lakṣaṇo vyāpāraḥ sāmagry-antara-sambandhād aupādhikaḥ pravartate /",
    "GK16andhvy_u:1810": " ata eva vācakatvāt tasya viśeṣaḥ /",
    "GK16andhvy_u:1811": " vācakatvaṃ hi śabda-viśeṣasya niyata ātmā vyutpatti-kālād ārabhya tad-avinābhāvena tasya prasiddhatvāt /",
    "GK16andhvy_u:1812": " sa tv aniyataḥ,",
    "GK16andhvy_u:1813": " aupādhikatvāt /",
    "GK16andhvy_u:1814": " prakaraṇādy-avacchedena tasya pratīter itarathā tv apratīteḥ /",
    "GK16andhvy_u:1815": " nanu yady aniyatas tat kiṃ tasya svarūpa-parīkṣayā ?",
    "GK16andhvy_u:1816": " naiṣa doṣaḥ ;",
    "GK16andhvy_u:1817": " yataḥ śabdātmani tasyāniyatatvam,",
    "GK16andhvy_u:1818": " na tu sve viṣaye vyaṅgya-lakṣaṇe /",
    "GK16andhvy_u:1819": " liṅgatva-nyāyaś cāsya vyañjaka-bhāvasya lakṣyate,",
    "GK16andhvy_u:1820": " yathā liṅgatvam āśrayeṣv aniyatāvabhāsam,",
    "GK16andhvy_u:1821": " icchādhīnatvāt ;",
    "GK16andhvy_u:1822": " sva-viṣayāvyabhicāri ca /",
    "GK16andhvy_u:1823": " tathaivedaṃ yathā darśitaṃ vyañjakatvam /",
    "GK16andhvy_u:1824": " śabdātmany aniyatatvād eva ca tasya vācakatva-prakāratā na śakyā kalpayitum /",
    "GK16andhvy_u:1825": " yadi hi vācakatva-prakāratā tasya bhavet tac-chabdātmani niyatatāpi syād vācakatvavat /",
    "GK16andhvy_u:1826": " sa ca tathā-vidha aupādhiko dharmaḥ śabdānām autpattika-śabdārtha-sambandha-vādinā vākya-tattva-vidā pauruṣāpauruṣeyayor vākyayor viśeṣam abhidadhatā",
    "GK16andhvy_u:1827": " tad anabhyupagame hi tasya śabdārtha-sambandha-nityatve saty apy apauruṣeya-pauruṣeyayor vākyayor artha-pratipādane nirviśeṣatvaṃ syāt /",
    "GK16andhvy_u:1828": " tad-abhyupagame tu pauruṣeyāṇāṃ vākyānāṃ puruṣecchānuvidhāna-samāropitaupādhika-vyāpārāntarāṇāṃ saty api svābhidheya-sambandhāparityāge mithyārthatāpi bhavet /",
    "GK16andhvy_u:1829": " dṛśyate hi bhāvānām aparityakta-sva-svabhāvānām api sāmagry-antara-sampāta-sampāditaupādhika-vyāpārāntarāṇāṃ viruddha-kriyatvam /",
    "GK16andhvy_u:1830": " tathā hi-hima-mayūkha-prabhṛtīnāṃ nirvāpita-sakala-jīva-lokaṃ śītalatvam udvahatām",
    "GK16andhvy_u:1831": " eva priyā-viraha-dahana-dahyamāna-mānasair janair ālokyamānānāṃ satāṃ santāpa-kāritvaṃ prasiddham eva /",
    "GK16andhvy_u:1832": " tasmāt pauruṣeyāṇāṃ vākyānāṃ saty api naisargike 'rtha-sambandhe mithyārthatvaṃ samarthayitum icchatā vācakatva-vyatiriktaṃ kiṃcid rūpam aupādhikaṃ vyaktam evābhidhānīyam /",
    "GK16andhvy_u:1833": " tac ca vyañjakatvādṛte nānyat /",
    "GK16andhvy_u:1834": " vyaṅgya-prakāśanaṃ hi vyañjakatvam /",
    "GK16andhvy_u:1835": " pauruṣeyāṇi ca vākyāni prādhānyena puruṣābhiprāyam eva prakāśayanti /",
    "GK16andhvy_u:1836": " sa ca vyaṅgya eva na tv abhidheyaḥ,",
    "GK16andhvy_u:1837": " tena sahābhidhānasya vācya-vācakabhāva-lakṣaṇa-sambandhābhāvāt /",
    "GK16andhvy_u:1838": " nanv anena nyāyena sarveṣām eva laukikānāṃ vākyānāṃ dhvani-vyavahāraḥ prasaktaḥ /",
    "GK16andhvy_u:1839": " sarveṣām apy anena nyāyena vyañjakatvāt /",
    "GK16andhvy_u:1840": " satyam etat;",
    "GK16andhvy_u:1841": " kiṃ tu vaktr-abhiprāya-prakāśanena yad vyañjakatvaṃ tat sarveṣām eva laukikānāṃ vākyānām aviśiṣṭam /",
    "GK16andhvy_u:1842": " tat tu vācakatvān na bhidyate vyaṅgyam hi tatra nāntarīyakatayā vyavasthitam /",
    "GK16andhvy_u:1843": " na tu vivakṣitatvena /",
    "GK16andhvy_u:1844": " yasya tu vivakṣitatvena vyaṅgyasya sthitiḥ tad vyañjakatvaṃ dhvani-vyavahārasya prayojakam /",
    "GK16andhvy_u:1845": " yat tv abhiprāya-viśeṣa-rūpaṃ vyaṅgyaṃ śabdārthābhyāṃ prakāśate tad bhavati vivakṣitaṃ tātparyeṇa prakāśyamānaṃ sat /",
    "GK16andhvy_u:1846": " kintu tad eva kevalam aparimita-viṣayasya dhvani-vyavahārasya na prayojakam avyāpakatvāt /",
    "GK16andhvy_u:1847": " tathā darśita-bheda-traya-rūpaṃ tātparyeṇa dyotyamānam abhiprāya-rūpam anabhiprāya-rūpaṃ",
    "GK16andhvy_u:1848": " ca sarvam eva dhvani-vyavahārasya prayojakam iti yathokta-vyañjaktva-viśeṣe dhvani-lakṣaṇe",
    "GK16andhvy_u:1849": " nātivyāptir na cāvyāptiḥ /",
    "GK16andhvy_u:1850": " tasmād vākya-tattva-vidāṃ matena tāvad vyañjakatva-lakṣaṇaḥ śābdo vyāpāro na virodhī pratyutānuguṇa eva lakṣyate /",
    "GK16andhvy_u:1851": " pariniścita-nirapa-bhraṃśa-śabda-brahmaṇāṃ vipaścitāṃ matam āśrityaiva pravṛtto 'yaṃ dhvani-vyavahāra iti taiḥ saha kiṃ virodhāvirodhau cintyete",
    "GK16andhvy_u:1852": " kṛtrima-śabdārtha-sambandha-vādināṃ tu yukti-vidām anubhava-siddha evāyaṃ vyañjaka-bhāvaḥ śabdānām arthāntarāṇām ivāvirodhaś ceti na pratikṣepya-padavīm avatarati /",
    "GK16andhvy_u:1853": " vācakatve hi tārkikāṇāṃ vipratipattayaḥ pravartantām,",
    "GK16andhvy_u:1854": " kim idaṃ svābhāvikaṃ śabdānām āho svit sāmayikam ity ādyāḥ /",
    "GK16andhvy_u:1855": " vyañjakatve tu tat-pṛṣṭha-bhāvini bhāvāntara-sādhāraṇe loka-prasiddha evānugamyamāne ko vimatīnām avasaraḥ /",
    "GK16andhvy_u:1856": " alaukike hy arthe tārkikāṇāṃ vimatayo nikhilāḥ pravartante na tu laukike /",
    "GK16andhvy_u:1857": " na hi nīla-madhurādiṣv aśeṣa-lokendriya-gocare bādhā-rahite tattve parasparaṃ vipratipannā dṛśyante /",
    "GK16andhvy_u:1858": " na hi bādhā-rahitaṃ nīlaṃ nīlam iti bruvann apareṇa pratiṣidhyate naitan nīlaṃ pītam etad iti /",
    "GK16andhvy_u:1859": " tathaiva vyañjakatvaṃ vācakānāṃ śabdānām avācakānāṃ ca gīta-dhvanīnām aśabda-rūpāṇāṃ ca ceṣṭādīnāṃ yat sarveṣām anubhava-siddham eva tat kenāpahnūyate",
    "GK16andhvy_u:1860": " aśabdam arthaṃ ramaṇīyaṃ hi sūcayanto vyāhārās tathā vyāpārā nibaddhāś cānibaddhāś ca vidagdha-pariṣatsu vividhā vibhāvyante /",
    "GK16andhvy_u:1861": " tān upahāsyatām ātmanaḥ pariharan ko 'tisandadhīta sacetāḥ /",
    "GK16andhvy_u:1862": " atha brūyāt,",
    "GK16andhvy_u:1863": " asty atisandhānāvasaraḥ vyañjakatvaṃ śabdānāṃ gamakatvaṃ tac ca liṅgatvam ataś ca",
    "GK16andhvy_u:1864": " vyaṅgya-pratītir liṅgi-pratītir eveti liṅgi-liṅga-bhāva eva teṣāṃ vyaṅgya-vyañjaka-bhāvo nāparaḥ kaścit /",
    "GK16andhvy_u:1865": " ataś caitad avaśyam eva boddhavyaṃ yasmād vaktr-abhiprāyāpekṣayā vyañjakatvam idānīm eva tvayā pratipāditaṃ vaktr-abhiprāyaś cānumeya-rūpa eva",
    "GK16andhvy_u:1866": " atrocyate-nanv evam api yadi nāma syāt tat kiṃ naś chinnam /",
    "GK16andhvy_u:1867": " vācakatva-guṇa-vṛtti-vyatirikto vyañjakatva-lakṣaṇaḥ śabda-vyāpāro 'stīty asmābhir abhyupagatam /",
    "GK16andhvy_u:1868": " tasya caivam api na kācit kṣatiḥ /",
    "GK16andhvy_u:1869": " tad dhi vyañjakatvaṃ liṅgatvam astu anyad vā /",
    "GK16andhvy_u:1870": " sarvathā prasiddha-śābda-prakāra-vilakṣaṇatvaṃ śabda-vyāpāra-viṣayatvaṃ ca tasyāstīti nāsty evāvayor vivādaḥ /",
    "GK16andhvy_u:1871": " na punar ayaṃ paramārtho yad-vyañjakatvaṃ liṅgatvam eva sarvatra vyaṅgya-pratītiś ca liṅgi-pratītir eveti /",
    "GK16andhvy_u:1872": " yad api sva-pakṣa-siddhaye 'smad-uktam anūditaṃ tvayā vaktr-abhiprāyasya vyaṅgyatvenābhyupagamāt",
    "GK16andhvy_u:1873": " tat-prakāśane śabdānāṃ liṅgatvam eveti tad etad yathāsmābhir abhihitaṃ tad vibhajyaṃ",
    "GK16andhvy_u:1874": " pratipādyate śrūyatām-dvividho viṣayaḥ śabdānāṃ-",
    "GK16andhvy_u:1875": " anumeyaḥ pratipādyaś ca /",
    "GK16andhvy_u:1876": " tatrānumeyo vivakṣā-lakṣaṇaḥ /",
    "GK16andhvy_u:1877": " vivakṣā ca śabda-svarūpa-prakāśanecchā śabdenārtha-prakāśanecchā ceti dvi-prakārā /",
    "GK16andhvy_u:1878": " tatrādyā na śābda-vyavahārāṅgam /",
    "GK16andhvy_u:1879": " sā hi prāṇitva-mātra-pratipatti-phalā /",
    "GK16andhvy_u:1880": " dvitīyā tu śabda-viśeṣāvadhāraṇā-vasita-vyavahitāpi śabda-karaṇa-vyavahāra-nibandhanam /",
    "GK16andhvy_u:1881": " te tu dve apy anumeyo viṣayaḥ śabdānām /",
    "GK16andhvy_u:1882": " pratipādyas tu prayoktur artha-pratipādana-samīhā-viṣayīkṛto 'rthaḥ /",
    "GK16andhvy_u:1883": " sa ca dvividhaḥ-vācyo vyaṅgyaś ca /",
    "GK16andhvy_u:1884": " prayoktā hi kadācit sva-śabdenārthaṃ prakāśayituṃ samīhate kadācit sva-śabdānabhidheyatvena prayojanāpekṣayā kayācit /",
    "GK16andhvy_u:1885": " sa tu dvividho 'pi pratipādyo viṣayaḥ śabdānāṃ na liṅgitayā svarūpeṇa prakāśate,",
    "GK16andhvy_u:1886": " api tu kṛtrimeṇākṛtrimeṇa vā sambandhāntareṇa /",
    "GK16andhvy_u:1887": " vivakṣā-viṣayatvaṃ hi tasyārthasya śabdair liṅgitayā pratīyate na tu svarūpam /",
    "GK16andhvy_u:1888": " yadi hi liṅgitayā tatra śabdānāṃ vyāpāraḥ syāt tac chabdārthe samyaṅ mithyātvādi vivādā eva na pravarteran dhūmādi-liṅgānumitānumeyāntaravat",
    "GK16andhvy_u:1889": " vyaṅgyaś cārtho vācya-sāmarthyākṣiptatayā vācyavac chabdasya sambandhī bhavaty eva /",
    "GK16andhvy_u:1890": " sākṣād-asākṣād-bhāvo hi sambandhasyāprayojakaḥ /",
    "GK16andhvy_u:1891": " vācya-vācaka-bhāvāśrayatvaṃ ca vyañjakatvasya prāg eva darśitam /",
    "GK16andhvy_u:1892": " tasmād vaktrabhiprāya-rūpa eva vyaṅgye liṅgatayā śabdānāṃ vyāpāraḥ /",
    "GK16andhvy_u:1893": " tad-viṣayīkṛte tu pratipādyatayā /",
    "GK16andhvy_u:1894": " pratīyamāne tasminn abhiprāya-rūpe 'nabhiprāya-rūpe ca vācakatve naiva vyāpāraḥ sambandhāntareṇa vā /",
    "GK16andhvy_u:1895": " na tāvad vācakatvena yathoktaṃ prāk /",
    "GK16andhvy_u:1896": " sambandhāntareṇa vyañjakatvam eva /",
    "GK16andhvy_u:1897": " na ca vyañjakatvaṃ liṅgatva-rūpam eva ālokādiṣv anyathā dṛṣṭatvāt /",
    "GK16andhvy_u:1898": " tasmāt pratipādyo viṣayaḥ śabdānāṃ na liṅgitvena sambandhī vācyavat /",
    "GK16andhvy_u:1899": " yo hi liṅgitvena teṣāṃ sambandhī yathā darśito viṣayaḥ sa na vācyatvena pratīyate,",
    "GK16andhvy_u:1900": " api tūpādhitvena /",
    "GK16andhvy_u:1901": " pratipādyasya ca viṣayasya liṅgitve tad-viṣayāṇāṃ vipratipattīnāṃ laukikair eva kriyamāṇānām abhāvaḥ prasajyeteti /",
    "GK16andhvy_u:1902": " etac coktam eva /",
    "GK16andhvy_u:1903": " yathā ca vācya-viṣaye pramāṇāntarānugamena samyaktva-pratītau kvacit kriyamāṇāyāṃ tasya pramāṇāntara-viṣayatve saty api na śabda-vyāpāra-viṣayatā-hānis tad-vyaṅgyasyāpi /",
    "GK16andhvy_u:1904": " kāvya-viṣaye ca vyaṅgya-pratītīnāṃ satyā satya-nirūpaṇasyāprayojakatvam eveti tatra pramāṇāntara-vyāpāra-parīkṣopahāsāyaiva sampadyate /",
    "GK16andhvy_u:1905": " tasmāl liṅgi-pratītir eva sarvatra vyaṅgya-pratītir iti na śakyate vaktum /",
    "GK16andhvy_u:1906": " yat tv anumeya-rūpa-vyaṅgya-viṣayaṃ śabdānāṃ vyañjakatvaṃ tad-dhvani-vyavahārasyāprayojakam /",
    "GK16andhvy_u:1907": " api tu vyañjakatva-lakṣaṇaḥ śabdānāṃ vyāpāra autpattika-śabdārtha-sambandha-vādināpy abhyupagantavya iti pradarśanārtham upanyastam /",
    "GK16andhvy_u:1908": " tad dhi vyañjakatvaṃ kadācil liṅgatvena kadācid rūpāntareṇa śabdānāṃ vācakānām avācakānāṃ ca sarva-vādibhir apratikṣepyam ity ayam asmābhir yatna ārabdhaḥ /",
    "GK16andhvy_u:1909": " tad evaṃ guṇa-vṛtti-vācakatvādibhyaḥ śabda-prakārebhyo niyamenaiva tāvad vilakṣaṇaṃ vyañjakatvam /",
    "GK16andhvy_u:1910": " tad-antaḥ-pātitve 'pi tasya haṭhād abhidhīyamāne tad-viśeṣasya dhvaner yat-prakāśanaṃ vipratipatti-nirāsāya sahṛdaya-vyutpattaye vā tat-kriyamāṇam anatisandheyam eva /",
    "GK16andhvy_u:1911": " na hi sāmānya-mātra-lakṣaṇenopayogi-viśeṣa-lakṣaṇānāṃ pratikṣepaḥ śakyaḥ kartum /",
    "GK16andhvy_u:1912": " evaṃ hi sati sattā-mātra-lakṣaṇe kṛte sakala-sad-vastu-lakṣaṇānāṃ paunaruktya-prasaṅgaḥ / tad evam-",
    "GK16andhvy_u:1913": " vimati-viṣayo ya āsīn manīṣiṇāṃ satatam avidita-sa-tattvaḥ /",
    "GK16andhvy_u:1914": " dhvani-saṃjñitaḥ prakāraḥ kāvyasya vyañjitaḥ so 'yam // DhvA_3.33 //",
    "GK16andhvy_u:1915": " prakāro 'nyo guṇī-bhūta-vyaṅgyaḥ kāvyasya dṛśyate /",
    "GK16andhvy_u:1916": " yatra vyaṅgyānvaye vācya-cārutvaṃ syāt prakarṣavat // DhvK_3.34 //",
    "GK16andhvy_u:1917": " vyaṅgyo 'rtho lalanā-lāvaṇya-prakhyo yaḥ pratipāditas tasya prādhānye dhvanir ity uktam /",
    "GK16andhvy_u:1918": " tasya tu guṇī-bhāvena vācya-cārutva-prakarṣe guṇī-bhūta-vyaṅgyo nāma kāvya-prabhedaḥ prakalpyate /",
    "GK16andhvy_u:1919": " tatra vastu-mātrasya vyaṅgyasya tiraskṛta-vācyebhyaḥ pratīyamānasya kadācid vācya-rūpa-vākyārthāpekṣayā guṇī-bhāve sati guṇī-bhūta-vyaṅgyatā / yathā-",
    "GK16andhvy_u:1920": " lāvaṇya-sindhur aparaiva hi keyam atra",
    "GK16andhvy_u:1921": " yatrotpalāni śaśinā saha samplavante /",
    "GK16andhvy_u:1922": " unmajjati dvirada-kumbha-taṭī ca yatra",
    "GK16andhvy_u:1923": " yatrāpare kadalikāṇḍa-mṛṇāla-daṇḍāḥ //",
    "GK16andhvy_u:1924": " atiraskṛtavācyebhyo 'pi śabdebhyaḥ pratīyamānasya vyaṅgyasya kadācid vācya-prādhānyena kāvyacārutvāpekṣayā guṇībhāve sati guṇībhūta-vyaṅgyatā,",
    "GK16andhvy_u:1925": " yathodāhṛtam-“anurāgavatī sandhyā” ity evam ādi /",
    "GK16andhvy_u:1926": " tasyaiva svayam uktyā prakāśīkṛtatvena guṇībhāvaḥ,",
    "GK16andhvy_u:1927": " yathodāhṛtam-",
    "GK16andhvy_u:1928": " “saṅketa-kāla-manasam” ity ādi /",
    "GK16andhvy_u:1929": " rasādi-rūpa-vyaṅgyasya guṇībhāvo rasavad-alaṅkāre darśitaḥ ;",
    "GK16andhvy_u:1930": " tatra ca teṣām ādhikārika-vākyāpekṣayā guṇībhāvo vivahana-pravṛtta-bhṛtyānuyāyi-rājavat /",
    "GK16andhvy_u:1931": " vyaṅgyālaṅkārasya guṇībhāve dīpakādi-viṣayaḥ // DhvA_3.34 //",
    "GK16andhvy_u:1932": " tathā-",
    "GK16andhvy_u:1933": " prasanna-gambhīra-padāḥ kāvya-bandhāḥ sukhāvahāḥ /",
    "GK16andhvy_u:1934": " ye ca teṣu prakāro 'yam eva yojyāḥ sumedhasā // DhvK_3.35 //",
    "GK16andhvy_u:1935": " ye caite 'parimita-svarūpā api prakāśamānās tathāvidhārtha-ramaṇīyāḥ santo vivekināṃ sukhāvahāḥ kāvya-bandhās teṣu sarveṣv evāyaṃ prakāro guṇī-bhūta-vyaṅgyo nāma yojanīyaḥ / yathā-",
    "GK16andhvy_u:1936": " lacchī duhidā jāmāuo harī taṃsa ghariṇiā gaṅgā /",
    "GK16andhvy_u:1937": " amia-miaṅkā a suā aho kuḍumbaṃ mahoahiṇo //",
    "GK16andhvy_u:1938": " [lakṣmī duhitā jāmātā hariḥ tathā gṛhiṇī gaṅgā /",
    "GK16andhvy_u:1939": " amṛta-mṛgāṅkau ca sutau aho kuṭumbaṃ mahodadheḥ //]// DhvA_3.35//",
    "GK16andhvy_u:1940": " vācyālaṅkāra-vargo 'yaṃ vyaṅgyāṃśānugame sati /",
    "GK16andhvy_u:1941": " prāyeṇaiva parāṃ chāyāṃ bibhral lakṣye nirīkṣyate // DhvK_3.36 //",
    "GK16andhvy_u:1942": " vācyālaṅkāra-vargo 'yaṃ vyaṅgyāṃśasyālaṅkārasya vastu-mātrasya vā yathā-yogam anugame sati cchāyātiśayaṃ bibhral-lakṣaṇa-kārair eka-deśena darśitaḥ",
    "GK16andhvy_u:1943": " sa tu tathā-rūpaḥ prāyeṇa sarva eva parīkṣyamāṇo lakṣye nirīkṣyate /",
    "GK16andhvy_u:1944": " tathā hi-dīpaka-samāsoktyādi-vadanye 'py alaṅkārāḥ prāyeṇa vyaṅgyālaṅkārāntara-vastv-antara-saṃsparśino dṛśyante /",
    "GK16andhvy_u:1945": " yataḥ prathamaṃ tāvad atiśayokti-garbhatā sarvālaṅkāreṣu śakya-kriyā /",
    "GK16andhvy_u:1946": " kṛtaiva ca sā mahā-kavibhiḥ kām api kāvyacchaviṃ puṣyati,",
    "GK16andhvy_u:1947": " kathaṃ hy atiśayayogitā sva-viṣayaucityena kriyamāṇā satī kāvye notkarṣam āvahet /",
    "GK16andhvy_u:1948": " bhāmahenāpy atiśayokti-lakṣaṇe yad uktam-",
    "GK16andhvy_u:1949": " saiṣā sarvaiva vakroktir anayārtho vibhāvyate /",
    "GK16andhvy_u:1950": " yatno 'syāṃ kavinā kāryaḥ ko 'laṅkāro 'nayā vinā //iti /",
    "GK16andhvy_u:1951": " tatrātiśayoktir yam alaṅkāram adhitiṣṭhati kavi-pratibhā-vaśāt tasya cārutvātiśaya-yogo",
    "GK16andhvy_u:1952": " 'nyasya tv alaṅkāra-mātrataiveti sarvālaṅkāra-śarīra-svīkaraṇa-yogyatvenābhedopacārāt",
    "GK16andhvy_u:1953": " saiva sarvālaṅkāra-rūpety ayam evārtho 'vagantavyaḥ /",
    "GK16andhvy_u:1954": " tasyāś cālaṅkārāntara-saṃkīrṇatvaṃ kadācid vācyatvena kadacid vyaṅgyatvena /",
    "GK16andhvy_u:1955": " vyaṅgyatvam api kadācit prādhānyena kadācid guṇa-bhāvena /",
    "GK16andhvy_u:1956": " tatrādye pakṣe vācyālaṅkāra-mārgaḥ /",
    "GK16andhvy_u:1957": " dvitīye tu dhvanāv antarbhāvaḥ /",
    "GK16andhvy_u:1958": " tṛtīye tu guṇībhūta-vyaṅgya-rūpatā /",
    "GK16andhvy_u:1959": " ayaṃ ca prakāro 'nyeṣām apy alaṅkārāṇām asti,",
    "GK16andhvy_u:1960": " teṣāṃ tu na sarva-viṣayaḥ /",
    "GK16andhvy_u:1961": " atiśayoktes tu sarvālaṅkāra-viṣayo 'pi sambhavatīty ayaṃ viśeṣaḥ /",
    "GK16andhvy_u:1962": " yeṣu cālaṅkāreṣu sādṛśya-mukhena tattva-pratilambhaḥ yathā rūpakopamā-tulyayogitā-nidarśanādiṣu",
    "GK16andhvy_u:1963": " teṣu gamyamāna-dharma-mukhenaiva yat sādṛśyaṃ tad eva śobhātiśaya-śāli bhavatīti",
    "GK16andhvy_u:1964": " te sarve 'pi cārutvātiśaya-yoginaḥ santo guṇībhūta-vyaṅgyasyaiva viṣayāḥ /",
    "GK16andhvy_u:1965": " samāsoktyākṣepa-paryāyokty-ādiṣu tu gamyamānāṃśāvinābhāvenaiva tattva-vyavasthānād guṇībhūta-vyaṅgyatā nirvivādaiva /",
    "GK16andhvy_u:1966": " tatra ca guṇībhūta-vyaṅgyatāyām alaṅkārāṇāṃ keṣāñcid alaṅkāra-viśeṣa-garbhatāyāṃ niyamaḥ /",
    "GK16andhvy_u:1967": " yathā vyāja-stuteḥ preyo 'laṅkāra-garbhatve /",
    "GK16andhvy_u:1968": " keṣāñcid alaṅkāra-mātra-garbhatāyāṃ niyamaḥ /",
    "GK16andhvy_u:1969": " yathā sandehādīnām upamā-garbhatve /",
    "GK16andhvy_u:1970": " keṣāñcid alaṅkārāṇāṃ paraspara-garbhatāpi sambhavati /",
    "GK16andhvy_u:1971": " yathā dīpakopamayoḥ /",
    "GK16andhvy_u:1972": " tatra dīpakam upamā-garbhatvena prasiddham /",
    "GK16andhvy_u:1973": " upamāpi kadācid dīpaka-cchāyānuyāyinī /",
    "GK16andhvy_u:1974": " yathā mālopamā /",
    "GK16andhvy_u:1975": " tathā hi “prabhā-mahatyā śikhayeva dīpaḥ” ity ādau sphuṭaiva dīpaka-cchāyā lakṣyate /",
    "GK16andhvy_u:1976": " tad evaṃ vyaṅgyāṃśa-saṃsparśe sati cārutvātiśaya-yogino rūpakādayo 'laṅkārāḥ sarva eva guṇībhūta-vyaṅgyasya mārgaḥ /",
    "GK16andhvy_u:1977": " guṇībhūta-vyaṅgyatvaṃ ca teṣāṃ tathā-jātīyānāṃ sarveṣām evoktānuktānāṃ sāmānyam /",
    "GK16andhvy_u:1978": " tal-lakṣaṇe sarva evaite sulakṣitā bhavanti /",
    "GK16andhvy_u:1979": " ekaikasya svarūpa-viśeṣa-kathanena tu sāmānya-lakṣaṇa-rahitena pratipāda-pāṭheneva śabdā na śakyante tattvato nirjñātum ānantyāt /",
    "GK16andhvy_u:1980": " anantā hi vāg-vikalpās tat-prakārā eva cālaṅkārāḥ /",
    "GK16andhvy_u:1981": " guṇībhūta-vyaṅgyasya ca prakārāntareṇāpi vyaṅgyārthānugama-lakṣaṇena viṣayatvam asty eva /",
    "GK16andhvy_u:1982": " tad ayaṃ dhvani-niṣyanda-rūpo dvitīyo 'pi mahā-kavi-viṣayo 'tiramaṇīyo lakṣaṇīyaḥ sahṛdayaiḥ /",
    "GK16andhvy_u:1983": " sarvathā nāsty eva sahṛdaya-hṛdaya-hāriṇaḥ kāvyasya sa prakāro yatra na pratīyamānārtha-saṃsparśena saubhāgyam /",
    "GK16andhvy_u:1984": " tad idaṃ kāvya-rahasyaṃ param iti sūribhir bhāvanīyam /",
    "GK16andhvy_u:1985": " mukhyā mahā-kavi-girām alaṅkṛti-bhṛtām api /",
    "GK16andhvy_u:1986": " pratīyamāna-cchāyaiṣā bhūṣā lajjeva yoṣitām // DhvK_3.37 //",
    "GK16andhvy_u:1987": " anayā suprasiddho 'py arthaḥ kim api kāmanīya-kamānīyate / tad yathā-",
    "GK16andhvy_u:1988": " viśrambhotthā manmathājñā-vidhāne",
    "GK16andhvy_u:1989": " ye mugdhākṣyāḥ ke 'pi līlā-viśeṣāḥ /",
    "GK16andhvy_u:1990": " akṣuṇṇās te cetasā kevalena",
    "GK16andhvy_u:1991": " sthitvaikānte santataṃ bhāvanīyāḥ //",
    "GK16andhvy_u:1992": " ity atra ke 'pīty anena padena vācyam aspaṣṭam abhidadhatā pratīyamānaṃ vastv-akliṣṭam anantam arpayatā kā chāyā nopapāditā // DhvA_3.37 //",
    "GK16andhvy_u:1993": " arthāntara-gatiḥ kākvā yā caiṣā paridṛśyate /",
    "GK16andhvy_u:1994": " sā vyaṅgyasya guṇī-bhāve prakāram imam āśritā // DhvK_3.38 //",
    "GK16andhvy_u:1995": " yā caiṣā kākvā kvacid arthāntara-pratītirdṛśyate sa vyaṅgyasyārthasya guṇībhāve sati guṇībhūta-vyaṅgya-lakṣaṇaṃ kāvya-prabhedamāśrayate /",
    "GK16andhvy_u:1996": " yathā-“svasthā bhavanti mayi jīvati dhārtarāṣṭrāḥ” / yathā vā-",
    "GK16andhvy_u:1997": " ām asatyaḥ uparama pativrate na tvayā malinitaṃ śīlam /",
    "GK16andhvy_u:1998": " kiṃ punar janasya jāyeva nāpitaṃ taṃ na kāmayāmahe //",
    "GK16andhvy_u:1999": " śabda-śaktir eva hi svābhidheya-sāmarthyākṣipta-kāku-sahāyā saty artha-viśeṣa-pratipatti-hetur na kāku-mātram /",
    "GK16andhvy_u:2000": " viṣayāntare svecchākṛtāt kāku-mātrāt tathā-vidhārtha-pratipatty-asambhavāt /",
    "GK16andhvy_u:2001": " sa cārthaḥ kāku-viśeṣa-sahāya-śabda-vyāpāropārūḍho 'py artha-sāmarthya-labhya iti vyaṅgya-rūpa eva /",
    "GK16andhvy_u:2002": " vācakatvānugamenaiva tu yadā tad-viśiṣṭa-vācya-pratītis tadā guṇībhūta-vyaṅgyatayā tathā-vidhārtha-dyotinaḥ kāvyasya vyapadeśaḥ /",
    "GK16andhvy_u:2003": " vyaṅgya-viśiṣṭa-vācyābhidhāyino hi guṇībhūta-vyaṅgyatvam /",
    "GK16andhvy_u:2004": " prabhedasyāsya viṣayo yaś ca yuktyā pratīyate /",
    "GK16andhvy_u:2005": " vidhātavyā sahṛdayair na tatra dhvani-yojanā // DhvK_3.38 //",
    "GK16andhvy_u:2006": " saṅkīrṇo hi kaścid dhvaner guṇībhūta-vyaṅgyasya ca lakṣye dṛśyate mārgaḥ /",
    "GK16andhvy_u:2007": " tatra yasya yukti-sahāyatā tatra tena vyapadeśaḥ kartavyaḥ /",
    "GK16andhvy_u:2008": " na sarvatra dhvanir āgiṇā bhavitavyam / yathā-",
    "GK16andhvy_u:2009": " patyuḥ śiraś-candra-kalām anena",
    "GK16andhvy_u:2010": " spṛśeti sakhyā parihāsa-pūrvam /",
    "GK16andhvy_u:2011": " sā rañjayitvā caraṇau kṛtāśīr",
    "GK16andhvy_u:2012": " mālyena tāṃ nirvacanaṃ jaghāna //",
    "GK16andhvy_u:2013": " yathā ca-",
    "GK16andhvy_u:2014": " prayacchatoccaiḥ kusumāni māninī",
    "GK16andhvy_u:2015": " vipakṣa-gotraṃ dayitena lambhitā /",
    "GK16andhvy_u:2016": " na kiṃcid ūce caraṇena kevalaṃ",
    "GK16andhvy_u:2017": " lilekha bāṣpākula-locanā bhuvam //",
    "GK16andhvy_u:2018": " ity atra “nirvacanaṃ jaghāna” “na kiṃcid ūce” iti pratiṣedha-mukhena vyaṅgyasyārthasyoktyā kiṃcid viṣayī-kṛtatvād guṇībhāva eva śobhate /",
    "GK16andhvy_u:2019": " yadā vakroktiṃ vinā vyaṅgyo 'rthas tātparyeṇa pratīyate tadā tasya prādhānyam /",
    "GK16andhvy_u:2020": " yathā “evaṃ vādini devarṣau” ity ādau /",
    "GK16andhvy_u:2021": " iha punaruktir bhaṅgyāstīti vācyasyāpi prādhānyam /",
    "GK16andhvy_u:2022": " tasmān nātrānuraṇana-rūpa-vyaṅgya-dhvani-vyapadeśo vidheyaḥ // DhvA_3.39 //",
    "GK16andhvy_u:2023": " prakāro 'yaṃ guṇībhūta-vyaṅgyo 'pi dhvani-rūpatām /",
    "GK16andhvy_u:2024": " dhatte rasādi-tātparya-paryālocanayā punaḥ // DhvK_3.40 //",
    "GK16andhvy_u:2025": " guṇībhūta-vyaṅgyo 'pi kāvya-prakāro rasa-bhāvādi-tātparyālocane punar dhvanir eva sampadyate /",
    "GK16andhvy_u:2026": " yathātraivānantarodāhṛte śloka-dvaye / yathā ca-",
    "GK16andhvy_u:2027": " durārādhā rādhā subhaga yad anenāpi mṛjatas",
    "GK16andhvy_u:2028": " tavaitat-prāṇeśājaghana-vasanenāśru patitam /",
    "GK16andhvy_u:2029": " kaṭhoraṃ strī-cetas tad alam upacārair virama he",
    "GK16andhvy_u:2030": " kriyāt kalyāṇaṃ vo harir anunayeṣv evam uditaḥ //",
    "GK16andhvy_u:2031": " evaṃ sthite ca “nyakkāro hy ayam eva” ity ādi-śloka-nirdiṣṭānāṃ padānāṃ vyaṅgya-viśiṣṭa-vācya-pratipādane 'py etad-vākyārthībhūta-rasāpekṣayā vyañjakatvam uktam /",
    "GK16andhvy_u:2032": " ne teṣāṃ padānām arthāntara-saṃkramita-vācya-dhvani-bhramo vidhātavyaḥ,",
    "GK16andhvy_u:2033": " vivakṣita-vācyatvāt teṣām /",
    "GK16andhvy_u:2034": " teṣu hi vyaṅgya-viśiṣṭatvaṃ vācyasya pratīyate na tu vyaṅgya-rūpa-pariṇatatvam /",
    "GK16andhvy_u:2035": " tasmād vākyaṃ tatra dhvaniḥ,",
    "GK16andhvy_u:2036": " padāni tu guṇībhūta-vyaṅgyāni /",
    "GK16andhvy_u:2037": " na ca kevalaṃ guṇībhūta-vyaṅgyāny eva padāny alakṣya-krama-vyaṅgya-dhvaner vyañjakāni yāvad-arthāntara-saṃkramita-vācyāni dhvani-prabheda-rūpāṇy api /",
    "GK16andhvy_u:2038": " yathātraiva śloke rāvaṇa ity asya prabhedāntara-rūpa-vyañjakatvam /",
    "GK16andhvy_u:2039": " yatra tu vākye rasādi-tātparyaṃ nāsti guṇībhūta-vyaṅgyaiḥ padair udbhāsite 'pi tatra guṇībhūta-vyaṅgyataiva samudāya-dharmaḥ / yathā-",
    "GK16andhvy_u:2040": " rājānam api sevante viṣamam apy upayuñjate /",
    "GK16andhvy_u:2041": " ramante ca saha strībhiḥ kuśalāḥ khalu mānavāḥ //ity ādau /",
    "GK16andhvy_u:2042": " vācya-vyaṅgyayoḥ prādhānyāprādhānya-viveke paraḥ prayatno vidhātavyaḥ,",
    "GK16andhvy_u:2043": " yena dhvani-guṇībhūta-vyaṅgyayor alaṅkārāṇāṃ cāsaṅkīrṇo viṣayaḥ sujñāto bhavati /",
    "GK16andhvy_u:2044": " anyathā tu prasiddhālaṅkāra-viṣaya eva vyāmohaḥ pravartate / yathā-",
    "GK16andhvy_u:2045": " lāvaṇya-draviṇa-vyayo na gaṇitaḥ kleśo mahān svīkṛtaḥ",
    "GK16andhvy_u:2046": " svacchandasya sukhaṃ janasya vasataś cintānalo dīpitaḥ /",
    "GK16andhvy_u:2047": " eṣāpi svayam eva tulya-ramaṇābhāvād varākī hatā",
    "GK16andhvy_u:2048": " ko 'rthaś cetasi vedhasā vinihitas tanvyās tanuṃ tanvatā //[*21]",
    "GK16andhvy_u:2049": " [*21] Dharma-kīrteḥ (kuvalayāvalī 100,",
    "GK16andhvy_u:2050": " aucitya-vicāra-carcā 11, sa.u.ka. 814",
    "GK16andhvy_u:2051": " ity atra vyāja-stutir alaṅkāra iti vyākhyāyi kenacit tan na caturasram,",
    "GK16andhvy_u:2052": " yato 'syābhidheyasyaitad-alaṅkāra-svarūpa-mātra-paryavasāyitve na suśliṣṭā /",
    "GK16andhvy_u:2053": " yato na tāvad ayaṃ rāgiṇaḥ kasyacid vikalpaḥ /",
    "GK16andhvy_u:2054": " tasya “eṣāpi svayam eva tulya-ramaṇābhāvād varākī hatā” ity evaṃ-vidhokty-anupapatteḥ /",
    "GK16andhvy_u:2055": " nāpi nīrāgasya;",
    "GK16andhvy_u:2056": " tasyaivaṃ-vidha-vikalpa-parihāraika-vyāpāratvāt /",
    "GK16andhvy_u:2057": " na cāyaṃ ślokaḥ kvacit prabandha iti śrūyate,",
    "GK16andhvy_u:2058": " yena tat-prakaraṇānugatārthatāsya parikalpyate /",
    "GK16andhvy_u:2059": " tasmād aprastuta-praśaṃseyam /",
    "GK16andhvy_u:2060": " yasmād anena vācyena guṇībhūtātmanā niḥsāmānya-guṇāvalopādhmātasya nija-mahimotkarṣa-janita-samatsara-jana-jvarasya",
    "GK16andhvy_u:2061": " viśeṣa-jñam ātmano na kañcid evāparaṃ paśyataḥ paridevitam etad iti prakāśyate /",
    "GK16andhvy_u:2062": " tathā cāyaṃ dharmakīrteḥ śloka iti prasiddhiḥ /",
    "GK16andhvy_u:2063": " sambhāvyate ca tasyaiva /",
    "GK16andhvy_u:2064": " yasmāt-",
    "GK16andhvy_u:2065": " anadhyavasitāvagāhanam analpa-dhī-śaktināpy",
    "GK16andhvy_u:2066": " adṛṣṭa-paramārtha-tattvam adhikābhiyogair api /",
    "GK16andhvy_u:2067": " mataṃ mama jagaty alabdha-sadṛśa-pratigrāhakaṃ",
    "GK16andhvy_u:2068": " prayāsyati payonidheḥ paya iva sva-dehe jarām //",
    "GK16andhvy_u:2069": " ity anenāpi ślokenaivaṃ-vidho 'bhiprāyaḥ prakāśita eva /",
    "GK16andhvy_u:2070": " aprastuta-praśaṃsāyāṃ ca yad vācyaṃ tasya kadācid vivakṣitatvaṃ,",
    "GK16andhvy_u:2071": " kadācid avivakṣitatvaṃ,",
    "GK16andhvy_u:2072": " kadācid vivakṣitāvivakṣitatvam iti trayī bandha-cchāyā /",
    "GK16andhvy_u:2073": " tatra vivakṣitatvaṃ, yathā-",
    "GK16andhvy_u:2074": " parārthe yaḥ pīḍām anubhavati bhaṅge 'pi madhuro",
    "GK16andhvy_u:2075": " yadīyaḥ sarveṣām iha khalu vikāro 'py abhimataḥ /",
    "GK16andhvy_u:2076": " na samprāpto vṛddhiṃ yadi sa bhṛśam akṣetra-patitaḥ",
    "GK16andhvy_u:2077": " kim ikṣor doṣo 'sau na punar aguṇāyā maru-bhuvaḥ //[*22]",
    "GK16andhvy_u:2078": " [*22] Spd 1052",
    "GK16andhvy_u:2079": " yathā vā mamaiva-",
    "GK16andhvy_u:2080": " amī ye dṛśyante nanu subhaga-rūpāḥ saphalatā",
    "GK16andhvy_u:2081": " bhavaty eṣāṃ yasya kṣaṇam upagatānāṃ viṣayatām /",
    "GK16andhvy_u:2082": " nirāloke loke katham idam aho cakṣur adhunā",
    "GK16andhvy_u:2083": " samaṃ jātaṃ sarvair na samam athavānyair avayavaiḥ //",
    "GK16andhvy_u:2084": " anayor hi dvayoḥ ślokayor ikṣu-cakṣuṣī vivakṣita-svarūpe eva na ca prastute /",
    "GK16andhvy_u:2085": " mahā-guṇasyāviṣaya-patitatvād aprāpta-para-bhāgasya kasyacit svarūpam upavarṇayituṃ dvayor api ślokayos tātparyeṇa prastutatvāt /",
    "GK16andhvy_u:2086": " avivakṣitatvaṃ yathā-",
    "GK16andhvy_u:2087": " kas tvaṃ bhoḥ kathayāmi daiva-hatakaṃ māṃ viddhi śākhoṭakaṃ",
    "GK16andhvy_u:2088": " vairāgyād iva vakṣi,",
    "GK16andhvy_u:2089": " sādhu viditaṃ kasmād idaṃ kathyate /",
    "GK16andhvy_u:2090": " vāmenātra vaṭas tam adhvaga-janaḥ sarvātmanā sevate",
    "GK16andhvy_u:2091": " na cchāyāpi paropakāra-kariṇī mārga-sthitasyāpi me //",
    "GK16andhvy_u:2092": " na hi vṛkṣa-viśeṣeṇa sahokti-pratyuktī sambhavata ity avivakṣitābhidheyenaivānena",
    "GK16andhvy_u:2093": " ślokena samṛddhāsat-puruṣa-samīpa-vartino nirdhanasya kasyacin manasvinaḥ paridevitaṃ",
    "GK16andhvy_u:2094": " tātparyeṇa vākyārthīkṛtam iti pratīyate /",
    "GK16andhvy_u:2095": " vivakṣitatvāvivakṣitatvaṃ yathā-",
    "GK16andhvy_u:2096": " utpatha-jātāyā aśobhanāyā phala-kusuma-patra-rahitāyāḥ /",
    "GK16andhvy_u:2097": " badaryā vṛttiṃ dadat-pāmāraḥ bhoḥ hasiṣyase //",
    "GK16andhvy_u:2098": " atra hi vācyārtho nātyantaṃ sambhavī na cāsambhavī /",
    "GK16andhvy_u:2099": " tasmād vācya-vyaṅgyayoḥ prādhānyāprādhānye yatnato nirūpaṇīye // DhvA_3.40 //",
    "GK16andhvy_u:2100": " pradhāna-guṇa-bhāvābhyāṃ vyaṅgyasyaivaṃ vyavasthite /",
    "GK16andhvy_u:2101": " kāvye ubhe tato 'nyad yat tac citram abhidhīyate // DhvK_3.41 //",
    "GK16andhvy_u:2102": " citraṃ śabdārtha-bhedena dvividhaṃ ca vyavasthitam /",
    "GK16andhvy_u:2103": " tatra kiṃcic chabda-citraṃ vācya-citram ataḥ param // DhvK_3.42 //",
    "GK16andhvy_u:2104": " vyaṅgyasyārthasya prādhānye dhvani-saṃjñita-kāvya-prakāraḥ guṇa-bhāve tu guṇībhūta-vyaṅgyatā /",
    "GK16andhvy_u:2105": " tato 'nyad rasa-bhāvādi-tātparya-rahitaṃ vyaṅgyārtha-viśeṣa-prakāśana-śakti-śūnyaṃ",
    "GK16andhvy_u:2106": " ca kāvyaṃ kevala-vācya-vācaka-vaicitrya-mātrāśrayeṇopanibaddham ālekhya-prakhyaṃ",
    "GK16andhvy_u:2107": " yad ābhāsate tac citram /",
    "GK16andhvy_u:2108": " na tan-mukhyaṃ kāvyam /",
    "GK16andhvy_u:2109": " kāvyānukāro hy asau /",
    "GK16andhvy_u:2110": " tatra kiṃcic chabda-citraṃ yathā duṣkara-yamakādi /",
    "GK16andhvy_u:2111": " vācya-citraṃ tataḥ śabda-citrād anyad vyaṅgyārtha-saṃsparśa-rahitaṃ prādhānyena vākyārthatayā sthitaṃ rasādi-tātparya-rahitam utprekṣādi /",
    "GK16andhvy_u:2112": " atha kim idaṃ citraṃ nāma ?",
    "GK16andhvy_u:2113": " yatra na pratīyamānārtha-saṃsparśaḥ /",
    "GK16andhvy_u:2114": " pratīyamāno hy arthas tribhedaḥ prāk pradarśitaḥ /",
    "GK16andhvy_u:2115": " tatra yatra vastv-alaṅkārāntaraṃ vā vyaṅgyaṃ nāsti sa nāma citrasya kalpyatāṃ viṣayaḥ /",
    "GK16andhvy_u:2116": " yatra tu rasādīnām aviṣayatvaṃ sa kāvya-prakāro na sambhavaty eva /",
    "GK16andhvy_u:2117": " yasmād avastu-saṃsparśitā kāvyasya nopapadyate /",
    "GK16andhvy_u:2118": " vastu ca sarvam eva jagad gatam avaśyaṃ kasyacid rasasya bhāvasya vāṅgatvaṃ pratipadyate antato vibhāvatvena /",
    "GK16andhvy_u:2119": " citta-vṛtti-viśeṣā hi rasādayaḥ,",
    "GK16andhvy_u:2120": " na ca tad asti vastu kiṃcid yan na citta-vṛtti-viśeṣam upajanayati tad-anutpādane vā kavi-viṣayataiva tasya na syāt kavi-viṣayaś ca citratayā kaścin nirūpyate /",
    "GK16andhvy_u:2121": " atrocyate-satyaṃ na tādṛk-kāvya-prakāro 'sti yatra rasādīnām apratītiḥ /",
    "GK16andhvy_u:2122": " kiṃ tu yadā rasa-bhāvādi-vivakṣā-śūnyaḥ kaviḥ śabdālaṅkāram arthālaṅkāraṃ vopanibadhnāti tadā tad-vivakṣāpekṣayā rasādi-śūnyatārthasya parikalpyate",
    "GK16andhvy_u:2123": " vivakṣopārūḍha eva hi kāvye śabdānām arthaḥ /",
    "GK16andhvy_u:2124": " vācya-sāmarthya-vaśena vā kavi-vivakṣā-virahe 'pi tathā-vidhe viṣaye rasādi-pratītir",
    "GK16andhvy_u:2125": " bhavantī paridurbalā bhavatīty anenāpi prakāreṇa nīrasatvaṃ parikalpya citra-viṣayo vyavasthāpyate /",
    "GK16andhvy_u:2126": " tad idam uktam-",
    "GK16andhvy_u:2127": " rasa-bhāvādi-viṣaya-vivakṣā-virahe sati /",
    "GK16andhvy_u:2128": " alaṅkāra-nibandho yaḥ sa citra-viṣayo mataḥ //",
    "GK16andhvy_u:2129": " rasādiṣu vivakṣā tu syāt tātparyavatī yadā /",
    "GK16andhvy_u:2130": " tadā nāsty eva tat kāvyaṃ dhvaner yatra na gocaraḥ //",
    "GK16andhvy_u:2131": " etac ca citraṃ kavīnāṃ viśṛṅkhala-girāṃ rasādi-tātparyam anapekṣyaiva kāvya-pravṛtti-darśanād asmābhiḥ parikalpitam /",
    "GK16andhvy_u:2132": " idānīntanānāṃ tu nyāyye kāvya-naya-vyavasthāpane kriyamāṇe nāsty eva dhvani-vyatiriktaḥ kāvya-prakāraḥ /",
    "GK16andhvy_u:2133": " yataḥ paripākavatāṃ kavīnāṃ rasādi-tātparya-virahe vyāpāra eva na śobhate /",
    "GK16andhvy_u:2134": " rasādi-tātparye ca nāsty eva tad vastu yad abhimata-rasāṅgatāṃ nīyamānaṃ na praguṇībhavati /",
    "GK16andhvy_u:2135": " acetanā pi hi bhāvā yathāyatham ucita-rasa-vibhāvatayā cetana-vṛttānta-yojanayā vā na santy eva te ye yānti na rasāṅgatām /",
    "GK16andhvy_u:2136": " tathā cedam ucyate-",
    "GK16andhvy_u:2137": " apāre kāvya-saṃsāre kavir ekaḥ prajāpatiḥ /",
    "GK16andhvy_u:2138": " yathāsmai rocate viśvaṃ tathedaṃ parivartate //",
    "GK16andhvy_u:2139": " śṛṅgārī cet kaviḥ kāvye jātaṃ rasa-mayaṃ jagat /",
    "GK16andhvy_u:2140": " sa eva vīta-rāgaś cen nīrasaṃ sarvam eva tat //",
    "GK16andhvy_u:2141": " bhāvān acetanān api cetanavac cetanānacetanavat /",
    "GK16andhvy_u:2142": " vyavahārayati yatheṣṭaṃ sukaviḥ kāvye svatantratayā //",
    "GK16andhvy_u:2143": " tasmān nāsty eva tad vastu yat sarvātmanā rasa-tātparyavataḥ kaves tad-icchayā tad-abhimata-rasāṅgatāṃ na dhatte /",
    "GK16andhvy_u:2144": " tathopanibadhyamānaṃ vā na cārutvātiśayaṃ puṣṇāti /",
    "GK16andhvy_u:2145": " sarvam etac ca mahā-kavīnāṃ kāvyeṣu dṛśyate /",
    "GK16andhvy_u:2146": " asmābhir api sveṣu kāvya-prabandheṣu yathāyathaṃ darśitam eva /",
    "GK16andhvy_u:2147": " sthite caivaṃ sarva eva kāvya-prakāro na dhvani-dharmatām atipatati rasādy-apekṣāyāṃ kaver guṇībhūta-vyaṅgya-lakṣaṇo 'pi prakāras tad-aṅgatām avalambata ity uktaṃ prāk /",
    "GK16andhvy_u:2148": " yadā tu cāṭuṣu devatā-stutiṣu vā rasādīnām aṅgatayā vyavasthānaṃ hṛdayavatīṣu ca",
    "GK16andhvy_u:2149": " suprajñaka-gāthāsu kāsucid vyaṅgya-viśiṣṭa-vācye prādhānyaṃ tad api guṇībhūta-vyaṅgyasya",
    "GK16andhvy_u:2150": " dhvani-niṣpanda-bhūtatvam evety uktaṃ prāk /",
    "GK16andhvy_u:2151": " tad evam idānīṃtana-kavi-kāvya-nayopadeśe kriyamāṇe prāthamikānām abhyāsārthināṃ yadi paraṃ citreṇa vyavahāraḥ,",
    "GK16andhvy_u:2152": " prāpta-pariṇatīnāṃ tu dhvanir eva kāvyam iti sthitam etat /",
    "GK16andhvy_u:2153": " tad ayam atra saṅgrahaḥ-",
    "GK16andhvy_u:2154": " yasmin raso vā bhāvo vā tātparyeṇa prakāśate /",
    "GK16andhvy_u:2155": " saṃvṛttyābhihitau vastu yatrālaṅkāra eva vā //",
    "GK16andhvy_u:2156": " kāvyādhvani dhvanir vyaṅgya-prādhānyaika-nibandhanaḥ /",
    "GK16andhvy_u:2157": " sarvatra tatra viṣayī jñeyaḥ sahṛdayair janaiḥ // DhvA_3.42 //",
    "GK16andhvy_u:2158": " saguṇībhūta-vyaṅgyaiḥ sālaṅkāraiḥ saha prabhedaiḥ svaiḥ /",
    "GK16andhvy_u:2159": " saṅkara-saṃsṛṣṭibhyāṃ punar apy uddyotate bahudhā // DhvK_3.43 //",
    "GK16andhvy_u:2160": " tasya ca dhvaneḥ sva-prabhedair guṇībhūta-vyaṅgyena vācyālaṅkāraiś ca saṅkara-saṃsṛṣṭi-vyavasthāyāṃ kriyamāṇāyāṃ bahu-prabhedatā lakṣye dṛśyate",
    "GK16andhvy_u:2161": " tathā hi sva-prabheda-saṅkīrṇaḥ,",
    "GK16andhvy_u:2162": " sva-prabheda-saṃsṛṣṭo guṇībhūta-vyaṅgya-saṅkīrṇo guṇībhūta-vyaṅgya-saṃsṛṣṭo vācyālaṅkārāntara-saṅkīrṇo",
    "GK16andhvy_u:2163": " vācyālaṅkārāntara-saṃsṛṣṭaḥ saṃsṛṣṭālaṅkāra-saṅkīrṇaḥ saṃsṛṣṭālaṅkāra-saṃsṛṣṭaś ceti",
    "GK16andhvy_u:2164": " bahudhā dhvaniḥ prakāśate /",
    "GK16andhvy_u:2165": " tatra sva-prabheda-saṅkīrṇatvaṃ kadācid anugrāhyānugrāhaka-bhāvena /",
    "GK16andhvy_u:2166": " yathā-“evaṃ-vādini devarṣau” ity ādau /",
    "GK16andhvy_u:2167": " atra hy artha-śakty-udbhavānuraṇana-rūpa-vyaṅgya-dhvani-prabhedenālakṣya-krama-vyaṅgya-dhvani-prabhedo 'nugṛhyamāṇaḥ pratīyate /",
    "GK16andhvy_u:2168": " evaṃ kadācit prabheda-dvaya-sampāta-sandehena / yathā-",
    "GK16andhvy_u:2169": " khaṇa-pāhuṇiā deara esā jāāeṃ kiṃ pi de bhaṇidā /",
    "GK16andhvy_u:2170": " rua{i} paḍohara-valahī-gharammi aṇuṇijja{u} barāī //",
    "GK16andhvy_u:2171": " [kṣaṇa-prāghuṇikā devara eṣā jāyayā kim api te bhaṇitā /",
    "GK16andhvy_u:2172": " roditi śūnya-valabhī-gṛhe 'nunīyatāṃ varākī //]",
    "GK16andhvy_u:2173": " atra hy anunīyatām ity etat-padam arthāntara-saṅkramita-vācyatvena vivakṣitāny apara-vācyatvena ca sambhāvyate /",
    "GK16andhvy_u:2174": " na cānyatara-pakṣa-nirṇaye pramāṇam asti /",
    "GK16andhvy_u:2175": " eka-vyañjakānupraveśena tu vyaṅgyatvam alakṣya-krama-vyaṅgyasya sva-prabhedāntarāpekṣayā bāhulyena sambhavati /",
    "GK16andhvy_u:2176": " yathā-“snigdha-śyāmala” ity ādau /",
    "GK16andhvy_u:2177": " sva-prabheda-saṃsṛṣṭatvaṃ ca yathā pūrvodāharaṇa eva /",
    "GK16andhvy_u:2178": " atra hy arthāntara-saṃkramita-vācyasyātyanta-tiraskṛta-vācyasya ca saṃsargaḥ /",
    "GK16andhvy_u:2179": " guṇī-bhūta-vyaṅgya-saṅkīrṇatvaṃ yathā-“nyak-kāro hy ayam eva me yad arayaḥ” ity ādau /",
    "GK16andhvy_u:2180": " yathā vā-",
    "GK16andhvy_u:2181": " kartā dyūta-cchalānāṃ jatu-maya-śaraṇoddīpanaḥ so 'bhimānī",
    "GK16andhvy_u:2182": " kṛṣṇā-keśottarīya-vyapanayana-paṭuḥ pāṇḍavā yasya dāsāḥ /",
    "GK16andhvy_u:2183": " rājā duḥśāsanāder gurur anuja-śatasyāṅga-rājasya mitraṃ",
    "GK16andhvy_u:2184": " kvāste duryodhano 'sau kathayata na ruṣā draṣṭum abhyāgatau svaḥ //",
    "GK16andhvy_u:2185": " atra hy alakṣya-krama-vyaṅgyasya vākyārthī-bhūtasya vyaṅgya-viśiṣṭa-vācyābhidhāyibhiḥ padaiḥ sammiśratā /",
    "GK16andhvy_u:2186": " ata eva ca padārthāśrayatve guṇī-bhūta-vyaṅgyasya vākyārthāśrayatve ca dhvaneḥ saṅkīrṇatāyām api na virodhaḥ sva-prabhedāntaravat /",
    "GK16andhvy_u:2187": " yathā hi dhvani-prabhedāntarāṇi parasparaṃ saṅkīryante padārtha-vākyārthāśrayatvena ca na viruddhāni /",
    "GK16andhvy_u:2188": " kiṃ caika-vyaṅgyāśrayatve tu pradhāna-guṇa-bhāvo virudhyate na tu vyaṅgya-bhedāpekṣayā,",
    "GK16andhvy_u:2189": " tato 'py asya na virodhaḥ /",
    "GK16andhvy_u:2190": " ayaṃ ca saṅkara-saṃsṛṣṭi-vyavahāro bahūnām ekatra vācya-vācaka-bhāva iva vyaṅgya-vyañjaka-bhāve 'pi nirvirodha eva mantavyaḥ /",
    "GK16andhvy_u:2191": " yatra tu padāni kānicid avivakṣita-vācyāny anuraṇana-rūpa-vyaṅgya-vācyāni vā tatra dhvani-guṇī-bhūta-vyaṅgyayoḥ saṃsṛṣṭatvam /",
    "GK16andhvy_u:2192": " yathā-“teṣāṃ gopa-vadhū-vilāsa-suhṛdām” ity ādau /",
    "GK16andhvy_u:2193": " atra hi “vilāsa-suhṛdām” “rādhā-rahaḥ-sākṣiṇām” ity ete pade dhvani-prabheda-rūpe “te” “jāne” ity ete ca pade guṇī-bhūta-vyaṅgya-rūpe /",
    "GK16andhvy_u:2194": " vācyālaṅkāra-saṅkīrṇatvam alakṣya-krama-vyaṅgyāpekṣayā rasavati sālaṅkāre kāvye sarvatra suvyavasthitam /",
    "GK16andhvy_u:2195": " prabhedāntarāṇām api kadācit saṅkīrṇatvaṃ bhavaty eva /",
    "GK16andhvy_u:2196": " yathā mamaiva-",
    "GK16andhvy_u:2197": " yā vyāpāravatī rasān rasayituṃ kācit kavīnāṃ navā",
    "GK16andhvy_u:2198": " dṛṣṭir yā pariniṣṭhitārtha-viṣayonmeṣā ca vaipaścitī /",
    "GK16andhvy_u:2199": " te dve apy avalambya viśvam aniśaṃ nirvarṇayanto vayaṃ",
    "GK16andhvy_u:2200": " śrāntā naiva ca labdham abdhi-śayana /",
    "GK16andhvy_u:2201": " tvad-bhakti-tulyaṃ sukham //",
    "GK16andhvy_u:2202": " ity atra virodhālaṅkāreṇārthāntara-saṃkramita-vācyasya dhvani-prabhedasya saṅkīrṇatvam /",
    "GK16andhvy_u:2203": " vācyālaṅkāra-saṃsṛṣṭatvaṃ ca padāpekṣayaiva /",
    "GK16andhvy_u:2204": " yatra hi kānicit padāni vācyālaṅkāra-bhāñji kānicic ca dhvani-prabheda-yuktāni / yathā-",
    "GK16andhvy_u:2205": " dīrghīkurvan paṭu mada-kalaṃ kūjitaṃ sārasānāṃ",
    "GK16andhvy_u:2206": " pratyūṣeṣu sphuṭita-kamalāmoda-maitrī-kaṣāyaḥ /",
    "GK16andhvy_u:2207": " yatra strīṇāṃ harati surata-glānim aṅgānukūlaḥ",
    "GK16andhvy_u:2208": " siprāvātaḥ priyatama iva prārthanā-cāṭu-kāraḥ //",
    "GK16andhvy_u:2209": " atra hi maitrī-padam avivakṣita-vācyo dhvaniḥ /",
    "GK16andhvy_u:2210": " padāntareṣv alaṅkārāntarāṇi /",
    "GK16andhvy_u:2211": " saṃsṛṣṭālaṅkārāntara-saṅkīrṇo dhvanir, yathā-",
    "GK16andhvy_u:2212": " danta-kṣatāni karajaiś ca vipāṭitāni",
    "GK16andhvy_u:2213": " prodbhinna-sāndra-pulake bhavataḥ śarīre /",
    "GK16andhvy_u:2214": " dattāni rakta-manasā mṛga-rāja-vadhvā",
    "GK16andhvy_u:2215": " jāta-spṛhair munibhir apy avalokitāni //",
    "GK16andhvy_u:2216": " atra hi samāsokti-saṃsṛṣṭena virodhālaṅkāreṇa saṅkīrṇasyālakṣya-krama-vyaṅgyasya dhvaneḥ prakāśanam /",
    "GK16andhvy_u:2217": " dayā-vīrasya paramārthato vākyārthībhūtatvāt /",
    "GK16andhvy_u:2218": " saṃsṛṣṭālaṅkāra-saṃsṛṣṭatvaṃ ca dhvaner yathā-",
    "GK16andhvy_u:2219": " abhinava-payodhara-rasiteṣu pathika-śyāmāyiteṣu divaseṣu /",
    "GK16andhvy_u:2220": " śobhate prasārita-grīvāṇāṃ nṛttaṃ mayūra-vṛndānām //",
    "GK16andhvy_u:2221": " atra hy upamā-rūpakābhyāṃ śabda-śakty-udbhavānuraṇana-rūpa-vyaṅgyasya dhvaneḥ saṃsṛṣṭatvam /",
    "GK16andhvy_u:2222": " evaṃ dhvaneḥ prabhedāḥ prabheda-bhedāś ca kena śakyante /",
    "GK16andhvy_u:2223": " saṅkhyātuṃ diṅ-mātraṃ teṣām idam uktam asmābhiḥ // DhvK_3.44 //",
    "GK16andhvy_u:2224": " anantā hi dhvaneḥ prakārāḥ sahṛdayānāṃ vyutpattaye teṣāṃ diṅ-mātraṃ kathitam //",
    "GK16andhvy_u:2225": " ity ukta-lakṣaṇo yo dhvanir vivecyaḥ prayatnataḥ sadbhiḥ",
    "GK16andhvy_u:2226": " sat-kāvyaṃ kartuṃ vā jñātuṃ vā samyag abhiyuktaiḥ // DhvK_3.45 //",
    "GK16andhvy_u:2227": " ukta-svarūpa-dhvani-nirūpaṇa-nipuṇā hi sat-kavayaḥ sahṛdayāś ca niyatam eva kāvya-viṣaye parāṃ prakarṣa-padavīm āsādayanti //",
    "GK16andhvy_u:2228": " asphuṭa-sphuritaṃ kāvya-tattvam etad yathoditam /",
    "GK16andhvy_u:2229": " aśaknuvadbhir vyākartuṃ rītayaḥ sampravartitāḥ // DhvK_3.46 //",
    "GK16andhvy_u:2230": " etad-dhvani-pravartanena nirṇītaṃ kāvya-tattvam asphuṭa-sphuritaṃ sad aśaknuvadbhiḥ pratipādayituṃ vaidarbhī gauḍī pāñcālī ceti rītayaḥ pravartitāḥ",
    "GK16andhvy_u:2231": " rīti-lakṣaṇa-vidhāyināṃ hi kāvya-tattvam etad asphuṭatayā manāk-sphuritam āsīd iti lakṣyate tad atra sphuṭatayā sampradarśitenānyena rīti-lakṣaṇena na kiṃcit // DhvA_3.46 //",
    "GK16andhvy_u:2232": " śabda-tattvāśrayāḥ kāścid artha-tattva-yujo 'parāḥ /",
    "GK16andhvy_u:2233": " vṛttayo 'pi prakāśante jñāte 'smin kāvya-lakṣaṇe // DhvK_3.47 //",
    "GK16andhvy_u:2234": " asmin vyaṅgya-vyañjakabhāvavivecanamaye kāvya-lakṣaṇe jñāte sati yāḥ kāścitprasiddhā",
    "GK16andhvy_u:2235": " upanāgarikādyāḥ śabdatattvāśrayāḥ vṛttayo yāścārthatattvasambaddhāḥ kaiśikyādayastāḥ",
    "GK16andhvy_u:2236": " samyagrītipadavīmavataranti /",
    "GK16andhvy_u:2237": " anyathā tu tāsāmadṛṣṭārthānām iva vṛttīnāmaśraddheyatvam eva syānnānubhavasiddhatvam /",
    "GK16andhvy_u:2238": " evaṃ sphuṭatayaiva lakṣaṇīyaṃ svarūpamasya dhvaneḥ /",
    "GK16andhvy_u:2239": " yatra śabdānām arthānāṃ ca keṣāñcitpratipattṛviśeṣasaṃvedyaṃ jātyatvam iva ratnaviśeṣāṇāṃ",
    "GK16andhvy_u:2240": " cārutvamanākhyeyamavabhāsate kāvye tatra dhvanivyavahāra iti yallakṣaṇaṃ dhvaner",
    "GK16andhvy_u:2241": " ucyate kenacittadayuktam iti nābhidheyatāmarhati /",
    "GK16andhvy_u:2242": " yataḥ śabdānāṃ svarūpāśrayas tāvad akliṣṭatve satyaprayuktaprayogaḥ /",
    "GK16andhvy_u:2243": " vācakāśrayas tu prasādo vyañjakatvaṃ ceti viśeṣaḥ /",
    "GK16andhvy_u:2244": " arthānāṃ ca sphuṭatvenāvabhāsanaṃ vyaṅgyaparatvaṃ vyaṅgyāṃśaviśiṣṭatvam ceti viśeṣaḥ /",
    "GK16andhvy_u:2245": " tau ca viśeṣau vyākhyātuṃ śakyete vyākhyātau ca bahuprakāram /",
    "GK16andhvy_u:2246": " tadvyatiriktānākhyeyaviśeṣasambhāvanā tu vivekāvasādabhāvamūlaiva /",
    "GK16andhvy_u:2247": " yasmādanākhyeyatvaṃ sarva-śabdāgocaratvena na kasyacitsambhavati /",
    "GK16andhvy_u:2248": " antato 'nākhyeyaśabdena tasyābhidhānasambhavāt /",
    "GK16andhvy_u:2249": " sāmānyasaṃsparśivikalpaśabdāgocaratve sati,",
    "GK16andhvy_u:2250": " prakāśamānatvaṃ tu yadanākhyeyatvam ucyate kvacit tad api kāvyaviśeṣāṇāṃ ratnaviśeṣāṇām iva na sambhavati /",
    "GK16andhvy_u:2251": " teṣāṃ lakṣaṇakāraivyākṛta-rūpatvāt /",
    "GK16andhvy_u:2252": " ratnaviśeṣāṇāṃ ca sāmānyasambhāvanayaiva mūlyasthitiparikalpanādarśanācca /",
    "GK16andhvy_u:2253": " ubhayeṣām api teṣāṃ pratipattṛviśeṣasaṃvedyatvamasty eva /",
    "GK16andhvy_u:2254": " vaikaṭikā eva hi ratnatattvavidaḥ,",
    "GK16andhvy_u:2255": " sahṛdayā eva hi kāvyānāṃ rasajñā iti kasyātra vipratipattiḥ /",
    "GK16andhvy_u:2256": " yat tv anirdeśyatvaṃ sarva-lakṣaṇa-viṣayaṃ bauddhānāṃ prasiddhaṃ tattanmataparīkṣāyāṃ granthāntare nirūpayiṣyāmaḥ /",
    "GK16andhvy_u:2257": " iha tu granthāntaraśravaṇalavaprakāśanaṃ sahṛdayavaimanasyapradāyīti na prakriyate /",
    "GK16andhvy_u:2258": " bauddhamatena vā yathā pratyakṣādilakṣaṇaṃ tathāsmākaṃ dhvanilakṣaṇaṃ bhaviṣyati /",
    "GK16andhvy_u:2259": " tasmāllakṣaṇāntarasyāghaṭanādaśabdārthatvācca tasyoktam eva dhvanilakṣaṇaṃ sādhīyaḥ /",
    "GK16andhvy_u:2260": " tad idam uktam-",
    "GK16andhvy_u:2261": " anākhyeyāṃśa-bhāsitvaṃ nirvācyārthatayā dhvaneḥ /",
    "GK16andhvy_u:2262": " na lakṣaṇaṃ,",
    "GK16andhvy_u:2263": " lakṣaṇaṃ tu sādhīyo 'sya yathoditam //",
    "GK16andhvy_u:2264": " // iti śrī-rājānakānandavardhanācārya-viracite dhvany-āloke tṛtīya uddyotaḥ //",
    "GK16andhvy_u:2265": " // caturthoddyotaḥ //",
    "GK16andhvy_u:2266": " evaṃ dhvaniṃ sa-prapañcaṃ vipratipatti-nirāsārthaṃ vyutpādya tad-vyutpādane prayojanāntaram ucyate-",
    "GK16andhvy_u:2267": " dhvaner yaḥ saguṇī-bhūta-vyaṅgyasyādhvā pradarśitaḥ /",
    "GK16andhvy_u:2268": " anenānantyam āyāti kavīnāṃ pratibhā-guṇaḥ // DhvK_4.1 //",
    "GK16andhvy_u:2269": " ya eṣa dhvaner guṇī-bhūta-vyaṅgyasya ca mārgaḥ prakāśitas tasya phalāntaraṃ kavi-pratibhānantyam /",
    "GK16andhvy_u:2270": " katham iti cet-",
    "GK16andhvy_u:2271": " ato hy anyatamenāpi prakāreṇa vibhūṣitā /",
    "GK16andhvy_u:2272": " vāṇī navatvam āyāti pūrvārthānvayavaty api // DhvK_4.2 //",
    "GK16andhvy_u:2273": " ato dhvaner ukta-prabheda-madhyād anyatamenāpi prakāreṇa vibhūṣitā satī vāṇī purātana-kavi-nibaddhārtha-saṃsparśavaty api navatvam āyāti /",
    "GK16andhvy_u:2274": " tathā hy avivakṣita-vācyasya dhvaneḥ prakāra-dvaya-samāśrayeṇa navatvaṃ pūrvārthānugame 'pi, yathā-",
    "GK16andhvy_u:2275": " smitaṃ kiṃcin mugdhaṃ tarala-madhuro dṛṣṭi-vibhavaḥ",
    "GK16andhvy_u:2276": " parispando vācām abhinava-vilāsormi-sarasaḥ /",
    "GK16andhvy_u:2277": " gatānām ārambhaḥ kisalayita-līlā-parimalaḥ",
    "GK16andhvy_u:2278": " spṛśantyās tāruṇyaṃ kim iva hi na ramyaṃ mṛgadṛśaḥ //",
    "GK16andhvy_u:2279": " ity asya,",
    "GK16andhvy_u:2280": " sa-vibhrama-smitodbhedā lolākṣyaḥ praskhalad-giraḥ /",
    "GK16andhvy_u:2281": " nitambālasa-gāminyaḥ kāminyaḥ kasya na priyāḥ //",
    "GK16andhvy_u:2282": " ity evam ādiṣu ślokeṣu satsv api tiraskṛta-vācya-dhvani-samāśrayeṇāpūrvatvam eva pratibhāsate / tathā-",
    "GK16andhvy_u:2283": " yaḥ prathamaḥ prathamaḥ sa tu tathā hi hata-hasti-bahala-palalāśī /",
    "GK16andhvy_u:2284": " śvāpada-gaṇeṣu siṃhaḥ siṃhaḥ kenādharī-kriyate //ity asya,",
    "GK16andhvy_u:2285": " sva-tejaḥ-krīta-mahimā kenānyenātiśayyate /",
    "GK16andhvy_u:2286": " mahadbhir api mātaṅgaiḥ siṃhaḥ kim abhibhūyate //",
    "GK16andhvy_u:2287": " ity evam ādiṣu ślokeṣu satsv apy arthāntara-saṅkramita-vācya-dhvani-samāśrayeṇa navatvam /",
    "GK16andhvy_u:2288": " vivakṣitāny apara-vācyasyāpy ukta-prakāra-samāśrayeṇa navatvaṃ, yathā-",
    "GK16andhvy_u:2289": " nidrā-kaitavinaḥ priyasya vadane vinyasya vaktraṃ vadhūr",
    "GK16andhvy_u:2290": " bodha-trāsa-niruddha-cumbana-rasāpy ābhoga-lolaṃ sthitā /",
    "GK16andhvy_u:2291": " vailakṣyād vimukhībhaved iti punas tasyāpy anārambhiṇaḥ",
    "GK16andhvy_u:2292": " sākāṅkṣa-pratipatti nāma hṛdayaṃ yātaṃ tu pāraṃ rateḥ //",
    "GK16andhvy_u:2293": " ity ādeḥ ślokasya,",
    "GK16andhvy_u:2294": " śūnyaṃ vāsa-gṛhaṃ vilokya śayanād utthāya kiṃcic chanair",
    "GK16andhvy_u:2295": " nidrā-vyājam upāgatasya suciraṃ nirvarṇya patyur mukham /",
    "GK16andhvy_u:2296": " visrabdhaṃ paricumbya jāta-pulakām ālokya gaṇḍa-sthalīṃ",
    "GK16andhvy_u:2297": " lajjā-namra-mukhī priyeṇa hasatā bālā ciraṃ cumbitā //",
    "GK16andhvy_u:2298": " ity ādiṣu ślokeṣu satsv api navatvam /",
    "GK16andhvy_u:2299": " yathā vā-“taraṅgabhrūbhaṅgā” ity ādiślokasya “nānābhaṅgibhramadbhrūḥ” ity ādiślokāpekṣayānyatvam // DhvA_4.2 //",
    "GK16andhvy_u:2300": " yuktyānayānusartavyo rasādir bahu-vistaraḥ /",
    "GK16andhvy_u:2301": " mitho 'py anantatāṃ prāptaḥ kāvya-mārgo yadāśrayāt // DhvK_4.3 //",
    "GK16andhvy_u:2302": " bahu-vistāro 'yaṃ rasa-bhāva-tad-ābhāsa-tat-praśama-lakṣaṇo mārgo yathāsvaṃ vibhāvānubhāva-prabheda-kalanayā yathoktaṃ prāk /",
    "GK16andhvy_u:2303": " sa sarva evānayā yuktyānusartavyaḥ /",
    "GK16andhvy_u:2304": " yasya rasāder āśrayād ayaṃ kāvya-mārgaḥ purātanaiḥ kavibhiḥ sahasra-saṃkhyair asaṃkhyair vā bahu-prakāraṃ kṣuṇṇatvān mito 'py anantatām eti",
    "GK16andhvy_u:2305": " rasa-bhāvādīnāṃ hi pratyekaṃ vibhāvānubhāva-vyabhicāri-samāśrayād aparimitatvam /",
    "GK16andhvy_u:2306": " teṣāṃ caikaika-prabhedāpekṣayāpi tāvaj jagad-vṛttam upanibadhyamānaṃ sukavibhis tad-icchā-vaśād anyathā sthitam apy anyathaiva vivartate /",
    "GK16andhvy_u:2307": " pratipāditaṃ caitac citra-vicārāvasare /",
    "GK16andhvy_u:2308": " gāthā cātra kṛtaiva mahā-kavinā-",
    "GK16andhvy_u:2309": " atathā-sthitān api tathā-saṃsthitān iva hṛdaye yā niveśayati /",
    "GK16andhvy_u:2310": " artha-viśeṣān sā jayati vikaṭa-kavi-gocarā vāṇī //",
    "GK16andhvy_u:2311": " tad itthaṃ rasa-bhāvādy-āśrayeṇa kāvyārthānām ānantyaṃ supratipāditam /",
    "GK16andhvy_u:2312": " etad evopapādayitum ucyate-",
    "GK16andhvy_u:2313": " dṛṣṭa-pūrvā api hy arthāḥ kāvye rasa-parigrahāt /",
    "GK16andhvy_u:2314": " sarve navā ivābhānti madhu-māsa iva drumāḥ // DhvK_4.4 //",
    "GK16andhvy_u:2315": " tathā hi vivakṣitāny apara-vācyasyaiva śabda-śakty-udbhavānuraṇana-rūpa-vyaṅgya-prakāra-samāśrayeṇa navatvam /",
    "GK16andhvy_u:2316": " yathā-“dharaṇī-dhāraṇāyādhunā tvaṃ śeṣaḥ” ity ādeḥ /",
    "GK16andhvy_u:2317": " śeṣo hima-giris tvaṃ ca mahānto guravaḥ sthirāḥ /",
    "GK16andhvy_u:2318": " yad alaṅghita-maryādāś calantīṃ bibhrate bhuvam //",
    "GK16andhvy_u:2319": " ity ādiṣu satsv api /",
    "GK16andhvy_u:2320": " tasyaivārtha-śakty-udbhavānuraṇana-rūpa-vyaṅgya-samāśrayeṇa navatvam /",
    "GK16andhvy_u:2321": " yathā-“evaṃ-vādini devarṣau” ity ādi ślokasya /",
    "GK16andhvy_u:2322": " kṛte vara-kathālāpe kumāryaḥ pulakodgamaiḥ /",
    "GK16andhvy_u:2323": " sūcayanti spṛhām antar-lajjayāvanatānanāḥ //",
    "GK16andhvy_u:2324": " ity ādiṣu satsv artha-śakty-udbhavānuraṇana-rūpa-vyaṅgyasya kavi-prauḍhokti-nirmita-śarīratvena navatvam /",
    "GK16andhvy_u:2325": " yathā-“sajjayati surabhi-māso” ity ādeḥ /",
    "GK16andhvy_u:2326": " surabhi-samaye pravṛtte sahasā prādurbhavanti ramaṇīyāḥ /",
    "GK16andhvy_u:2327": " rāgavatām utkalikāḥ sahaiva sahakāra-kalikābhiḥ //",
    "GK16andhvy_u:2328": " ity ādiṣu satsv apy apūrvatvam eva /",
    "GK16andhvy_u:2329": " artha-śakty-udbhavānuraṇana-rūpa-vyaṅgyasya kavi-nibaddha-vaktṛ-prauḍhokti-mātra-niṣpanna-śarīratvena navatvam /",
    "GK16andhvy_u:2330": " yathā “'vāṇijya hasti-dantāḥ” ity ādi-gāthārthasya /",
    "GK16andhvy_u:2331": " kariṇī-behabbaaro maha putto ekka-kāṇḍa-vinibāī /",
    "GK16andhvy_u:2332": " haa soṇhāeṃ taha kaho jaha kaṇḍa-karaṇḍaaṃ baha{i} //",
    "GK16andhvy_u:2333": " [kariṇī-vaidhavya-karo mama putra eka-kāṇḍa-vinipātī /",
    "GK16andhvy_u:2334": " hata-snuṣayā tathā kṛto yathā kāṇḍa-karaṇḍakaṃ vahati //]",
    "GK16andhvy_u:2335": " evam ādiṣv artheṣu satsv apy anālīḍhataiva // DhvA_4.4 //",
    "GK16andhvy_u:2336": " yathā vyaṅgya-bheda-samāśrayeṇa dhvaneḥ kāvyārthānāṃ navatvam utpadyate,",
    "GK16andhvy_u:2337": " tathā vyañjaka-bheda-samāśrayeṇāpi /",
    "GK16andhvy_u:2338": " tat tu grantha-vistara-bhayān na likhyate,",
    "GK16andhvy_u:2339": " svayam eva sahṛdayair abhyūhyam /",
    "GK16andhvy_u:2340": " atra ca punaḥ punar uktam api sāratayedam ucyate-",
    "GK16andhvy_u:2341": " vyaṅgya-vyañjaka-bhāve 'smin vividhe sambhavaty api /",
    "GK16andhvy_u:2342": " rasādi-maya ekasmin kaviḥ syād avadhānavān // DhvK_4.5 //",
    "GK16andhvy_u:2343": " asminn arthānantya-hetau vyaṅgya-vyañjaka-bhāve vicitre śabdānāṃ sambhavaty api kavir apūrvārtha-lābhārthī rasādi-maya ekasmin vyaṅgya-vyañjaka-bhāve yatnād avadadhīta /",
    "GK16andhvy_u:2344": " rasa-bhāva-tad-ābhāsa-rūpe hi vyaṅgye tad-vyañjakeṣu ca yathā-nirdiṣṭeṣu varṇa-pada-vākya-racanā-prabandheṣv avahita-manasaḥ kaveḥ sarvam apūrvaṃ kāvyaṃ sampadyate /",
    "GK16andhvy_u:2345": " tathā ca rāmāyaṇa-mahābhāratādiṣu saṅgrāmādayaḥ punaḥ punar abhihitā api nava-navāḥ prakāśante /",
    "GK16andhvy_u:2346": " prabandhe cāṅgī rasa eka evopanibadhyamāno 'rtha-viśeṣa-lābhaṃ chāyātiśayaṃ ca puṣṇāti /",
    "GK16andhvy_u:2347": " kasminn iveti cet-yathā rāmāyaṇe yathā vā mahābhārate /",
    "GK16andhvy_u:2348": " rāmāyaṇe hi karuṇo rasaḥ svayam ādi-kavinā sūtritaḥ “śokaḥ ślokatvam āgataḥ” ity evaṃ-vādinā /",
    "GK16andhvy_u:2349": " nirvyūḍhaś ca sa eva sītātyanta-viyoga-paryantam eva sva-prabandham uparacayatā /",
    "GK16andhvy_u:2350": " mahābhārate 'pi śāstra-kāvya-rūpa-cchāyānvayini vṛṣṇi-pāṇḍava-virasāvasāna-vaimanasya-dāyinīṃ",
    "GK16andhvy_u:2351": " samāptim upanibadhnatā mahā-muninā vairāgya-janana-tātparyaṃ prādhānyena sva-prabandhasya",
    "GK16andhvy_u:2352": " darśayatā mokṣa-lakṣaṇaḥ puruṣārthaḥ śānto rasaś ca mukhyatayā vivakṣā-viṣayatvena sūcitaḥ /",
    "GK16andhvy_u:2353": " etac cāṃśena vivṛtam evānyair vyākhyā-vidhāyibhiḥ /",
    "GK16andhvy_u:2354": " svayam eva caitad udgīrṇaṃ tenodīrṇa-mahā-moha-magnam ujjihīrṣatā lokam ativimala-jñānāloka-dāyinā loka-nāthena-",
    "GK16andhvy_u:2355": " yathā yathā viparyeti loka-tantram asāravat /",
    "GK16andhvy_u:2356": " tathā tathā virāgo 'tra jāyate nātra saṃśayaḥ //",
    "GK16andhvy_u:2357": " ity ādi bahuśaḥ kathayatā /",
    "GK16andhvy_u:2358": " tataś ca śānto raso rasāntarair mokṣa-lakṣaṇaḥ puruṣārthaḥ puruṣārthāntarais tad-upasarjanatvenānugamyamāno",
    "GK16andhvy_u:2359": " 'ṅgitvena vivakṣā-viṣaya iti mahābhārata-tātparyaṃ suvyaktam evāvabhāsate /",
    "GK16andhvy_u:2360": " aṅgāṅgi-bhāvaś ca yathā rasānāṃ tathā pratipāditam eva /",
    "GK16andhvy_u:2361": " pāramārthikāntas tattvānapekṣayā śarīrasyevāṅga-bhūtasya rasasya puruṣārthasya ca sva-prādhānyena cārutvam apy aviruddham /",
    "GK16andhvy_u:2362": " nanu mahābhārate yāvān vivakṣā-viṣayaḥ so 'nukramaṇyāṃ sarva evānukrānto na caitat tatra dṛśyate,",
    "GK16andhvy_u:2363": " pratyuta sarva-puruṣārtha-prabodha-hetutvaṃ sarva-rasa-garbhatvaṃ ca mahābhāratasya tasminn uddeśe sva-śabda-niveditatvena pratīyate /",
    "GK16andhvy_u:2364": " atrocyate-satyaṃ śāntasyaiva rasasyāṅgitvaṃ mahābhārate mokṣasya ca sarva-puruṣārthebhyaḥ prādhānyam ity etan na sva-śabdābhidheya-tvenānukramaṇyā",
    "GK16andhvy_u:2365": " darśitaṃ tu vyaṅgyatvena-“bhagavān vāsudevaś ca kīrtyate 'tra sanātanaḥ” ity asmin vākye /",
    "GK16andhvy_u:2366": " anena hy ayam artho vyaṅgyatvena vivakṣito yad atra mahābhārate pāṇḍavādi-caritaṃ yat kīrtyate tat sarvam avasāna-virasam avidyā-prapañca-rūpaṃ",
    "GK16andhvy_u:2367": " paramārtha-satya-svarūpas tu bhagavān vāsudevo 'tra kīrtyate /",
    "GK16andhvy_u:2368": " tasmāt tasminn eva parameśvare bhagavati bhavata bhāvita-cetaso,",
    "GK16andhvy_u:2369": " mā bhūta vibhūtiṣu niḥsārāsu rāgiṇo guṇeṣu vā naya-vinaya-parākramādiṣv amīṣu kevaleṣu keṣucit sarvātmanā pratiniviṣṭa-dhiyaḥ /",
    "GK16andhvy_u:2370": " tathā cāgre-paśyata niḥsāratāṃ saṃsārasyety amum evārthaṃ dyotayan sphuṭam evāvabhāsate vyañjaka-śakty-anugṛhītaś ca śabdaḥ /",
    "GK16andhvy_u:2371": " evaṃ-vidham evārthaṃ garbhīkṛtaṃ sandarśayanto 'nantara-ślokā lakṣyante-“sa hi satyam” ity ādayaḥ /",
    "GK16andhvy_u:2372": " ayaṃ ca nigūḍha-ramaṇīyo 'rtho mahābhāratāvasāne harivaṃśa-varṇanena samāptiṃ vidadhatā tenaiva kavi-vedhasā kṛṣṇa-dvaipāyanena samyak-sphuṭī-kṛtaḥ",
    "GK16andhvy_u:2373": " anena cārthena saṃsārātīte tattvāntare bhakty-atiśayaṃ pravartayatā sakala eva sāṃsāriko vyavahāraḥ pūrva-pakṣīkṛto nyakṣeṇa prakāśate /",
    "GK16andhvy_u:2374": " devatā-tīrtha-tapaḥ-prabhṛtīnāṃ ca prabhāvātiśaya-varṇanaṃ tasyaiva para-brahmaṇaḥ prāpty-upāyatvena tad-vibhūtitvenaiva devatā-viśeṣāṇām anyeṣāṃ ca /",
    "GK16andhvy_u:2375": " pāṇḍavādi-carita-varṇanasyāpi vairāgya-janana-tātparyād vairāgyasya ca mokṣa-mūlatvān",
    "GK16andhvy_u:2376": " mokṣasya ca bhagavat-prāpty-upāyatvena mukhyatayā gītādiṣu pradarśitatvāt para-brahma-prāpty-upāyatvam eva paramparayā /",
    "GK16andhvy_u:2377": " vāsudevādi-saṃjñābhidheyatvena cāparimita-śakty-āspadaṃ paraṃ brahma gītādi-pradeśāntareṣu",
    "GK16andhvy_u:2378": " tad-abhidhānatvena labdha-prasiddhi māthura-prādurbhāvānukṛta-sakala-svarūpaṃ vivakṣitaṃ",
    "GK16andhvy_u:2379": " na tu māthura-prādurbhāvāṃśa eva,",
    "GK16andhvy_u:2380": " sanātana-śabda-viśeṣitatvāt /",
    "GK16andhvy_u:2381": " rāmāyaṇādiṣu cānayā saṃjñayā bhagavan-mūrty-antare vyavahāra-darśanāt /",
    "GK16andhvy_u:2382": " nirṇītaś cāyam arthaḥ śabda-tattva-vidbhir eva /",
    "GK16andhvy_u:2383": " tad evam anukramaṇī-nirdiṣṭena vākyena bhagavad-vyatirekiṇaḥ sarvasyānyasyānityatāṃ prakāśayatā mokṣa-lakṣaṇa evaikaḥ paraḥ puruṣārthaḥ śāstranaye,",
    "GK16andhvy_u:2384": " kāvya-naye ca tṛṣṇākṣaya-sukha-paripoṣa-lakṣaṇaḥ śānto raso mahābhāratasyāṅgitvena vivakṣita iti supratipāditam /",
    "GK16andhvy_u:2385": " atyanta-sāra-bhūtatvāc cāyam artho vyaṅgyatvenaiva darśito na tu vācyatvena /",
    "GK16andhvy_u:2386": " sāra-bhūto hy arthaḥ sva-śabdānabhidheyatvena prakāśitaḥ sutarām eva śobhām āvahati /",
    "GK16andhvy_u:2387": " prasiddhiś ceyam asty eva vidagdha-vidvat-pariṣatsu yad abhimatataraṃ vastu vyaṅgyatvena prakāśyate na sākṣāc-chabda-vācyatvena /",
    "GK16andhvy_u:2388": " tasmāt sthitam etat-aṅgibhūta-rasādy-āśrayeṇa kāvye kriyamāṇe navārtha-lābho bhavati bandha-cchāyā ca mahatī sampadyata iti /",
    "GK16andhvy_u:2389": " ata eva ca rasānuguṇārtha-viśeṣopanibandham alaṅkārāntara-virahe 'pi chāyātiśaya-yogi lakṣye dṛśyate / yathā-",
    "GK16andhvy_u:2390": " munir jayati yogīndro mahātmā kumbha-sambhavaḥ /",
    "GK16andhvy_u:2391": " yenaika-culake dṛṣṭau tau divyau matsya-kacchapau //ity ādau /",
    "GK16andhvy_u:2392": " atra hy adbhuta-rasānuguṇam eka-culake matsya-kacchapa-darśanaṃ chāyātiśayaṃ puṣṇāti /",
    "GK16andhvy_u:2393": " tatra hy eka-culake sakala-jaladhi-sannidhānād api divya-matsya-kacchapa-darśanam akṣuṇṇatvād adbhuta-rasānuguṇataram /",
    "GK16andhvy_u:2394": " kṣuṇṇaṃ hi vastu loka-prasiddhyādbhutam api nāścaryakāri bhavati /",
    "GK16andhvy_u:2395": " na cākṣuṇṇaṃ vastūpanibadhyamānam adbhuta-rasasyaivānuguṇaṃ yāvad rasāntarasyāpi / tad yathā-",
    "GK16andhvy_u:2396": " svidyati romāñcate vepate rathyāyāṃ tulāgreṇa /",
    "GK16andhvy_u:2397": " sa pārśvo 'dyāpi subhaga tasyā yenāsyatikrāntaḥ //",
    "GK16andhvy_u:2398": " [svidyati romāñcate vepate rathyāyāṃ tulāgreṇa /",
    "GK16andhvy_u:2399": " sa pārśvo 'dyāpi subhaga tasyā yenāsyatikrāntaḥ //]",
    "GK16andhvy_u:2400": " etad gāthārthād bhāvyamānād yā rasa-pratītir bhavati,",
    "GK16andhvy_u:2401": " sā tvāṃ spṛṣṭvā svidyati romāñcate vepate ity evaṃ-vidhād arthāt pratīyamānān manāg api no jāyate /",
    "GK16andhvy_u:2402": " tad evaṃ dhvani-prabheda-samāśrayeṇa yathā kāvyārthānāṃ navatvaṃ jāyate tathā pratipāditam /",
    "GK16andhvy_u:2403": " guṇībhūta-vyaṅgyasyāpi tribheda-vyaṅgyāpekṣayā ye prakārās tat-samāśrayeṇāpi kāvya-vastūnāṃ navatvaṃ bhavaty eva /",
    "GK16andhvy_u:2404": " tat tv ativistāra-kārīti nodāhṛtaṃ sahṛdayaiḥ svayam utprekṣaṇīyam // DhvA_4.5 //",
    "GK16andhvy_u:2405": " dhvaner itthaṃ guṇībhūta-vyaṅgyasya ca samāśrayāt /",
    "GK16andhvy_u:2406": " na kāvyārtha-virāmo 'sti yadi syāt pratibhā-guṇaḥ // DhvK_4.6 //",
    "GK16andhvy_u:2407": " satsv api purātana-kavi-prabandheṣu yadi syāt pratibhā-guṇaḥ,",
    "GK16andhvy_u:2408": " tasmiṃs tv asati na kiṃcid eva kaver vastv asti /",
    "GK16andhvy_u:2409": " bandha-cchāyāpy artha-dvayānurūpa-śabda-sanniveśo 'rtha-pratibhānābhāve katham upapadyate /",
    "GK16andhvy_u:2410": " anapekṣitārtha-viśeṣākṣara-racanaiva bandha-cchāyeti nedaṃ nedīyaḥ sahṛdayānām /",
    "GK16andhvy_u:2411": " evaṃ hi saty arthānapekṣa-catura-madhura-vacana-racanāyām api kāvya-vyapadeśaḥ pravarteta /",
    "GK16andhvy_u:2412": " śabdārthayoḥ sāhityena kāvyatve kathaṃ tathā-vidhe viṣaye kāvya-vyavastheti cet-paropanibaddhārtha-viracane",
    "GK16andhvy_u:2413": " yathā tat-kāvyatva-vyavahāras tathā tathā-vidhānāṃ kāvya-sandarbhāṇām // DhvA_4.6 //",
    "GK16andhvy_u:2414": " na cārthānantyaṃ vyaṅgyārthāpekṣayaiva yāvad vācyārthāpekṣayāpīti pratipādayitum ucyate-",
    "GK16andhvy_u:2415": " avasthādeśa-kālādi-viśeṣair api jāyate /",
    "GK16andhvy_u:2416": " ānantyam eva vācyasya śuddhasyāpi svabhāvataḥ // DhvK_4.7 //",
    "GK16andhvy_u:2417": " śuddhasyānapekṣita-vyaṅgyasyāpi vācyasyānantyam eva jāyate svabhāvataḥ /",
    "GK16andhvy_u:2418": " svabhāvo hy ayaṃ vācyānāṃ cetanānām acetanānāṃ ca yad avasthā-bhedād deśa-bhedāt kāla-bhedāt svālakṣaṇya-bhedāc cānantatā bhavati /",
    "GK16andhvy_u:2419": " taiś ca tathā-vyavasthitaiḥ sadbhiḥ prasiddhāneka-svabhāvānusaraṇa-rūpayā svabhāvoktyāpi tāvad upanibadhyamānair niravadhiḥ kāvyārthaḥ sampadyate",
    "GK16andhvy_u:2420": " tathā hy avasthā-bhedān navatvaṃ yathā-bhagavatī pārvatī kumārasambhave “sarvopamā-dravya-samuccayena”",
    "GK16andhvy_u:2421": " [ku.saṃ. 1.49] ity ādibhir uktibhiḥ prathamam eva parisamāpita-rūpa-varṇanāpi punar",
    "GK16andhvy_u:2422": " bhagavataḥ śambhor locana-gocaram āyāntī “vasanta-puṣpābharaṇaṃ vahantī” [ku.saṃ.",
    "GK16andhvy_u:2423": " 3.53] manmathopakaraṇa-bhūtena bhaṅgyantareṇopavarṇitā /",
    "GK16andhvy_u:2424": " saiva ca punar navodvāha-samaye prasādhyamānā “tāṃ prāṅ-mukhīṃ tatra niveśya tanvīm” ity ādy-uktibhir navenaiva prakāreṇa nirūpita-rūpa-sauṣṭhavā",
    "GK16andhvy_u:2425": " na ca te tasya kaver ekatraivāsakṛt-kṛtā varṇana-prakārā apunar-uktatvena vā nava-navārtha-nirbharatvena vā pratibhāsante /",
    "GK16andhvy_u:2426": " darśitam eva caitad viṣama-bāṇa-līlāyām-",
    "GK16andhvy_u:2427": " ṇa a tāṇaṃ ghaḍa(i)",
    "GK16andhvy_u:2428": " ohī ṇa a te dīsanti kaha bi punaruttā /",
    "GK16andhvy_u:2429": " je bibbhamā piāṇaṃ atthā vā suka(i)-bāṇīnaṃ //",
    "GK16andhvy_u:2430": " [na ca teṣāṃ ghaṭate 'vadhiḥ,",
    "GK16andhvy_u:2431": " na ca te dṛśyante katham api punaruktāḥ /",
    "GK16andhvy_u:2432": " ye vibhramāḥ priyāṇām arthā vā sukavi-vāṇīnām //]",
    "GK16andhvy_u:2433": " ayam aparaś cāvasthā-bheda-prakāro yad acetanānāṃ sarveṣāṃ cetanaṃ dvitīyaṃ rūpam abhimānitva-prasiddhaṃ himavad gaṅgādīnām /",
    "GK16andhvy_u:2434": " tac cocita-cetana-viṣaya-svarūpa-yojanayopanibadhyamānam anyad eva sampadyate /",
    "GK16andhvy_u:2435": " yathā kumāra-sambhava eva parvata-svarūpasya himavato varṇanaṃ,",
    "GK16andhvy_u:2436": " punaḥ saptarṣi-priyoktiṣu cetana-tat-svarūpāpekṣayā pradarśitaṃ tad apūrvam eva pratibhāti /",
    "GK16andhvy_u:2437": " prasiddhaś cāyaṃ sat-kavīnāṃ mārgaḥ /",
    "GK16andhvy_u:2438": " idaṃ ca prasthānaṃ kavi-vyutpattaye viṣama-bāṇa-līlāyāṃ sa-prapañcaṃ darśitam /",
    "GK16andhvy_u:2439": " cetanānāṃ ca bālyādy-avasthābhir anyatvaṃ sat-kavīnāṃ prasiddham eva /",
    "GK16andhvy_u:2440": " cetanānām avasthā-bhede 'py avāntarāvasthā-bhedān nānātvam /",
    "GK16andhvy_u:2441": " yathā kumārīṇāṃ kusuma-śara-bhinna-hṛdayānām anyāsāṃ ca /",
    "GK16andhvy_u:2442": " tatrāpi vinītānām avinītānāṃ ca /",
    "GK16andhvy_u:2443": " acetanānāṃ ca bhāvānām ārambhādy-avasthā-bheda-bhinnānām ekaikaśaḥ svarūpam upanibadhyamānam ānantyam evopayāti / yathā-",
    "GK16andhvy_u:2444": " haṃsānāṃ ninadeṣu yaiḥ kavalitair āsajyate kūjatām",
    "GK16andhvy_u:2445": " anyaḥ ko 'pi kaṣāya-kaṇṭha-luṭhanād āghargharo vibhramaḥ /",
    "GK16andhvy_u:2446": " te sampraty akaṭhora-vāraṇa-vadhū-dantāṅkura-spardhino",
    "GK16andhvy_u:2447": " niryātāḥ kamalākareṣu bisinī-kandāgrima-granthayaḥ //[*23]",
    "GK16andhvy_u:2448": " [*23] Srk 284, Skm 1309 (credited to Kamalāyudha)",
    "GK16andhvy_u:2449": " evam anyatrāpi diśānayānusartavyam /",
    "GK16andhvy_u:2450": " deśa-bhedān nānātvam acetanānāṃ tāvat /",
    "GK16andhvy_u:2451": " yathā vāyūnāṃ nānā-dig-deśa-cāriṇām anyeṣām api salila-kusumādīnāṃ prasiddham eva /",
    "GK16andhvy_u:2452": " cetanānām api mānuṣa-paśu-pakṣi-prabhṛtīnāṃ grāmāraṇya-salilādi-samedhitānāṃ parasparaṃ mahān viśeṣaḥ samupalakṣyata eva /",
    "GK16andhvy_u:2453": " sa ca vivicya yathāyatham upanibadhyamānas tathaivānantyam āyāti /",
    "GK16andhvy_u:2454": " tathā hi-mānuṣāṇām eva tāvad dig-deśādi-bhinnānāṃ ye vyavahāra-vyāpārādiṣu vicitrā viśeṣās teṣāṃ kenāntaḥ śakyate gantum,",
    "GK16andhvy_u:2455": " viśeṣato yoṣitām /",
    "GK16andhvy_u:2456": " upanibadhyate ca tat sarvam eva sukavibhir yathā-pratibham /",
    "GK16andhvy_u:2457": " kāla-bhedāc ca nānātvam /",
    "GK16andhvy_u:2458": " yatha rtu-bhedād dig-vyoma-salilādīnām acetanānām /",
    "GK16andhvy_u:2459": " cetanānāṃ cautsukyādayaḥ kāla-viśeṣāśrayiṇaḥ prasiddhā eva /",
    "GK16andhvy_u:2460": " svālakṣaṇya-prabhedāc ca sakala-jagad-gatānāṃ vastūnāṃ vinibandhanaṃ prasiddham eva /",
    "GK16andhvy_u:2461": " tac ca yathāvasthitam api tāvad upanibadhyamānam anantatām eva kāvyārthasyāpādayati /",
    "GK16andhvy_u:2462": " atra kecid ācakṣīran-yathā sāmānyātmanā vastūni vācyatāṃ pratipadyante na viśeṣātmanā ;",
    "GK16andhvy_u:2463": " tāni hi svayam anubhūtānāṃ sukhādīnāṃ tan-nimittānāṃ ca svarūpam anyatrāropayadbhiḥ sva-parānubhūta-rūpa-sāmānya-mātrāśrayeṇopanibadhyante kavibhiḥ",
    "GK16andhvy_u:2464": " na hi tair atītam anāgataṃ vartamānaṃ ca paricitādi-sva-lakṣaṇaṃ yogibhir iva pratyakṣīkriyate ;",
    "GK16andhvy_u:2465": " tac cānubhāvyānubhava-sāmānyaṃ sarva-pratipattṛ-sādhāraṇaṃ parimitatvāt purātanānām eva gocarī-bhūtam,",
    "GK16andhvy_u:2466": " tasyāviṣayatvānupapatteḥ /",
    "GK16andhvy_u:2467": " ata eva sa prakāra-viśeṣo yair adyatanair abhinavatvena pratīyate teṣām abhimāna-mātram eva bhaṇiti-kṛtaṃ vaicitrya-mātram atrāstīti /",
    "GK16andhvy_u:2468": " tatrocyate-yat tūktaṃ sāmānya-mātrāśrayeṇa kāvya-pravṛttis tasya ca parimitatvena prāg eva gocarī-kṛtatvān nāsti navatvaṃ kāvya-vastūnām iti,",
    "GK16andhvy_u:2469": " tad ayuktam ;",
    "GK16andhvy_u:2470": " yato yadi sāmānya-mātram āśritya kāvyaṃ pravartate kiṃ kṛtas tarhi mahā-kavi-nibadhyamānānāṃ kāvyārthānām atiśayaḥ /",
    "GK16andhvy_u:2471": " vālmīki-vyatiriktasyānyasya kavi-vyapadeśa eva vā sāmānya-vyatiriktasyānyasya kāvyārthasyābhāvāt,",
    "GK16andhvy_u:2472": " sāmānyasya cādikavinaiva pradarśitatvāt /",
    "GK16andhvy_u:2473": " ukti-vaicitryān naiṣa doṣa iti cet-kim idam ukti-vaicitryam ?",
    "GK16andhvy_u:2474": " uktir hi vācya-viśeṣa-pratipādi vacanam /",
    "GK16andhvy_u:2475": " tad-vaicitrye kathaṃ na vācya-vaicitryam ?",
    "GK16andhvy_u:2476": " vācya-vācakayor avinābhāvena pravṛtteḥ /",
    "GK16andhvy_u:2477": " vācyānāṃ ca kāvye pratibhāsamānānāṃ yad rūpaṃ tat tu grāhya-viśeṣābhedenaiva pratīyate /",
    "GK16andhvy_u:2478": " tenokti-vaicitrya-vādinā vācya-vaicitryam anicchatāpy avaśyam evābhyupagantavyam /",
    "GK16andhvy_u:2479": " tad ayam atra saṅkṣepaḥ-",
    "GK16andhvy_u:2480": " vālmīki-vyatiriktasya yady ekasyāpi kasyacit /",
    "GK16andhvy_u:2481": " iṣyate pratibhārtheṣu tat tad ānantyam akṣayam //",
    "GK16andhvy_u:2482": " kiṃ ca, ukti-vaicitryaṃ yat kāvya-navatve nibandhanam ucyate tad asmat-pakṣānuguṇam eva /",
    "GK16andhvy_u:2483": " yato yāvān ayaṃ kāvyārthānantya-bheda-hetuḥ prakāraḥ prāg darśitaḥ sa sarva eva punarukti-vaicitryād dvi-guṇatām āpadyate /",
    "GK16andhvy_u:2484": " yaś cāyam upamā-śleṣādir alaṅkāra-vargaḥ prasiddhaḥ sa bhaṇiti-vaicitryād upanibadhyamānaḥ svayam evānavadhir dhatte punaḥ śata-śākhatām /",
    "GK16andhvy_u:2485": " bhaṇitiś ca sva-bhāṣā-bhedena vyavasthitā satī pratiniyata-bhāṣā-gocarārtha-vaicitrya-nibandhanaṃ punar aparaṃ kāvyārthānām ānantyam āpādayati",
    "GK16andhvy_u:2486": " yathā mamaiva-",
    "GK16andhvy_u:2487": " maha maha iti bhaṇantaho bajjadi kālo jaṇassa /",
    "GK16andhvy_u:2488": " toi ṇa deu janaddaṇu goarībhodi maṇassa //",
    "GK16andhvy_u:2489": " [mama mama iti bhaṇato vrajati kālo janasya /",
    "GK16andhvy_u:2490": " tathāpi na devo janārdano gocaro bhavati manasaḥ] // DhvA_4.7 //",
    "GK16andhvy_u:2491": " itthaṃ yathā yathā nirūpyate tathā tathā na labhyate 'ntaḥ kāvyārthānām /",
    "GK16andhvy_u:2492": " idaṃ tūcyate-",
    "GK16andhvy_u:2493": " avasthādi-vibhinnānāṃ vācyānāṃ vinibandhanam /",
    "GK16andhvy_u:2494": " yat pradarśitaṃ prāk-",
    "GK16andhvy_u:2495": " bhūmnaiva dṛśyate lakṣye . . . . . . . . . . .",
    "GK16andhvy_u:2496": " na tac chakyam apohitum /",
    "GK16andhvy_u:2497": " . . . . . . . . . . .tat tu bhāti rasāśrayāt // DhvK_4.8 //",
    "GK16andhvy_u:2498": " tad idam atra saṅkṣepeṇābhidhīyate sat-kavīnām upadeśāya-",
    "GK16andhvy_u:2499": " rasa-bhāvādi-sambaddhā yady aucityānusāriṇī /",
    "GK16andhvy_u:2500": " anvīyate vastu-gatir deśa-kālādi-bhedinī // DhvK_4.9 //",
    "GK16andhvy_u:2501": " tatkā gaṇanā kavīnāmanyeṣāṃ parimitaśaktīnām /",
    "GK16andhvy_u:2502": " vācaspati-sahasrāṇāṃ sahasrair api yatnataḥ /",
    "GK16andhvy_u:2503": " nibaddhā sā kṣayaṃ naiti prakṛtir jagatām iva // DhvK_4.10 //",
    "GK16andhvy_u:2504": " yathā hi jagat-prakṛtir atīta-kalpa-paramparāvirbhūta-vicitra-vastu-prapañcā satī punar idānīṃ parikṣīṇā para-padārtha-nirmāṇa-śaktir iti na śakyate 'bhidhātum /",
    "GK16andhvy_u:2505": " tadvad eveyaṃ kāvya-sthitir anantābhiḥ kavi-matibhir upabhuktāpi nedānīṃ parihīyate,",
    "GK16andhvy_u:2506": " pratyuta nava-navābhir vyutpattibhiḥ parivardhate /",
    "GK16andhvy_u:2507": " itthaṃ sthite 'pi",
    "GK16andhvy_u:2508": " saṃvādās tu bhavanty eva bāhulyena sumedhasām /",
    "GK16andhvy_u:2509": " sthitaṃ hy etat saṃvādinya eva medhāvināṃ buddhayaḥ /",
    "GK16andhvy_u:2510": " kintu-",
    "GK16andhvy_u:2511": " naika-rūpatayā sarve te mantavyā vipaścitā // DhvK_4.11 //",
    "GK16andhvy_u:2512": " katham iti cet-",
    "GK16andhvy_u:2513": " saṃvādo hy anya-sādṛśyaṃ tat punaḥ pratibimbavat /",
    "GK16andhvy_u:2514": " ālekhyākāravat tulya-dehivac ca śarīriṇām // DhvK_4.12 //",
    "GK16andhvy_u:2515": " saṃvādo hi kāvyārthasyocyate yad anyena kāvya-vastunā sādṛśyam /",
    "GK16andhvy_u:2516": " tat punaḥ śarīriṇāṃ pratibimbavad ālekhyākāravat tulya-dehivac ca tridhā vyavasthitam /",
    "GK16andhvy_u:2517": " kiṃcid dhi kāvya-vastu vastv-antarasya śarīriṇaḥ pratibimba-kalpam,",
    "GK16andhvy_u:2518": " anyad ālekhya-prakhyam,",
    "GK16andhvy_u:2519": " anyat tulyena śarīriṇā sadṛśam /",
    "GK16andhvy_u:2520": " tatra pūrvam ananyātma tucchātma tad-anantaram /",
    "GK16andhvy_u:2521": " tṛtīyaṃ tu prasiddhātma nānya-sāmyaṃ tyajet kaviḥ // DhvK_4.13 //",
    "GK16andhvy_u:2522": " tatra pūrvaṃ pratibimba-kalpaṃ kāvya-vastu parihartavyaṃ sumatinā /",
    "GK16andhvy_u:2523": " yatas tad-ananyātma tāttvika-śarīra-śūnyam /",
    "GK16andhvy_u:2524": " tad-anantaram ālekhya-prakhyam anya-sāmyaṃ śarīrāntara-yuktam api tucchātmatvena tyaktavyam /",
    "GK16andhvy_u:2525": " tṛtīyaṃ tu vibhinna-kamanīya-śarīra-sadbhāve sati sasaṃvādam api kāvya-vastu na tyaktavyaṃ kavinā /",
    "GK16andhvy_u:2526": " na hi śarīrī śarīriṇānyena sadṛśo 'py eka eveti śakyate vaktum // DhvA_4.13 //",
    "GK16andhvy_u:2527": " etad evopapādayitum ucyate-",
    "GK16andhvy_u:2528": " ātmano 'nyasya sad-bhāve pūrva-sthity-anuyāyy api /",
    "GK16andhvy_u:2529": " vastu bhātitarāṃ tanvyāḥ śaśi-cchāyam ivānanam // DhvK_4.14 //",
    "GK16andhvy_u:2530": " tattvasya sāra-bhūtasyātmanaḥ sad-bhāve 'nyasya pūrva-sthity-anuyāyy api vastu bhātitarām /",
    "GK16andhvy_u:2531": " purāṇa-ramaṇīya-cchāyānugṛhītaṃ hi vastu śarīravat parāṃ śobhāṃ puṣyati /",
    "GK16andhvy_u:2532": " na tu punar-uktatvenāvabhāsate /",
    "GK16andhvy_u:2533": " tanvyāḥ śaśi-cchāyam ivānanam // DhvA_4.14 //",
    "GK16andhvy_u:2534": " evaṃ tāvat sa-saṃvādānāṃ samudāya-rūpāṇāṃ vākyārthānāṃ vibhaktāḥ sīmānaḥ /",
    "GK16andhvy_u:2535": " padārtha-rūpāṇāṃ ca vastv-antara-sadṛśānāṃ kāvya-vastūnāṃ nāsty eva doṣa iti pratipādayitum ucyate-",
    "GK16andhvy_u:2536": " akṣarādi-racaneva yojyate yatra vastu-racanā purātanī /",
    "GK16andhvy_u:2537": " nūtane sphurati kāvya-vastuni vyaktam eva khalu sā na duṣyati // DhvK_4.15 //",
    "GK16andhvy_u:2538": " na hi vācaspatināpy akṣarāṇi padāni vā kānicid apūrvāṇi ghaṭayituṃ śakyante /",
    "GK16andhvy_u:2539": " tāni tu tāny evopanibaddhāni na kāvyādiṣu navatāṃ virudhyanti /",
    "GK16andhvy_u:2540": " tathaiva padārtha-rūpāṇi śleṣādi-mayāny artha-tattvāni / tasmāt-",
    "GK16andhvy_u:2541": " yadapi tad api ramyaṃ . . . . . . . .",
    "GK16andhvy_u:2542": " kāvya-śarīraṃ",
    "GK16andhvy_u:2543": " . . . . . . . . yatra lokasya kiṃcit",
    "GK16andhvy_u:2544": " yal lokasya kiṃcit /",
    "GK16andhvy_u:2545": " sphuritam idam itīyaṃ buddhir abhyujjihīte /",
    "GK16andhvy_u:2546": " sphuraṇeyaṃ kācid iti sahṛdayānāṃ camatkṛtir utpadyate /",
    "GK16andhvy_u:2547": " anugatam api pūrva-cchāyayā vastu tādṛk",
    "GK16andhvy_u:2548": " sukavir upanibadhnan nindyatāṃ nopayāti // DhvK_4.16 //",
    "GK16andhvy_u:2549": " tad-anugatam api pūrva-cchāyayā vastu tādṛk tādṛkṣaṃ sukavir vivakṣita-vyaṅgya-vācyārtha-samarpaṇa-samartha-śabda-racanā-rūpayā bandha-cchāyayopanibadhnan-nindyatāṃ naiva yāti /",
    "GK16andhvy_u:2550": " tad itthaṃ sthitam-",
    "GK16andhvy_u:2551": " pratīyantāṃ vāco nimita-vividhārthāmṛta-rasā",
    "GK16andhvy_u:2552": " na sādaḥ kartavyaḥ kavibhir anavadye sva-viṣaye /",
    "GK16andhvy_u:2553": " santi navāḥ kāvyārthāḥ paropanibaddhārtha-viracane na kaścit kaver guṇa iti bhāvayitvā /",
    "GK16andhvy_u:2554": " parasvādānecchā-virata-manaso vastu sukaveḥ",
    "GK16andhvy_u:2555": " sarasvaty evaiṣā ghaṭayati yatheṣṭaṃ bhagavatī // DhvK_4.17 //",
    "GK16andhvy_u:2556": " para-svādānecchāvirata-manasaḥ sukaveḥ sarasvaty eṣā bhagavatī yatheṣṭaṃ ghaṭayati vastu /",
    "GK16andhvy_u:2557": " yeṣāṃ sukavīnāṃ prāktana-puṇyābhyāsa-paripāka-vaśena pravṛttis teṣāṃ paroparacitārtha-parigraha-niḥspṛhāṇāṃ sva-vyāpāro na kvacid upayujyate",
    "GK16andhvy_u:2558": " saiva bhagavatī sarasvatī svayam abhimatam artham āvirbhāvayati /",
    "GK16andhvy_u:2559": " etad eva hi mahākavitvaṃ mahākavīnām ity om /",
    "GK16andhvy_u:2560": " ity akliṣṭa-rasāśrayocita-guṇālaṅkāra-śobhā-bhṛto",
    "GK16andhvy_u:2561": " yasmād vastu samīhitaṃ sukṛtibhiḥ sarvaṃ samāsādyate /",
    "GK16andhvy_u:2562": " kāvyākhye 'khila-saukhya-dhāmni vibudhodyāne dhvanir darśitaḥ",
    "GK16andhvy_u:2563": " so 'yaṃ kalpatarūpamāna-mahimā bhogyo 'stu bhavyātmanām //",
    "GK16andhvy_u:2564": " sat-kāvya-tattva-naya-vartma-cira-prasupta-",
    "GK16andhvy_u:2565": " kalpaṃ manaḥsu paripakva-dhiyāṃ yadāsīt /",
    "GK16andhvy_u:2566": " tad vyākarot sahṛdayodaya-lābha-hetor",
    "GK16andhvy_u:2567": " ānandavardhana iti prathitābhidhānaḥ //",
    "GK16andhvy_u:2568": " iti śrī-rājānakānanda-vardhanācārya-viracite dhvany-āloke caturtha uddyotaḥ /"
}