{
    "GSP33rams11pu:0": " jagajjanmādikāraṇaṃ brahma vedāntavedyam ity uktam /",
    "GSP33rams11pu:1": " tad ayuktam;",
    "GSP33rams11pu:2": " tad dhi na vākyapratipādyam /",
    "GSP33rams11pu:3": " anumānena siddheḥ ity āśaṅkyāha ---",
    "GSP33rams11pu:4": " śāstrayonitvāt //1,1.3//",
    "GSP33rams11pu:5": " śastraṃ yasya yoniḥ kāraṇaṃ,",
    "GSP33rams11pu:6": " pramāṇam,",
    "GSP33rams11pu:7": " tac chāstrayoniḥ;",
    "GSP33rams11pu:8": " tasya bhāvaś śāstrayonitvam; tasmāt /",
    "GSP33rams11pu:9": " brahmajñānakāraṇatvāc chāstrasya tadyonitvaṃ brahmaṇaḥ /",
    "GSP33rams11pu:10": " atyantātīndriyatvena pratyakṣādipramāṇāviṣayatayā brahmaṇaś śāstraikapramāṇakatvād uktasvarūpaṃ brahma yato vā imāni bhūtānītyādivākyaṃ bodhayaty evetyarthaḥ //",
    "GSP33rams11pu:11": " nanu śāstrayonitvaṃ brahmaṇo na saṃbhavati,",
    "GSP33rams11pu:12": " pramāṇāntaravedyatvād brahaṇaḥ,",
    "GSP33rams11pu:13": " aprāpte tu śāstram arthavat /",
    "GSP33rams11pu:14": " kiṃ tarhi tatra pramāṇam?",
    "GSP33rams11pu:15": " na tāvatpratyakṣam /",
    "GSP33rams11pu:16": " tad dhi dvividham indriyasaṃbhavaṃ yogasaṃbhavaṃ ceti /",
    "GSP33rams11pu:17": " indriyasaṃbhavaṃ ca bāhyasaṃbhavam āntarasaṃbhavaṃ ceti dvividhā /",
    "GSP33rams11pu:18": " bāhyendriyāṇi vidyamānasannikarṣayogyasvaviṣayabodhajananānīti na sarvārthasākṣātkāratannirmāṇasamarthapuruṣaviśeṣaviṣayabodhajananāni /",
    "GSP33rams11pu:19": " nāpy āntaram;",
    "GSP33rams11pu:20": " āntarasukhaduḥkhādivyatiriktabahirviṣayeṣu tasya bāhyendriyānapekṣapravṛttyanupapatteḥ /",
    "GSP33rams11pu:21": " nāpi yogajanyam;",
    "GSP33rams11pu:22": " bhāvanāprakarṣaparyantajanmanas tasya viśadāvabhāsatve 'pi pūrvānubhūtaviṣayasmṛtimātratvān na prāmāṇyam iti kutaḥ pratyakṣatā ?",
    "GSP33rams11pu:23": " tadatiriktaviṣayatve kāraṇābhāvāt;",
    "GSP33rams11pu:24": " tathā sati tasya bhramarūpavatā /",
    "GSP33rams11pu:25": " nāpy anumānaṃ viśeṣatodṛṣṭaṃ",
    "GSP33rams11pu:26": " sāmānyatodṛṣṭaṃ vā /",
    "GSP33rams11pu:27": " atīndriye vastuni saṃbandhāvadhāraṇavirahān na viśeṣatodṛṣṭam /",
    "GSP33rams11pu:28": " samastavastusākṣātkāratannirmāṇasamarthapuruṣaviśeṣaniyataṃ sāmānyatodṛṣṭam api na liṅgam upalabhayte /",
    "GSP33rams11pu:29": " nanu ca jagataḥ kāryatvaṃ tadupādānopakaraṇasaṃpradānaprayojanābhijñakartṛkatvavyāptam /",
    "GSP33rams11pu:30": " acetanārabdhaṃm jagataś caikacetanādhīnatvena vyāptam /",
    "GSP33rams11pu:31": " sarvaṃ hi ghaṭādikāryaṃ tadupādānopakaraṇasaṃpradānaprayojanābhijñakartṛkaṃ dṛṣṭam /",
    "GSP33rams11pu:32": " acetanārabdham arogaṃ svaśarīram ekacetanādhīnaṃ ca /",
    "GSP33rams11pu:33": " sāvayavatvena jagataḥ kāryatvam /",
    "GSP33rams11pu:34": " ucyate / kim idam ekacetanādhīnatvam ?",
    "GSP33rams11pu:35": " na tāvat tadāyattotpattisthititvam;",
    "GSP33rams11pu:36": " dṛṣṭānto hi sādhyavikalaḥ syāt /",
    "GSP33rams11pu:37": " na hy arogaṃ svaśarīram ekacetanāyattotpattisthiti;",
    "GSP33rams11pu:38": " taccharīrasya bhoktṝṇāṃ bhāryādisarvacenatānām adṛṣṭajanyatvāt tadutpattisthityoḥ /",
    "GSP33rams11pu:39": " kiṃ ca, śarīrāvayavinaḥ svāvayavasamavetatārūpā sthitir avayavasaṃśleṣavyatirekeṇa na cetanam apekṣate /",
    "GSP33rams11pu:40": " prāṇanalakṣaṇā tu sthitiḥ pakṣatvābhimate kṣitijaladhimahīdharādau na saṃbhavatīti pakṣasapakṣānugatām ekarūpāṃ sthitiṃ nopalabhāmahe /",
    "GSP33rams11pu:41": " tad āyattapravṛttitvaṃ tadadhīnatvam iti cet,",
    "GSP33rams11pu:42": " anekacetanasādhyeṣu gurutararathaśilāmahīruhādiṣu vyabhicāraḥ /",
    "GSP33rams11pu:43": " cetanamātrādhīnatve siddhasādhyatā /",
    "GSP33rams11pu:44": " kiṃ ca, ubhayavādisiddhānāṃ jīvānām eva lāghavena kartṛtvābhyupagamo yuktaḥ /",
    "GSP33rams11pu:45": " na ca jīvānām upādānādyanabhijñatayā kartṛtvāsaṃbhavaḥ;",
    "GSP33rams11pu:46": " sarveṣām eva cetanānāṃ pṛthivyādyupādānayāgādyupakaraṇasākṣātkārasāmarthyāt;",
    "GSP33rams11pu:47": " yathedānīṃ pṛthivyādayo yāgādayaś ca pratyakṣam īkṣyante /",
    "GSP33rams11pu:48": " upakaraṇabhūtayāgādiśaktirūpāpūrvādiśabdavācyādṛṣṭasākṣātkārābhāve 'pi cetanānāṃ na kartṛtvānupapattiḥ;",
    "GSP33rams11pu:49": " tatsākṣātkārānapekṣaṇāt kāryārambhasya /",
    "GSP33rams11pu:50": " bhaktimatsākṣātkāra eva hi kāryārambhopayogī;",
    "GSP33rams11pu:51": " śaktes tu jñānamātram evopayujyate,",
    "GSP33rams11pu:52": " na sākṣātkāraḥ /",
    "GSP33rams11pu:53": " na hi kulālādayaḥ kāryopakaraṇabhūtadaṇḍacakrādivat tacchaktim api sākṣātkṛtya ghaṭamaṇikādikāryam ārabhante /",
    "GSP33rams11pu:54": " iha tu cetanānām āgamāvagatayāgādiśaktiviśeṣāṇāṃ",
    "GSP33rams11pu:55": " kāryārambho nānupapannaḥ /",
    "GSP33rams11pu:56": " kiṃ ca, yacchakyakriyaṃ śakyopādānādivijñānaṃ ca tad eva tadabhijñakartṛkaṃ dṛṣṭam /",
    "GSP33rams11pu:57": " mahīmahīdharamahārṇavādi tv aśakyakriyam aśakyopādānādivijñānaṃ ceti na cetanakartṛkam /",
    "GSP33rams11pu:58": " ato ghaṭamaṇikādi sajātīyaśakyakriyaśakyopādānādivijñānavastugatam eva kāryatvaṃ buddhimankartṛpūrvakatvasādhane prabhavati /",
    "GSP33rams11pu:59": " kiṃ ca, ghaṭādikāryam anīśvareṇālpajñānaśaktinā saśarīreṇa parigrahavatānāptakāmena",
    "GSP33rams11pu:60": " nirmitaṃ dṛṣṭam iti tathāvidham eva cetanaṃ kartāraṃ sādhayann ayaṃ kāryatvahetus",
    "GSP33rams11pu:61": " siṣādhayiṣitapuruṣasārvajñyasarvāiśvaryādiviparītasādhanād viruddhas syāt /",
    "GSP33rams11pu:62": " na caitāvatā sarvānumānocchedaprasaṅgaḥ /",
    "GSP33rams11pu:63": " liṅgini pramāṇāntaragocare liṅgabalopasthāpitā viparītaviśeṣās tatpramāṇapratihatagatayo nivartante /",
    "GSP33rams11pu:64": " iha tu sakaletarapramāṇāviṣaye liṅgini nikhilanirmāṇacature anvayavyatirekāvagatāvinābhāvaniyamā dharmās sarva evāviśeṣeṇa prasajyante;",
    "GSP33rams11pu:65": " nivartakapramāṇābhāvāt tathaivāvatiṣṭhante /",
    "GSP33rams11pu:66": " ata āgamād ṛte katham īśvaras setsyati ?",
    "GSP33rams11pu:67": " atrāhuḥ / sāvayavatvād eva jagataḥ kāryatvaṃ na pratyākhyātuṃ śakyate /",
    "GSP33rams11pu:68": " bhavanti ca prayogāḥ vivādādhyāsitaṃ bhūbhūdharādi kāryam,",
    "GSP33rams11pu:69": " sāvayavatvāt,",
    "GSP33rams11pu:70": " ghaṭādivat /",
    "GSP33rams11pu:71": " tathā vivādādhyāsitam avanijaladhimahīdharādi kāryam,",
    "GSP33rams11pu:72": " mahattve sati kriyāvattvāt, ghaṭavat /",
    "GSP33rams11pu:73": " tanubhuvanādi kāryam,",
    "GSP33rams11pu:74": " mahattve sati mūrtatvāt,",
    "GSP33rams11pu:75": " ghaṭavat iti /",
    "GSP33rams11pu:76": " sāvayaveṣu dravyeṣu idam eva kriyate netarad iti kāryatvasya niyāmakaṃ sāvayavatvātireki rūpāntaraṃ nopalabhāmahe /",
    "GSP33rams11pu:77": " kāryatvapratiniyataṃ śakyakriyatvaṃ śakyopādānādivijñānatvaṃ copalabhyata iti cen na;",
    "GSP33rams11pu:78": " kāryatvenānumate 'pi viṣaye jñānaśaktī kāryānumeye ity anyatrāpi sāvayavatvādinā kāryatvaṃ jñātam iti te ca pratipanne eveti na kaścid viśeṣaḥ",
    "GSP33rams11pu:79": " tathā hi ghaṭamaṇikādiṣu kṛteṣu kāryadarśanānumitakartṛgatatannirmāṇaśaktijñānaḥ puruṣo 'dṛṣṭapūrvaṃ",
    "GSP33rams11pu:80": " vicitrasanniveśaṃ narendrabhavanam ālokya avayavasanniveṣaviśeṣeṇa tasya kāryatvaṃ niścitya tadānīm eva kartus tajjñānaśaktivaicitryam anuminoti",
    "GSP33rams11pu:81": " atas tanubhuvanādeḥ kāryatve siddhe sarvasākṣātkāratannirmāṇādinipuṇaḥ kvacit puruṣaviśeṣas sidhyaty eva /",
    "GSP33rams11pu:82": " kiṃ ca sarvacetanānāṃ dharmādharmanimitte 'pi sukhaduḥkhopabhoge cetanānadhiṣṭhitayos",
    "GSP33rams11pu:83": " tayor acetanayoḥ phalahetutvānupapattes sarvakarmānuguṇasarvaphalapradānacaturaḥ kaścid āstheyaḥ;",
    "GSP33rams11pu:84": " vardhakinānadhiṣṭhitasya vāsyāder acetanasya deśakālādyanekaparikarasannidhāne 'pi yūpādinirmāṇasādhanatvādarśanāt /",
    "GSP33rams11pu:85": " bījāṅkuarādeḥ pakṣāntarbhāvena tair vyabhicārāpādanaṃ śrotriyavetālānām anabhijñatāvijṛmbhitam /",
    "GSP33rams11pu:86": " tata eva sukhādibhir vyabhicāravacanam api tathaiva /",
    "GSP33rams11pu:87": " na ca lāghavenobhayavādisaṃpratipannakṣetrajñānām eva īdṛśādhiṣṭhātṛtvakalpanaṃ yuktam;",
    "GSP33rams11pu:88": " teṣāṃ sūkṣmavyavahitaviprakṛṣṭadarśanaśaktiniścayāt /",
    "GSP33rams11pu:89": " darśanānuguṇaiva hi sarvatra kalpanā /",
    "GSP33rams11pu:90": " na ca kṣetrajñavad īśvarasyāśaktiniścayo 'sti /",
    "GSP33rams11pu:91": " ataḥ prāmāṇāntaro na tatsiddhyanupapattiḥ /",
    "GSP33rams11pu:92": " samarthakartṛpūrvakatvaniyatakāryatvahetunā",
    "GSP33rams11pu:93": " sidhyan svābhāvikasarvasākṣātkāratanniyamanaśaktisaṃpanna eva sidhyati /",
    "GSP33rams11pu:94": " yat tv anaiśvaryādyāpādanena dharmaviśeṣaviparītasādhanatvam unnītam,",
    "GSP33rams11pu:95": " tadanumānavṛttānabhijñatvanibandhanam;",
    "GSP33rams11pu:96": " sapakṣe sahadṛṣṭānāṃ sarveṣāṃ kāryasyāhetubhūtānāṃ ca dharmāṇāṃ liṅginy aprāpteḥ /",
    "GSP33rams11pu:97": " etad uktaṃ bhavati /",
    "GSP33rams11pu:98": " kenacit kiṃcit kriyamāṇaṃ svotpattaye kartus svanirmāṇasāmarthyaṃ svopādānopakaraṇajñānaṃ cāpekṣate;",
    "GSP33rams11pu:99": " na tv anyāsāmarthyam anyajñānaṃ ca,",
    "GSP33rams11pu:100": " hetutvābhāvāt /",
    "GSP33rams11pu:101": " svanirmāṇasāmarthyasvopādānopakaraṇajñānābhyām eva svotpattāv upapannāyāṃ saṃbandhitayā darśanamātreṇākiṃcitkarasyārthāntarājñānādeḥ hetutvakalpanāyogād iti /",
    "GSP33rams11pu:102": " na tāvat sarvaviṣayam;",
    "GSP33rams11pu:103": " na hi kulālādiḥ kriyamāṇavyatiriktaṃ kim api na jānāti /",
    "GSP33rams11pu:104": " nāpi katipayaviṣayam;",
    "GSP33rams11pu:105": " sarveṣu kartṛṣu tattadajñānāśaktyaniyamena sarveṣām ajñānādīnāṃ vyabhicārāt / ataḥ",
    "GSP33rams11pu:106": " kāryatvasyāsādhakānām anīśvaratvādīnāṃ liṅginy apratītir iti na viparītasādhanatvam /",
    "GSP33rams11pu:107": " kulālādīnāṃ daṇḍacakrādyadhiṣṭhānaṃ śarīradvāreṇaiva dṛṣṭam iti jagadupādānopakaraṇādhiṣṭhānam īśvarasyāśarīrasyānupapannam iti cen na;",
    "GSP33rams11pu:108": " saṃkalpamātreṇaiva paraśarīragatabhūtavetālagaralādyapagamavināśadarśanāt /",
    "GSP33rams11pu:109": " katham aśarīrasya parapravartanarūpas saṃkalpa iti cet;",
    "GSP33rams11pu:110": " na śarīrāpekṣas saṃkalpaḥ,",
    "GSP33rams11pu:111": " śarīrasya saṃkalpahetutvābhāvāt /",
    "GSP33rams11pu:112": " mana eva hi saṃkalpahetuḥ /",
    "GSP33rams11pu:113": " tadabhyupagatam īśvare 'pi;",
    "GSP33rams11pu:114": " kāryatvenaiva jñānaśaktivan manaso 'pi prāptatvāt /",
    "GSP33rams11pu:115": " mānasas saṃkalpas saśarīrasyaiva,",
    "GSP33rams11pu:116": " saśarīrasyaiva samanaskatvād iti cen na;",
    "GSP33rams11pu:117": " manaso nityatvena dehāpagame 'pi manasas sadbhāvenānaikāntyāt /",
    "GSP33rams11pu:118": " ato vicitrāvayavasanniveśaviśeṣatanubhuvanādikāryanirmāṇe puṇyapāpaparavaśaḥ parimitaśaktijñānaḥ",
    "GSP33rams11pu:119": " kṣetrajño na prabhavatīti nikhilabhuvananirmāṇacaturo 'cintyāparimitajñānaśaktyaiśvaryo",
    "GSP33rams11pu:120": " 'śarīraḥ saṃkalpamātrasādhanapariniṣpannānantavistāravicitraracanaprapañcaḥ puruṣaviśeṣa",
    "GSP33rams11pu:121": " īśvaro 'numānenaiva siddhyati /",
    "GSP33rams11pu:122": " ataḥ pramāṇāntarāvaseyatvād brahmaṇo naitadvākyaṃ brahma pratipādayati /",
    "GSP33rams11pu:123": " kiṃ ca, atyantabhinnayor eva mṛddravyakulālayor nimittopādānatvadarśanena ākāśāder",
    "GSP33rams11pu:124": " niravayavadravyasya kāryatvānupapattyā ca naikam eva brahma kṛtsnasya jagato nimittam",
    "GSP33rams11pu:125": " upādānaṃ ca pratipādayituṃ śaknotīti //",
    "GSP33rams11pu:126": " evaṃ prāpte brūmaḥ yathoktalakṣaṇaṃ brahma janmādivākyaṃ bodhayaty eva /",
    "GSP33rams11pu:127": " kutaḥ? śāstraikapramāṇakatvād brahmaṇaḥ /",
    "GSP33rams11pu:128": " yad uktaṃ sāvayavatvādinā kāryaṃ sarvaṃ jagat,",
    "GSP33rams11pu:129": " kāryaṃ ca taducitakartṛviśeṣapūrvakaṃ dṛṣṭam iti nikhilajagannirmāṇatadupādānopakaraṇavedanacaturaḥ kaścid anumeya iti;",
    "GSP33rams11pu:130": " tad ayuktam;",
    "GSP33rams11pu:131": " mahīmahārṇavādīnāṃ kāryatve 'pi ekadaivaikenaiva nirmitā ity atra pramāṇābhāvāt /",
    "GSP33rams11pu:132": " na caikasya ghaṭasyeva sarveṣām ekaṃ kāryatvam,",
    "GSP33rams11pu:133": " yenaikadaikaḥ kartā syāt /",
    "GSP33rams11pu:134": " pṛthagbhūteṣu kāryeṣu kālabhedakartṛbhedadarśanena kartṛkālāikyaniyamādarśanāt /",
    "GSP33rams11pu:135": " na ca kṣetrajñānāṃ vicitrajagannirmāṇaśaktyā kāryatvabalena tadatiriktakalpanāyām anekakalpanānupapatteś ca ekaḥ kartā bhavitum arhatīti;",
    "GSP33rams11pu:136": " kṣetrajñānām evopacitapuṇyaviśeṣāṇāṃ śaktivaicitryadarśanena",
    "GSP33rams11pu:137": " teṣām evātiśayitādṛṣṭasaṃbhāvanayā ca tattadvilakṣaṇakāryahetutvasaṃbhavāt,",
    "GSP33rams11pu:138": " tadatiriktātyantādṛṣṭapuruṣakalpanānupapatteḥ /",
    "GSP33rams11pu:139": " na ca yugapat sarvotpattis sarvocchittiś ca pramāṇapadavīm adhirohataḥ; adarśanāt,",
    "GSP33rams11pu:140": " krameṇaivotpattivināśadarśanāc ca /",
    "GSP33rams11pu:141": " kāryatvena sarvotpattivināśayoḥ kalpyamānayoḥ darśanānuguṇyena kalpanāyāṃ virodhābhāvāc ca /",
    "GSP33rams11pu:142": " ato buddhimadekakartṛkatve sādhye kāryatvasyānaikāntyam,",
    "GSP33rams11pu:143": " pakṣasyāprasiddhaviśeṣaṇatvam,",
    "GSP33rams11pu:144": " sādhyavikalatā ca dṛṣṭāntasya;",
    "GSP33rams11pu:145": " sarvanirmāṇacaturasyaikasyāprasiddheḥ /",
    "GSP33rams11pu:146": " buddhimatkartṛkatvamātre sādhye siddhasādhanatā /",
    "GSP33rams11pu:147": " sārvajñyasarvaśaktiyuktasya kasyacid ekasya sādhakam idaṃ kāryatvaṃ kiṃ yugamadutpadyamānasarvavastugatam ?",
    "GSP33rams11pu:148": " uta krameṇotpadyamānasarvavāstugatam ?",
    "GSP33rams11pu:149": " yugapadutpadyamānasarvavastugatatve kāryatvasyāsiddhatā /",
    "GSP33rams11pu:150": " krameṇotpadyamānasarvavastugatatve",
    "GSP33rams11pu:151": " anekakarṭrkatvasādhanād viruddhatā /",
    "GSP33rams11pu:152": " atrāpy ekakarṭrkatvasādhane pratyakṣānumānavirodhaś śāstravirodhaś ca;",
    "GSP33rams11pu:153": " kumbhakāro jāyate,",
    "GSP33rams11pu:154": " rathakāro jāyata ityādiśravaṇāt /",
    "GSP33rams11pu:155": " api ca sarveṣāṃ kāryāṇāṃ śarīrādīnāṃ ca sattvādiguṇakāryarūpasukhādyanvayadarśanena sattvādimūlatvam avaśyāśrayaṇīyam /",
    "GSP33rams11pu:156": " kāryavaicitryahetubhūtāḥ kāraṇagatā viśeṣās sattvādayaḥ;",
    "GSP33rams11pu:157": " teṣāṃ kāryāṇāṃ tanmūlatvāpādanaṃ tadyuktapuruṣāntaḥkaraṇavikāradvāreṇa,",
    "GSP33rams11pu:158": " puruṣasya ca tadyogaḥ karmamūlaḥ iti kāryaviśeṣārambhāyaiva jñānaśaktivat kartuḥ karmasaṃbandhaḥ kāryahetutvenaivāvaśyāśrayanīyaḥ;",
    "GSP33rams11pu:159": " jñānaśaktivaicitryasya ca karmamūlatvāt /",
    "GSP33rams11pu:160": " icchāyāḥ kāryārambhahetutve 'pi viṣayaviśeṣaviśeṣitāyās tasyās sattvāimūlakatvena karmasaṃbandho 'varjanīyaḥ / ataḥ",
    "GSP33rams11pu:161": " kṣetrajñā eva kartāraḥ,",
    "GSP33rams11pu:162": " na tadvilakṣaṇaḥ kaścid anumānāt sidhyati /",
    "GSP33rams11pu:163": " bhavanti ca prayogāḥ tanubhuvanādi kṣetrajñakartṛkam,",
    "GSP33rams11pu:164": " kāryatvāt, ghaṭavat /",
    "GSP33rams11pu:165": " īśvaraḥ kartā na bhavati,",
    "GSP33rams11pu:166": " prayojanaśūnyatvāt,",
    "GSP33rams11pu:167": " muktātmavat /",
    "GSP33rams11pu:168": " īśvaraḥ kartā na bhavati,",
    "GSP33rams11pu:169": " aśarīratvāt, tadvad eva /",
    "GSP33rams11pu:170": " na ca kṣetrajñānāṃ svaśarīrādhiṣṭhāne vyabhicāraḥ,",
    "GSP33rams11pu:171": " tatrāpy anādes sūkṣmaśarīrasta sadbhāvāt/",
    "GSP33rams11pu:172": " vimativiṣayaḥ kālo na lokaśūnyaḥ,",
    "GSP33rams11pu:173": " kālatvāt,",
    "GSP33rams11pu:174": " vartamānakālavad iti /",
    "GSP33rams11pu:175": " api ca, kim īśvaras saśarīro 'śarīro vā kāryaṃ karoti ?",
    "GSP33rams11pu:176": " na tāvad aśarīraḥ;",
    "GSP33rams11pu:177": " aśarīrasya kartṛtvānupalabdheḥ /",
    "GSP33rams11pu:178": " mānasāny api kāryāṇi saśarīrasyaiva bhavanti;",
    "GSP33rams11pu:179": " manaso nityatve 'pi aśarīreṣu mukteṣu tatkāryādarśanāt /",
    "GSP33rams11pu:180": " nāpi saśarīraḥ;",
    "GSP33rams11pu:181": " vikalpāsahatvāt taccharīraṃ kiṃ nityam utānityam ?",
    "GSP33rams11pu:182": " na tāvan nityam;",
    "GSP33rams11pu:183": " sāvayavasya tasya nityatve jagato 'pi nityatvāvirodhād īśvarāsiddheḥ /",
    "GSP33rams11pu:184": " nāpy anityam;",
    "GSP33rams11pu:185": " tadvyatiriktasya taccharīrahetos tadānīm abhāvāt /",
    "GSP33rams11pu:186": " svayam eva hetur iti cen na;",
    "GSP33rams11pu:187": " aśarīrasya tadayogāt;",
    "GSP33rams11pu:188": " anyena śarīreṇa saśarīra iti cen na;",
    "GSP33rams11pu:189": " anavasthānāt /",
    "GSP33rams11pu:190": " sa kiṃ savyāpāro nirvyāpāro vā ?",
    "GSP33rams11pu:191": " aśarīratvād eva na savyāpāraḥ /",
    "GSP33rams11pu:192": " nāpi nirvyāpāraḥ kāryaṃ karoti muktātmavat /",
    "GSP33rams11pu:193": " kāryaṃ jagad icchāmātravyāpārakartṛkam ity ucyamāne pakṣasyāprasiddhaviśeṣaṇatvam,",
    "GSP33rams11pu:194": " dṛṣṭāntasya ca sādhyahīnatā /",
    "GSP33rams11pu:195": " ato darśanānuguṇyeneśvarānumānaṃ darśanānuguṇyaparāhatam iti śāstraikapramāṇakaḥ parabrahmabhūtas sarveśvaraḥ puruṣottamaḥ /",
    "GSP33rams11pu:196": " śāstraṃ tu sakaletarapramāṇaparidṛṣṭasamastavastuvisajātīyaṃ sārvajñyasatyasaṃkalpatvādimiśrānavadhikātiśayāparimitodāraguṇasāgaraṃ",
    "GSP33rams11pu:197": " nikhilaheyapratyanīkasvarūpaṃ pratipādayatīti na pramāṇāntarāvasitavastusādharmyaprayuktadoṣagandhaprasaṅgaḥ /",
    "GSP33rams11pu:198": " yat tu nimittopādānayor aikyam ākāśāder niravayavadravyasya kāryatvaṃ cānupalabdham aśakyapratipādanam ity uktam,",
    "GSP33rams11pu:199": " tad apy aviruddham iti prakṛtiś ca pratijñādṛṣṭāntānuparodhāt,",
    "GSP33rams11pu:200": " na viyadaśruter ity atra pratipādayiṣyate /",
    "GSP33rams11pu:201": " ataḥ pramāṇāntarāgocaratvena śāstraikaviṣayatvād yato vā imāni bhūtānīti vākyam uktalakṣaṇaṃ brahma pratipādayatīti siddham //1,1.3//"
}