{
    "GSP30sa_kSemarAja-bhairavAnukaraNastotra:0": " oṃ namaś cidbhairavāya /",
    "GSP30sa_kSemarAja-bhairavAnukaraNastotra:1": " citibhūmisamāśrayaṇāś citibhūtiṃ śrayata mā mudhā bhramata /",
    "GSP30sa_kSemarAja-bhairavAnukaraNastotra:2": " prathayann iti bhaktimatāṃ jayati śivo 'nugrahapravaṇaḥ // KsBhAS_1",
    "GSP30sa_kSemarAja-bhairavAnukaraNastotra:3": " cidbhairavam eva paraṃ paramāmṛtarūpam ekam atidīptam /",
    "GSP30sa_kSemarAja-bhairavAnukaraNastotra:4": " ullasitakaraṇacakragrastasamastaṃ śivaṃ vande // KsBhAS_2",
    "GSP30sa_kSemarAja-bhairavAnukaraNastotra:5": " stutyaḥ stotā stutir iti yad api vibhinnaṃ na kiṃcid astīha /",
    "GSP30sa_kSemarAja-bhairavAnukaraNastotra:6": " mṛṣati yathā yad rūpaṃ cidrūpatayā tathā bhavaty etat // KsBhAS_3",
    "GSP30sa_kSemarAja-bhairavAnukaraNastotra:7": " vigalitasarvavibhedaṃ sarvavibhedātma cidghanānandam /",
    "GSP30sa_kSemarAja-bhairavAnukaraNastotra:8": " yat tava tattvaṃ bhagavaṃs tasyānukṛtiṃ tvadākṛtiṃ vande // KsBhAS_4",
    "GSP30sa_kSemarAja-bhairavAnukaraNastotra:9": " rekhāpuruṣaḥ puruṣaṃ varṇalipir varṇasaṃcayaṃ yadvat /",
    "GSP30sa_kSemarAja-bhairavAnukaraNastotra:10": " tadvat vicitrarūpaṃ tvām ākāro vyanakti paramātman // KsBhAS_5",
    "GSP30sa_kSemarAja-bhairavAnukaraNastotra:11": " tatrāvikalpam eva tvāṃ cidrūpaṃ samāviśya /",
    "GSP30sa_kSemarAja-bhairavAnukaraNastotra:12": " vimṛśāmaḥ kim api manāṅ na hi tattvaṃ kalpanāviṣayaḥ // KsBhAS_6",
    "GSP30sa_kSemarAja-bhairavAnukaraNastotra:13": " svātmaprabhāṃ vidhāya vāgdevīṃ viṣayakusumakḷptārcaḥ /",
    "GSP30sa_kSemarAja-bhairavAnukaraNastotra:14": " prathamonmeṣaṃ gurum atha vanditvā hṛdayam āviśya // KsBhAS_7",
    "GSP30sa_kSemarAja-bhairavAnukaraNastotra:15": " staumi vimṛśan maheśvaram ātmānaṃ svaṃ cidekaghanam /",
    "GSP30sa_kSemarAja-bhairavAnukaraNastotra:16": " srāvitapāśakadambakam etasmin dehadevagṛhe // KsBhAS_8",
    "GSP30sa_kSemarAja-bhairavAnukaraNastotra:17": " cityānandecchāvitkaraṇākhyāḥ śaktayo jayanti vibho /",
    "GSP30sa_kSemarAja-bhairavAnukaraNastotra:18": " sūkṣmasthūlabhidāptā vaktratvaṃ brahmamuṇḍabhidhā // KsBhAS_9",
    "GSP30sa_kSemarAja-bhairavAnukaraNastotra:19": " sarvajñatādiviṣayaṃ hṛdayādikam aṅgaṣaṭkaṃ te /",
    "GSP30sa_kSemarAja-bhairavAnukaraNastotra:20": " sakalaṃ sadāśivāntaṃ pretātmatayā tavāsanaṃ svāmin // KsBhAS_10",
    "GSP30sa_kSemarAja-bhairavAnukaraNastotra:21": " paramaprakāśavapuṣo vimarśaśaktiḥ prabho parā devī /",
    "GSP30sa_kSemarAja-bhairavAnukaraNastotra:22": " asyā eva prasaraḥ sarvā brāhmyādikā devyaḥ // KsBhAS_11",
    "GSP30sa_kSemarAja-bhairavAnukaraNastotra:23": " dahanajalāmṛtalekhāviṣādi bibhrat tvam ādiśasy etat /",
    "GSP30sa_kSemarAja-bhairavAnukaraNastotra:24": " viśvaṃ viruddham api saccidrūpe mayi virudhyate naitat // KsBhAS_12",
    "GSP30sa_kSemarAja-bhairavAnukaraNastotra:25": " saṃvitsūtranilīno niḥsāro mātṛnivaho 'yam /",
    "GSP30sa_kSemarAja-bhairavAnukaraNastotra:26": " karaṇamuṇḍamālabhārin darśayasītīva naḥ svāmin // KsBhAS_13",
    "GSP30sa_kSemarAja-bhairavAnukaraNastotra:27": " paśyata paśyata pāśā viṣamās ta ime bahiṣkṛtāḥ śaśvat /",
    "GSP30sa_kSemarAja-bhairavAnukaraNastotra:28": " ity antradhāraṇamiṣat kathayaṃs tvaṃ naḥ samābhāsi // KsBhAS_14",
    "GSP30sa_kSemarAja-bhairavAnukaraNastotra:29": " māyāpaṭaḥ sarāgo vyomni pare 'smin sa eṣa nikṣiptaḥ /",
    "GSP30sa_kSemarAja-bhairavAnukaraNastotra:30": " iti gajacarma saraktaṃ mūrdhni vahan kathayasīśa // KsBhAS_15",
    "GSP30sa_kSemarAja-bhairavAnukaraNastotra:31": " antaḥśaktikṛpāṇīm vyanakṣi saṃsṛtivibhedinīm asinā /",
    "GSP30sa_kSemarAja-bhairavAnukaraNastotra:32": " nijaśaktimahimasvīkṛtasamastaviśvā hi vīravarāḥ // KsBhAS_16",
    "GSP30sa_kSemarAja-bhairavAnukaraNastotra:33": " bhavabhayahantā so 'ham sānāthye 'vasthito 'smi mā bhaiṣṭa /",
    "GSP30sa_kSemarAja-bhairavAnukaraNastotra:34": " ity āsphoṭitakheṭakadarśanato diśasi naḥ svāmin // KsBhAS_17",
    "GSP30sa_kSemarAja-bhairavAnukaraNastotra:35": " nijaśaktipāśavalitaś cidvapuṣā kalyate mayā kālaḥ /",
    "GSP30sa_kSemarAja-bhairavAnukaraNastotra:36": " iti pāśadhāraṇavaśāt prathayasi naḥ kālakālas tvam // KsBhAS_18",
    "GSP30sa_kSemarAja-bhairavAnukaraNastotra:37": " bhedamayam akhilam etan nijaśaktyaivākṣipāmi saṃhartum /",
    "GSP30sa_kSemarAja-bhairavAnukaraNastotra:38": " ity aṅkuśadhāraṇataḥ sphuṭayati parabhairavo 'smākam // KsBhAS_19",
    "GSP30sa_kSemarAja-bhairavAnukaraNastotra:39": " kodaṇḍārūdhaśarapradarśanād brahmaviṣṇurudreśān /",
    "GSP30sa_kSemarAja-bhairavAnukaraNastotra:40": " sasadākhyaśivāñ chaktyā kāraṇahariṇaṃ bhinatsi mṛgavat tvam // KsBhAS_20",
    "GSP30sa_kSemarAja-bhairavAnukaraNastotra:41": " varadena pāṇinā tvaṃ viśvavibhūtipradatvam abhinayasi /",
    "GSP30sa_kSemarAja-bhairavAnukaraNastotra:42": " na khalu paratattvaniṣṭho vibhavamalaiḥ spṛśyate jātu // KsBhAS_21",
    "GSP30sa_kSemarAja-bhairavAnukaraNastotra:43": " abhayena ca bhavabhayāni unmūlayatā prakāśyate satatam /",
    "GSP30sa_kSemarAja-bhairavAnukaraNastotra:44": " viśvānugrahakāraṇasvabhāvatā tava karatalena // KsBhAS_22",
    "GSP30sa_kSemarAja-bhairavAnukaraNastotra:45": " akhyātirūpam asamaṃ māyāyāḥ śakalitaṃ śiro 'traitat /",
    "GSP30sa_kSemarAja-bhairavAnukaraNastotra:46": " parabodhamayena mayā muṇḍaṃ bibhrat prakāśayasy evam // KsBhAS_23",
    "GSP30sa_kSemarAja-bhairavAnukaraNastotra:47": " niḥśeṣahṛtasārā mayy eva jagatsthitiś cidekaghane /",
    "GSP30sa_kSemarAja-bhairavAnukaraNastotra:48": " iti khaṭvāṅgakaraṅkodvahanacchalato dadāsy ājñām // KsBhAS_24",
    "GSP30sa_kSemarAja-bhairavAnukaraNastotra:49": " vīṇāghaṇtāḍamarūn uḍḍāmara vādayann idaṃ diśasi /",
    "GSP30sa_kSemarAja-bhairavAnukaraNastotra:50": " vṛttitribhedabhinnaṃ nādaṃ śṛṇvan sthito 'smīti // KsBhAS_25",
    "GSP30sa_kSemarAja-bhairavAnukaraNastotra:51": " kiṃ ca parādikaśaktitritayārāsundarām mahāśaktim /",
    "GSP30sa_kSemarAja-bhairavAnukaraNastotra:52": " devānukaroṣi bahis triśūladhāraṇamiṣeṇa nityaṃ tvam // KsBhAS_26",
    "GSP30sa_kSemarAja-bhairavAnukaraNastotra:53": " icchādikanijaśaktiprakāśitādhaḥsthagocaratritayām /",
    "GSP30sa_kSemarAja-bhairavAnukaraNastotra:54": " svām eva parāṃ śaktiṃ vajramayīṃ vahasi ṣaḍarāṃ tvam // KsBhAS_27",
    "GSP30sa_kSemarAja-bhairavAnukaraNastotra:55": " jagad akhilaṃ macchaktyā damitaṃ sarvavyāvasthitīr dhatte /",
    "GSP30sa_kSemarAja-bhairavAnukaraNastotra:56": " iti daṇḍadhāraṇavaśād vyanakṣi cidbhairavāsmākam // KsBhAS_28",
    "GSP30sa_kSemarAja-bhairavAnukaraNastotra:57": " mudgaraparaśū bibhrad baindavanādānukārarūpau tvam /",
    "GSP30sa_kSemarAja-bhairavAnukaraNastotra:58": " bhedavibhedanaśakalanaparatvam īśāna nirdiśasi // KsBhAS_29",
    "GSP30sa_kSemarAja-bhairavAnukaraNastotra:59": " darśanabhedāt svāminn anyānyām āhṛtiṃ dadhānas tvam /",
    "GSP30sa_kSemarAja-bhairavAnukaraNastotra:60": " bhairavaparabodhamayaṃ prathayasi nijadhāma sarvatra // KsBhAS_30",
    "GSP30sa_kSemarAja-bhairavAnukaraNastotra:61": " śāktāṇḍakhaṇḍamadhye viśvarasāḥ sarvam ahaṃ pibāmi sadā /",
    "GSP30sa_kSemarAja-bhairavAnukaraNastotra:62": " vyañjayasi narakapālagarudhiramiṣād etad iva me 'ntaḥ // KsBhAS_31",
    "GSP30sa_kSemarAja-bhairavAnukaraNastotra:63": " abhimānahṛdayabandhānutkhātau tāv imau saśikhau /",
    "GSP30sa_kSemarAja-bhairavAnukaraNastotra:64": " mūrtāv iva muṇdābjau prathayan dhatse mahākālaḥ // KsBhAS_32",
    "GSP30sa_kSemarAja-bhairavAnukaraNastotra:65": " akhilajagadbījabhuvaṃ prathamasthām anukaroṣi bodhanidhe /",
    "GSP30sa_kSemarAja-bhairavAnukaraNastotra:66": " karatalagabījapūrakadarśanalīlāyitād deva // KsBhAS_33",
    "GSP30sa_kSemarAja-bhairavAnukaraNastotra:67": " bhairavarūpo 'py asi yat tatrāpi kare 'kṣamālikāṃ dhatse /",
    "GSP30sa_kSemarAja-bhairavAnukaraNastotra:68": " tat sarvākṣavikāsād viśvaṃ parivartayasy antaḥ // KsBhAS_34",
    "GSP30sa_kSemarAja-bhairavAnukaraNastotra:69": " asthikaramuṇḍamālābhasmābharaṇo nṛraktaruciḥ /",
    "GSP30sa_kSemarAja-bhairavAnukaraNastotra:70": " viśvaṃ brahmamayatvāc chuddham itīśaḥ samādiśasi // KsBhAS_35",
    "GSP30sa_kSemarAja-bhairavAnukaraNastotra:71": " svātmārāmamayānāṃ viṣamā api viṣayabudbudhāḥ kim amī /",
    "GSP30sa_kSemarAja-bhairavAnukaraNastotra:72": " smaradahanam alikanayanam prathayan paramāgnirūpam ādiśasi // KsBhAS_36",
    "GSP30sa_kSemarAja-bhairavAnukaraNastotra:73": " antarnibaddhalakṣyaḥ pravikāsikaraṇo 'pi yat sadā bhavasi /",
    "GSP30sa_kSemarAja-bhairavAnukaraNastotra:74": " tat prathayasi sarvadaśaṃ gatamohakalaṅkam ātmānam // KsBhAS_37",
    "GSP30sa_kSemarAja-bhairavAnukaraNastotra:75": " deva digambaratā te vadati nirāvaraṇam ātmano rūpam /",
    "GSP30sa_kSemarAja-bhairavAnukaraNastotra:76": " paramabrahmamayārkān māyāvaraṇam kathaṃ vṛṇuyāt // KsBhAS_38",
    "GSP30sa_kSemarAja-bhairavAnukaraNastotra:77": " saṃhartā sarveṣām arkādīnām ahaṃ tamobhūmiḥ /",
    "GSP30sa_kSemarAja-bhairavAnukaraNastotra:78": " nirmalaśāradagaganaprabheṇa vapuṣeti darśayasi // KsBhAS_39",
    "GSP30sa_kSemarAja-bhairavAnukaraNastotra:79": " paramabrahmamayas tvaṃ deva yadāśrayasi bhairavākāram /",
    "GSP30sa_kSemarAja-bhairavAnukaraNastotra:80": " tat prathayasi tattvajñaḥ saty api bhede vimukta iti // KsBhAS_40",
    "GSP30sa_kSemarAja-bhairavAnukaraNastotra:81": " vividhaśmaśānamālāvetālāvṛtaḥ prakāśayase /",
    "GSP30sa_kSemarAja-bhairavAnukaraNastotra:82": " saṃvittiviṣayakalanāmadhyaś citibhairavo 'smīti // KsBhAS_41",
    "GSP30sa_kSemarAja-bhairavAnukaraNastotra:83": " tvayy evāmṛtalekhā paraśaktimayī parapramātātaḥ /",
    "GSP30sa_kSemarAja-bhairavAnukaraNastotra:84": " nātha tvam eva jagatām jīvanam iti bhāsi no hṛdaye // KsBhAS_42",
    "GSP30sa_kSemarAja-bhairavAnukaraNastotra:85": " tava śabdarāśivapuṣaḥ pratyaṣṭakam eva bāhyaparivāraḥ /",
    "GSP30sa_kSemarAja-bhairavAnukaraNastotra:86": " parasūkṣmādivibhedād bhairava lokeśvarapramukhāḥ // KsBhAS_43",
    "GSP30sa_kSemarAja-bhairavAnukaraNastotra:87": " mudrayati nikhilam etan niḥśeṣasvasvarūpasaṃkramaṇāt /",
    "GSP30sa_kSemarAja-bhairavAnukaraNastotra:88": " modayati bhaktavargaṃ gatimudaṃ pūrṇatāprathanāt // KsBhAS_44",
    "GSP30sa_kSemarAja-bhairavAnukaraNastotra:89": " mocayati pāśajālaṃ drāvayati vibhedam īśa te mūrtiḥ /",
    "GSP30sa_kSemarAja-bhairavAnukaraNastotra:90": " mudrayati vividhasaṃviddraviṇaṃ mudrā tataḥ kathitā // KsBhAS_45",
    "GSP30sa_kSemarAja-bhairavAnukaraNastotra:91": " jayati paratattvabhūmipravare nipāyabhūtaiṣa /",
    "GSP30sa_kSemarAja-bhairavAnukaraNastotra:92": " sphuṭam adhivasatu satattvaprathayā hṛdayasya meyamalam // KsBhAS_46",
    "GSP30sa_kSemarAja-bhairavAnukaraNastotra:93": " pratikalam udeti saṃvid yā kila tatra sphuraty adho viśvam /",
    "GSP30sa_kSemarAja-bhairavAnukaraNastotra:94": " śivaśaktivibhavarūpaṃ jānanti maheśa yāgasthāḥ // KsBhAS_47",
    "GSP30sa_kSemarAja-bhairavAnukaraNastotra:95": " itthaṃ sphurasi sadā me cidbhairava sarvabhūtātma /",
    "GSP30sa_kSemarAja-bhairavAnukaraNastotra:96": " tad yāgādijapāntaṃ sampannam ayatnataḥ sarvam // KsBhAS_48",
    "GSP30sa_kSemarAja-bhairavAnukaraNastotra:97": " iti śrīmahāmāheśvarācāryaśrīkṣemarājaviracitaṃ bhairavānukaraṇastotraṃ samāptam //"
}