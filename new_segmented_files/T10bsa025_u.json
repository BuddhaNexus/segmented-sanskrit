{
    "T10bsa025_u:0": " Ratnāvalī / (NRa)",
    "T10bsa025_u:1": " (Vaidya 296)",
    "T10bsa025_u:2": " / namo ratnatrayāya //",
    "T10bsa025_u:3": " sarvadoṣavinirmuktaṃ guṇaiḥ sarvairalaṃkṛtam /",
    "T10bsa025_u:4": " praṇamya sarvajñamahaṃ sarvasattvaikabāndhavam // NRa_1.1 //",
    "T10bsa025_u:5": " dharmamekāntakalyāṇaṃ rāja[n dha]rmodayāya te /",
    "T10bsa025_u:6": " vakṣyāmi dharmaḥ siddhiṃ hi yāti saddharmabhājane // NRa_1.2 //",
    "T10bsa025_u:7": " prāgdharmābhyudayo yatra paścānaiḥśreyasodayaḥ /",
    "T10bsa025_u:8": " saṃprāpyābhyudayaṃ yasmādeti naiḥśreyasaṃ kramāt // NRa_1.3 //",
    "T10bsa025_u:9": " sukhamabhyudaya[statra mokṣo]naiḥśreyaso mataḥ /",
    "T10bsa025_u:10": " asya sādhanasaṃkṣepaḥ śraddhāprajñe samāsataḥ // NRa_1.4 //",
    "T10bsa025_u:11": " śrāddhatvābhdajate dharmaṃ prājñatvādvetti tattvataḥ /",
    "T10bsa025_u:12": " prajñā pradhānaṃ tvanayoḥ śraddhā pūrvaṃgamāsya tu // NRa_1.5 //",
    "T10bsa025_u:13": " chandād dveṣābhdayānmohādyo dharmaṃ nātivartate /",
    "T10bsa025_u:14": " sa śrāddha iti vijñeyaḥ śreyaso bhājanaṃ param // NRa_1.6 //",
    "T10bsa025_u:15": " kāyavāṅmānasaṃ karma sarvaṃ samyakparīkṣya yaḥ /",
    "T10bsa025_u:16": " parātmahitamājñāya sadā kuryātsa paṇḍitaḥ // NRa_1.7 //",
    "T10bsa025_u:17": " (Vaidya 297)",
    "T10bsa025_u:18": " ahiṃsā cauryaviratiḥ paradāravivarjanam /",
    "T10bsa025_u:19": " mithyāpaiśunyapāruṣyābaddhavādeṣu saṃyamaḥ // NRa_1.8 //",
    "T10bsa025_u:20": " lobhavyāpādanāstikyadṛṣṭīnāṃ parivarjanam /",
    "T10bsa025_u:21": " ete karmapathāḥ śuklā daśa kṛṣṇā viparyayāt // NRa_1.9 //",
    "T10bsa025_u:22": " amadyapānaṃ svājīvo 'vihiṃsā dānamādarāt /",
    "T10bsa025_u:23": " pūjyapūjā ca maitrī ca dharmaścaiṣa samāsataḥ // NRa_1.10 //",
    "T10bsa025_u:24": " śarīratāpanāddharmaḥ kevalā(nnāsti tena hi) /",
    "T10bsa025_u:25": " na paradrohaviratirna paresāmanugrahaḥ // NRa_1.11 //",
    "T10bsa025_u:26": " dānaśīlakṣamāspaṣṭaṃ yaḥ saddharmamahāpatham /",
    "T10bsa025_u:27": " anādṛtya vrajet kāyakleśago daṇḍakotpathaiḥ // NRa_1.12 //",
    "T10bsa025_u:28": " sa saṃsārāṭavīṃ ghorāmanantajanapādapām /",
    "T10bsa025_u:29": " kleśavyālāvalīḍhāṅgaḥ sudīrghaṃ pratipadyate // NRa_1.13 //",
    "T10bsa025_u:30": " hiṃsayā jāyate 'lpāyuḥ bahavābādho vihiṃsayā /",
    "T10bsa025_u:31": " cauryeṇa bhogavyasanī saśa(truḥ)",
    "T10bsa025_u:32": " pāradārikaḥ // NRa_1.14 //",
    "T10bsa025_u:33": " pratyākhyānaṃ mṛṣāvādāt paiśunyānmitrabhedanam /",
    "T10bsa025_u:34": " apriyaśravaṇaṃ raukṣyādabāddhā(dapārthā?)",
    "T10bsa025_u:35": " ddurbhagaṃ vacaḥ // NRa_1.15 //",
    "T10bsa025_u:36": " manorathān hantyamidhyā vyāpādo bhayadaḥ smṛtaḥ /",
    "T10bsa025_u:37": " mithyādṛṣṭiḥ kudṛṣṭitvaṃ madyapānaṃ matibhramaḥ // NRa_1.16 //",
    "T10bsa025_u:38": " apradānena dāridyaṃ mithyājīvena vañcanā /",
    "T10bsa025_u:39": " stambhena duṣkulīnatvamalpaujaskatvamīrṣyayā // NRa_1.17 //",
    "T10bsa025_u:40": " krodhāddurvarṇatā maurkhyamapraśnena vipaścitām /",
    "T10bsa025_u:41": " phalametanmanuṣyatve sarvebhyaḥ prāk ca durgatiḥ // NRa_1.18 //",
    "T10bsa025_u:42": " eṣāmakuśalākhyānāṃ vipāko yaḥ prakīrtitaḥ /",
    "T10bsa025_u:43": " kuśalānāṃ ca sarveṣāṃ viparītaḥ phalodayaḥ // NRa_1.19 //",
    "T10bsa025_u:44": " lobho dveṣaśca mohaśca tajjaṃ karmeti cāśubham /",
    "T10bsa025_u:45": " alobhāmohādveṣāśca tajjaṃ karmetaracchubham // NRa_1.20 //",
    "T10bsa025_u:46": " abhubhātsarvaduḥkhāni sarvadurgatayastathā /",
    "T10bsa025_u:47": " śubhātsugatayaḥ sarvāḥ sarvajanmasukhāni ca // NRa_1.21 //",
    "T10bsa025_u:48": " nivṛttiraśubhātkṛtsnātpravṛttistu śubhe sadā /",
    "T10bsa025_u:49": " manasā karmaṇā vācā dharmo 'yaṃ dvividhaḥ smṛtaḥ // NRa_1.22 //",
    "T10bsa025_u:50": " narakapretatiryagbhyo dharmādasmādvimucyate /",
    "T10bsa025_u:51": " nṛṣu deveṣu cāpnoti sukhaśrirājyavistarān // NRa_1.23 //",
    "T10bsa025_u:52": " (Vaidya 298)",
    "T10bsa025_u:53": " dhyānāpramāṇārūpyaistu brahmādyasukhamaśnute /",
    "T10bsa025_u:54": " ityabhyudayadharmo 'yaṃ phalaṃ cāsya samāsataḥ // NRa_1.24 //",
    "T10bsa025_u:55": " naiḥśreyasaḥ punardharmaḥ sūkṣmo gambhīradarśanaḥ /",
    "T10bsa025_u:56": " bālānāṃ[aśrotravatām] uktastrāsakaro jinaiḥ // NRa_1.25 //",
    "T10bsa025_u:57": " nāsmyahaṃ na bhaviṣyāmi na me 'sti na bhaviṣyati /",
    "T10bsa025_u:58": " iti bālasya saṃtrāsaḥ paṇḍitasya bhayakṣayaḥ // NRa_1.26 //",
    "T10bsa025_u:59": " ahaṃkaraprasūteyaṃ mamakāropasaṃhitā /",
    "T10bsa025_u:60": " prajā prajāhitaikāntavādinābhihitākhilā // NRa_1.27 //",
    "T10bsa025_u:61": " astyahaṃ mama cāstīti mithyaitatparamārthibhiḥ /",
    "T10bsa025_u:62": " yathābhūtaparijñānānna bhavatyubhayaṃ yataḥ // NRa_1.28 //",
    "T10bsa025_u:63": " ahaṃkārodbhavāḥ skandhāḥ so 'haṃkāro 'nṛto 'rthataḥ /",
    "T10bsa025_u:64": " bījaṃ yasyānṛtaṃ tasya prarohaḥ satyataḥ kutaḥ // NRa_1.29 //",
    "T10bsa025_u:65": " skandhānasatyān dṛṣṭvaivamahaṃkāraḥ prahīyate /",
    "T10bsa025_u:66": " ahaṃkāraprahāṇācca na punaḥ skandhasaṃbhavaḥ // NRa_1.30 //",
    "T10bsa025_u:67": " yathādarśamupādāya(svamukhapratibimbakam /",
    "T10bsa025_u:68": " dṛśya) te nāma taccaivaṃ na kiṃcidapi tattvataḥ // NRa_1.31 //",
    "T10bsa025_u:69": " ahaṃkārastathā skandhānupādāyopalabhyate /",
    "T10bsa025_u:70": " na ca kaścitsa tattvena svamukhapratibimbavat // NRa_1.32 //",
    "T10bsa025_u:71": " yathādarśamanādāya svamukhapratibimbakam /",
    "T10bsa025_u:72": " na dṛśyate tathā skandhānanādāyāhamityapi // NRa_1.33 //",
    "T10bsa025_u:73": " evaṃvidhārthaśravaṇāddharmacakṣuravāptavān /",
    "T10bsa025_u:74": " āryānandaḥ svayaṃ caiva bhikṣubhyo 'bhīkṣṇamuktavān // NRa_1.34 //",
    "T10bsa025_u:75": " skandhagrāho yāvadasti tāvadevāhamityapi /",
    "T10bsa025_u:76": " ahaṃkāre sati punaḥ karma janma tataḥ punaḥ // NRa_1.35 //",
    "T10bsa025_u:77": " trivartmaitadanādyantamadhyaṃ saṃsāramaṇḍalam /",
    "T10bsa025_u:78": " alātamaṇḍalaprakhyaṃ bhramatyanyonyahetukam // NRa_1.36 //",
    "T10bsa025_u:79": " svaparobhayatastasya traikālyato 'pyaprāptitaḥ /",
    "T10bsa025_u:80": " ahaṃkāraḥ kṣayaṃ yāti tataḥ karma ca janma ca // NRa_1.37 //",
    "T10bsa025_u:81": " evaṃ hetuphalotpādaṃ paśyaṃstatkṣayameva ca /",
    "T10bsa025_u:82": " nāstitāmastitāṃ caiva naiti lokasya tattvataḥ // NRa_1.38 //",
    "T10bsa025_u:83": " (Vaidya 299)",
    "T10bsa025_u:84": " sarvaduḥkhakṣayaṃ dhama śrutvaivamaparīkṣakaḥ /",
    "T10bsa025_u:85": " saṃkampatyaparijñānādabhayasthānakātaraḥ // NRa_1.39 //",
    "T10bsa025_u:86": " na bhaviṣyati nirvāṇe sarvametanna te bhayam /",
    "T10bsa025_u:87": " ucyamāna ihābhāvastasya te kiṃ bhayaṃkaraḥ // NRa_1.40 //",
    "T10bsa025_u:88": " mokṣe nātmā na ca skandhā mokṣaścedīdṛśaḥ priyaḥ /",
    "T10bsa025_u:89": " ātmaskandhāpanayanaṃ kimihaiva tavāpriyam // NRa_1.41 //",
    "T10bsa025_u:90": " na cābhāvo 'pi nirvānaṃ kuta eva tasya[vāsya] bhāvatā /",
    "T10bsa025_u:91": " bhāvābhāvaparāmarśakṣayo nirvāṇamucyate // NRa_1.42 //",
    "T10bsa025_u:92": " samāsānnāstitādṛṣṭiḥ phalaṃ nāstīti karmaṇaḥ /",
    "T10bsa025_u:93": " apuṇyāpāyīkī caiṣā mithyādṛṣṭiriti smṛtā // NRa_1.43 //",
    "T10bsa025_u:94": " samāsādastitādṛṣṭiḥ phalaṃ cāstīti karmaṇām /",
    "T10bsa025_u:95": " puṇyā sugatiniṣyandā samyagdṛṣṭiriti smṛtā // NRa_1.44 //",
    "T10bsa025_u:96": " jñāne nāstyastitāśānteḥ pāpapuṇyavyatikramaḥ /",
    "T10bsa025_u:97": " durgateḥ sugateścāsmāt sa mokṣaḥ sabhdirucyate // NRa_1.45 //",
    "T10bsa025_u:98": " sahetumudayaṃ paśyan nāstitāmativartate /",
    "T10bsa025_u:99": " astitāmapi nopaiti nirodhaṃ saha hetunā // NRa_1.46 //",
    "T10bsa025_u:100": " prāgjātaḥ sahajātaśca heturahetuko 'rthataḥ /",
    "T10bsa025_u:101": " prajñapterapratītatvādutpatteścaiva tattvataḥ // NRa_1.47 //",
    "T10bsa025_u:102": " asmin satīdaṃ bhavati dīrghe hrasvaṃ yathā sati /",
    "T10bsa025_u:103": " [tasyotpādādudetīdaṃ dīpotpādādyathā] prabhā // NRa_1.48 //",
    "T10bsa025_u:104": " hrasve 'sati punardīrghaṃ na bhavati svabhāvataḥ /",
    "T10bsa025_u:105": " pradīpasyāpyanutpādātprabhāyā apyasaṃbhavaḥ // NRa_1.49 //",
    "T10bsa025_u:106": " evaṃ hetuphalotpādaṃ dṛṣṭvā nopaiti nāstikyam(nāstitām) /",
    "T10bsa025_u:107": " abhyupetyāsya lokasya yāthābhūtyaṃ prapañcajam // NRa_1.50 //",
    "T10bsa025_u:108": " nirodhaṃ ca prapañcotthaṃ yāthābhūtyādupāgataḥ /",
    "T10bsa025_u:109": " nopayātyastitāṃ tasmānmucyate 'dvayaniścitaḥ // NRa_1.51 //",
    "T10bsa025_u:110": " dūrādālokitaṃ rūpamāsannairdṛśyate sphuṭam /",
    "T10bsa025_u:111": " marīciryadi vāri syādāsannaiḥ kiṃ na dṛśyate // NRa_1.52 //",
    "T10bsa025_u:112": " dūrībhūtairyathābhūto loko 'yaṃ dṛśayate tathā /",
    "T10bsa025_u:113": " na dṛśyate tadāsannairanimitto marīcivat // NRa_1.53 //",
    "T10bsa025_u:114": " [marīcistoyasadṛśī yathā nāmbu na] cārthataḥ /",
    "T10bsa025_u:115": " skandhāstathātmasadṛśā nātmāno nāpi te 'rthataḥ // NRa_1.54 //",
    "T10bsa025_u:116": " (Vaidya 300)",
    "T10bsa025_u:117": " marīcīṃ toyamityetaditi matvāgato 'tra san /",
    "T10bsa025_u:118": " yadi nāstīti tattoyaṃ [gṛṇhīyānmūḍha eva saḥ // NRa_1.55 //",
    "T10bsa025_u:119": " marīcipratimaṃ lokamevamastīti gṛṇhataḥ /",
    "T10bsa025_u:120": " nāstīti cāpi moho 'yaṃ sati mohe na mucyate // NRa_1.56 //",
    "T10bsa025_u:121": " nāstiko durgatiṃ yātiṃ sugatiṃ yati cāstikaḥ /",
    "T10bsa025_u:122": " yathābhūtaparijñānānmokṣamadvayaniśritaḥ // NRa_1.57 //",
    "T10bsa025_u:123": " anicchan nāstitāstitve yathābhūtaparijñayā /",
    "T10bsa025_u:124": " nāstitāṃ labhate mohāt kasmānna labhate 'stitām // NRa_1.58 //",
    "T10bsa025_u:125": " syādastidūṣaṇādasya nāstitākṣipyate 'rthataḥ /",
    "T10bsa025_u:126": " nāstitādūṣaṇādeva kasmānnākṣipyate 'stitā // NRa_1.59 //",
    "T10bsa025_u:127": " na pratijñā na caritaṃ na cittaṃ bodhiniśrayāt /",
    "T10bsa025_u:128": " nāstikatve 'rthato yeṣāṃ kathaṃ te nāstikāḥ smṛtāḥ // NRa_1.60 //",
    "T10bsa025_u:129": " sasāṃkhyaulūkyanirgranthapugdalaskandhavādinam /",
    "T10bsa025_u:130": " pṛccha lokaṃ yadi vadatyastināstivyatikramam // NRa_1.61 //",
    "T10bsa025_u:131": " dharmayautakamityasmānnāstyastitvavyatikramam /",
    "T10bsa025_u:132": " viddhi gambhīramityuktaṃ buddhānāṃ śāsanāmṛtam // NRa_1.62 //",
    "T10bsa025_u:133": " vibhavaṃ naiti nāyāti na tiṣṭhatyapi ca kṣaṇam /",
    "T10bsa025_u:134": " traikālyavyativṛttātmā loka eva kuto 'rthataḥ // NRa_1.63 //",
    "T10bsa025_u:135": " dvayorapyāgatigatī prasthitiśca na tattvataḥ /",
    "T10bsa025_u:136": " lokaniryāṇayostasmādviśeṣaḥ ka ivārthataḥ // NRa_1.64 //",
    "T10bsa025_u:137": " sthiterabhāvādudayo nirodhaśca na tattvataḥ /",
    "T10bsa025_u:138": " uditaśca sthitaśceti niruddhaśca kuto 'rthataḥ // NRa_1.65 //",
    "T10bsa025_u:139": " kathamakṣaṇiko bhāvaḥ pariṇāmaḥ sadā yadi /",
    "T10bsa025_u:140": " nāsti cetpariṇāmaḥ syādanyathātvaṃ kuto 'rthataḥ // NRa_1.66 //",
    "T10bsa025_u:141": " ekadeśe kṣayādvā syāt kṣaṇikaṃ sarvaśo 'pi vā /",
    "T10bsa025_u:142": " vaiṣamyānupalabdheśca dvidhāpyetadayuktimat // NRa_1.67 //",
    "T10bsa025_u:143": " kṣaṇike sarvathā bhāve kutaḥ kācitpurāṇatā /",
    "T10bsa025_u:144": " sthairyādakṣaṇike cāpi kutaḥ kācitpurāṇatā // NRa_1.68 //",
    "T10bsa025_u:145": " yathānto 'sti kṣaṇasyaivamādirmadhyaṃ ca kalpyatām /",
    "T10bsa025_u:146": " tryātmakatvāt kṣaṇasyaivaṃ na lokasya kṣaṇaṃ sthitiḥ // NRa_1.69 //",
    "T10bsa025_u:147": " (Vaidya 301)",
    "T10bsa025_u:148": " ādimadhyāvasānāni[cintyāni kṣaṇavatpunaḥ /",
    "T10bsa025_u:149": " ādimadhyā] vasānatvaṃ na svataḥ parato 'pi vā // NRa_1.70 //",
    "T10bsa025_u:150": " naiko 'nekapradeśatvānnāpradeśaśca kaścan /",
    "T10bsa025_u:151": " vinaikamapi nāneko nāstitvamapi cāstitām // NRa_1.71 //",
    "T10bsa025_u:152": " vināśāt pratipakṣādvā syādastitvasya nāstitā /",
    "T10bsa025_u:153": " vināśaḥ pratipakṣo vā kathaṃ syādastyasaṃbhavāt // NRa_1.72 //",
    "T10bsa025_u:154": " nirvṛtestena lokasya nopaityūnatvamarthataḥ /",
    "T10bsa025_u:155": " antavāniti lokaśca pṛṣṭastūṣṇīṃ jino 'bhavat // NRa_1.73 //",
    "T10bsa025_u:156": " sarvajña iti sarvajño budhaistenaiva gamyate /",
    "T10bsa025_u:157": " yenaitaddharmagāmbhīryaṃ novācābhajane loke // NRa_1.74 //",
    "T10bsa025_u:158": " iti naiḥśreyaso dharmo gambhīro niṣparigrahaḥ /",
    "T10bsa025_u:159": " anālaya iti proktaḥ saṃbuddhaistatvadarśibhiḥ // NRa_1.75 //",
    "T10bsa025_u:160": " asmādanālayāddharmādāyalayābhiratā janāḥ /",
    "T10bsa025_u:161": " astināstyavyatikrāntā bhītā naśyantyamedhasaḥ // NRa_1.76 //",
    "T10bsa025_u:162": " te naṣṭā nāśayantyanyānabhayasthānabhīravaḥ /",
    "T10bsa025_u:163": " tathā kuru yathā rājān naṣṭairna vipraṇāśyase // NRa_1.77 // 2",
    "T10bsa025_u:164": " kadalī pāṭitā yadvanniḥśeṣāvayavaiḥ saha /",
    "T10bsa025_u:165": " na kiṃcitpuruṣastadvatpāṭitaḥ saha dhātubhiḥ // NRa_2.1 //",
    "T10bsa025_u:166": " sarvadharmā anātmāna ityato bhāṣitaṃ jinaiḥ /",
    "T10bsa025_u:167": " dhātuṣaṭkaṃ ca taiḥ sarvaṃ nirṇitaṃ tacca nārthataḥ // NRa_2.2 //",
    "T10bsa025_u:168": " naivamātmā na cānātmā yāthābhūtyena labhyate /",
    "T10bsa025_u:169": " ātmānātmakṛte dṛṣṭī vavārāsmānmahāmuniḥ // NRa_2.3 //",
    "T10bsa025_u:170": " dṛṣṭaśrutādyaṃ muninā na satyaṃ na mṛṣoditam /",
    "T10bsa025_u:171": " pakṣāddhi pratipakṣaḥ syādubhayaṃ tacca nārthataḥ // NRa_2.4 //",
    "T10bsa025_u:172": " iti satyānṛtātīto loko 'yaṃ paramārthataḥ /",
    "T10bsa025_u:173": " asmādeva ca tattvena nopaityasti ca nāsti ca // NRa_2.5 //",
    "T10bsa025_u:174": " yaccaivaṃ sarvathā neti sarvajñastatkathaṃ vadet /",
    "T10bsa025_u:175": " sāntamityathavānantaṃ dvayaṃ vādvayameva vā // NRa_2.6 //",
    "T10bsa025_u:176": " asaṃkhyeyā gatā buddhāstathaiṣyantyatha sāṃpratāḥ /",
    "T10bsa025_u:177": " koṭyagraśaśca sattvāntastebhyastraikālyajo mataḥ // NRa_2.7 //",
    "T10bsa025_u:178": " vṛddhiheturna lokasya kṣayastrikālyasaṃbhavaḥ /",
    "T10bsa025_u:179": " sarvajñena kathaṃ tasya pūrvānto 'vyākṛtaḥ kṛtaḥ // NRa_2.8 //",
    "T10bsa025_u:180": " (Vaidya 302)",
    "T10bsa025_u:181": " etattu dharmagāmbhīya yattadguhyaṃ pṛthagjane /",
    "T10bsa025_u:182": " māyopamatvaṃ lokasya buddhānāṃ śāsanāmṛtam // NRa_2.9 //",
    "T10bsa025_u:183": " māyāgajasya dṛśyeta yathā janmānta eva ca /",
    "T10bsa025_u:184": " na ca kaścitsa tattvena janmāntaścaiva vidyate // NRa_2.10 //",
    "T10bsa025_u:185": " māyopamasya lokasya tathā janmānta eva ca /",
    "T10bsa025_u:186": " dṛśyate paramārthena na ca janmānta eva ca // NRa_2.11 //",
    "T10bsa025_u:187": " yathā māyāgajo naiti kutaścidyāti na kvacit /",
    "T10bsa025_u:188": " cittamohanamātratvādbhāvatvena na tiṣṭhati // NRa_2.12 //",
    "T10bsa025_u:189": " tathā māyopamo loko naiti yāti na kutracit /",
    "T10bsa025_u:190": " cittamohanamātratvābhdāvatvena na tiṣṭhati // NRa_2.13 //",
    "T10bsa025_u:191": " trakālyavyativṛttātmā loka evaṃ nu ko 'rthataḥ /",
    "T10bsa025_u:192": " yo 'sti nāstyathavāpi syādanyatra vyavahārataḥ // NRa_2.14 //",
    "T10bsa025_u:193": " catuṣprakāramityasmāt śānto 'nanto dvayo 'dvayaḥ /",
    "T10bsa025_u:194": " buddhena hetornānyasmādayamavyākṛtaḥ kṛtaḥ // NRa_2.15 //",
    "T10bsa025_u:195": " śarīrāśucitā tāvat sthūlā pratyakṣagocarā /",
    "T10bsa025_u:196": " satataṃ dṛśyamānāpi yadā citta na tiṣṭhati // NRa_2.16 //",
    "T10bsa025_u:197": " tadātisūkṣmo gambhīraḥ saddharmo 'yamanālayaḥ /",
    "T10bsa025_u:198": " apratyakṣaḥ kathaṃ citte sukhenāvatariṣyati // NRa_2.17 //",
    "T10bsa025_u:199": " saṃbudhyāsmānnivṛtto 'bhūddharmaṃ deśayituṃ muniḥ /",
    "T10bsa025_u:200": " durjñānamatigāmbhīryād jñātvā dharmamimaṃ janaiḥ // NRa_2.18 //",
    "T10bsa025_u:201": " vināśayati durjñāto dharmo 'yamavipaścitam /",
    "T10bsa025_u:202": " nāstitādṛṣṭisamale yasmādasminnimajjati // NRa_2.19 //",
    "T10bsa025_u:203": " aparo 'pyasya durjñānānmūrkhaḥ paṇḍitamānikaḥ /",
    "T10bsa025_u:204": " pratikṣepavinaṣṭātmā yātyavīcimadhomukhaḥ // NRa_2.20 //",
    "T10bsa025_u:205": " durbhuktena yathānnena vināśamadhigacchati /",
    "T10bsa025_u:206": " subhuktenāyurārogyaṃ balaṃ saukhyāni cāśnute // NRa_2.21 //",
    "T10bsa025_u:207": " durjñātena tathānena vināśamadhigacchati /",
    "T10bsa025_u:208": " samyagjñātenātra suikhaṃ bodhiṃ cāpnotyanuttarām // NRa_2.22 //",
    "T10bsa025_u:209": " tasmādatra pratikṣepaṃ dṛṣṭiṃ tyaktvā ca nāstikīm /",
    "T10bsa025_u:210": " samyagjñānaparaṃ yatnaṃ kuru sarvārthasiddhaye // NRa_2.23 //",
    "T10bsa025_u:211": " dharmasyāsyāparijñānādahaṃkāro 'nuvartate /",
    "T10bsa025_u:212": " tataḥ śubhāśubhaṃ karma tato janma śubhāśubham // NRa_2.24 //",
    "T10bsa025_u:213": " (Vaidya 303)",
    "T10bsa025_u:214": " tasmādyāvadavijñāto dharmo 'haṃkāraśātanaḥ /",
    "T10bsa025_u:215": " dānaśīlakṣamādharme tāvadādaravān bhava // NRa_2.25 //",
    "T10bsa025_u:216": " dharmapūrvāṇi kāryāṇi dharmamadhyāni pārthiva /",
    "T10bsa025_u:217": " sādhayan dharmaniṣṭhāni neha nāmutra sīdati // NRa_2.26 //",
    "T10bsa025_u:218": " dharmātkīrtiḥ sukhaṃ caiva neha bhīrna mumūrṣataḥ /",
    "T10bsa025_u:219": " paralokasukhaṃ sphītaṃ tasmāddharma sadā bhaja // NRa_2.27 //",
    "T10bsa025_u:220": " dharma eva parā nītirdharmālloko 'nurajyate /",
    "T10bsa025_u:221": " rañjitena hi lokena neha nāmutra vañcyate // NRa_2.28 //",
    "T10bsa025_u:222": " adharmeṇa tu yā nītistayā loko 'parajyate /",
    "T10bsa025_u:223": " lokoparañjanāccaiva neha nāmutra nandati // NRa_2.29 //",
    "T10bsa025_u:224": " parātisaṃdhānaparā kaṣṭā durgatipaddhatiḥ /",
    "T10bsa025_u:225": " anarthavidyā duṣprajñairarthavidyā kathaṃ kṛtā // NRa_2.30 //",
    "T10bsa025_u:226": " parātisaṃdhānaparo nītimān kathamarthataḥ /",
    "T10bsa025_u:227": " yena janmasahasrāṇi bahūnyātmaiva vañcyate // NRa_2.31 //",
    "T10bsa025_u:228": " riporapriyamanvicchan doṣāṃstyaktvā guṇān śraya /",
    "T10bsa025_u:229": " svahitāvāptirevam tu ripoścāpyapriyaṃ bhavet // NRa_2.32 //",
    "T10bsa025_u:230": " dānena priyavadyena hitenaikārthacaryayā /",
    "T10bsa025_u:231": " ebhirācara lokasya dharmasyaiva ca saṃgraham // NRa_2.33 //",
    "T10bsa025_u:232": " viśvāsaṃ janayatyekaṃ satyaṃ rājñāṃ yathā dṛḍham /",
    "T10bsa025_u:233": " tathaivābhūtamapyeṣāmaviśvāsakaraṃ param // NRa_2.34 //",
    "T10bsa025_u:234": " nāvisaṃvādavatsatyaṃ [sattve] udgatamarthataḥ /",
    "T10bsa025_u:235": " paraikāntahitaṃ satyamahitatvānmṛṣetarat // NRa_2.35 //",
    "T10bsa025_u:236": " doṣān pracchādayatyekastyāgo rājñāṃ yathojjvalaḥ /",
    "T10bsa025_u:237": " tathā kārpaṇyamapyeṣāṃ guṇasarvasvaghātakam // NRa_2.36 //",
    "T10bsa025_u:238": " upaśāntasya gāmbhīryaṃ gāmbhīryādgauravaṃ param /",
    "T10bsa025_u:239": " gauravāddīptirājñā ca tasmādupaśamaṃ bhaja // NRa_2.37 //",
    "T10bsa025_u:240": " ahāryabuddhiḥ prājñatvādaparapratyayaḥ sthiraḥ /",
    "T10bsa025_u:241": " nātisaṃdhīyate rājā tasmātprajñāparo bhava // NRa_2.38 //",
    "T10bsa025_u:242": " satyatyāgaśamaprajño caturbhadro narādhipaḥ /",
    "T10bsa025_u:243": " dharmaścaturbhadra iva stūyate devamānuṣaiḥ // NRa_2.39 //",
    "T10bsa025_u:244": " nigṛhyavādibhiḥ suddhaiḥ prajñākāruṇyanirmalaiḥ /",
    "T10bsa025_u:245": " sahāsīnasya satataṃ prajñā dharmaśca vardhate // NRa_2.40 //",
    "T10bsa025_u:246": " (Vaidya 304)",
    "T10bsa025_u:247": " durlabhāḥ pathyavaktāraḥ śrotārastvatidurlabhāḥ /",
    "T10bsa025_u:248": " tebhyo 'tidurlabhatamā ye pathyasyāśukāriṇaḥ // NRa_2.41 //",
    "T10bsa025_u:249": " pathyamapyapriyaṃ tasmājñātvā śīghraṃ samācara /",
    "T10bsa025_u:250": " pibedauṣadhamapyugramārogyāyātmavāniva // NRa_2.42 //",
    "T10bsa025_u:251": " jīvitārogyarājyānāṃ cintayānityatāṃ sadā /",
    "T10bsa025_u:252": " tataḥ saṃvegavān dharmamekāntena prayāsyase // NRa_2.43 //",
    "T10bsa025_u:253": " avaśyaṃ maraṇaṃ paśyan pāpadduḥkhaṃ mṛtasya ca /",
    "T10bsa025_u:254": " ehikena sukhenāpi na pāpaṃ kṣātumarhasi // NRa_2.44 //",
    "T10bsa025_u:255": " kasmiṃścedabhyaṃ dṛṣṭaṃ bhayaṃ dṛṣṭaṃ kvacitkṣaṇe /",
    "T10bsa025_u:256": " yadyekasmin samāśvāsaḥ kimekasminna te bhayam // NRa_2.45 //",
    "T10bsa025_u:257": " madyātparibhavo loke kāryahānirdhanakṣayaḥ /",
    "T10bsa025_u:258": " ākāryakaraṇaṃ mohāt[madyaṃ tyaja tataḥ sadā] // NRa_2.46 // ...",
    "T10bsa025_u:259": " (Sanskrit text of 2.47-95 and 3 lost/) 4",
    "T10bsa025_u:260": " adharmamanvāyyamapi prāyo rājānujīvibhiḥ /",
    "T10bsa025_u:261": " ācaran stūyate tasmāt kṛcchrādvetti kṣamākṣamam // NRa_4.1 //",
    "T10bsa025_u:262": " anyo 'pi tāvadyaḥ kaściddurvacaḥ kṣamamapriyam /",
    "T10bsa025_u:263": " kimu rājā mahābhaumastvaṃ mayā bhikṣuṇā satā // NRa_4.2 //",
    "T10bsa025_u:264": " tvatkṛtādeva tu snehājjagatāmanukampayā /",
    "T10bsa025_u:265": " ahameko vadāmi tvāṃ pathyamapyapriyaṃ bhṛśam // NRa_4.3 //",
    "T10bsa025_u:266": " satyaṃ ślakṣṇārthavatpathyaṃ śiṣyaḥ kāle 'nukampayā /",
    "T10bsa025_u:267": " vācya ityāha bhagavāṃstadevamabhidhīyase // NRa_4.4 //",
    "T10bsa025_u:268": " akrodhe satyavākye ca ślādhyamāno yadi sthitaḥ /",
    "T10bsa025_u:269": " śravyaṃ saṃparigṛṇhīyāt sattoyaṃ snāpyamānavat // NRa_4.5 //",
    "T10bsa025_u:270": " tasya me vadato vākyaṃ tvamihāmutra ca kṣamam /",
    "T10bsa025_u:271": " jñātvā kuru hitāyedamātmano jagato 'pi ca // NRa_4.6 //",
    "T10bsa025_u:272": " yācakebhyaḥ purā dānāt prāpyārthāṃścenna dāsyasi /",
    "T10bsa025_u:273": " akṛtajñatvalobhābhyāṃ nārthān punaravāpsyasi // NRa_4.7 //",
    "T10bsa025_u:274": " iha pathyadanaṃ loke na vahatyabhṛto bhṛtaḥ /",
    "T10bsa025_u:275": " yācakastvabhṛto 'mutra hīnaḥ śataguṇodvahaḥ // NRa_4.8 //",
    "T10bsa025_u:276": " udāracittaḥ satataṃ bhavodārakriyārataḥ /",
    "T10bsa025_u:277": " udārakarmaṇaḥ sarvamudāraṃ jāyate phalam // NRa_4.9 //",
    "T10bsa025_u:278": " (Vaidya 305)",
    "T10bsa025_u:279": " manorathairapi klībairanālīḍhaṃ narādhipaiḥ /",
    "T10bsa025_u:280": " kuru dharmāspadaṃ śrīmatkhyātaṃ ratnatrayāspadam // NRa_4.10 //",
    "T10bsa025_u:281": " sāmantarājaromāñcakaraṃ dharmāspadaṃ na yat /",
    "T10bsa025_u:282": " mṛtasyāpyapraśasyatvād rājaṃstadakṛtaṃ varam // NRa_4.11 //",
    "T10bsa025_u:283": " atyaudāryādudārāṇāṃ vismayotsāhavardhanam /",
    "T10bsa025_u:284": " utsāhanghaṃ ca mandānāṃ sarvasvenāpi kāraya // NRa_4.12 //",
    "T10bsa025_u:285": " utsṛjyāmutra gantavyaṃ sarvasvamavaśena te /",
    "T10bsa025_u:286": " dharme niyuktaṃ yātyeva purastātsarvameva tat // NRa_4.13 //",
    "T10bsa025_u:287": " sarvasvaṃ pūrvanṛpaternṛpasya vaśamāgatam /",
    "T10bsa025_u:288": " kiṃ pūrvakasya dharmāya sukhāya yaśase 'pi vā // NRa_4.14 //",
    "T10bsa025_u:289": " bhuktādarthādiha sukhaṃ dattātpāratrikaṃ sukham /",
    "T10bsa025_u:290": " abhuktādattanaṣṭatvādduḥkhameva kutaḥ sukham // NRa_4.15 //",
    "T10bsa025_u:291": " vinaśyan sacivairdātumasvātantryānna śakyasi /",
    "T10bsa025_u:292": " āpaticchedaniḥsnehairnavarājapriyaiṣibhiḥ // NRa_4.16 //",
    "T10bsa025_u:293": " sarvasvenāpyataḥ svasthaḥ śīghraṃ dharmāspadaṃ kuru /",
    "T10bsa025_u:294": " mṛtyupratyayamadhyasthaḥ pravātasthapradīpavat // NRa_4.17 //",
    "T10bsa025_u:295": " dharmādhikārā ye cānye pūrvarājapravarvitāḥ /",
    "T10bsa025_u:296": " devadroṇyādayaste 'pi pravartyantāṃ yathāsthitāḥ // NRa_4.18 //",
    "T10bsa025_u:297": " ahiṃsakaiḥ śubhācārairvratasthairatithipriyaiḥ /",
    "T10bsa025_u:298": " sarvakṣamairakalahairbhajyeraṃstaiḥ sado(dya)taiḥ // NRa_4.19 //",
    "T10bsa025_u:299": " andhavyādhitahīnāṅgadīnānāthavanīpakāḥ /",
    "T10bsa025_u:300": " te 'pyannapānaṃ sāmyena labherannavighaṭṭitāḥ // NRa_4.20 //",
    "T10bsa025_u:301": " anarthānāmapi satāṃ dhārmikāṇāmanugrahān /",
    "T10bsa025_u:302": " apyanyarājyasaṃsthānāmanurūpān pravartaya // NRa_4.21 //",
    "T10bsa025_u:303": " sarvadharmādhikāreṣu dharmādhikṛtamutthitam /",
    "T10bsa025_u:304": " alubdhaṃ paṇḍitaṃ dharmyaṃ kuru tesāmabādhakam // NRa_4.22 //",
    "T10bsa025_u:305": " nītijñān dhārmikān snigdhān śucīn bhaktānakātarān /",
    "T10bsa025_u:306": " kulīnān śīlasaṃpannān kṛtajñān sacivān kuru // NRa_4.23 //",
    "T10bsa025_u:307": " akṣudrāṃstyāginaḥ śūrān snigdhān saṃbhoginaḥ sthirān /",
    "T10bsa025_u:308": " kuru nityāpramattāṃśca dhārmikān daṇḍanāyakān // NRa_4.24 //",
    "T10bsa025_u:309": " dharmaśīlān śūcīn dakṣān kāryajñān śāstrakovidān /",
    "T10bsa025_u:310": " kṛtavṛttīn samān snigdhān vṛddhānadhikṛtān kuru // NRa_4.25 //",
    "T10bsa025_u:311": " (Vaidya 306)",
    "T10bsa025_u:312": " pratimāsaṃ ca tebhyastvaṃ sarvamāyavyayaṃ śṛṇu /",
    "T10bsa025_u:313": " śrutvā dharmādhikārādyaṃ kāryaṃ sarvaṃ svayaṃ vada // NRa_4.26 //",
    "T10bsa025_u:314": " dharmārthaṃ yadi te rājyaṃ na kīrtyarthaṃ na kāmataḥ /",
    "T10bsa025_u:315": " tataḥ saphalamatyarthamanarthārthamato 'nyathā // NRa_4.27 //",
    "T10bsa025_u:316": " parasparāmiṣībhūte loko 'smin prāyaśo nṛpa /",
    "T10bsa025_u:317": " yathā rājyaṃ ca dharmaśca bhavettava tathā śṛṇu // NRa_4.28 //",
    "T10bsa025_u:318": " jñānavṛddhāḥ kule jātā nyāyajñāḥ pāpabhīravaḥ /",
    "T10bsa025_u:319": " sametā bahavo nityaṃ santu te kāryadarśinaḥ // NRa_4.29 //",
    "T10bsa025_u:320": " daṇḍabandhaprahāradīn kuryuste nyāyato 'pi cet /",
    "T10bsa025_u:321": " kāruṇyārdraḥ sadā bhūtvā tvamanugrahavān bhava // NRa_4.30 //",
    "T10bsa025_u:322": " hitāyaiva tvayā cittamunnāmyaṃ sarvadehinām /",
    "T10bsa025_u:323": " kāruṇyātsatataṃ rājaṃstīvrapāpakṛtāmapi // NRa_4.31 //",
    "T10bsa025_u:324": " tīvrapāpeṣu hiṃsreṣu kṛpā kāryā viśeṣataḥ /",
    "T10bsa025_u:325": " ta eva hi kṛpāsthānaṃ hatātmāno mahātmanām // NRa_4.32 //",
    "T10bsa025_u:326": " pratyahaṃ pañcarātraṃ vā baddhān kṣīṇān vimocaya /",
    "T10bsa025_u:327": " śeṣānapi yathāyogaṃ mā kāṃścit naiva mocaya // NRa_4.33 //",
    "T10bsa025_u:328": " yeṣvamokṣaṇacittaṃ te jāyate teṣvasaṃvaraḥ /",
    "T10bsa025_u:329": " tasmādasaṃvarāt pāpamajasramupacīyate // NRa_4.34 //",
    "T10bsa025_u:330": " yāvacca na vimucyeraṃstāvatsyuḥ sukhabandhanāḥ /",
    "T10bsa025_u:331": " nāpitasnānapānānnabhaiṣajyavasanānvitāḥ // NRa_4.35 //",
    "T10bsa025_u:332": " apātreṣviva putreṣu pātrīkaraṇakāṅkṣayā /",
    "T10bsa025_u:333": " kāruṇyā[ttāḍanaṃ kāryaṃ na dveṣān]nārthalipsayā // NRa_4.36 //",
    "T10bsa025_u:334": " vimṛśya samyagvijñāya praduṣṭān ghātakānapi /",
    "T10bsa025_u:335": " ahatvā pīḍayitvā ca kuru nirviṣayān narān // NRa_4.37 //",
    "T10bsa025_u:336": " svatantraḥ paśya sarvaṃ ca viṣayaṃ cāracakṣuṣā /",
    "T10bsa025_u:337": " nityāpramattaḥ smṛtimān kuru kāryaṃ ca dhārmikam // NRa_4.38 //",
    "T10bsa025_u:338": " pradānamānasatkārairguṇasthān satataṃ bhaja /",
    "T10bsa025_u:339": " udārairanurūpaistu śeṣānapi yathāvidhi // NRa_4.39 //",
    "T10bsa025_u:340": " saṃmānasphītakusumaḥ saṃpradānamahāphalaḥ /",
    "T10bsa025_u:341": " rājavṛkṣaḥ kṣamācchāyaḥ sevyate bhṛtyapakṣibhiḥ // NRa_4.40 //",
    "T10bsa025_u:342": " tyāgaśīlamayo rājā tejasvī bhavati priyaḥ /",
    "T10bsa025_u:343": " śarkarāmodako yadvadelāmaricakarkaśaḥ // NRa_4.41 //",
    "T10bsa025_u:344": " (Vaidya 307)",
    "T10bsa025_u:345": " mātsyanyāyaśca te naivaṃ nyāyādrājyaṃ bhaviṣyati /",
    "T10bsa025_u:346": " na cānyāyo na vādharmo dharmaścaivaṃ bhaviṣyati // NRa_4.42 //",
    "T10bsa025_u:347": " paralokāttvayā rājyaṃ nānītaṃ nāpi neṣyasi /",
    "T10bsa025_u:348": " dharmāt prāptamato 'syārthe nādharmaṃ kartumarhasi // NRa_4.43 //",
    "T10bsa025_u:349": " rājyena bhāṇḍamūlyena duḥkhabhāṇḍaparaṃparām /",
    "T10bsa025_u:350": " rājan yathā nārjayasi prayatnaḥ kriyatāṃ tathā // NRa_4.44 //",
    "T10bsa025_u:351": " rājyena bhāṇḍamūlyena rājyabhāṇḍaparaṃparām /",
    "T10bsa025_u:352": " rājan yathā nirviśasi prayatnaḥ kriyatāṃ tathā // NRa_4.45 //",
    "T10bsa025_u:353": " caturdvīpamapi prāpya pṛthivīṃ cakravartinaḥ /",
    "T10bsa025_u:354": " śārīraṃ mānasaṃ caiva sukhadvayamidaṃ matam // NRa_4.46 //",
    "T10bsa025_u:355": " duḥkhapratikriyāmātraṃ śārīraṃ vedanāsukham /",
    "T10bsa025_u:356": " saṃjñāmayaṃ mānasaṃ tu kevalaṃ kalpanākṛtam // NRa_4.47 //",
    "T10bsa025_u:357": " duḥkhapratikriyāmātraṃ kalpanāmātrameva ca /",
    "T10bsa025_u:358": " lokasya sukhasarvasvaṃ vyarthametadato 'rthataḥ // NRa_4.48 //",
    "T10bsa025_u:359": " dvīpadeśapurāvāsapradeśasthānavāsasām /",
    "T10bsa025_u:360": " śayyānnapānahastyaśvastrīṇāṃ caikaikabhogyatā // NRa_4.49 //",
    "T10bsa025_u:361": " yadā ca yatra cittaṃ syāt tadānena sukhaṃ kila /",
    "T10bsa025_u:362": " śeṣāṇāmamanaskārātteṣāṃ vyarthatvamarthataḥ // NRa_4.50 //",
    "T10bsa025_u:363": " viṣayān pañcabhiḥ pañca cakṣurādibhirindriyaiḥ /",
    "T10bsa025_u:364": " na kalpayati cedgaṇhan nāsmātteṣu tadā sukham // NRa_4.51 //",
    "T10bsa025_u:365": " jānīte viṣayaṃ yaṃ yaṃ yena yenendriyeṇa ca /",
    "T10bsa025_u:366": " tadā na śeṣaiḥ śeṣāṇi vyarthānyeva yatastadā // NRa_4.52 //",
    "T10bsa025_u:367": " indriyairupalabdhasya viṣayasyākṛtiṃ manaḥ /",
    "T10bsa025_u:368": " upalabhya vyatītasya kalpayan manyate sukham // NRa_4.53 //",
    "T10bsa025_u:369": " ekamarthaṃ vijānāti yadyapyekamihendriyam /",
    "T10bsa025_u:370": " tadapyarthaṃ vinā vyarthaṃ vyartho 'rtho 'pi ca tadvinā // NRa_4.54 //",
    "T10bsa025_u:371": " pratītya mātāpitarau yathoktaḥ putrasaṃbhavaḥ /",
    "T10bsa025_u:372": " cakṣūrūpe pratītyaivamukto vijñānasaṃbhavaḥ // NRa_4.55 //",
    "T10bsa025_u:373": " atītānāgatā vyarthā viṣayāḥ sārdhamindriyaiḥ /",
    "T10bsa025_u:374": " tadudvayānatiriktatvād vyarthā ye 'pi ca sāṃpratāḥ // NRa_4.56 //",
    "T10bsa025_u:375": " alātacakraṃ gṛṇhāti yathā cakṣurviparyayāt /",
    "T10bsa025_u:376": " tathendriyāṇi gṛṇhanti viṣayān sāṃpratāniva // NRa_4.57 //",
    "T10bsa025_u:377": " (Vaidya 308)",
    "T10bsa025_u:378": " indriyāṇindriyāerthāśca pañcabhūtamayā matāḥ /",
    "T10bsa025_u:379": " pratisvaṃ bhūtavaiyarthyādeṣāṃ vyarthatvamarthataḥ // NRa_4.58 //",
    "T10bsa025_u:380": " nirindhano 'gnirbhūtānāṃ vinirbhāge prasajyate /",
    "T10bsa025_u:381": " saṃparke lakṣaṇābhāvaḥ śeṣeṣvapyeṣa nirṇayaḥ // NRa_4.59 //",
    "T10bsa025_u:382": " evaṃ dvidhāpi bhūtānāṃ vyarthatvātsaṃgatirvṛthā /",
    "T10bsa025_u:383": " vyarthatvātsaṃgateścaivaṃ rūpaṃ vyarthamato 'rthataḥ // NRa_4.60 //",
    "T10bsa025_u:384": " vijñānavedanāsaṃjñāsaṃskārāṇāṃ ca sarvaśaḥ /",
    "T10bsa025_u:385": " pratyekamātmavaiyarthyadvaiyarthyaṃ paramārthataḥ // NRa_4.61 //",
    "T10bsa025_u:386": " sukhābhimāno duḥkhasya pratīkāre yathārthataḥ /",
    "T10bsa025_u:387": " tathā sukhābhimāno 'pi sukhasya pratighātajaḥ // NRa_4.62 //",
    "T10bsa025_u:388": " sukhe saṃyogatṛṣṇaivaṃ naiḥsvābhāvyātprahīyate /",
    "T10bsa025_u:389": " duḥkhe viyogatṛṣṇā ca paśyatāṃ muktirityataḥ // NRa_4.63 //",
    "T10bsa025_u:390": " kaḥ paśyatīti ceccittaṃ vyahāreṇa kathyate /",
    "T10bsa025_u:391": " na hi caittaṃ vinā cittaṃ vyarthatvānna saheṣyate // NRa_4.64 //",
    "T10bsa025_u:392": " vyarthamevaṃ jaganmatvā yāthābhūtyānnirāspadaḥ /",
    "T10bsa025_u:393": " nirvāti nirupādāno nirupādānavanhivat // NRa_4.65 //",
    "T10bsa025_u:394": " bodhisattvo 'pi dṛṣṭaivaṃ saṃbodhau niyato mataḥ /",
    "T10bsa025_u:395": " kevalaṃ tasya kāruṇyādā bodherbhavasaṃtatiḥ // NRa_4.66 //",
    "T10bsa025_u:396": " bodhisattvasya saṃbhāro mahāyāne tathāgataiḥ /",
    "T10bsa025_u:397": " nirdiṣṭaḥ sa tu saṃmūḍhaiḥ pradviṣṭaścaiva nindyate // NRa_4.67 //",
    "T10bsa025_u:398": " guṇadoṣānabhijño vā doṣasaṃjñī guṇeṣu vā /",
    "T10bsa025_u:399": " athavāpi guṇadveṣī mahāyānasya nindakaḥ // NRa_4.68 //",
    "T10bsa025_u:400": " paropaghātino doṣān parānugrāhiṇo guṇān /",
    "T10bsa025_u:401": " jñātvocyate guṇadveṣī mahāyānasya nindakaḥ // NRa_4.69 //",
    "T10bsa025_u:402": " yatsvārthanirapekṣatvāt parārthaikarasapriyam /",
    "T10bsa025_u:403": " guṇākaraṃ mahāyānaṃ taddviṣī tena dahyate // NRa_4.70 //",
    "T10bsa025_u:404": " śrāddho 'pi durgṛhītena dviṣyāt kruddho 'thavetaraḥ /",
    "T10bsa025_u:405": " śrāddho 'pi dagdha ityuktaḥ kā cintā dveṣābandhure // NRa_4.71 //",
    "T10bsa025_u:406": " viṣeṇāpi viṣaṃ hanyādyathaivoktaṃ cikitsakaiḥ /",
    "T10bsa025_u:407": " duḥkhenāpyahitaṃ hanyādityukte kiṃ virudhyate // NRa_4.72 //",
    "T10bsa025_u:408": " manaḥpūrvaṃgamā dharmā manaḥśreṣṭhā iti śruteḥ /",
    "T10bsa025_u:409": " hitaṃ hitamanāḥ kurvan duḥkhenāpyahitaṃ katham // NRa_4.73 //",
    "T10bsa025_u:410": " (Vaidya 309)",
    "T10bsa025_u:411": " duḥkhamapyāyatīpathyaṃ kāryaṃ kimu sukhaṃ hitam /",
    "T10bsa025_u:412": " ātmanaśca pareṣāṃ ca dharma eṣā sanātanaḥ // NRa_4.74 //",
    "T10bsa025_u:413": " mātrāsukhaparityāgāt paścāccedvipulaṃ sukham /",
    "T10bsa025_u:414": " tyajenmātrāsukhaṃ dhīraḥ saṃpaśyan vipulaṃ sukham // NRa_4.75 //",
    "T10bsa025_u:415": " na mṛśyate ca yadyetat kaṭubhaiṣajyadāyinaḥ /",
    "T10bsa025_u:416": " tataścikitsakādyāśca hatā naivaṃ ca yujyate // NRa_4.76 //",
    "T10bsa025_u:417": " apathyamapi yaddṛṣṭaṃ tatpathyaṃ paṇḍitaiḥ kvacit /",
    "T10bsa025_u:418": " utsargaścāpavādaśca sarvaśāstreṣu śasyate // NRa_4.77 //",
    "T10bsa025_u:419": " karuṇāpūrvakāḥ sarve niṣyandā jñānanirmalāḥ /",
    "T10bsa025_u:420": " uktā yatra mahāyāne kastannindetsacetanaḥ // NRa_4.78 //",
    "T10bsa025_u:421": " atyaudāryātigāmbhīryādviṣaṇṇairakṛtātmabhiḥ /",
    "T10bsa025_u:422": " nindyate 'dya mahāyānaṃ mohāt svaparavairibhiḥ // NRa_4.79 //",
    "T10bsa025_u:423": " dānaśīlakṣamāvīryadhyānaprajñākṛpātmakam /",
    "T10bsa025_u:424": " mahāyānamatastasmin kasmāddurbhāṣitaṃ vacaḥ // NRa_4.80 //",
    "T10bsa025_u:425": " parārtho dānaśīlābhyāṃ kṣāntyā vīryeṇa cātmanaḥ /",
    "T10bsa025_u:426": " dhyānaṃ prajñā ca mokṣāya mahāyānārthasaṃgrahaḥ // NRa_4.81 //",
    "T10bsa025_u:427": " parā[tmahita]mokṣārthāḥ saṃkṣepādbuddhaśāsanam /",
    "T10bsa025_u:428": " te ṣaṭpāramitāgarbhāstasmād bauddhamidaṃ vacaḥ // NRa_4.82 //",
    "T10bsa025_u:429": " puṇyajñānamayo yatra buddhairbodhermahāpathaḥ /",
    "T10bsa025_u:430": " deśitastanmahāyānamajñānādvai na dṛśyate // NRa_4.83 //",
    "T10bsa025_u:431": " khamivācintyaguṇatvādukto 'cintyaguṇo jinaḥ /",
    "T10bsa025_u:432": " mahāyāne yato buddhamāhātmyaṃ kṣamyatāmidam // NRa_4.84 //",
    "T10bsa025_u:433": " āryaśāradvatasyāpi śīlamātre 'pyagocaraḥ /",
    "T10bsa025_u:434": " yasmāt tadbuddhamāhātmyamacintyaṃ kiṃ na mṛṣyate // NRa_4.85 //",
    "T10bsa025_u:435": " anutpādo mahāyāne paresāṃ śūnyatā kṣayaḥ /",
    "T10bsa025_u:436": " kṣayānutpādayośrcaikyamarthataḥ kṣamyatāṃ yataḥ // NRa_4.86 //",
    "T10bsa025_u:437": " śūnyatā buddhamāhātmyamevaṃ yuktyānupaśyatām /",
    "T10bsa025_u:438": " mahāyānetaroktāni na sameyuḥ kathaṃ satām // NRa_4.87 //",
    "T10bsa025_u:439": " tathāgatābhisaṃdhyoktānyasukhaṃ jñātumityataḥ /",
    "T10bsa025_u:440": " ekayānatriyānoktādātmā rakṣya upekṣayā // NRa_4.88 //",
    "T10bsa025_u:441": " upekṣayā hi nāpuṇyaṃ dvesātpāpaṃ kutaḥ śubham /",
    "T10bsa025_u:442": " mahāyāne yato dveṣo nātmakāmaiḥ kṛto 'rhati // NRa_4.89 //",
    "T10bsa025_u:443": " (Vaidya 310)",
    "T10bsa025_u:444": " na bodhisattvapraṇidhirna caryāpariṇāmanā /",
    "T10bsa025_u:445": " uktāḥ śrāvakayāne 'smādbodhisattvaḥ kutastataḥ // NRa_4.90 //",
    "T10bsa025_u:446": " adhiṣṭhānāni noktāni bodhisattvasya bodhaye /",
    "T10bsa025_u:447": " buddhairanyatpramāṇaṃ ca ko 'sminnarthe jinādhikaḥ // NRa_4.91 //",
    "T10bsa025_u:448": " adhiṣṭhānāryasatyārthabodhipakṣopasaṃhitāt /",
    "T10bsa025_u:449": " mārgācchāvakasāmānyādbauddhaṃ kenādhikaṃ phalam // NRa_4.92 //",
    "T10bsa025_u:450": " bodhicaryāpratiṣṭhārtha na sūtre bhāṣitaṃ vacaḥ /",
    "T10bsa025_u:451": " bhāṣitaṃ ca mahāyāne grāhyamasmādvicakṣaṇaiḥ // NRa_4.93 //",
    "T10bsa025_u:452": " yathaiva vaiyākaraṇo mātṛkāmapi pāṭhayet /",
    "T10bsa025_u:453": " buddho 'vadattathā dharmaṃ vineyānāṃ yathākṣamam // NRa_4.94 //",
    "T10bsa025_u:454": " keṣāṃcidavadaddharmaṃ pāpebhyo vinivṛttaye /",
    "T10bsa025_u:455": " keṣāṃcitpuṇyasiddhayarthaṃ keṣāṃcidū dvayaniśritam // NRa_4.95 //",
    "T10bsa025_u:456": " dvayāniśritamekeṣāṃ gambhīraṃ bhīrubhīṣaṇam /",
    "T10bsa025_u:457": " śūnyatākaruṇāgarbhamekeṣāṃ bodhisādhanam // NRa_4.96 //",
    "T10bsa025_u:458": " iti sadbhirmahāyāne kartavyaḥ pratighakṣayaḥ /",
    "T10bsa025_u:459": " prasādaścādhikaḥ kāryaḥ samyaksaṃbodhisiddhaye // NRa_4.97 //",
    "T10bsa025_u:460": " mahāyānaprasādena taduktācaraṇena ca /",
    "T10bsa025_u:461": " prāpyate 'nuttarā bodhiḥ sarvasaukhyāni cāntarā // NRa_4.98 //",
    "T10bsa025_u:462": " dānaṃ śīlaṃ kṣamā satyaṃ gṛhasthasya viśeṣataḥ /",
    "T10bsa025_u:463": " dharma uktaḥ kṛpāgarbhaḥ sa sātmīkriyatāṃ dṛḍham // NRa_4.99 //",
    "T10bsa025_u:464": " atha lokasya vaidharmyādrājyaṃ dharmeṇa duṣkaram /",
    "T10bsa025_u:465": " tato dharmayaśorthaṃ te pravrajyādhigamaḥ kṣamaḥ // NRa_4.100 //",
    "T10bsa025_u:466": " ratnāvalyāṃ rājavṛttopadeśo nāma caturthaḥ paricchedaḥ //"
}