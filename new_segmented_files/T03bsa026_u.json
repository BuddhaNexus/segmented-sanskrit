{
    "T03bsa026_u:0": " Abhisamayālaṅkāra (Asa)",
    "T03bsa026_u:1": " namo mañjuśriye kumārabhūtāya",
    "T03bsa026_u:2": " āryamaitreyanāthaviracitam abhisamayālaṅkāro nāma prajñāpāramitopadeśaśāstram",
    "T03bsa026_u:3": " sarvākārajñātādhikāraḥ prathamaḥ",
    "T03bsa026_u:4": " maṅgālācaraṇam",
    "T03bsa026_u:5": " yā sarvajñatayā nayatyupaśamaṃ śāntaiṣiṇaḥ śrāvakān",
    "T03bsa026_u:6": " yā mārgajñatayā jagaddhitakṛtāṃ lokārthasampādikā /",
    "T03bsa026_u:7": " sarvākāramidaṃ vadanti munayo viśvaṃ yayā saṃgatās",
    "T03bsa026_u:8": " tasyai śrāvakabodhisattvagaṇino buddhasya mātre namaḥ // Asa_1.1 //",
    "T03bsa026_u:9": " grānthārambhaprayojanam sarvākārajñatāmārgaḥ śāsitrā yo 'tra deśitaḥ /",
    "T03bsa026_u:10": " dhīmanto vīkṣiṣiraṃstamanālīḍhaṃ parairiti // Asa_1.2 //",
    "T03bsa026_u:11": " smṛtau cādhāya sūtrārthaṃ dharmacaryāṃ daśātmikām /",
    "T03bsa026_u:12": " sukhena pratipatsīrannityārambhaprayojanam // Asa_1.3 //",
    "T03bsa026_u:13": " prajñāpāramitāyāḥ kāyikavyavasthāpanam",
    "T03bsa026_u:14": " prajñāpāramitāṣṭābhiḥ padārthaiḥ samudīritā /",
    "T03bsa026_u:15": " sarvākārajñatā mārgajñatā sarvajñatā tataḥ // Asa_1.4 //",
    "T03bsa026_u:16": " sarvākārābhisambodho mūrdhaprāpto 'nupūrvikaḥ /",
    "T03bsa026_u:17": " ekakṣaṇābhisambodho dharmakāyaśca te 'ṣṭadhā // Asa_1.5 //",
    "T03bsa026_u:18": " cittotpādo 'vavādaśca nirvedhāṅgaṃ caturvidham /",
    "T03bsa026_u:19": " ādhāraḥ pratipatteśca dharmadhātusvabhāvakaḥ // Asa_1.6 //",
    "T03bsa026_u:20": " ālambanaṃ samuddeśaḥ sannāhaprasthitikriye /",
    "T03bsa026_u:21": " sambhārāśca saniryāṇāḥ sarvākārajñatā muneḥ // Asa_1.7 //",
    "T03bsa026_u:22": " dhyāmīkaraṇatādīni śiṣyakhaḍgapathau ca yau /",
    "T03bsa026_u:23": " mahānuśaṃso dṛṅmārga ehikāmutrikairguṇaiḥ // Asa_1.8 //",
    "T03bsa026_u:24": " kāritramadhimuktiśca stutastobhitaśaṃsitāḥ /",
    "T03bsa026_u:25": " pariṇāme 'numode ca manaskārāvanuttamau // Asa_1.9 //",
    "T03bsa026_u:26": " nirhāraḥ śuddhiratyantamityayaṃ bhāvanāpathaḥ /",
    "T03bsa026_u:27": " vijñānāṃ bodhisattvānāmiti mārgajñatoditā // Asa_1.10 //",
    "T03bsa026_u:28": " prajñayā na bhave sthānaṃ kṛpayā na śame sthitiḥ /",
    "T03bsa026_u:29": " anupāyena dūratvam upāyenāvidūratā // Asa_1.11 //",
    "T03bsa026_u:30": " vipakṣapratipakṣau ca prayogaḥ samatāsya ca /",
    "T03bsa026_u:31": " dṛṅmārgaḥ śrāvakādīnāmiti sarvajñateṣyate // Asa_1.12 //",
    "T03bsa026_u:32": " ākārāḥ saprayogāśca guṇā doṣāḥ salakṣaṇāḥ /",
    "T03bsa026_u:33": " mokṣanirvedhabhāgīye śaikṣo 'vaivartiko gaṇaḥ // Asa_1.13 //",
    "T03bsa026_u:34": " samatā bhavaśāntyośca kṣetraśuddhiranuttarā /",
    "T03bsa026_u:35": " sarvākārābhisambodha eṣa sopāyakauśalaḥ // Asa_1.14 //",
    "T03bsa026_u:36": " liṅgaṃ tasya vivṛddhiśca nirūḍhiścittasaṃsthitiḥ /",
    "T03bsa026_u:37": " caturdhā ca vikalpasya pratipakṣaścaturvidhaḥ // Asa_1.15 //",
    "T03bsa026_u:38": " pratyekaṃ darśanākhye ca bhāvanākhye ca vartmani /",
    "T03bsa026_u:39": " ānantaryasamādhiśca saha vipratipattibhiḥ // Asa_1.16 //",
    "T03bsa026_u:40": " mūrdhābhisamayastredhā daśadhā cānupūrvikaḥ /",
    "T03bsa026_u:41": " ekakṣaṇābhisambodho lakṣaṇena caturvidhaḥ // Asa_1.17 //",
    "T03bsa026_u:42": " svābhāvikaḥ sasāmbhogo nairmāṇiko 'parastathā /",
    "T03bsa026_u:43": " dharmakāyaḥ sakāritraścaturdhā samudīritaḥ // Asa_1.18 //",
    "T03bsa026_u:44": " sarvākārajñatā",
    "T03bsa026_u:45": " 1 - cittotpādaḥ",
    "T03bsa026_u:46": " cittotpādaḥ parārthāya samyaksambodhikāmatā /",
    "T03bsa026_u:47": " samāsavyāsataḥ sā ca yathāsūtraṃ sa cocyate // Asa_1.19 //",
    "T03bsa026_u:48": " bhūhemacandrajvalanairnidhiratnākarārṇavaiḥ /",
    "T03bsa026_u:49": " vajrācalauṣadhīmitraiścintāmaṇyarkagītibhiḥ // Asa_1.20 //",
    "T03bsa026_u:50": " nṛpagañjamahāmārgayānaprasravaṇodakaiḥ /",
    "T03bsa026_u:51": " ānandoktinadīmevairdvāviṃśatividhaḥ sa ca // Asa_1.21 //",
    "T03bsa026_u:52": " 2 - avavādaḥ",
    "T03bsa026_u:53": " pratipattau ca satyeṣu buddharatnādiṣu triṣu /",
    "T03bsa026_u:54": " asaktāvapariśrānto pratipatsamparigrahe // Asa_1.22 //",
    "T03bsa026_u:55": " cakṣuḥṣu pañcasu jñeyaḥ ṣaṭsvabhijñāguṇeṣu ca /",
    "T03bsa026_u:56": " dṛṅmārge bhāvanākhye cetyavavādo daśātmakaḥ // Asa_1.23 //",
    "T03bsa026_u:57": " mṛdutīkṣṇendriyau śraddhādṛṣṭiprāptau kulaṅkalau /",
    "T03bsa026_u:58": " ekavīcyantarotpadya kārākārākaniṣṭhagāḥ // Asa_1.24 //",
    "T03bsa026_u:59": " plutāstrayo bhavasyāgraparamo rūparāgahā /",
    "T03bsa026_u:60": " dṛṣṭadharmaśamaḥ kāyasākṣī khaḍgaśca viṃśatiḥ // Asa_1.25 //",
    "T03bsa026_u:61": " 3 - nirvedhāṅgam",
    "T03bsa026_u:62": " ālambanata ākārāddhetutvāt samparigrahāt /",
    "T03bsa026_u:63": " caturvikalpasaṃyogaṃ yathāsvaṃ bhajatāṃ satām // Asa_1.26 //",
    "T03bsa026_u:64": " śrāvakebhyaḥ sakhaḍgebhyo bodhisattvasya tāyinaḥ /",
    "T03bsa026_u:65": " mṛdumadhyādhimātrāṇāmūṣmādīnāṃ viśiṣṭatā // Asa_1.27 //",
    "T03bsa026_u:66": " ālambanamanityādi satyādhāraṃ tadākṛtiḥ /",
    "T03bsa026_u:67": " niṣedho 'bhiniveśāderheturyānatrayāptaye // Asa_1.28 //",
    "T03bsa026_u:68": " rūpādyāyavyayau viṣṭhāsthiti prajñaptyavācyate /",
    "T03bsa026_u:69": " rūpāvādavasthitisteṣāṃ tadbhāvenāsvabhāvatā // Asa_1.29 //",
    "T03bsa026_u:70": " tayormithaḥ svabhāvatvaṃ tadanityādyasaṃsthitiḥ /",
    "T03bsa026_u:71": " tāsāṃ tadbhāvaśūnyatvaṃ mithaḥ svābhāvyametayoḥ // Asa_1.30 //",
    "T03bsa026_u:72": " anudgraho yo dharmāṇāṃ tannimittāsamīkṣaṇam /",
    "T03bsa026_u:73": " parīkṣaṇaṃ ca prajñāyāḥ sarvasyānupalambhataḥ // Asa_1.31 //",
    "T03bsa026_u:74": " rūpāderasvabhāvatvaṃ tadabhāvasvabhāvatā /",
    "T03bsa026_u:75": " tadajātiraniryāṇaṃ śuddhistadanimittatā // Asa_1.32 //",
    "T03bsa026_u:76": " tannimittānadhiṣṭhānānadhimuktirasaṃjñatā /",
    "T03bsa026_u:77": " samādhistasya kāritraṃ vyākṛtirmananākṣayaḥ // Asa_1.33 //",
    "T03bsa026_u:78": " mithastrikasya svābhāvyaṃ samādheravikalpanā /",
    "T03bsa026_u:79": " iti nirvedhabhāgīyaṃ mṛdumadhyādhimātrataḥ // Asa_1.34 //",
    "T03bsa026_u:80": " dvaividhyaṃ grāhyakalpasya vastutatpratipakṣataḥ /",
    "T03bsa026_u:81": " moharāśyādibhedena pratyekaṃ navadhā tu saḥ // Asa_1.35 //",
    "T03bsa026_u:82": " dravyaprajñaptyadhiṣṭhāno dvividho grāhako mataḥ /",
    "T03bsa026_u:83": " svatantrātmādirūpeṇa skandhādyāśrayatastathā // Asa_1.36 //",
    "T03bsa026_u:84": " cittānavalīnatvādinaiḥsvābhāvyādideśakaḥ /",
    "T03bsa026_u:85": " tadvipakṣaparityāgaḥ sarvathā samparigrahaḥ // Asa_1.37 //",
    "T03bsa026_u:86": " 4 - pratipatterādhāraḥ",
    "T03bsa026_u:87": " ṣoḍhādhigamadharmasya pratipakṣaprahāṇayoḥ /",
    "T03bsa026_u:88": " tayoḥ paryupayogasya prajñāyāḥ kṛpayā saha // Asa_1.38 //",
    "T03bsa026_u:89": " śiṣyāsādhāraṇatvasya parārthānukramasya ca /",
    "T03bsa026_u:90": " jñānasyāyatnavṛtteśca pratiṣṭhā gotramucyate // Asa_1.39 //",
    "T03bsa026_u:91": " dharmadhātorasambhedād gotrabhedo na yujyate /",
    "T03bsa026_u:92": " ādheyadharmabhedāttu tadbhedaḥ parigīyate // Asa_1.40 //",
    "T03bsa026_u:93": " 5 - ālambanam",
    "T03bsa026_u:94": " ālambanaṃ sarvadharmāste punaḥ kuśalādayaḥ /",
    "T03bsa026_u:95": " laukikādhigamākhyāśca ye ca lokottarā matāḥ // Asa_1.41 //",
    "T03bsa026_u:96": " sāsravānāsravā dharmāḥ saṃskṛtāsaṃskṛtāśca ye /",
    "T03bsa026_u:97": " śiṣyasādhāraṇā dharmā ye cāsādhāraṇā muneḥ // Asa_1.42 //",
    "T03bsa026_u:98": " 6 - samuddeśaḥ",
    "T03bsa026_u:99": " sarvasattvāgratācittaprahāṇādhigamatraye /",
    "T03bsa026_u:100": " tribhirmahattvairuddeśo vijñeyo 'yaṃ svayambhuvām // Asa_1.43 //",
    "T03bsa026_u:101": " 7 - sannāhapratipattiḥ",
    "T03bsa026_u:102": " dānādau ṣaḍvidhe teṣāṃ pratyekaṃ saṃgraheṇa yā /",
    "T03bsa026_u:103": " sannāhapratipattiḥ sā ṣaḍbhiḥ ṣaṭkairyathoditā // Asa_1.44 //",
    "T03bsa026_u:104": " 8 - prasthānapratipattiḥ",
    "T03bsa026_u:105": " dhyānārūpyeṣu dānādau mārge maitryādikeṣu ca /",
    "T03bsa026_u:106": " gatopalambhayoge ca trimaṇḍalaviśuddhiṣu // Asa_1.45 //",
    "T03bsa026_u:107": " uddeśe ṣaṭsvabhijñāsu sarvākārajñatānaye /",
    "T03bsa026_u:108": " prasthānapratipajjñeyā mahāyānādhirohiṇī // Asa_1.46 //",
    "T03bsa026_u:109": " 9 - sambhārapratipattiḥ",
    "T03bsa026_u:110": " dayā dānādikaṃ ṣaṭkaṃ śamathaḥ savidarśanaḥ /",
    "T03bsa026_u:111": " yuganaddhaśca yo mārga upāye yacca kauśalam // Asa_1.47 //",
    "T03bsa026_u:112": " jñānaṃ puṇyaṃ ca mārgaśca dhāraṇī bhūmayo daśa /",
    "T03bsa026_u:113": " pratipakṣaśca vijñeyaḥ sambhārapratipatkramaḥ // Asa_1.48 // 1.",
    "T03bsa026_u:114": " pramuditā bhūmiḥ",
    "T03bsa026_u:115": " labhyate prathamā bhūmirdaśadhā parikarmaṇā",
    "T03bsa026_u:116": " āśayo hitavastutvaṃ sattveṣu samacittatā // Asa_1.49 //",
    "T03bsa026_u:117": " tyāgaḥ sevā ca mitrāṇāṃ saddharmālambanaiṣaṇā /",
    "T03bsa026_u:118": " sadā naiṣkramyacittatvaṃ buddhakāyagatā spṛhā // Asa_1.50 //",
    "T03bsa026_u:119": " dharmasya deśanā satyaṃ daśamaṃ vākyamiṣyate /",
    "T03bsa026_u:120": " jñeyaṃ ca parikarmaiṣāṃ svabhāvānupalambhataḥ // Asa_1.51 // 2.",
    "T03bsa026_u:121": " vimalā bhūmiḥ",
    "T03bsa026_u:122": " śīlaṃ kṛtajñatā kṣāntiḥ prāmodyaṃ mahatī kṛpā /",
    "T03bsa026_u:123": " gauravaṃ guruśuśrūṣā vīryaṃ dānādike 'ṣṭamam // Asa_1.52 // 3.",
    "T03bsa026_u:124": " prabhākarī bhūmiḥ",
    "T03bsa026_u:125": " atṛptatā śrute dānaṃ dharmasya ca nirāmiṣam /",
    "T03bsa026_u:126": " buddhakṣetrasya saṃśuddhiḥ saṃsārāparikheditā // Asa_1.53 //",
    "T03bsa026_u:127": " hrīrapatrāpyamityetat pañcadhā mananātmakam / 4.",
    "T03bsa026_u:128": " arciṣmatī bhūmiḥ",
    "T03bsa026_u:129": " vanāśālpecchatā tuṣṭirdhūtasaṃlekhasevanam // Asa_1.54 //",
    "T03bsa026_u:130": " śikṣāyā aparityāgaḥ kāmānāṃ vijugupsanam /",
    "T03bsa026_u:131": " nirvitsarvāstisantyāgo 'navalīnānapekṣate // Asa_1.55 // 5.",
    "T03bsa026_u:132": " sudurjayā bhūmiḥ",
    "T03bsa026_u:133": " saṃstavaṃ kulamātsaryaṃ sthānaṃ saṅgaṇikāvaham /",
    "T03bsa026_u:134": " ātmotkarṣaparāvajñe",
    "T03bsa026_u:135": " karmamārgān daśāśubhān // Asa_1.56 //",
    "T03bsa026_u:136": " mānaṃ stambhaṃ viparyāsaṃ vimatiṃ kleśamarṣaṇam /",
    "T03bsa026_u:137": " vivarjayan samāpnoti daśaitān pañcamī bhuvam // Asa_1.57 // 6.",
    "T03bsa026_u:138": " abhimukhī bhūmiḥ",
    "T03bsa026_u:139": " dānaśīlakṣamāvīryadhyānaprajñāprapūraṇāt /",
    "T03bsa026_u:140": " śiṣyakhaḍgaspṛhātrāsacetasāṃ parivarjakaḥ // Asa_1.58 //",
    "T03bsa026_u:141": " yācito 'navalīnaśca sarvatyāge 'pyadurmanāḥ /",
    "T03bsa026_u:142": " kṛśo 'pi nārthināṃ kṣeptā ṣaṣṭhīṃ bhūmiṃ samaśnute // Asa_1.59 // 7.",
    "T03bsa026_u:143": " dūraṅgamā bhūmiḥ",
    "T03bsa026_u:144": " ātmasattvagraho jīvapudgalocchedaśāśvataḥ /",
    "T03bsa026_u:145": " nimittahetvoḥ skandheṣu dhātuṣvāyataneṣu ca // Asa_1.60 //",
    "T03bsa026_u:146": " traidhātuke pratiṣṭhānaṃ saktirālīnacittatā /",
    "T03bsa026_u:147": " ratnatritayaśīleṣu taddṛṣṭayabhiniveśitā // Asa_1.61 //",
    "T03bsa026_u:148": " śūnyatāyāṃ vivādaśca tadvirodhaśca viṃśatiḥ /",
    "T03bsa026_u:149": " kalaṅkā yasya vicchinnāḥ saptamīmetyasau bhuvam // Asa_1.62 //",
    "T03bsa026_u:150": " trivimokṣamukhajñānaṃ trimaṇḍalaviśuddhatā /",
    "T03bsa026_u:151": " karuṇāmananā dharmasamataikanayajñatā // Asa_1.63 //",
    "T03bsa026_u:152": " anutpādakṣamājñānaṃ dharmāṇāmekadheraṇā /",
    "T03bsa026_u:153": " kalpanāyāḥ samudghātaḥ saṃjñādṛkkleśavarjanam // Asa_1.64 //",
    "T03bsa026_u:154": " śamathasya ca nidhyaptiḥ kauśalaṃ ca vidarśane /",
    "T03bsa026_u:155": " cittasya dāntatā jñānaṃ sarvatrapratighāti ca // Asa_1.65 //",
    "T03bsa026_u:156": " sakterabhūmiryatrecchaṃ kṣetrāntaragatiḥ samam /",
    "T03bsa026_u:157": " sarvatra svātmabhāvasya darśanaṃ ceti viṃśatiḥ // Asa_1.66 // 8.",
    "T03bsa026_u:158": " acalā bhūmiḥ",
    "T03bsa026_u:159": " sarvasattvamanojñānamabhijñākrīḍanaṃ śubhā /",
    "T03bsa026_u:160": " buddhakṣetrasya niṣpattirbuddhasevāparīkṣaṇe // Asa_1.67 //",
    "T03bsa026_u:161": " akṣajñānaṃ jinakṣetraśuddhirmāyopamā sthitiḥ /",
    "T03bsa026_u:162": " saṃcintya ca bhavādānamidaṃ karmāṣṭadhoditam // Asa_1.68 // 9.",
    "T03bsa026_u:163": " sādhumato bhūmiḥ",
    "T03bsa026_u:164": " praṇidhānānyanantāni devādīnāṃ rūtajñatā /",
    "T03bsa026_u:165": " nadīva pratibhānānāṃ garbhāvakrāntiruttamā // Asa_1.69 //",
    "T03bsa026_u:166": " kulajātyośca gotraśca parivārasya janmanaḥ /",
    "T03bsa026_u:167": " naiṣkramyabodhivṛkṣāṇāṃ guṇapūre svasampadaḥ // Asa_1.70 // 10.",
    "T03bsa026_u:168": " dharmamedhā bhūmiḥ",
    "T03bsa026_u:169": " navabhūmīratikramya buddhabhūmau pratiṣṭhate /",
    "T03bsa026_u:170": " yena jñānena sā jñeyā daśamī bodhisattvabhūḥ // Asa_1.71 //",
    "T03bsa026_u:171": " [pratipakṣasambhāraḥ] pratipakṣo 'ṣṭadhā jñeyo darśanābhyāsamārgayoḥ /",
    "T03bsa026_u:172": " grāhyagrāhakavikalpānāmaṣṭānāmupaśāntaye // Asa_1.72 //",
    "T03bsa026_u:173": " 20 - niryāṇapratipattiḥ",
    "T03bsa026_u:174": " uddeśe samatāyāṃ ca sattvārthe yatnavarjane /",
    "T03bsa026_u:175": " atyantāya ca niryāṇaṃ niryāṇaṃ prāptilakṣaṇam // Asa_1.73 //",
    "T03bsa026_u:176": " sarvākārajñatāyāṃ ca niryāṇaṃ mārgagocaram /",
    "T03bsa026_u:177": " niryāṇapratipajjñeyā seyamaṣṭavidhātmikā // Asa_1.74 //",
    "T03bsa026_u:178": " ityabhisamayālaṅkāre nāma",
    "T03bsa026_u:179": " prajñāpāramitopadeśaśāstre prathamādhikāraḥ /",
    "T03bsa026_u:180": " 2 Mārgajñatādhikāraḥ dvitīyaḥ",
    "T03bsa026_u:181": " 1 - dhyāmīkaraṇatādīni",
    "T03bsa026_u:182": " dhyāmīkaraṇatā bhābhirdevānāṃ yogyatāṃ prati /",
    "T03bsa026_u:183": " viṣayo niyato vyāptiḥ svabhāvastasya karma ca // Asa_2.1 //",
    "T03bsa026_u:184": " 2 - śrāvakamārgaḥ",
    "T03bsa026_u:185": " caturṇāmāryasatyānāmākārānupalambhataḥ /",
    "T03bsa026_u:186": " śrāvakāṇāmayaṃ mārgo jñeyo mārgajñatānaye // Asa_2.2 //",
    "T03bsa026_u:187": " rūpādiskandhaśūnyatvācchūnyatānāmabhedataḥ /",
    "T03bsa026_u:188": " ūsmāṇau 'nupalambhena teṣāṃ mūrdhagataṃ matam // Asa_2.3 //",
    "T03bsa026_u:189": " kṣāntayasteṣu nityādiyogasthānaniṣedhataḥ /",
    "T03bsa026_u:190": " daśa bhūmīḥ samārabhya vistarāsthānadeśanāt // Asa_2.4 //",
    "T03bsa026_u:191": " agradharmagataṃ proktamāryaśrāvakartmani /",
    "T03bsa026_u:192": " tatkasya hetorbuddhena buddhvā dharmāsamīkṣaṇāt // Asa_2.5 //",
    "T03bsa026_u:193": " 3 - pratyekabuddhamārgaḥ",
    "T03bsa026_u:194": " paropadeśavaiyarthyaṃ svayambodhāt svayambhuvām /",
    "T03bsa026_u:195": " gambhīratā ca jñānasya khaḍgānāmabhidhīyate // Asa_2.6 //",
    "T03bsa026_u:196": " śuśrūṣā yasyā yasyārthe yatra yatra yathā yathā /",
    "T03bsa026_u:197": " sa so 'rthaḥ khyātyaśabdo 'pi tasya tasya tathā tathā // Asa_2.7 //",
    "T03bsa026_u:198": " grāhyārthakalpanāhānād grāhakasyāprahāṇataḥ /",
    "T03bsa026_u:199": " ādhārataśca vijñeyaḥ khaḍgamārgasya saṃgrahaḥ // Asa_2.8 //",
    "T03bsa026_u:200": " prajñapteravirodhena dharmatāsūcanākṛtiḥ /",
    "T03bsa026_u:201": " ūṣmagaṃ mūrdhagaṃ rūpādyahānādiprabhāvitam // Asa_2.9 //",
    "T03bsa026_u:202": " adhyātmaśūnyatādyābhī rūpāderaparigrāhāt /",
    "T03bsa026_u:203": " kṣāntī rūpādyanutpādādyākārairagradharmatā // Asa_2.10 //",
    "T03bsa026_u:204": " 4 - bodhisattvamārgaḥ",
    "T03bsa026_u:205": " kṣāntijñānakṣaṇaiḥ satyaṃ satyaṃ prati caturvidhaiḥ /",
    "T03bsa026_u:206": " mārgajñatāyāṃ dṛṅmārgaḥ sānuśaṃso 'yamucyate // Asa_2.11 //",
    "T03bsa026_u:207": " ādhārādheyatābhāvāttathatābuddhayormithaḥ /",
    "T03bsa026_u:208": " paryāyeṇānanujñānaṃ mahattā sāpramāṇatā // Asa_2.12 //",
    "T03bsa026_u:209": " parimāṇāntatābhāvo rūpāderavadhāraṇam /",
    "T03bsa026_u:210": " tasyāṃ sthitasya buddhatve 'nudgrahātyāgatādayaḥ // Asa_2.13 //",
    "T03bsa026_u:211": " maitryādi śūnyatā prāptirbuddhatvasya parigrahaḥ /",
    "T03bsa026_u:212": " sarvasya vyavadānasya sarvādhivyādhiśātanam // Asa_2.14 //",
    "T03bsa026_u:213": " nirvāṇagrāhaśāntatvaṃ buddhebhyo rakṣaṇādikam /",
    "T03bsa026_u:214": " aprāṇivadhamārabhya sarvākārajñatānaye // Asa_2.15 //",
    "T03bsa026_u:215": " svayaṃ sthitasya sattvānāṃ sthāpanaṃ pariṇāmanam /",
    "T03bsa026_u:216": " dānādīnāṃ ca sambodhāviti mārgajñatākṣaṇāḥ // Asa_2.16 //",
    "T03bsa026_u:217": " 5 - bhāvanāmārgakāritram",
    "T03bsa026_u:218": " sarvato damanaṃ nāma sarvataḥ kleśanirjayaḥ /",
    "T03bsa026_u:219": " upakramāviṣahyatvaṃ bodhirādhārapūjyatā // Asa_2.17 //",
    "T03bsa026_u:220": " sāsravo bhāvanāmārgaḥ",
    "T03bsa026_u:221": " 6 - bhāvanāmārgādhimuktiḥ",
    "T03bsa026_u:222": " adhimuktistridhā jñeyā svārthā ca svaparārthikā /",
    "T03bsa026_u:223": " parārthikaivetyeṣā ca pratyekaṃ trividheṣyate // Asa_2.18 //",
    "T03bsa026_u:224": " mṛdvī madhyādhimātrā ca mṛdumṛdvādibhedataḥ /",
    "T03bsa026_u:225": " sā punastribidhetyevaṃ saptaviṃśatidhā matā // Asa_2.19 //",
    "T03bsa026_u:226": " 7 - bhāvanāmārgādhimuktasya stutiḥ stobhaḥ praśaṃsā ca",
    "T03bsa026_u:227": " stutiḥ stobhaḥ praśaṃsā ca prajñāpāramitāṃ prati /",
    "T03bsa026_u:228": " adhimokṣasya mātrāṇāṃ navakaistribhiriṣyate // Asa_2.20 //",
    "T03bsa026_u:229": " 8 - pariṇāmanā",
    "T03bsa026_u:230": " viśeṣaḥ pariṇāmastu tasya kāritramuttamam /",
    "T03bsa026_u:231": " nopalambhākṛtiścāsāvaviparyāsalakṣaṇaḥ // Asa_2.21 //",
    "T03bsa026_u:232": " vivikto buddhapuṇyaughasvabhāvasmṛtigocaraḥ /",
    "T03bsa026_u:233": " sopāyaścānimittaśca buddhairabhyanumoditaḥ // Asa_2.22 //",
    "T03bsa026_u:234": " traidhātukāprapannaśca pariṇāmo 'parastridhā /",
    "T03bsa026_u:235": " mṛdurmadhyo 'dhimātraśca mahāpuṇyodayātmakaḥ // Asa_2.23 //",
    "T03bsa026_u:236": " 9 - anumodanā",
    "T03bsa026_u:237": " upāyānupalambhābhyāṃ śubhamūlānumodanā /",
    "T03bsa026_u:238": " anumode manaskārabhāvaneha vidhīyate // Asa_2.24 //",
    "T03bsa026_u:239": " anāsravo bhāvanāmārgaḥ",
    "T03bsa026_u:240": " 10 - abhinirhāraḥ",
    "T03bsa026_u:241": " svabhāvaḥ śreṣṭhatā tasya sarvasyānabhisaṃskṛtiḥ /",
    "T03bsa026_u:242": " nopalambhena dharmāṇāmarpaṇā ca mahārthatā // Asa_2.25 //",
    "T03bsa026_u:243": " 11 - atyantaviśuddhiḥ",
    "T03bsa026_u:244": " buddhasevā ca dānādirupāye yacca kauśalam /",
    "T03bsa026_u:245": " hetavo 'trādhimokṣasya dharmavyasanahetavaḥ // Asa_2.26 //",
    "T03bsa026_u:246": " mārādhiṣṭhānagambhīradharmatānadhimuktate /",
    "T03bsa026_u:247": " skandhādyabhiniveśaśca pāpamitraparigrahaḥ // Asa_2.27 //",
    "T03bsa026_u:248": " phalaśuddhiśca rūpādiśuddhireva tayordvayoḥ /",
    "T03bsa026_u:249": " abhinnācchinnatā yasmāditi śuddhirudīritā // Asa_2.28 //",
    "T03bsa026_u:250": " kleśajñeyatrimārgasya śiṣyakhaḍgajinaurasām /",
    "T03bsa026_u:251": " hānād viśuddhirātyantikī tu buddhasya sarvathā // Asa_2.29 //",
    "T03bsa026_u:252": " mṛdumṛdvādiko mārgaḥ śuddhirnavasu bhūmiṣu /",
    "T03bsa026_u:253": " adhimātrādhimātrādermalasya pratipakṣataḥ // Asa_2.30 //",
    "T03bsa026_u:254": " tridhātupratipakṣatvaṃ samatā mānameyayoḥ /",
    "T03bsa026_u:255": " mārgasya ceṣyate tasya codyasya parihārataḥ // Asa_2.31 //",
    "T03bsa026_u:256": " ityabhisamayālaṅkāre nāma",
    "T03bsa026_u:257": " prajñāpāramitopadeśaśāstre dvitīyādhikāraḥ /",
    "T03bsa026_u:258": " 3 Sarvajñatādhikāraḥ tṛtīyaḥ",
    "T03bsa026_u:259": " 1 - prajñayā na bhave sthānam",
    "T03bsa026_u:260": " 2 - kṛpayā na śame sthitiḥ",
    "T03bsa026_u:261": " nāpare na pare tīre nāntarāle tayoḥ sthitā /",
    "T03bsa026_u:262": " adhvanāṃ samatājñānāt prajñāpāramitā matā // Asa_3.1 //",
    "T03bsa026_u:263": " 3 - anupāyena dūratvam",
    "T03bsa026_u:264": " 4 - upāyenāvidūratā",
    "T03bsa026_u:265": " anupāyena dūraṃ sā sanimittopalambhataḥ /",
    "T03bsa026_u:266": " upāyakauśalenāsyāḥ samyagāsannatoditā // Asa_3.2 //",
    "T03bsa026_u:267": " 5 - vipakṣaḥ",
    "T03bsa026_u:268": " rupādiskandhaśūnyatve dharmeṣu tryadhvageṣu ca /",
    "T03bsa026_u:269": " dānādau bodhipakṣeṣu caryāsaṃjñā vipakṣatā // Asa_3.3 //",
    "T03bsa026_u:270": " 6 - pratipakṣaḥ",
    "T03bsa026_u:271": " dānādiṣvanahaṃkāraḥ pareṣāṃ tanniyojanam /",
    "T03bsa026_u:272": " saṅgakoṭiniṣedho 'yaṃ sūkṣmaḥ saṅgo jinādiṣu // Asa_3.4 //",
    "T03bsa026_u:273": " tadgāmbhīrya prakṛtyaiva vivekād dharmapaddhateḥ /",
    "T03bsa026_u:274": " ekaprakṛtikaṃ jñānaṃ dharmāṇāṃ saṅgavarjanam // Asa_3.5 //",
    "T03bsa026_u:275": " dṛṣṭādipratiṣedhena tasyā durbodhatoditā /",
    "T03bsa026_u:276": " rūpādibhiravijñānāt tadacintyatvamiṣyate // Asa_3.6 //",
    "T03bsa026_u:277": " evaṃ kṛtvā yathokto vai jñeyaḥ sarvajñatānaye /",
    "T03bsa026_u:278": " ayaṃ vibhāgo niḥśeṣo vipakṣapratipakṣayoḥ // Asa_3.7 //",
    "T03bsa026_u:279": " 7 - prayogaḥ",
    "T03bsa026_u:280": " rupādau tadanityādau tadapūriprapūrayoḥ /",
    "T03bsa026_u:281": " tadasaṅgatve caryāyāḥ prayogaḥ pratiṣedhataḥ // Asa_3.8 //",
    "T03bsa026_u:282": " avikāro na karttā ca prayogo duṣkarastridhā /",
    "T03bsa026_u:283": " yathābhavya phalaprāpteravandhyo 'bhimataśca saḥ // Asa_3.9 //",
    "T03bsa026_u:284": " aparapratyayo yaśca saptadhā khyātivedakaḥ /",
    "T03bsa026_u:285": " 8 - samatā",
    "T03bsa026_u:286": " caturdhāmananā tasya rūpādau samatā matā // Asa_3.10 //",
    "T03bsa026_u:287": " 9 - darśanamārgaḥ",
    "T03bsa026_u:288": " dharmajñānānvayajñānakṣāntijñānakṣaṇātmakaḥ /",
    "T03bsa026_u:289": " duḥkhādisatye dṛṅmārga eṣa sarvajñatānaya // Asa_3.11 //",
    "T03bsa026_u:290": " rūpaṃ na nityaṃ nānityamatītāntaṃ viśuddhakam /",
    "T03bsa026_u:291": " anutpannāniruddhādi vyomābhaṃ lepavarjitam // Asa_3.12 //",
    "T03bsa026_u:292": " parigraheṇa nirmuktamavyāhāraṃ svabhāvataḥ /",
    "T03bsa026_u:293": " pravyāhāreṇa nāsyārthaḥ pareṣu prāpyate yataḥ // Asa_3.13 //",
    "T03bsa026_u:294": " nopalambhakṛdatyantaviśuddhirvyādhyasambhavaḥ /",
    "T03bsa026_u:295": " apāyocchittyakalpatve phalasākṣātkriyāṃ prati // Asa_3.14 //",
    "T03bsa026_u:296": " asaṃsargo nimittaiśca vastuni vyañjane dvaye /",
    "T03bsa026_u:297": " jñānasya yā cānutpattiriti sarvajñatākṣaṇāḥ // Asa_3.15 //",
    "T03bsa026_u:298": " iti seyaṃ punaḥ seyaṃ seyaṃ khalu punastridhā /",
    "T03bsa026_u:299": " adhikāratrayasyaiṣā samāptiḥ paridīpitā // Asa_3.16 //",
    "T03bsa026_u:300": " ityabhisamayālaṅkāre nāma prajñāpāramitopadeśaśāstre tṛtīyādhikāraḥ /",
    "T03bsa026_u:301": " 4 Sarvākārābhisambodhādhikāraḥ caturthaḥ",
    "T03bsa026_u:302": " 1 - ākārāḥ",
    "T03bsa026_u:303": " vastujñānaprakārāṇāmākārā iti lakṣaṇam /",
    "T03bsa026_u:304": " sarvajñatānāṃ traividhyāt trividhā eva te matāḥ // Asa_4.1 //",
    "T03bsa026_u:305": " asadākāramārabhya yāvanniścalatākṛtiḥ /",
    "T03bsa026_u:306": " catvāraḥ pratisatyaṃ te mārge pañcadaśa smṛtāḥ // Asa_4.2 //",
    "T03bsa026_u:307": " hetau mārge ca duḥkhe ca nirodhe ca yathākramam /",
    "T03bsa026_u:308": " aṣṭau te sapta pañceti ṣoḍaśeti ca kīrtitāḥ // Asa_4.3 //",
    "T03bsa026_u:309": " smṛtyupasthānamārabhya buddhatvākārapaścimāḥ /",
    "T03bsa026_u:310": " śiṣyāṇāṃ bodhisattvānāṃ buddhānāṃ ca yathākramam // Asa_4.4 //",
    "T03bsa026_u:311": " saptatriṃśaccatustriṃśattriṃśannava ca te matāḥ /",
    "T03bsa026_u:312": " trisarvajñatvabhedena mārgasatyānurodhataḥ // Asa_4.5 //",
    "T03bsa026_u:313": " kṛtādhikārā buddheṣu teṣūptaśubhamūlakāḥ /",
    "T03bsa026_u:314": " mitraiḥ sanāthāḥ kalyāṇairasyāḥ śravaṇabhājanam // Asa_4.6 //",
    "T03bsa026_u:315": " buddhopāsanasampraśnadānaśīlādicaryayā /",
    "T03bsa026_u:316": " udgrahadhāraṇādīnāṃ bhājanatvaṃ satāṃ matam // Asa_4.7 //",
    "T03bsa026_u:317": " 2 - prayogāḥ",
    "T03bsa026_u:318": " rūpādiṣvanavasthānāt teṣu yoganiṣedhataḥ /",
    "T03bsa026_u:319": " tattathatāgambhīratvāt teṣāṃ duravagāhataḥ // Asa_4.8 //",
    "T03bsa026_u:320": " tadaprāmāṇyataḥ kṛcchrāccireṇa pratibodhataḥ /",
    "T03bsa026_u:321": " vyākṛtāvavivartyatve niryāṇe sanirantare // Asa_4.9 //",
    "T03bsa026_u:322": " āsannabodhe kṣipraṃ ca parārthe 'vṛddhayahānitaḥ /",
    "T03bsa026_u:323": " dharmādharmādyadṛṣṭau ca rūpācintyādyadarśane // Asa_4.10 //",
    "T03bsa026_u:324": " rūpādestannimittasya tadbhāvasyāvikalpakaḥ /",
    "T03bsa026_u:325": " phalaratnapradātā ca śuddhakaḥ sāvadhiśca saḥ // Asa_4.11 //",
    "T03bsa026_u:326": " 3 - guṇāḥ",
    "T03bsa026_u:327": " mārāṇāṃ śaktihānyādiścaturdaśavidho guṇaḥ /",
    "T03bsa026_u:328": " 4 - doṣāḥ",
    "T03bsa026_u:329": " doṣāśca ṣaḍ viboddhavyāścaturbhirdaśakaiḥ saha // Asa_4.12 //",
    "T03bsa026_u:330": " 5 - lakṣaṇāni",
    "T03bsa026_u:331": " lakṣyate yena tajjñeyaṃ lakṣaṇaṃ trividhaṃ ca tat /",
    "T03bsa026_u:332": " jñānaṃ viśeṣaḥ kāritraṃ svabhāvo yaśca lakṣyate // Asa_4.13 //",
    "T03bsa026_u:333": " tathāgatasya nirvṛttau loke cālujyanātmake /",
    "T03bsa026_u:334": " sattvānāṃ cittacaryāsu tatsaṃkṣepe bahirgatau // Asa_4.14 //",
    "T03bsa026_u:335": " akṣayākāratāyāṃ ca sarāgādau pravistṛte /",
    "T03bsa026_u:336": " mahadgate 'pramāṇe ca vijñāne cānidarśane // Asa_4.15 //",
    "T03bsa026_u:337": " adṛśyacittajñāne ca tadunmiñjādisaṃjñakam /",
    "T03bsa026_u:338": " punastathatākāreṇa teṣāṃ jñānamataḥ param // Asa_4.16 //",
    "T03bsa026_u:339": " tathatāyāṃ munerbodhatatparākhyānamityayam /",
    "T03bsa026_u:340": " sarvajñatādhikāreṇa jñānalakṣaṇasaṃgrahaḥ // Asa_4.17 //",
    "T03bsa026_u:341": " śūnyatve sānimitte ca praṇīdhānavivarjite /",
    "T03bsa026_u:342": " anutpādānirodhādau dharmatāyā akopane // Asa_4.18 //",
    "T03bsa026_u:343": " asaṃskāre 'vikalpe ca prabhedālakṣaṇatvayoḥ /",
    "T03bsa026_u:344": " mārgajñatādhikāreṇa jñānalakṣaṇamiṣyate // Asa_4.19 //",
    "T03bsa026_u:345": " svadharmamupaniśritya vihāre tasya satkṛtau /",
    "T03bsa026_u:346": " gurutve mānanāyāṃ ca tatpūjākṛtakatvayoḥ // Asa_4.20 //",
    "T03bsa026_u:347": " sarvatra vṛttimajjñānamadṛṣṭasya ca darśakam /",
    "T03bsa026_u:348": " lokasya śūnyatākāraśūcakajñāpakākṣagam // Asa_4.21 //",
    "T03bsa026_u:349": " acintyaśāntatādarśi lokasaṃjñanirodhi ca /",
    "T03bsa026_u:350": " jñānalakṣaṇamityuktaṃ sarvākārajñatānaye // Asa_4.22 //",
    "T03bsa026_u:351": " acintyādiviśeṣeṇa viśiṣṭaiḥ satyagocaraiḥ /",
    "T03bsa026_u:352": " viśeṣalakṣaṇaṃ ṣaḍbhirdaśabhiścoditaṃ kṣaṇaiḥ // Asa_4.23 //",
    "T03bsa026_u:353": " acintyātulyate meyasaṃkhyayoḥ samatikramau /",
    "T03bsa026_u:354": " sarvāryasaṃgraho vijñavedyāsādhāraṇajñate // Asa_4.24 //",
    "T03bsa026_u:355": " kṣiprajñānyūnapūrṇatve pratipatsamudāgamau /",
    "T03bsa026_u:356": " ālambanaṃ ca sādhāraṃ sākalyaṃ samparigrahaḥ // Asa_4.25 //",
    "T03bsa026_u:357": " anāsvādaśca vijñeyo viśeṣaḥ ṣoḍaśātmakaḥ /",
    "T03bsa026_u:358": " viśeṣamārgo mārgebhyo yenānyebhyo viśiṣyate // Asa_4.26 //",
    "T03bsa026_u:359": " hitaṃ sukhaṃ ca trāṇaṃ ca śaraṇaṃ layanaṃ nṛṇām /",
    "T03bsa026_u:360": " parāyaṇaṃ ca dvīpaṃ ca pariṇāyakasaṃjñakam // Asa_4.27 //",
    "T03bsa026_u:361": " anābhogaṃ tribhiryānaiḥ phalāsākṣātkriyātmakam /",
    "T03bsa026_u:362": " paścimaṃ gatikāritramidaṃ kāritralakṣaṇam // Asa_4.28 //",
    "T03bsa026_u:363": " kleśaliṅganimittānāṃ vipakṣapratipakṣayoḥ /",
    "T03bsa026_u:364": " viveko duṣkaraikāntāvuddeśo 'nupalambhakaḥ // Asa_4.29 //",
    "T03bsa026_u:365": " niṣiddhābhiniveśaśca yaścālambanasaṃjñakaḥ /",
    "T03bsa026_u:366": " vipratyayo 'vighātī ca so 'padāgatyajātikaḥ // Asa_4.30 //",
    "T03bsa026_u:367": " tathatānupalambhaśca svabhāvaḥ ṣoḍaśātmakaḥ /",
    "T03bsa026_u:368": " lakṣīva lakṣyate ceti caturthaṃ lakṣaṇaṃ matam // Asa_4.31 //",
    "T03bsa026_u:369": " 6 - mokṣabhāgīyam",
    "T03bsa026_u:370": " animittapradānādisamudāgamakauśalam /",
    "T03bsa026_u:371": " sarvākārāvabodhe 'smin mokṣabhāgīyamiṣyate // Asa_4.32 //",
    "T03bsa026_u:372": " buddhādyālambanā śraddhā vīryaṃ dānādigocaram /",
    "T03bsa026_u:373": " smṛtirāśayasampattiḥ samādhiravikalpanā // Asa_4.33 //",
    "T03bsa026_u:374": " dharmeṣu sarvairākārairjñānaṃ prajñeti pañcadhā /",
    "T03bsa026_u:375": " tīkṣṇaiḥ subodhā sambodhirdurbodhā mṛdubhirmatā // Asa_4.34 //",
    "T03bsa026_u:376": " 7 - virvedhabhāgīyam",
    "T03bsa026_u:377": " ālambanaṃ sarvasattvā ūṣmaṇāmiha śasyate /",
    "T03bsa026_u:378": " samacittādirākārasteṣveva daśadhoditaḥ // Asa_4.35 //",
    "T03bsa026_u:379": " svayaṃ pāpānnivṛttasya dānādyeṣu sthitasya ca /",
    "T03bsa026_u:380": " tayorniyojanānyeṣāṃ varṇavādānukūlate // Asa_4.36 //",
    "T03bsa026_u:381": " mūrdhagaṃ svaparādhāraṃ satyajñānaṃ tathā kṣamā /",
    "T03bsa026_u:382": " tathāgradharmā vijñeyāḥ sattvānāṃ pācanādibhiḥ // Asa_4.37 //",
    "T03bsa026_u:383": " 8 - avaivartiko gaṇaḥ",
    "T03bsa026_u:384": " nirvedhāṅgānyupādāya darśanābhyāsamārgayoḥ /",
    "T03bsa026_u:385": " ye bodhisattvā vartante so 'trāvaivartiko gaṇaḥ // Asa_4.38 //",
    "T03bsa026_u:386": " rūpādibhyo nivṛttyādyairliṅgairviśatidheritaiḥ /",
    "T03bsa026_u:387": " nirvedhāṅgaśitasyedamakvairtikalakṣaṇam // Asa_4.39 //",
    "T03bsa026_u:388": " rūpādibhyo nivṛttiśca vicikitsākṣaṇakṣayo /",
    "T03bsa026_u:389": " ātmanaḥ kuśalasthasya pareṣāṃ tanniyojanam // Asa_4.40 //",
    "T03bsa026_u:390": " parādhāraṃ ca dānādi gambhīre 'rthe 'pyakāṃkṣaṇam /",
    "T03bsa026_u:391": " maitraṃ kāyādyasaṃvāsaḥ paṃcadhāvaraṇena ca // Asa_4.41 //",
    "T03bsa026_u:392": " sarvānuśayahānaṃ ca smṛtisamprajñatā śuci /",
    "T03bsa026_u:393": " cīvarādi śarīre ca kṛmīṇāmasamudbhavaḥ // Asa_4.42 //",
    "T03bsa026_u:394": " cittākauṭilyamādānaṃ dhūtasyāmatsarāditā /",
    "T03bsa026_u:395": " dharmatāyuktagāmitvaṃ lokārthaṃ narakaiṣaṇā // Asa_4.43 //",
    "T03bsa026_u:396": " parairaneyatā mārasyānyamārgopadeśinaḥ /",
    "T03bsa026_u:397": " māra ityeva bodhaśca caryā buddhānumoditā // Asa_4.44 //",
    "T03bsa026_u:398": " ūṣmamūrdhasu sakṣāntiṣvagradharmeṣvavasthitaḥ /",
    "T03bsa026_u:399": " liṅgairamībhirviśatyā sambodherna nivartatte // Asa_4.45 //",
    "T03bsa026_u:400": " kṣāntijñānakṣaṇāḥ ṣaṭ ca pañca pañca ca dṛkpathe /",
    "T03bsa026_u:401": " bodhisattvasya vijñeyamavaivartikalakṣaṇam // Asa_4.46 //",
    "T03bsa026_u:402": " rūpādisaṃjñāvyāvṛttirdāḍharyaṃ cittasya hīnayoḥ /",
    "T03bsa026_u:403": " yānayorvinivṛttiśca dhyānādyaṅgaparikṣayaḥ // Asa_4.47 //",
    "T03bsa026_u:404": " kāyacetolaghutvaṃ ca kāmasevābhyupāyikī /",
    "T03bsa026_u:405": " sadaiva brahmacāritvamājīvasya viśuddhatā // Asa_4.48 //",
    "T03bsa026_u:406": " skandhādāvantarāyeṣu sambhāre sendriyādike /",
    "T03bsa026_u:407": " samare matsarādau ca neti yogānuyogayoḥ // Asa_4.49 //",
    "T03bsa026_u:408": " vihārapratiṣedhaśca dharmasyāṇoralabdhatā /",
    "T03bsa026_u:409": " niścitattvaṃ svabhūmau ca bhūmitritayasaṃsthitiḥ // Asa_4.50 //",
    "T03bsa026_u:410": " dharmārthaḥ jīvitatyāga ityamī ṣoḍaśa kṣaṇāḥ /",
    "T03bsa026_u:411": " avaivartikaliṅgāni dṛṅmārgasthasya dhīmataḥ // Asa_4.51 //",
    "T03bsa026_u:412": " gambhīro bhāvanāmārgo gāmbhīryaṃ śūnyatādikam /",
    "T03bsa026_u:413": " samāropāpavādāntamuktatā sā gabhīratā // Asa_4.52 //",
    "T03bsa026_u:414": " cintātulananidhyānānyabhīkṣṇaṃ bhāvanāpathaḥ /",
    "T03bsa026_u:415": " nirvedhāṅgeṣu dṛṅmārge bhāvanāmārga eva ca // Asa_4.53 //",
    "T03bsa026_u:416": " prābandhikatvādiṣṭo 'sau navadhā ca prakārataḥ /",
    "T03bsa026_u:417": " mṛdumadhyādhimātrāṇāṃ punarmṛddhādibhedataḥ // Asa_4.54 //",
    "T03bsa026_u:418": " asaṃkhyeyādinirdeśāḥ paramārthena na kṣamāḥ /",
    "T03bsa026_u:419": " kṛpāniṣyandabhūtāste saṃvṛtyābhimatā muneḥ // Asa_4.55 //",
    "T03bsa026_u:420": " hānivṛddhī na yujyete nirālāpasya vastunaḥ /",
    "T03bsa026_u:421": " bhāvanākhyena kiṃ hīnaṃ vartmanā kimupadāgatam // Asa_4.56 //",
    "T03bsa026_u:422": " yathā bodhistathaivāsāviṣṭasyārthasya sādhakaḥ /",
    "T03bsa026_u:423": " tathatālakṣaṇā bodhiḥ so 'pi tallakṣaṇo mataḥ // Asa_4.57 //",
    "T03bsa026_u:424": " pūrveṇa bodhirno yuktā manasā paścimena vā /",
    "T03bsa026_u:425": " dīpadṛṣṭāntayogena gambhīrā dharmatāṣṭadhā // Asa_4.58 //",
    "T03bsa026_u:426": " utpāde ca nirodhe ca tathatāyāṃ gabhīratā /",
    "T03bsa026_u:427": " jñeye jñāne ca caryāyāmadvayopāyakauśale // Asa_4.59 //",
    "T03bsa026_u:428": " 9 - bhavaśāntyoḥ samatā",
    "T03bsa026_u:429": " svapnopamatvād dharmāṇāṃ bhavaśāntyorakalpanā /",
    "T03bsa026_u:430": " karmābhāvādicodyānāṃ parihārā yathoditāḥ // Asa_4.60 //",
    "T03bsa026_u:431": " 10 - anuttarā kṣetraśuddhiḥ",
    "T03bsa026_u:432": " sattvalokasya yāśuddhistasyāḥ śuddhyupahārataḥ /",
    "T03bsa026_u:433": " tathā bhājanalokasya buddhakṣetrasya śuddhatā // Asa_4.61 //",
    "T03bsa026_u:434": " 11 - upāyakauśalam",
    "T03bsa026_u:435": " viṣayo 'sya prayogasya śātravāṇāmatikramaḥ /",
    "T03bsa026_u:436": " apratiṣṭho yathāvedhamasādhāraṇalakṣaṇaḥ // Asa_4.62 //",
    "T03bsa026_u:437": " asakto 'nupalambhaśca nimittapranidhikṣataḥ /",
    "T03bsa026_u:438": " talliṅgaṃ cāpramāṇaṃ ca daśadhopāyakauśalam // Asa_4.63 //",
    "T03bsa026_u:439": " ityabhisamayālaṅkāre nāma prajñāpāramitopadeśaśāstre caturthādhikāraḥ //",
    "T03bsa026_u:440": " Mūrdhābhisamayādhikāraḥ pañcamaḥ",
    "T03bsa026_u:441": " 1 - liṅgama(ūṣmā murdhaprayogaḥ)",
    "T03bsa026_u:442": " svapnāntare 'pi svapnābhasarvadharmekṣaṇādikam /",
    "T03bsa026_u:443": " mūrdhaprāptasya yogasya liṅgaṃ dvādaśadhā matam // Asa_5.1 //",
    "T03bsa026_u:444": " 2 - vivṛddhiḥ(mūrdhā mūrdhaprayogaḥ)",
    "T03bsa026_u:445": " jambudvipajaneyattābuddhapūjāśubhādikām /",
    "T03bsa026_u:446": " upamāṃ bahudhā kṛtvā vivṛddhiḥ ṣoḍaśātmikā // Asa_5.2 //",
    "T03bsa026_u:447": " 3 - nirudhiḥ(kṣāntiḥ mūrdhaprayogaḥ)",
    "T03bsa026_u:448": " trisarvajñatvadharmāṇāṃ paripuriranuttarā /",
    "T03bsa026_u:449": " aparityaktasattvārthā nirūḍhirabhidhīyate // Asa_5.3 //",
    "T03bsa026_u:450": " 4 - cittasaṃsthitiḥ(agradharmākhyaḥ mūrdhaprayogaḥ)",
    "T03bsa026_u:451": " caturdvīpakasāhasradvitrisāhasrakopamaḥ /",
    "T03bsa026_u:452": " kṛtvā puṇyabahutvena samādhiḥ parikīrtitaḥ // Asa_5.4 //",
    "T03bsa026_u:453": " 5 - darśanamārgaḥ(mūrdhaprayogaḥ)",
    "T03bsa026_u:454": " pravṛttau ca nivṛttau ca pratyekaṃ tau navātmakau /",
    "T03bsa026_u:455": " grāhyau vikalpau vijñeyāvayathāviṣayātmakau // Asa_5.5 //",
    "T03bsa026_u:456": " dravyaprajñaptisatsattvavikalpau grāhakau matau /",
    "T03bsa026_u:457": " pṛthagjanāryabhedena pratyekaṃ tau navātmakau // Asa_5.6 //",
    "T03bsa026_u:458": " grāhyau cenna tathā sto 'rthau kasya tau grāhakau matau /",
    "T03bsa026_u:459": " iti grāhakabhāvena śūnyatālakṣaṇaṃ tayoḥ // Asa_5.7 //",
    "T03bsa026_u:460": " eṣa svabhāve gotre ca pratipatsamudāgame /",
    "T03bsa026_u:461": " jñānasyālambanābhrāntau pratipakṣavipakṣayoḥ // Asa_5.8 //",
    "T03bsa026_u:462": " svasminnadhigame kartṛtatkāritrakriyāphale /",
    "T03bsa026_u:463": " pravṛttipakṣādhiṣṭhāno vikalpo navadhā mataḥ // Asa_5.9 //",
    "T03bsa026_u:464": " bhavaśāntiprapātitvānnyūnatve 'dhigamasya ca /",
    "T03bsa026_u:465": " parigrahasyābhāve ca vaikalye pratipadgate // Asa_5.10 //",
    "T03bsa026_u:466": " parapratyagāmitve samuddeśanivartane /",
    "T03bsa026_u:467": " prādeśikatve nānātve sthānaprasthānamohayoḥ // Asa_5.11 //",
    "T03bsa026_u:468": " pṛṣṭhato gamane ceti vikalpo 'yaṃ navātmakaḥ /",
    "T03bsa026_u:469": " nivṛttipakṣādhiṣṭhānaḥ śrāvakādimanobhavaḥ // Asa_5.12 //",
    "T03bsa026_u:470": " grāhakaḥ prathamo jñeyo grahaṇapratimokṣaṇe /",
    "T03bsa026_u:471": " manaskriyāyāṃ dhātūnāmupaśleṣe trayasya ca // Asa_5.13 //",
    "T03bsa026_u:472": " sthāne cābhiniveśe ca prajñaptau dharmavastunaḥ /",
    "T03bsa026_u:473": " saktau ca pratipakṣe ca yathecchaṃ ca gatikṣatau // Asa_5.14 //",
    "T03bsa026_u:474": " yathoddeśamaniryāṇe mārgāmārgāvadhāraṇe /",
    "T03bsa026_u:475": " sanirodhe samutpāde vastuyogaviyogayoḥ // Asa_5.15 //",
    "T03bsa026_u:476": " sthāne gotrasya nāśe ca prārthanāhetvabhāvayoḥ /",
    "T03bsa026_u:477": " pratyarthikopalambhe ca vikalpo grāhako 'paraḥ // Asa_5.16 //",
    "T03bsa026_u:478": " bodhau sandarśanānyeṣāṃ taddhetośca parīndanā /",
    "T03bsa026_u:479": " tatprāptyanantaro hetuḥ puṇyabāhulyalakṣaṇaḥ // Asa_5.17 //",
    "T03bsa026_u:480": " kṣayānutpādayorjñāne malānāṃ bodhirucyate /",
    "T03bsa026_u:481": " kṣayābhāvādanutpādātte hi jñeye yathākramam // Asa_5.18 //",
    "T03bsa026_u:482": " prakṛtāvaniruddhāyāṃ darśanākhyena vartmanā /",
    "T03bsa026_u:483": " vikalpajātaṃ ki kṣīṇaṃ kiṃ vānatpattimāgatam // Asa_5.19 //",
    "T03bsa026_u:484": " sattā ca nāma dharmāṇāṃ jñeye cāvaraṇakṣayaḥ /",
    "T03bsa026_u:485": " kathyate yatparaiḥ śāsturatra vismīyate mayā // Asa_5.20 //",
    "T03bsa026_u:486": " nāpaneyamataḥ kiñcit prakṣeptavyaṃ na kiṃcana /",
    "T03bsa026_u:487": " draṣṭavyaṃ bhūtato bhūtaṃ bhūtadarśī vimucyate // Asa_5.21 //",
    "T03bsa026_u:488": " ekaikasyaiva dānādau teṣāṃ yaḥ saṃgraho mithaḥ /",
    "T03bsa026_u:489": " sa ekakṣaṇikaḥ kṣāntisaṃgṛhīto 'tra dṛkpathaḥ // Asa_5.22 //",
    "T03bsa026_u:490": " sa samādhiṃ samāpadya tataḥ siṃhavijṛmbhitam /",
    "T03bsa026_u:491": " anulomaṃ vilomaṃ ca pratītyotpādamīkṣate // Asa_5.23 //",
    "T03bsa026_u:492": " 6 - bhāvanāmārgaḥ(mūrdhaprayogaḥ)",
    "T03bsa026_u:493": " kāmāptamabadhīkṛtya vijñānamasamāhitam /",
    "T03bsa026_u:494": " sanirodhāḥ samapattīrgattvāgamya nava dvidhā // Asa_5.24 //",
    "T03bsa026_u:495": " ekadvitricatuḥpañcaṣaṭsaptāṣṭavyatikramāt /",
    "T03bsa026_u:496": " avaskandasamāpattiranirodhamatulyatā // Asa_5.25 //",
    "T03bsa026_u:497": " saṃkṣepe vistare buddhaiḥ sānāthyenāparigrahe /",
    "T03bsa026_u:498": " traikālike guṇābhāve śreyasastrividhe pathi // Asa_5.26 //",
    "T03bsa026_u:499": " eko grāhyavikalpo 'yaṃ prayogākāragocaraḥ /",
    "T03bsa026_u:500": " dvitīyaścittacaittānāṃ pravṛttiviṣayo mataḥ // Asa_5.27 //",
    "T03bsa026_u:501": " anutpādastu cittasya bodhimaṇḍāmanaskriyā /",
    "T03bsa026_u:502": " hīnayānamanaskārau sambodheramanaskṛtiḥ // Asa_5.28 //",
    "T03bsa026_u:503": " bhāvane 'bhāvane caiva tadviparyaya eva ca /",
    "T03bsa026_u:504": " ayathārthaśca vijñeyo vikalpo bhāvanāpathe // Asa_5.29 //",
    "T03bsa026_u:505": " grāhakaḥ prathamo jñeyaḥ sattvaprajñaptigocaraḥ /",
    "T03bsa026_u:506": " dharmapratyaśūnyatvasaktipravicayātmakaḥ // Asa_5.30 //",
    "T03bsa026_u:507": " kṛte ca vastuno yānatritaye ca sa kīrttitaḥ /",
    "T03bsa026_u:508": " dakṣiṇāyā aśuddhau vā caryāyāśca vikopane // Asa_5.31 //",
    "T03bsa026_u:509": " sattvaprajñaptitaddhetuviṣayo navadhāparaḥ /",
    "T03bsa026_u:510": " bhāvanāmārgasambaddho vipakṣastad vighātataḥ // Asa_5.32 //",
    "T03bsa026_u:511": " sarvajñatānāṃ tisṛṇāṃ yathāsvaṃ trividhāvṛttau /",
    "T03bsa026_u:512": " śāntimārgatathatādisamprayogaviyogayoḥ // Asa_5.33 //",
    "T03bsa026_u:513": " asamatve ca duḥkhādau kleśānāṃ prakṛtāvapi /",
    "T03bsa026_u:514": " dvayābhāve ca saṃmohe vikalpaḥ paścimo mataḥ // Asa_5.34 //",
    "T03bsa026_u:515": " āsāṃ kṣaye satītīnāṃ cirāyocchvasitā iva /",
    "T03bsa026_u:516": " sarvākārajagatsaukhyasādhanā guṇasampadaḥ // Asa_5.35 //",
    "T03bsa026_u:517": " sarvāḥ sarvābhisāreṇa nikāmaphalaśālinam /",
    "T03bsa026_u:518": " bhajante taṃ mahāsattvaṃ mahodadhimivāpagāḥ // Asa_5.36 //",
    "T03bsa026_u:519": " 7 - ānantaryasamādhiḥ(mūrdhaprayogaḥ)",
    "T03bsa026_u:520": " trisāhasrajanaṃ śiṣyakhaḍgādhigamasampadi /",
    "T03bsa026_u:521": " bodhisattvasya ca nyāme pratiṣṭhāpya śubhopamāḥ // Asa_5.37 //",
    "T03bsa026_u:522": " kṛtvā puṇyabahutvena buddhatvāpteranantaraḥ /",
    "T03bsa026_u:523": " ānantaryasamādhiḥ sa sarvākārajñatā ca tat // Asa_5.38 //",
    "T03bsa026_u:524": " ālambanamabhāvo 'sya smṛtiścādhipatirmataḥ /",
    "T03bsa026_u:525": " ākāraḥ śāntatā cātra jalpājalpipravādinām // Asa_5.39 //",
    "T03bsa026_u:526": " ālambanopapattau ca tatsvabhāvāvadhāraṇe /",
    "T03bsa026_u:527": " sarvākarajñatājñāne paramārthe sasaṃvṛttau // Asa_5.40 //",
    "T03bsa026_u:528": " prayoge triṣu ratneṣu sopāye samaye muneḥ /",
    "T03bsa026_u:529": " viparyāse samārge ca pratipakṣavipakṣayoḥ // Asa_5.41 //",
    "T03bsa026_u:530": " lakṣaṇe bhāvanāyāṃ ca matā vipratipattayaḥ /",
    "T03bsa026_u:531": " sarvākārajñatādhārā ṣoḍhā daśa ca vādinām // Asa_5.42 //",
    "T03bsa026_u:532": " ityabhisamayālaṅkāre nāma prajñāpāramitopadeśaśāstre paṃcamādhikāraḥ /",
    "T03bsa026_u:533": " Ānupūrvikādhikāraḥ ṣaṣṭhaḥ",
    "T03bsa026_u:534": " dānena prajñayā yāvad buddhādau smṛtibhiśca sā /",
    "T03bsa026_u:535": " dharmābhāvasvabhāvenetyanupūrvakriyā matā // Asa_6.1 //",
    "T03bsa026_u:536": " ityabhisamāyālaṅkāre nāma prajñāpāramitopadeśaśāstre ṣaṣṭhādhikāraḥ /",
    "T03bsa026_u:537": " Ekakṣaṇābhisambodhādhikāraḥ saptamaḥ",
    "T03bsa026_u:538": " 1 - avipākalalakṣaṇaḥ",
    "T03bsa026_u:539": " anāsravāṇāṃ sarveṣāmekaikenāpi saṃgrahāt /",
    "T03bsa026_u:540": " ekakṣaṇāvabodho 'yaṃ jñeyo dānādinā muneḥ // Asa_7.1 //",
    "T03bsa026_u:541": " araghaṭṭaṃ yathaikāpi padikā puruṣeritā /",
    "T03bsa026_u:542": " sakṛt sarvaṃ cālayati jñānamekakṣaṇe tathā // Asa_7.2 //",
    "T03bsa026_u:543": " 2 - vipākalakṣaṇaḥ",
    "T03bsa026_u:544": " vipākadharmatāvasthā sarvaśuklamayī yadā /",
    "T03bsa026_u:545": " prajñāpāramitā jātā jñānamekakṣaṇe tadā // Asa_7.3 //",
    "T03bsa026_u:546": " 3 - alakṣaṇalakṣaṇaḥ",
    "T03bsa026_u:547": " svapnopameṣu dharmeṣu sthitvā dānādicaryayā /",
    "T03bsa026_u:548": " alakṣaṇatvaṃ dharmāṇāṃ kṣaṇenaikena vindati // Asa_7.4 //",
    "T03bsa026_u:549": " 4 - advayalakṣaṇaḥ",
    "T03bsa026_u:550": " svapnaṃ taddarśinaṃ caiva dvayayogena nekṣate /",
    "T03bsa026_u:551": " dharmāṇāmadvayaṃ tattvaṃ kṣaṇenaikena paśyati // Asa_7.5 //",
    "T03bsa026_u:552": " ityabhisamayālaṅkāre nāma",
    "T03bsa026_u:553": " prajñāpāramitopadeśaśāstre saptamādhikāraḥ /",
    "T03bsa026_u:554": " Dharmakāyādhikāraḥ aṣṭamaḥ",
    "T03bsa026_u:555": " 1 - svabhāvakāyaḥ",
    "T03bsa026_u:556": " sarvākārāṃ viśuddhiṃ ye dharmāḥ prāptā nirāsravāḥ /",
    "T03bsa026_u:557": " svābhāviko muneḥ kāyasteṣāṃ prakṛtilakṣaṇaḥ // Asa_8.1 //",
    "T03bsa026_u:558": " 2 - jñānadharmakāyaḥ",
    "T03bsa026_u:559": " bodhipakṣāpramāṇāni vimokṣā anupūrvaśaḥ /",
    "T03bsa026_u:560": " navātmikā samāpattiḥ kṛtsnaṃ daśavidhātmakam // Asa_8.2 //",
    "T03bsa026_u:561": " abhibhvāyatanānyaṣṭaprakārāṇi prabhedataḥ /",
    "T03bsa026_u:562": " araṇā praṇidhijñānamabhijñāḥ pratisaṃvidaḥ // Asa_8.3 //",
    "T03bsa026_u:563": " sarvākārāścatastro 'tha śuddhayo vaśitā daśa /",
    "T03bsa026_u:564": " balāni daśa catvāri vaiśāradyānyarakṣaṇam // Asa_8.4 //",
    "T03bsa026_u:565": " trividhaṃ smutyupasthānaṃ tridhāsaṃmoṣadharmatā /",
    "T03bsa026_u:566": " vāsanāyāḥ samudghāto mahatī karuṇā jane // Asa_8.5 //",
    "T03bsa026_u:567": " āveṇikā munereva dharmā ye 'ṣṭādaśeritāḥ /",
    "T03bsa026_u:568": " sarvākārajñatā ceti dharmakāyo 'bhidhīyate // Asa_8.6 //",
    "T03bsa026_u:569": " śrāvakasyāraṇādṛṣṭernṛkleśaparihāritā /",
    "T03bsa026_u:570": " tatkleśastrotaucchittyai grāmādiṣu jināraṇā // Asa_8.7 //",
    "T03bsa026_u:571": " anābhogamanāsaṅgamavyāghātaṃ sadā sthitam /",
    "T03bsa026_u:572": " sarvapraśnāpanud bauddhaṃ praṇidhijñānamiṣyate // Asa_8.8 //",
    "T03bsa026_u:573": " paripākaṃ gate hetau yasya yasya yadā yadā /",
    "T03bsa026_u:574": " hitaṃ bhavati karttavyaṃ prathate tasya tasya saḥ // Asa_8.9 //",
    "T03bsa026_u:575": " varṣatyapi hi parjanye naiva bījaṃ prarohati /",
    "T03bsa026_u:576": " samutpāde 'pi buddhānāṃ nābhavyo bhadramaśnute // Asa_8.10 //",
    "T03bsa026_u:577": " iti kāritravaipulyād buddho vyāpī nirucyate /",
    "T03bsa026_u:578": " akṣayatvācca tasyaiva nitya ityapi kathyate // Asa_8.11 //",
    "T03bsa026_u:579": " 3 - sambhogakāyaḥ",
    "T03bsa026_u:580": " dvātriṃśallakṣaṇāśītivyañjanātmā munerayam /",
    "T03bsa026_u:581": " sāmbhogiko mataḥ kāyo mahāyānopabhogataḥ // Asa_8.12 //",
    "T03bsa026_u:582": " cakrāṅkahastaḥ kramakūrmapādo jālāvanaddhāṅgulipāṇipādaḥ /",
    "T03bsa026_u:583": " karau sapādau taruṇau mṛdū ca samutsadai saptabhirāśrayo 'sya // Asa_8.13 //",
    "T03bsa026_u:584": " dīrghāṅgulirvyāyatapārṣṇigātraṃ prājyaṃ tvṛjūcchaṅkhapadordhvaromā /",
    "T03bsa026_u:585": " eṇeyajaṅghaśca paṭūrubāhuḥ kośāvanaddhottamabastiguhyaḥ // Asa_8.14 //",
    "T03bsa026_u:586": " suvarṇavarṇaḥ pratanūcchaviśca pradakṣiṇaikaikasujātaromā /",
    "T03bsa026_u:587": " ūrṇāṅkitāsyo haripūrvakāyaḥ skandhau vṛtāvasya citāntarāṃsaḥ // Asa_8.15 //",
    "T03bsa026_u:588": " hīno rasaḥ khyāti rasottamo 'sya nyagrodhavanmaṇḍalatulyamūrtiḥ /",
    "T03bsa026_u:589": " uṣṇīṣamūrdhā pṛthucārujivho brahmasvaraḥ siṃhahanuḥ suśuklāḥ // Asa_8.16 //",
    "T03bsa026_u:590": " tulyāḥ pramāṇe 'viralāśca dantā anyūnasaṃkhyā daśikāścatasraḥ /",
    "T03bsa026_u:591": " nīlekṣaṇo govṛṣapakṣmanetro dvātriṃśadetāni hi lakṣaṇāni // Asa_8.17 //",
    "T03bsa026_u:592": " yasya yasyātra yo heturlakṣaṇasya prasādhakaḥ /",
    "T03bsa026_u:593": " tasya tasya prapūryāyaṃ samudāgamalakṣaṇaḥ // Asa_8.18 //",
    "T03bsa026_u:594": " gurūṇāmanuyānādirdṛḍhatā saṃvaraṃ prati /",
    "T03bsa026_u:595": " saṃgrahāsevanaṃ dānaṃ praṇītasya ca vastunaḥ // Asa_8.19 //",
    "T03bsa026_u:596": " vadhyamokṣasamādānaṃ vivṛddhiḥ kuśalasya ca /",
    "T03bsa026_u:597": " ityādiko yathāsūtraṃ heturlakṣaṇasādhakaḥ // Asa_8.20 //",
    "T03bsa026_u:598": " tāmrāḥ snigdhāśca tuṅgāśca nakhā aṅgulayo muneḥ /",
    "T03bsa026_u:599": " vṛttāścitānupūrvāśca gūḍhā nirgranthayaḥ śirāḥ // Asa_8.21 //",
    "T03bsa026_u:600": " gūḍhau gulphau samau pādau siṃhebhadvijagopateḥ /",
    "T03bsa026_u:601": " vikrāntaṃ dakṣiṇaṃ cārugamanamṛjuvṛttatā // Asa_8.22 //",
    "T03bsa026_u:602": " muṣṭānupūrvate medhyamṛdutve śuddhagātratā /",
    "T03bsa026_u:603": " pūrvavyañjanatā cārupṛthumaṇḍalagātratā // Asa_8.23 //",
    "T03bsa026_u:604": " samakramatvaṃ śuddhatvaṃ netrayoḥ sukumāratā /",
    "T03bsa026_u:605": " adīnotsadagātratve susaṃhatanagātratā // Asa_8.24 //",
    "T03bsa026_u:606": " suvibhaktāṅgatā dhvāntapradhvastālokaśuddhatā /",
    "T03bsa026_u:607": " vṛttamṛṣṭākṣatākṣāmakukṣitāśca gabhīratā // Asa_8.25 //",
    "T03bsa026_u:608": " dakṣiṇāvartatā nābheḥ samantād darśanīyatā /",
    "T03bsa026_u:609": " samācāraḥ śuciḥ kālatilakāpagatā tanuḥ // Asa_8.26 //",
    "T03bsa026_u:610": " karau tulamṛdū snigdhagambhīrāyatalekhatā /",
    "T03bsa026_u:611": " nātyāyataṃ vaco bimbapratibimbaupamauṣṭhatā // Asa_8.27 //",
    "T03bsa026_u:612": " mṛdvī tanvī ca raktā ca jivhā jīmūtaghoṣatā /",
    "T03bsa026_u:613": " cārūmañjusvaro daṃṣṭrā vṛttāstīkṣṇāḥ sitāḥ samāḥ // Asa_8.28 //",
    "T03bsa026_u:614": " anupūrvī gatāstuṅgā nāsikā paramaṃ śuciḥ /",
    "T03bsa026_u:615": " viśāle nayane pakṣmacitaṃ padmadalākṣitā // Asa_8.29 //",
    "T03bsa026_u:616": " āyataślakṣṇasusnigdhasamaromnau bhruvau bhujau /",
    "T03bsa026_u:617": " pīnāyatau samau karṇāvupaghātavivarjitau // Asa_8.30 //",
    "T03bsa026_u:618": " lalāṭamaparimlānaṃ pṛthupūrṇottamāṅgatā /",
    "T03bsa026_u:619": " bhrabharābhāścitāḥ ślakṣṇā asaṃlulitamurtayaḥ // Asa_8.31 //",
    "T03bsa026_u:620": " keśā aparuṣāḥ pusāṃ saurabhyādapahāriṇaḥ /",
    "T03bsa026_u:621": " śrīvatsaḥ svastikaṃ ceti buddhānuvyañjanaṃ matam // Asa_8.32 //",
    "T03bsa026_u:622": " 4 - nairmāṇikakāyaḥ",
    "T03bsa026_u:623": " karoti yena citrāṇi hitāni jagataḥ samam /",
    "T03bsa026_u:624": " ābhavāt so 'nupacchinnaḥ kāyo nairmāṇiko muneḥ // Asa_8.33 //",
    "T03bsa026_u:625": " buddhakāritrāṇi tathā karmāpyanucchinnamasyāsaṃsāramiṣyate /",
    "T03bsa026_u:626": " gatīnāṃ śamanaṃ karma saṃgrahe ca caturvidhe // Asa_8.34 //",
    "T03bsa026_u:627": " niveśanaṃ sasaṃkleśe vyavadānāvabodhane /",
    "T03bsa026_u:628": " sattvānāmarthayāthātmye ṣaṭsu pāramitāsu ca // Asa_8.35 //",
    "T03bsa026_u:629": " buddhamārge prakṛtyaiva śūnyatāyāṃ dvayakṣaye /",
    "T03bsa026_u:630": " saṃkete 'nupalambhe ca paripāke ca dehinām // Asa_8.36 //",
    "T03bsa026_u:631": " bodhisattvasya mārge 'bhiniveśasya nivāraṇe /",
    "T03bsa026_u:632": " bodhiprāptau jinakṣetraviśuddhau niyatiṃ prati // Asa_8.37 //",
    "T03bsa026_u:633": " aprameye ca sattvārthe buddhasevādike guṇe /",
    "T03bsa026_u:634": " bodheraṅgeṣvanāśe ca karmaṇāṃ satyadarśane // Asa_8.38 //",
    "T03bsa026_u:635": " viparyāsaprahāṇe ca tadavastukatānaye /",
    "T03bsa026_u:636": " vyavadāne sasambhāre saṃskṛtāsaṃskṛte prati // Asa_8.39 //",
    "T03bsa026_u:637": " vyatibhedāparijñāne nirvāṇe ca niveśanam /",
    "T03bsa026_u:638": " dharmakāyasya karmedaṃ saptaviṃśatidhā matam // Asa_8.40 //",
    "T03bsa026_u:639": " ityabhisamayālaṅkāre nāma prajñāpāramitopadeśaśāstre aṣṭamādhikāraḥ /"
}