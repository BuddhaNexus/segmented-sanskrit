{
    "T01n842u_001:0": " buddhagaṇḍīstavaḥ",
    "T01n842u_001:1": " ācārya-aśvaghoṣakṛtaḥ",
    "T01n842u_001:2": " yaḥ pūrvaṃ bodhimūle ravigamanapathe māragānnṛtyagītān",
    "T01n842u_001:3": " gaṃgau gaṃgau gagaṃgau ghaghanaghanamṛdudvandvamantrairajasraiḥ |",
    "T01n842u_001:4": " yaḥ strībhirdivyarūpairuparatarabhituṃ dūdubhirdurbhidūrbhiḥ",
    "T01n842u_001:5": " kṣobhaṃ naivābhiyātaḥ suranaranamitaḥ pātu vaḥ śākyasiṃhaḥ || 1 ||",
    "T01n842u_001:6": " yaḥ kandarpāṅganānāṃ kakahakahakahā hāhaheti prahāsai-",
    "T01n842u_001:7": " ryaḥ sphītāḍambarāṇāṃ taṭiti taṭataṭā tātaṭīti pralāpaiḥ |",
    "T01n842u_001:8": " kutkud budbud kukūcit kukuhakuhakuhaiḥ kiṅkarāṇāṃ ca vāgbhi-",
    "T01n842u_001:9": " rno trasyaḥ so'stu saumyaḥ śrutasakalamalaḥ śāntaye vo munīndraḥ || 2 ||",
    "T01n842u_001:10": " bhrūkṣepāpāṅgabhaṅgaiḥ smaraśaravilasatpakṣmatārākṣipātaiḥ",
    "T01n842u_001:11": " prauḍhānaṅgāṅganānāṃ lalitabhujalatālāsyalīlāyitāṅgaiḥ |",
    "T01n842u_001:12": " savrīḍaiḥ sasmitoktaiḥ kalamṛdumadhurāmodaramyairvacobhi-",
    "T01n842u_001:13": " rbhrāntiṃ ceto na citraṃ smarabalajayino yasya tasmai namo'stu || 3 ||",
    "T01n842u_001:14": " urvīṃ sañcālayantaḥ kharaśaranikaraiśchādayantoḥntarīkṣaṃ",
    "T01n842u_001:15": " jvālābhiḥ krodhaṃvahnerjvalitadaśadiśaḥ kṣobhayanto'mburāśim |",
    "T01n842u_001:16": " helotkhātāsicakrakrakacapaṭuravārāviṇo māravīrāḥ",
    "T01n842u_001:17": " maitrīśastreṇa yena prasabhamabhijitāḥ pātu vaḥ so munīndraḥ || 4 ||",
    "T01n842u_001:18": " visphūrjajjātakopaprakaṭitavikaṭāṭopanirghoṣaghoraṃ",
    "T01n842u_001:19": " garjajjīmūtajālaprakaṭagajaghaṭāṭopabaddhāndhakāram |",
    "T01n842u_001:20": " kandarpoddāmavahnisphuradasikiraṇodbhāsitāśeṣaviśvaṃ",
    "T01n842u_001:21": " puṣpeṣoḥ sainyamuccairjhaṭiti vighaṭitaṃ yena buddhaḥ sa vo'vyāt || 5 ||",
    "T01n842u_001:22": " divyairākaṇaṃpūraiḥ kamaladalanibhaiḥ pakṣmalairlolatārai-",
    "T01n842u_001:23": " rbhāvasnigdhairvidagdhaiḥ pracalitalalitaiḥ sasmitairbhrūvilāsaiḥ |",
    "T01n842u_001:24": " netrairmārāṅganānāṃ parigatavalayairlohitāntairaśāntai-",
    "T01n842u_001:25": " rnākṛṣṭaḥ sarvathā yastamahamṛṣivaraṃ vāntadoṣaṃ namāmi || 6 ||",
    "T01n842u_001:26": " nodbhrāntaṃ yasya cittaṃ sphuṭavikaṭasaṭāntotkaṭairlolajihvai-",
    "T01n842u_001:27": " rmāraiḥ śūlāgrahastairgajaturagamukhaiḥ siṃhaśārdūlavaktraiḥ |",
    "T01n842u_001:28": " pradyumnaḥ kāmadevastṛṇavadagaṇito yena saṃrambhabhīruḥ",
    "T01n842u_001:29": " saṃbuddhaḥ pātu yuṣmān vyapagatakaluṣo lokanātho munīndraḥ || 7 ||",
    "T01n842u_001:30": " akṣobhyā yasya buddhirdharaṇinaganadīsāgarāmbhodharadbhi-",
    "T01n842u_001:31": " rgarjadbhirmāravīrairvividhamukhaśatairghorarūpairanantaiḥ |",
    "T01n842u_001:32": " yenāsau puṣpaketustṛṇavadagaṇitaḥ sarvavid vītarāgaḥ",
    "T01n842u_001:33": " sa śrīmān buddhavīraḥ kaluṣabhayaharaḥ pātu vo vītarāgaḥ || 8 ||",
    "T01n842u_001:34": " mārānīkairmahograirasiparaśudhanuḥśaktiśūlāgrahastai-",
    "T01n842u_001:35": " rulkāpātairanekairgahanapaṭuravairbhīṣaṇairbhīmanādaiḥ |",
    "T01n842u_001:36": " na kṣubdhaṃ yasya cittaṃ girisamamacalaṃ gāḍhaparyaṅkabandhaṃ",
    "T01n842u_001:37": " taṃ vande vandanīyaṃ tribhavabhayaharaṃ buddhavīraṃ pravīram || 9 ||",
    "T01n842u_001:38": " uccairaṭṭāṭṭahāsaiḥ prakaṭapaṭubhaṭābaddhaghaṇṭai raṇadbhiḥ",
    "T01n842u_001:39": " sāṭopāsphoṭaṭaṅkasphuṭajaṭilajaṭaiḥ kiṅkaraiḥ koṭarākṣaiḥ |",
    "T01n842u_001:40": " bhagnaṃ kartu na śaktāḥ paṭupaṭahapaṭasphālanairyasya bodhau",
    "T01n842u_001:41": " dṛptānāṃ gṛdhrakūṭe paṭupaṭahapaṭuḥ so'stu vo buddhavīraḥ || 10 ||",
    "T01n842u_001:42": " kokaṇḍaṃ rāmakaṇḍaṃ pratibhayakuharaṃ darpadarpaṃ raṇāṇḍaṃ",
    "T01n842u_001:43": " ḍimbaṃ ḍimbaṃ ḍaḍimbaṃ ḍuha ḍuhaka ḍuhaṃ tṛṃkhalastṛṃkhalastṛm |",
    "T01n842u_001:44": " jhimbaṃ jhimbaṃ jhajhimbaṃ khamu khamu khamukhaṃ maṃkhu maṃkhuḥ khumaṃkhu-",
    "T01n842u_001:45": " rebhirdhvānairna bhītaḥ suravaranamitaḥ pātu vaḥ śākyasiṃhaḥ || 11 ||",
    "T01n842u_001:46": " yaṃ mārāṅgāradhārādharasamayasamārambhasaṃrambhayuktaṃ",
    "T01n842u_001:47": " naktaṃ mārāṅganānāṃ mukhakamalavanaśrīvipakṣaikapakṣā |",
    "T01n842u_001:48": " samyaksaṃbodhilakṣmīḥ śaśinamiva śaratkaumudī saṃprapede",
    "T01n842u_001:49": " tasyeyaṃ dharmadūtī dhvanati bhagavato dharmarājasya gaṇḍī || 12 ||",
    "T01n842u_001:50": " nighnannaprāptadṛṣṭiḥ kṣaṇamapi ca cirādantako yad durantaṃ",
    "T01n842u_001:51": " tasminnikṣiptacittāḥ kuruta sucariteṣvādaraṃ sarvakāle |",
    "T01n842u_001:52": " itthaṃ ratnatrayājñāmiva vadati muhuḥ prāṇināṃ yasya saiṣā-",
    "T01n842u_001:53": " meṣā śabdāyamānā prathitamukharadiṅmaṇḍalā dharmagaṇḍī || 13 ||",
    "T01n842u_001:54": " mārtaṇḍamaṇḍalamivoḍugaṇaṃ vijitya",
    "T01n842u_001:55": " bhātīha tīrthikajanaṃ jinaśāsanaṃ ca |",
    "T01n842u_001:56": " raṃramyate dharaṇimaṇḍalamaṇḍanasya",
    "T01n842u_001:57": " gaṇḍī yamasya jayaḍiṇḍimavatpracaṇḍā || 14 ||",
    "T01n842u_001:58": " yasyātyantaṃ dṛḍhatvaṃ jami jami ḍuḍubhaṃ rañjitenālināliṃ",
    "T01n842u_001:59": " ḍimbaṃ ḍimbaṃ ḍiḍimbaṃ ḍubhaḍubhaḍuḍubhaṃ nāḍivannāḍibhaṇḍam |",
    "T01n842u_001:60": " ruṇḍaṃ ruṇḍaṃ ruruṇḍaṃ yaralava khakhumaṃ maṃkhumaṃkhuḥ khumaṃkhuḥ",
    "T01n842u_001:61": " paśya tvaṃ jīvaloke daśabalabalinaḥ pīḍyate mārasainyam || 15 ||",
    "T01n842u_001:62": " bhūkampotkampajātā pracalitavasudhā kampate merurāja",
    "T01n842u_001:63": " uttrastā devasaṃghā grahagaṇasahitā nāgarājāḥ samastāḥ |",
    "T01n842u_001:64": " śrutvā gaṇḍīṃ pracaṇḍāṃ vividhabhayakarīṃ trāsanīṃ tairthikānāṃ",
    "T01n842u_001:65": " bauddhānāṃ śāntihetoḥ pratiraṇati mahīṃ rāvayantīva sadyaḥ || 16 ||",
    "T01n842u_001:66": " eṣā vihāraśikhare pravirauti gaṇḍī",
    "T01n842u_001:67": " meghasvanena kurute ca manojñaghoṣān |",
    "T01n842u_001:68": " māteva vatsalatayā subahirgatāṃśca",
    "T01n842u_001:69": " putrān samāhvayati bhojanakālagaṇḍī || 17 ||",
    "T01n842u_001:70": " saṃsāracakraparivartanatatparasya",
    "T01n842u_001:71": " buddhasya sarvaguṇaratnavibhūṣitasya |",
    "T01n842u_001:72": " nādaṃ karoti suradundubhitulyaghoṣā",
    "T01n842u_001:73": " gaṇḍī samastaduritāni nivārayantī || 18 ||",
    "T01n842u_001:74": " eṣā hi gaṇḍī raṇate narāṇāṃ",
    "T01n842u_001:75": " saṃbodhinī devanarāsurāṇām |",
    "T01n842u_001:76": " bhadrāḥ śṛṇudhvaṃ sugatasya gaṇḍī-",
    "T01n842u_001:77": " māpūritāṃ bhikṣugaṇaiḥ samagraiḥ || 19 ||",
    "T01n842u_001:78": " nāgaiḥ saṃvartakālakṣubhitajaladharākāravad vyomni kīrṇaiḥ",
    "T01n842u_001:79": " kvāsmin vighvaṃsaśaṅkā bhayacakitajanaistatpratīkārahetoḥ |",
    "T01n842u_001:80": " kurvantyadyāpi yasyā dhvanimupaśamitāśeṣatīrthyāvalepaṃ",
    "T01n842u_001:81": " sā gaṇḍī pātu yuṣmān sakalamunivaraiḥ sthāpitā dharmavṛddhyai || 20 ||",
    "T01n842u_001:82": " eṣā surāsuramahoragasatkṛtasya",
    "T01n842u_001:83": " śāntiṃ parāmupagatasya tathāgatasya |",
    "T01n842u_001:84": " gaṇḍī raṇatyamaradundubhitulyaghoṣān",
    "T01n842u_001:85": " kṛtvānyatīrthyahṛdayāni vidārayantī || 21 ||",
    "T01n842u_001:86": " puṇye tatparamānasā bhavata bhoḥ svargāpavargaprade",
    "T01n842u_001:87": " pāpaṃ durgatidāyakaṃ kuruta mā lokāścalaṃ jīvitam |",
    "T01n842u_001:88": " itthaṃ madhyavilīnabhṛṅgavirutaṃ yatnānnivāryaṃ mayā",
    "T01n842u_001:89": " mārāreścaraṇābjayorvinihitaḥ puṣpāñjaliḥ pātu vaḥ || 22 ||",
    "T01n842u_001:90": " muñjadbhiḥ kusumāni tūryaraṇitairāpūrayadbhirdiśo",
    "T01n842u_001:91": " jojokārapuraḥsaraiḥ suragaṇaiḥ śakrādibhiḥ sādaraiḥ |",
    "T01n842u_001:92": " svargād yasya bhuvaṃ kilāvatarato dattānuyātrā ciraṃ",
    "T01n842u_001:93": " tasyāvyāt karuṇānidherbhagavato gaṇḍī pracaṇḍā jagat || 23 ||",
    "T01n842u_001:94": " gatvā sapta padāni māturudarānniṣkrāntamātraḥ svayaṃ",
    "T01n842u_001:95": " saṃsāraśravasaṃ mameti vacanaṃ provāca yo'nanyadhīḥ |",
    "T01n842u_001:96": " yasminnātmabhuve punastribhuvanaṃ bhrājiṣṇvabhivyāhṛtaṃ",
    "T01n842u_001:97": " kuryādvaḥ sugatasya tasya jayino gaṇḍī tamaḥkhaṇḍinī || 24 ||",
    "T01n842u_001:98": " jitvā mārabalaṃ mahābhayakaraṃ kṛtvā ca doṣakṣayaṃ",
    "T01n842u_001:99": " sarvajñaṃ padamāpa yat suruciraṃ tatraiva rātrau bahiḥ |",
    "T01n842u_001:100": " tasyāśeṣaguṇākarasya sudhiyo buddhasya śuddhātmano",
    "T01n842u_001:101": " gaṇḍī khaṇḍitacaṇḍakilviṣaharā bhūyād vibhūtyai nṛṇām || 25 ||",
    "T01n842u_001:102": " brahmā jihma ivābhavat suragururgarvaṃ jahau sarvathā",
    "T01n842u_001:103": " śarvaḥ kharvamatirbabhūva bhagavān viṣṇuśca tūṣṇīṃ sthitaḥ |",
    "T01n842u_001:104": " itthaṃ yadguṇakīrtaneṣu vibudhā yātā hriyā mūkatāṃ",
    "T01n842u_001:105": " gaṇḍī tasya muneriyaṃ jayati vaḥ pāyādapāyājjagat || 26 ||",
    "T01n842u_001:106": " brahmādityaśaśāṅkaśaṅkaraśatākṣopendrayakṣādayo",
    "T01n842u_001:107": " gandharvoragakinnarāsurasamīrapretapīḍāmbarāḥ |",
    "T01n842u_001:108": " ye tiṣṭhantyamarā narā kṣititale pātālalokeṣu ca",
    "T01n842u_001:109": " śrotuṃ dharmamimaṃ tathāgataguroḥ sarve samāyāntu te || 27 ||",
    "T01n842u_001:110": " yasyā janmani dīnahīnamatayaḥ prāpuḥ śucaṃ tīrthikāḥ",
    "T01n842u_001:111": " harṣotkarṣaviśeṣavardhitadhiyo bauddhā dhṛtiṃ lebhire |",
    "T01n842u_001:112": " yāmāsādya guṇāḥ prayānti vitatiṃ doṣā vrajanti kṣayaṃ",
    "T01n842u_001:113": " sā gaṇḍī kalikālakalmaṣaharā bhūyād bhavadbhūtaye || 28 ||",
    "T01n842u_001:114": " yāṃ natvā vidhivad viśuddhamatayo gacchanti tuṅgāṃ gatiṃ",
    "T01n842u_001:115": " yasyāḥ kṣiprataraṃ prayānti vivaśāḥ sarve vipakṣāḥ kṣayam |",
    "T01n842u_001:116": " dhvastavyastasamastamohapaṭalā sā dharmagaṇḍī muneḥ",
    "T01n842u_001:117": " saṃbhūyād bhavabhāvisādhvasabhide yuṣmākamāyuṣmatām || 29 ||",
    "T01n842u_001:118": " śrutvā yāṃ patitā mahītalamalaṃ brahmādayaḥ svarbhuvaḥ",
    "T01n842u_001:119": " kampante dharaṇīdharāḥ kṣitirapi kṣipraṃ gatā kṣmātalam |",
    "T01n842u_001:120": " tīrthyānāṃ bhayakāriṇī parahitāyārambhaśuddhātmanāṃ",
    "T01n842u_001:121": " bauddhānāmupaśāntaye sapadi sā saṃtāḍyatāṃ gaṇḍikā || 30 ||",
    "T01n842u_001:122": " prauḍhālīḍhābhiruḍho gurutaracaraṇakrāntagaurīstanāgraṃ",
    "T01n842u_001:123": " sarvajñasyottarāṅgaṃ sphuṭavikaṭaśatā garjayan vajramukhyā |",
    "T01n842u_001:124": " jvālāmālojjvalāṅgaṃ tribhuvanavivaravyāptahuṃkārabhīmo",
    "T01n842u_001:125": " baddhavyābaddhamaulirjayati suranarādityacandrāsurendraḥ || 31 ||",
    "T01n842u_001:126": " pīnottuṅgastanīnāṃ hariṇadṛśadṛśāṃ haṃsalīlāgatīnāṃ",
    "T01n842u_001:127": " daṃ daṃ daṃ daṃ da daṃ daṃ tani tani tanitastālikā kāminīnām |",
    "T01n842u_001:128": " tuṃ tuṃ tuṃ tuṃ tatuṃ tuṃ nakaṭinamabhito gītito gītavādyaiḥ",
    "T01n842u_001:129": " ṭuṃ ṭuṃ ṭuṃ ṭuṃ ṭuṭuṃ ṭuṃ ṭumiti mitanatā hanyate gaṇḍikeyam || 32 ||",
    "T01n842u_001:130": " buddhagaṇḍī samāptā |",
    "T01n842u_001:131": " kṛtiriyamācāryaśrī-aśvaghoṣapādānām |"
}