{
    "K10bsu006_u:0": " Ajitasenavyākaraṇam",
    "K10bsu006_u:1": " // om namaḥ sarvajñāya //",
    "K10bsu006_u:2": " evaṃ mayā śrutamekasmin samaye bhagavān śrāvastyāṃ viharati sma jetavane anāthapiṇḍadasyārāme mahātā bhikṣusaṅghena sārdhamardhatrayodaśabhirbhikṣusahasraiḥ",
    "K10bsu006_u:3": " tadyathā āyuṣmatā cājñātakauṇḍinyena āyuṣmatā ca mahānāmnā āyuṣmatā ca revatena āyuṣmatā",
    "K10bsu006_u:4": " ca vakkulena āyuṣmatā ca śāriputreṇa āyuṣmatā ca pūrṇena maitrāyaṇīputreṇa ca śrāvakaniyutaiḥ /",
    "K10bsu006_u:5": " te sarve yena bhagavān yena ca jetavanaṃ vihāraṃ tenopasaṅkrāntā bhagavataḥ pādau śirasābhivandya bhagavataḥ puratastasthurdvātriṃśatā bodhisattvasahasraiḥ",
    "K10bsu006_u:6": " tadyathā sahacittotpādadharmacakrapravartanena ca bodhisattvena mahāsattvena anikṣiptadhureṇa",
    "K10bsu006_u:7": " ca bodhisattvena mahāsattvena maitreyeṇa ca bodhisattvena mahāsattvena avalokiteśvareṇa",
    "K10bsu006_u:8": " ca bodhisattvena mahāsattvena mahāsthāmaprāptena ca bodhisattvena mahāsattvena /",
    "K10bsu006_u:9": " evampramukhairdātriṃśatā bodhisattvasahasraiḥ /",
    "K10bsu006_u:10": " te sarve yena bhagavān yena ca jetavanaṃ vihāraṃ tenopasaṅkrāntā bhagavataḥ pādau śirasābhivandya bhagavataḥ puratastasthuḥ /",
    "K10bsu006_u:11": " atha khalu bhagavān pūrvāhṇakālasamaye nivāsya pātracīvaramātraḥ śrāvastīṃ mahānagarīṃ piṇḍāya prāviśat /",
    "K10bsu006_u:12": " atha bhagavānāyuṣmantamānandamāmantrayate (Asv 104) sma /",
    "K10bsu006_u:13": " gacchānanda pātraṃ cakrikaṃ śikyamānaya /",
    "K10bsu006_u:14": " athāyuṣmānānando bhagavataḥ śrutamātreṇa pātraṃ cakrikaṃ śikyaṃ bhagavate upanāmayāmāsa /",
    "K10bsu006_u:15": " athāyuṣmānānando bhagavataḥ kṛtāñjalipuṭo bhagavantaṃ gāthābhiradhyabhāṣata /",
    "K10bsu006_u:16": " yadā tvaṃ praviśasi piṇḍapātika vimocaye tvaṃ bahavaṃ hi prāṇinām /",
    "K10bsu006_u:17": " uttāraye tvaṃ bahavaṃ hi sattvā narakabhayājjātijarāmahābhayā //",
    "K10bsu006_u:18": " saṃsāraduḥkhakalilā mahābhayādvimocaye tvaṃ nara lokanāyaka /",
    "K10bsu006_u:19": " mahānubhāvo varadakṣiṇīyo vimocayitvā punaraṃ hi āgamī //",
    "K10bsu006_u:20": " athāyuṣmānānando bhagavata imā gāthā bhāṣitvā tūṣṇīṃ sthito 'bhūt /",
    "K10bsu006_u:21": " atha bhagavān śrāvastyāṃ mahānagaryāṃ nātidūre sthito 'bhūt /",
    "K10bsu006_u:22": " atha te sarve gavākṣatoraṇaniryūhakā hiraṇyamayāḥ sphaṭikamayā rūpyamayāḥ prādurabhūvan /",
    "K10bsu006_u:23": " tathā śrāvastyāṃ mahānagaryāṃ mahāntaṃ janakāyaṃ saṃsthito 'bhūvan /",
    "K10bsu006_u:24": " atha sa janakāyaḥ saṃśayajāto babhūva ko hetuḥ kaḥ pratyayaḥ nagarasya śubhanimittaṃ prādurabhūt /",
    "K10bsu006_u:25": " mā cedaṃ nagaraṃ bhasmapralayaṃ syāt /",
    "K10bsu006_u:26": " atha tatra janakāye anekavarṣaśatasahasrakoṭīko (Asv 105)",
    "K10bsu006_u:27": " vṛddhamahallakaḥ puruṣaḥ saṃsthito 'bhūt /",
    "K10bsu006_u:28": " atha sa puruṣastaṃ janakāyaṃ samāśvāsayannevamāha /",
    "K10bsu006_u:29": " mā bhaiṣurbhoḥ kulaputrāḥ /",
    "K10bsu006_u:30": " asminneva pṛthivīpradeśe jetavanaṃ nāma vihāraḥ /",
    "K10bsu006_u:31": " tatra śākyamunirnāma tathāgato 'rhan samyaksambuddho vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān /",
    "K10bsu006_u:32": " so 'yaṃ śrāvastīṃ mahānagarīṃ piṇḍāya prāviśat /",
    "K10bsu006_u:33": " tasyāgamanakālasamaye idaṃ śubhanimittamabhūt /",
    "K10bsu006_u:34": " atha sa janakāyastaṃ jīrṇakaṃ puruṣaṃ kṛtāñjalirevamāha /",
    "K10bsu006_u:35": " yattasya bhagavatastathāgatasyārhataḥ samyaksambuddhasya guṇavarṇasamudīraṇasamaye idaṃ śubhanimittamabhūt /",
    "K10bsu006_u:36": " dṛṣṭamātrasya tasya tathāgatasyārhataḥ samyaksambuddhasya kīdṛśaḥ puṇyābhisaṃskāro bhaviṣyati /",
    "K10bsu006_u:37": " atha sa jīrṇakapuruṣastaṃ janakāyaṃ bhagavato guṇavarṇasamudīraṇatayā gāthābhiradhyabhāṣata /",
    "K10bsu006_u:38": " yo lokanāthasya hi nāmu yaḥ śruṇe saṃsāraduḥkhā vinimuktu so naro /",
    "K10bsu006_u:39": " āpāyagāmī na kadāci bheṣyate svargaṃ ca so yāsyati śīghramevam //",
    "K10bsu006_u:40": " yo lokanāthasya hi nāmu yaḥ śruṇe dṛḍhapratijño bahukalpakoṭibhiḥ /",
    "K10bsu006_u:41": " mahānubhāvo sugato mahātmanaḥ kalpānakoṭīnayutānacintiyān // (Asv 106)",
    "K10bsu006_u:42": " so bodhisattvo sthita gaṅgavālukān kadāci so gacchati durgatī bhayam /",
    "K10bsu006_u:43": " yo lokanāthasya hi nāmu yaḥ śruṇe āpāyagāmī na kadāci bheṣyate //",
    "K10bsu006_u:44": " kalpānakoṭīnayutānacintiyā rājā sa bhotī sada cakravartī /",
    "K10bsu006_u:45": " yo lokanāthasya hi nāmu dhārayet //",
    "K10bsu006_u:46": " yat kiñci pūrvaṃ sada pāpu yat kṛtaṃ sarvaṃ kṣayaṃ yāsyati śīghrametat /",
    "K10bsu006_u:47": " śakropi devendramahānubhāvo kalpānakoṭīnayutānacintiyā //",
    "K10bsu006_u:48": " sukhāvatīṃ gacchati buddhakṣetraṃ paryaṅkabaddho sa ca bodhisattvo /",
    "K10bsu006_u:49": " brahmasvaro susvaru mañjughoṣa bhavanti varṣānasahasrakoṭibhiḥ //",
    "K10bsu006_u:50": " apāyagāmī na kadāci bheṣyate yo lokanāthasya hi nāmu dhārayet /",
    "K10bsu006_u:51": " atha sa jīrṇakaḥ purūṣo janakāyaṃ bhagavato guṇavarṇamudīrayitvā tūṣṇīṃ sthito 'bhūt /",
    "K10bsu006_u:52": " atha bhagavān pūrveṇa nagaradvāreṇa śrāvastīṃ mahānagarīṃ praviṣṭo 'bhut /",
    "K10bsu006_u:53": " tatra ca nagaradvāre dvādaśakoṭyaḥ padmānāṃ prādurabhūvan /",
    "K10bsu006_u:54": " teṣu ca padmeṣu dvādaśakoṭyo bodhisattvānāṃ paryaṅkaniṣaṇṇāḥ (Asv 107)",
    "K10bsu006_u:55": " prādurabhūvan prāñjalayaḥ /",
    "K10bsu006_u:56": " atha bhagavataḥ praviṣṭamātreṇa śrāvastyāṃ mahānagaryāṃ navanavatikoṭīniyutaśatasahasrāṇi",
    "K10bsu006_u:57": " sattvānāṃ sukhāvatyāṃ lokadhātau pratiṣṭhāpitāni caturaśītisattvakoṭīniyutaśatasahasrāṇyābhiratyā",
    "K10bsu006_u:58": " lokadhātorakṣobhyatathāgatasya buddhakṣetre pratiṣṭhāpitāni /",
    "K10bsu006_u:59": " atha bhagavān ānandena saha nagaravalambikāyā dārikāya gṛhe samāgato 'bhūta /",
    "K10bsu006_u:60": " atha bhagavān nagaravalambikāyā dārikāyā gṛhe cakrikaṃ kaṭakaṭāpayāmāsa /",
    "K10bsu006_u:61": " atha sā dārikā taṃ cakrīśabdaṃ śrutvā saṃśayajātābhūt /",
    "K10bsu006_u:62": " ko hetuḥ kaḥ pratyayaḥ /",
    "K10bsu006_u:63": " mama gṛhe na kadācit piṇḍapātika āgato 'bhūt /",
    "K10bsu006_u:64": " atha sa nagaravalambikā dārikā śūnyākāragṛhe niṣaṇṇā aśrukaṇṭhī rudantī paridevantī sthitābhūt tīkṣṇadhāramasiṃ gaveṣantī paridevantī rudantī sthitābhūt /",
    "K10bsu006_u:65": " atha sā dārikā śūnyākāragṛhe niṣaṇṇā paridevantī aśrukaṇṭhī rudantī gāthābhiradhyabhāṣata /",
    "K10bsu006_u:66": " aho bata duḥkhu daridrake gṛhe varaṃ mama maraṇu na cāpi jīvitam /",
    "K10bsu006_u:67": " kiṃ cāpi me kāryuṣu jīvitena yadyaivāhaṃ duḥkhu śarīra pīḍitam //",
    "K10bsu006_u:68": " kana.......................hyatrāṇaṃ bhavate parāyaṇam /",
    "K10bsu006_u:69": " anāthabhūtā ahamadyameva yadyaivāhaṃ jāta daridrake gṛhe // (Asv 108)",
    "K10bsu006_u:70": " atha sa nagaravalambikā dārikā śūnyākāragṛhe niṣaṇṇā imā gāthā bhāṣitvā tūṣṇīṃ sthitābhūt /",
    "K10bsu006_u:71": " atha śuddhavāsakāyiko devaputro 'ntarīkṣagataḥ sthitaścintayati sma /",
    "K10bsu006_u:72": " paśyeccedimāṃ bhagavān /",
    "K10bsu006_u:73": " anekaduṣkarakoṭiniyutaśatasahasracīrṇacaritaḥ sa śākyamunistathāgato nagaravalambikāyā dārikāyā gṛhe sthito 'bhūt /",
    "K10bsu006_u:74": " atha śuddhavāsakāyiko devaputraḥ śatasahasramūlyaṃ muktāhāraṃ gṛhītvā śatarasabhojanapiṭakaṃ",
    "K10bsu006_u:75": " gṛhītvā kāśikāni vastrāṇi gṛhītvā yena nagaravalambikāyā dārikāyā gṛhaṃ tenopasaṅkrānto 'bhūt /",
    "K10bsu006_u:76": " atha śuddhavāsakāyiko devaputro nagaravalambikāṃ dārikāmevamāha /",
    "K10bsu006_u:77": " prāvara dārike imāni kāśikāni vastrāṇi imānyanekaśatasahasramūlyānyābharaṇāni /",
    "K10bsu006_u:78": " prāvṛtya cedaṃ śatasahasramūlyaṃ muktāhāraṃ gṛhītvā imaṃ śatarasabhojanapiṭakaṃ gṛhītvā bhagavantamupanāmaya /",
    "K10bsu006_u:79": " atha sā dārikā tāni kāśikāni vastrāṇi prāvṛtya śatasahasramūlyaṃ muktāhāraṃ gṛhītvā taṃ śatarasabhojanapiṭakaṃ gṛhītvā yena bhagavāṃstenopasaṅkrāntā",
    "K10bsu006_u:80": " upasaṅkramya bhagavantamupanāmayati sma /",
    "K10bsu006_u:81": " atha bhagavān tāṃ nagaravalambikāmevamāha /",
    "K10bsu006_u:82": " pariṇāmaya tvaṃ dārike yathā pariṇāmitaṃ vipaśyiśikhiviśvabhūkkakutasundakanakamunikāśyapaprabhṛtibhiḥ sadbhistathāgatairarhadbhiḥ samyaksambuddhaiḥ",
    "K10bsu006_u:83": " anto bhaviṣyati strībhāvādanto bhaviṣyati daridragṛhāt /",
    "K10bsu006_u:84": " atha sā dārikā taṃ piṇḍapātaṃ pariṇāmayitvā (Asv 109)",
    "K10bsu006_u:85": " bhagavantamupanāmayāmāsa /",
    "K10bsu006_u:86": " anena piṇḍapātakuśalamūlena mā kaśmiṃścid daridragṛhe upapadyeya /",
    "K10bsu006_u:87": " atha sā nagaravalambikā dārikā taṃ piṇḍapātaṃ pariṇāmayitvā bhagavate dattvā svagṛhagamanamārabdhā /",
    "K10bsu006_u:88": " atha bhagavān tāṃ nagaravalambikāṃ dārikāmevamāha /",
    "K10bsu006_u:89": " pratinivartasva dārike /",
    "K10bsu006_u:90": " pūrvejātinidānaṃ samanusmarāmi /",
    "K10bsu006_u:91": " tadahaṃ parikīrtayiṣyāmi /",
    "K10bsu006_u:92": " atha sā dārikā pratinivṛtya sarvāṅgapraṇipātena bhagavantaṃ prapatitā /",
    "K10bsu006_u:93": " atha sā nagaravalambikā dārikā bhagavantaṃ gāthābhiradhyabhāṣata /",
    "K10bsu006_u:94": " avaśyaṃ me pūrvakṛtena karmaṇā yenāhaṃ jāta daridrake gṛhe /",
    "K10bsu006_u:95": " karohi kāruṇya mamaṃ hi duḥkhita vinivartayasva narakā hi pālān //",
    "K10bsu006_u:96": " karohi kāruṇya mama duḥkhitāyā istribhāvā upapannu nāyaka /",
    "K10bsu006_u:97": " tvaṃ lokanātha jaravyādhiśoka vimocaye maṃ mama duḥkhitāyāḥ //",
    "K10bsu006_u:98": " trāṇaṃ bhavāhī śaraṇaṃ parāyaṇaṃ vimocayāhī mama duḥkhitāyāḥ /",
    "K10bsu006_u:99": " kṛtaṃ hi nātha praṇidhiṃ tvayā hi ye keci sattvā iha jambudvīpe // (Asv 110)",
    "K10bsu006_u:100": " tiṣṭhanti ye vai daśasu diśāsu sattvā hi sarve sukhitā kariṣye /",
    "K10bsu006_u:101": " sarve ca haṃ mocayi duḥkhasāgarāt trāṇaṃ bhavāhī śaraṇaṃ parāyaṇam //",
    "K10bsu006_u:102": " tvayaṃ hi nātha mayi mocayī jagat avaśyaṃ me pūrvakṛtena karmaṇā /",
    "K10bsu006_u:103": " yenāhaṃ jātu daridrake gṛhe trāṇaṃ bhavāhī mama duḥkhitāyāḥ //",
    "K10bsu006_u:104": " bhavaṃ tu nātha jaravyādhimocakaṃ trāṇaṃ bhavāhī guṇa sañcitāgra /",
    "K10bsu006_u:105": " na cā kariṣye punareva pāpaṃ yadvedayāmī imi vedanāni //",
    "K10bsu006_u:106": " kṛpaṃ jani...............magra sattvā trāṇaṃ bhavāhī śaraṇaṃ parāyaṇam /",
    "K10bsu006_u:107": " ye keci sattvā iha jambudvīpe nāmaṃ ca vai dhāraya paśca kāle //",
    "K10bsu006_u:108": " parinirvṛtasya tata paścakāle bhaviṣyati śāsanavipralopam /",
    "K10bsu006_u:109": " yatakiñci pāpaṃ tadapūrva yat kṛtaṃ sarvaṃ kṣayaṃ yāsyati śīghrametat //",
    "K10bsu006_u:110": " atha sā nagaravalambikā dārikā bhagavantaṃ gāthā bhāṣitvā punarapi gṛhagamanamārabdhā /",
    "K10bsu006_u:111": " atha bhagavān tāṃ nagaravalambikāṃ (Asv 111)",
    "K10bsu006_u:112": " dārikāṃ kalaviṅkarutasvaranirghoṣeṇaivamāha /",
    "K10bsu006_u:113": " pratinivartasva dārike pūrvajātinidānaṃ samanusmarāmi tadahaṃ parikīrtayiṣyāmi /",
    "K10bsu006_u:114": " atha sā dārikā pratinivṛtyaivamāha /",
    "K10bsu006_u:115": " parikīrtaya lokavināyakādya yadyat kṛtaṃ pāpa sadā sudāruṇam /",
    "K10bsu006_u:116": " avaśya me pāpu kṛtaṃ sudāruṇaṃ yenāhaṃ jātu daridrake gṛhe //",
    "K10bsu006_u:117": " tvaṃ sārthavāhu iha sarvaloke vimocaye mam iha istribhāvā /",
    "K10bsu006_u:118": " trāṇaṃ bhavāhī śaraṇaṃ parāyaṇaṃ kṛtajñahaṃ nitya bhavāmi nāyake //",
    "K10bsu006_u:119": " saṃśrāvaye mam imu dharmanetrī nāsau kadācittajate apāyam /",
    "K10bsu006_u:120": " saṃśodhayī karma yathākṛtaṃ mayā trāṇaṃ bhavāhī śaraṇaṃ parāyaṇam //",
    "K10bsu006_u:121": " asaṅgajñānī varalokanāyaka vandāmi nātha śaraṇaṃ kṛtāñjalī //",
    "K10bsu006_u:122": " atha bhagavān tāṃ dārikāmevamāha /",
    "K10bsu006_u:123": " bhūtapūrvo dārike atīte 'dhvani asaṅkhyeyaiḥ kalpai ratnaśikhī nāma tathāgato 'rhan",
    "K10bsu006_u:124": " samyaksambuddho vidyācaraṇasampannaḥ sugato lokavidanuttaraḥ puruṣadamyasārathiḥ",
    "K10bsu006_u:125": " śāstā devānāṃ ca manuṣyāṇāṃ ca buddho bhagavān /",
    "K10bsu006_u:126": " tena (Asv 112) khalu punaḥ samayena padmāvatī nāma rājadhānyabhūt /",
    "K10bsu006_u:127": " tena khalu punaḥ samayena padmāvatyāṃ rājadhānyāṃ padmaprabho nāma gṛhapatirabhūt /",
    "K10bsu006_u:128": " tasya padmaprabhasya gṛhapatestvaṃ duhitā 'bhūḥ /",
    "K10bsu006_u:129": " tena khalu punaḥ samayena grāmanagaranigamajanapadeṣu piṇḍapātiko bhikṣuḥ piṇḍapātāyāvatarati /",
    "K10bsu006_u:130": " yadā tvadgṛhamāgato 'bhūta tadā tvaṃ dārike piṇḍapātaṃ gṛhītvā gṛhānniṣkrāntā punareva praviṣṭā 'bhūḥ /",
    "K10bsu006_u:131": " na cāhaṃ muṇḍitaśiraso 'dhanyasya piṇḍapātaṃ dāsyāmi /",
    "K10bsu006_u:132": " tena karmopacayena tvayā dārike dvādaśakalpasahasrāṇi punaḥ punardaridragṛhe duḥkhānyanubhūtāni /",
    "K10bsu006_u:133": " ekena tvayā dārike kuśalamūlena bodhivyākaraṇaṃ pratilapsyase /",
    "K10bsu006_u:134": " yattvayā tasya bhikṣo rūpaliṅgasaṃsthā na dṛṣṭā bhaviṣyasi tvaṃ dārike anāgate 'dhvani",
    "K10bsu006_u:135": " acintyairaparimāṇaiḥ kalpairnagaradhvajo nāma tathāgato 'rhan samyaksambuddho vidyācaraṇasampannaḥ",
    "K10bsu006_u:136": " sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān loke /",
    "K10bsu006_u:137": " atha sā dārikā bhagavantaṃ triḥ pradakṣiṇaṃ kṛtvaivamāha /",
    "K10bsu006_u:138": " kīdṛśaṃ bhagavan mama buddhakṣetraṃ bhaviṣyati yatraivāhaṃ buddho bhaviṣyāmi /",
    "K10bsu006_u:139": " bhagavānāha /",
    "K10bsu006_u:140": " aparimitaguṇasañcayā nāma sā buddhakṣetraṃ bhaviṣyati /",
    "K10bsu006_u:141": " yādṛaśī ca sā sukhāvatī lokadhātuḥ tādṛśaṃ tadbuddhakṣetraṃ bhaviṣyati /",
    "K10bsu006_u:142": " paryaṅkaniṣaṇṇā āryopapādukā bodhisattvā bhaviṣyanti /",
    "K10bsu006_u:143": " īdṛśaṃ tadbuddhakṣetram / (Asv 113)",
    "K10bsu006_u:144": " atha ca sā dārikā tuṣṭā udagrā āttamanāḥ pramuditā prītisaumanasyajātā svagṛhagamanamārabdhā /",
    "K10bsu006_u:145": " atha bhagavāṃstāṃ dārikāmevamāha /",
    "K10bsu006_u:146": " tvaṃ dārike saptame divase kālaṃ kariṣyasi /",
    "K10bsu006_u:147": " kālaṃ kṛtvā /",
    "K10bsu006_u:148": " pūrvasyāndiśi magadhaviṣaye rājā ajitaseno nāma /",
    "K10bsu006_u:149": " tasya rājño 'jitasenasya antaḥpurasahasramasti /",
    "K10bsu006_u:150": " tasya khalu punā rājño 'jitasenasya putro janiṣyase /",
    "K10bsu006_u:151": " eṣa eva tava paścimo garbhavāso bhaviṣyati /",
    "K10bsu006_u:152": " atha bhagavān paścimakena nagaradvāreṇa śrāvastyā mahānagaryā niṣkrānto yena jetavanaṃ vihārastenopasaṅkrāntaḥ /",
    "K10bsu006_u:153": " athāyuṣmānānando bhagavantaṃ dūrata evāgacchantaṃ dṛṣṭvā pādau śirasābhivandya triḥ pradakṣiṇīkṛtya bhagavantaṃ gāthābhiradhyabhāṣata /",
    "K10bsu006_u:154": " suvarṇavarṇaṃ varalakṣaṇārcitaṃ dvāviṃśatilakṣaṇarūpadhāriṇam /",
    "K10bsu006_u:155": " yadā tvayā āgatu piṇḍapātikā vimocayitvā iha sarvasattvā //",
    "K10bsu006_u:156": " sukhena saṃsthāpayi sarvasattvā maitrībalaṃ sarvajagattvayā kṛtam /",
    "K10bsu006_u:157": " sa piṇḍapātaṃ varamāṇḍanāyaka vimocitaste jagatī bhayā ca //",
    "K10bsu006_u:158": " ye bodhisattvā iha jambudvīpe sarve ca mārgaṃ tava darśayanti /",
    "K10bsu006_u:159": " (Asv 114) parinirvṛtasya sada paścakāle dhāretu sūtram imu buddhavarṇitam //",
    "K10bsu006_u:160": " parinirvṛtasya tava paścakāle bhaviṣyati śāsanavipralopam /",
    "K10bsu006_u:161": " imaṃ nayaṃ dhārayi sūtraratnam //",
    "K10bsu006_u:162": " athāyuṣmānānanda imā gāthā bhāṣitvā bhagavantaṃ triḥ pradakṣiṇīkṛtya bhagavataḥ puratastasthau /",
    "K10bsu006_u:163": " atha bhagavānāyuṣmantamānandamāmantrayate sma /",
    "K10bsu006_u:164": " gacchānanda gaṇḍīmākoṭaya /",
    "K10bsu006_u:165": " te śrāvakāḥ paribhokṣyanti piṇḍapātam /",
    "K10bsu006_u:166": " athāyuṣmānānando bhagavantamāmantrayate sma /",
    "K10bsu006_u:167": " kīdṛśaṃ bhagavan gaṇḍīśabdasya kuśalamūlaṃ bhaviṣyati /",
    "K10bsu006_u:168": " bhagavānāha /",
    "K10bsu006_u:169": " śṛṇu ānanda gaṇḍīśabdasya kuśalamūlaṃ parikīrtayāmi /",
    "K10bsu006_u:170": " ye kecidānanda gaṇḍīśabdaṃ śroṣyanti teṣāṃ pañcānantaryāṇi kṛtyāni parikṣayaṃ yāsyanti /",
    "K10bsu006_u:171": " avaivartikāste bhaviṣyanti kṣipraṃ cānuttarāṃ samyaksambodhimabhisambhotsyante /",
    "K10bsu006_u:172": " ānanda āha /",
    "K10bsu006_u:173": " kīdṛśaṃ bhagavaṃstaiḥ sattvaiḥ kuśalamūlamavaropim /",
    "K10bsu006_u:174": " bhagavānāha /",
    "K10bsu006_u:175": " śṛṇu ānanda ye sattvāḥ paścime kāle paścime samaye mama parinirvṛtasya saddharmavipralope",
    "K10bsu006_u:176": " vartamāne saddharmasyāntardhānakālasamaye grāmanagaranigamajanapadarāṣṭrarājadhānīṣu",
    "K10bsu006_u:177": " ye sattvā vā araṇyāyatane gaṇḍayākoṭanaśabdaṃ śroṣyanti namo buddhāyeti kariṣyanti",
    "K10bsu006_u:178": " teṣāṃ pañcānantaryāṇi karmāṇi parikṣayaṃ (Asv 115) yāsyanti /",
    "K10bsu006_u:179": " īdṛśānyānanda gaṇḍīśabdasya kuśalamūlāni /",
    "K10bsu006_u:180": " athāyuṣmānānandaḥ śāntapraśāntena gaṇḍīmākoṭayate sma /",
    "K10bsu006_u:181": " atha tena gaṇḍīśabdena sarve te mahāśrāvakāḥ sannipatitā abhūvan /",
    "K10bsu006_u:182": " yathā yathā āsane niṣaṇṇāḥ piṇḍapātaṃ paribhuñjante sma /",
    "K10bsu006_u:183": " atha tatraiva śrāvakamadhye nandimitro nāma mahāśrāvakaḥ sannipatito 'bhūt sanniṣaṇṇaḥ /",
    "K10bsu006_u:184": " atha bhagavānāyuṣmantaṃ nandimitraṃ mahāśrāvakamāmantrayate sma /",
    "K10bsu006_u:185": " gaccha tvaṃ nandimitra mahāśrāvaka pūrvasyāndiśi magadhaviṣaye rājño 'jitasenasya kalyāṇamitraparicaryāṃ kuru /",
    "K10bsu006_u:186": " atha nandimitro mahāśrāvako bhagavantamevamāha /",
    "K10bsu006_u:187": " na bhagavan śakṣyāmastaṃ pṛthivīpradeśaṃ gantum /",
    "K10bsu006_u:188": " durāsadāste sattvāḥ /",
    "K10bsu006_u:189": " te māṃ jīvitādvyavaropayiṣyanti /",
    "K10bsu006_u:190": " atha bhagavānāyuṣmantaṃ taṃ nandimitraṃ mahāśrāvakamevamāha /",
    "K10bsu006_u:191": " na te sattvāste śakṣyante bālāgramapi kampayituṃ prāgeva jīvitādvyavaropayitum /",
    "K10bsu006_u:192": " atha nandimitro mahāśrāvakaḥ pratyūṣakālasamaye suvarṇavarṇaṃ vastraṃ prāvṛtya yena pūrvasyāndiśi magadhaviṣaye rājño 'jitasenasya rājadhānī tenānukrānto 'bhut /",
    "K10bsu006_u:193": " atha rājā ajitasenastaṃ nandimitraṃ mahāśrāvakaṃ dṛṣṭvā tuṣṭa udagra āttamanāḥ pramuditaḥ prītisaumanasyajāto 'bhūt /",
    "K10bsu006_u:194": " atha rājñājitasenena amātyaḥ preṣito 'bhūt /",
    "K10bsu006_u:195": " gacchainaṃ bhikṣumānaya /",
    "K10bsu006_u:196": " tadā so 'mātyo yena nandimitro mahāśrāvakastenopasaṅkrāntaḥ (Asv 116) /",
    "K10bsu006_u:197": " atha so 'mātyo nandimitraṃ mahāśrāvakamevamāha /",
    "K10bsu006_u:198": " āgaccha mahāśrāvaka bhikṣo rājā te ājñāpayati /",
    "K10bsu006_u:199": " atha nandimitro mahāśrāvako 'mātyamevamāha /",
    "K10bsu006_u:200": " mama rājñā kiṃ kāryaṃ mama rājā kiṃ kariṣyati /",
    "K10bsu006_u:201": " athāmātyo yena rājājitasenastenopasaṅkrāntaḥ /",
    "K10bsu006_u:202": " taṃ rājānamajitasenamevamāha /",
    "K10bsu006_u:203": " na ca sa bhikṣustava pārśve āgacchati /",
    "K10bsu006_u:204": " atha rājñājitasenena pañcāmātyaśatāni preṣitāni /",
    "K10bsu006_u:205": " na ca sa bhikṣūrājño",
    "K10bsu006_u:206": " 'jitasenasya pārśvamāgacchati /",
    "K10bsu006_u:207": " atha sa rājā svakenaivātmabhāvena yena sa nandimitramahāśrāvakastenopasaṅkrāntaḥ /",
    "K10bsu006_u:208": " upasaṅkramya kṛtāñjalirevamāha /",
    "K10bsu006_u:209": " āgaccha bho bhikṣo mama rājadhānīṃ praviśa /",
    "K10bsu006_u:210": " atha rājā ajitaseno dakṣiṇahaste taṃ bhikṣuṃ gṛhītvā svakāṃ rājadhānīṃ praviṣṭo 'bhūt /",
    "K10bsu006_u:211": " atha rājñājitasenena nandimitrasya bhikṣoḥ siṃhāsanaṃ dattamabhut /",
    "K10bsu006_u:212": " atha rājājitaseno bhadrapīṭhake niṣadya taṃ nandimitraṃ mahāśrāvakamevamāha /",
    "K10bsu006_u:213": " kutra tvaṃ bhikṣo gacchasi /",
    "K10bsu006_u:214": " ko hetuḥ kaḥ pratyayaḥ /",
    "K10bsu006_u:215": " atha nandimitro mahāśrāvako rājānamajitasenamevamāha /",
    "K10bsu006_u:216": " ye kecid bhikṣupravrajitāste sarve bhikṣāhārāḥ piṇḍapātamavacarantaḥ paribhuñjanti /",
    "K10bsu006_u:217": " atha rājā ajitasenastaṃ nandimitraṃ mahāśrāvakamevamāha /",
    "K10bsu006_u:218": " paribhuṅkṣva mama gṛhe piṇḍapātam /",
    "K10bsu006_u:219": " yāvajjīvaṃ piṇḍapātaṃ pradāsyāmi /",
    "K10bsu006_u:220": " yadi te bhikṣo mama svamāṃsena kāryaṃ svamāṃsaṃ dāsyāmi /",
    "K10bsu006_u:221": " atha nandimitro mahāśrāvako rājānamajitasenaṃ gāthābhiradhyabhāṣata / (Asv 117)",
    "K10bsu006_u:222": " bhuñjāmi tadbhojanu yad dadāhi mṛṣṭānnapānaṃ rasapānamuktamam /",
    "K10bsu006_u:223": " kleśā hi nirmukta tvayā bhaviṣyasi sudurlabhaṃ labdha manuṣyalābham //",
    "K10bsu006_u:224": " sudurlabhaṃ śāsanu nāyakasya śraddhāprasādaṃ paramaṃ sudurlabham /",
    "K10bsu006_u:225": " ye śāsane pravrajitā ca bhikṣavā sudurlabhaṃ śāsanu nāyakānām //",
    "K10bsu006_u:226": " sudurlabhaṃ sugatavarasya darśanaṃ namo 'stu te buddha mahānubhāvo /",
    "K10bsu006_u:227": " namo 'stu te dharmamayaṃ mahāmune namo 'stu te kleśavicakṣaṇāryam //",
    "K10bsu006_u:228": " namo 'stu te sarvajarapramokṣaṇāt namo 'stu te mārganidarśanāryam /",
    "K10bsu006_u:229": " namo 'stu te mārgapathasya darśakaṃ namo 'stu te bodhipathasya darśakam //",
    "K10bsu006_u:230": " atha nandimitro mahāśrāvako rājānamajitasenaṃ bhagavato guṇavarṇamudīrayitvā tūṣṇīṃ sthito 'bhūt /",
    "K10bsu006_u:231": " atha rājānamajitasenaṃ taṃ nandimitro mahāśrāvako gāthābhiradhyabhāṣata /",
    "K10bsu006_u:232": " sudurlabhaṃ bhikṣu tathaiva darśanaṃ sudurlabhaṃ tasya bhaveya darśanam / (Asv 118)",
    "K10bsu006_u:233": " ye bhikṣusaṅghasya dadeya dānaṃ na tasya yakṣā na ca rākṣasāśca //",
    "K10bsu006_u:234": " na pretakuṣmāṇḍamahoragāśca vighnaṃ na kurvanti kadāci teṣām /",
    "K10bsu006_u:235": " ye bhikṣusaṅghāya dadanti dānaṃ sudurlabhaṃ tasya manuṣyalābham //",
    "K10bsu006_u:236": " yo durlabhaṃ darśanu bhikṣubhāvaṃ sudurlabhaṃ kalpaśatairacintiyaiḥ /",
    "K10bsu006_u:237": " yo lokanāthasya hi nāmu dhāraye kalpāna koṭīnayutānacintiyā //",
    "K10bsu006_u:238": " na jātu gacche vinipātadurgatiṃ yo īdṛśaṃ paśyati bhikṣurājam /",
    "K10bsu006_u:239": " na tasya bhotī vinipātadurgatiṃ yo īdṛśaṃ paśyati bhikṣurājam //",
    "K10bsu006_u:240": " kalyāṇamitraṃ mama mārgadarśako (yaṃ)",
    "K10bsu006_u:241": " sa āgatāye mama piṇḍapātikā /",
    "K10bsu006_u:242": " yo dāsyate asya hi piṇḍapātaṃ muktā na bheṣyanti jarārtavyādhayā //",
    "K10bsu006_u:243": " kleśā vinirmukta sadā tu bheṣyati ye tasya dāsyantiha piṇḍapātam //",
    "K10bsu006_u:244": " atha sa rājā ajitaseno nandimitraṃ mahāśrāvakaṃ guṇavarṇamudīrayitvā tūṣṇīṃ sthito 'bhūt /",
    "K10bsu006_u:245": " atha nandimitro mahāśrāvako (Asv 119)",
    "K10bsu006_u:246": " rājānamajitasenamevamāha /",
    "K10bsu006_u:247": " evamastu mahārāja bhuñje piṇḍapāta tava gṛhe /",
    "K10bsu006_u:248": " atha rājā ajitasenaḥ khādanīyena bhojanīyena taṃ nandimitramahāśrāvakaṃ santarpayati sma /",
    "K10bsu006_u:249": " atha nandimitramahāśrāvako rājānamajitasenamevamāha /",
    "K10bsu006_u:250": " kiṃ tava mahārāja asmin pṛthivīpradeśe udyānabhūmirasti /",
    "K10bsu006_u:251": " rājā āha /",
    "K10bsu006_u:252": " asti mahāśrāvaka udyānabhūmirmama ramaṇīyā suśobhanā /",
    "K10bsu006_u:253": " nandimitra āha /",
    "K10bsu006_u:254": " gacchāmyahaṃ mahārāja /",
    "K10bsu006_u:255": " tāmudyānabhūmiṃ prekṣe /",
    "K10bsu006_u:256": " rājā āha /",
    "K10bsu006_u:257": " gaccha nandimitra /",
    "K10bsu006_u:258": " udyānabhūmiṃ prekṣasva /",
    "K10bsu006_u:259": " atha nandimitramahāśrāvako yena rājño 'jitasenasyodyānabhūmistenopasaṅkrāntaḥ /",
    "K10bsu006_u:260": " atha tatrodyānabhūmau ye udyānaguṇāste sarve santīti /",
    "K10bsu006_u:261": " yā graiṣmikyaḥ puṣkariṇyastāḥ śītalajalaparipūrṇā yā vārṣikyastā nātyuṣṇā nātiśītalajalaparipūrṇāḥ /",
    "K10bsu006_u:262": " tāśca puṣkariṇyaḥ suvarṇasopānasañcchannā divyā ramaṇīyāḥ /",
    "K10bsu006_u:263": " ye ca jāmbūpakaparibhogaguṇāste sarve santīti /",
    "K10bsu006_u:264": " adhimuktakacampakāśokamucilindapāṭalasumanāsaugandhikapuṣpāṇi santīti /",
    "K10bsu006_u:265": " (Asv 120) ye tiryagyonigatāḥ pakṣiṇaḥ śukaśārikācakravākamayūrakokilādayaste nānārutāni kurvanti sma /",
    "K10bsu006_u:266": " atha tatraiva udyānabhūmau suvarṇavarṇāḥ suvarṇatuṇḍāḥ suvarṇapakṣāḥ suvarṇapādāḥ pakṣiṇaḥ prādurbhūtāḥ /",
    "K10bsu006_u:267": " te sarve buddhaśabdaṃ niścārayanti /",
    "K10bsu006_u:268": " atha nandimitramahāśrāvako yena rājño 'jitasenasya rājadhānī tenopasaṅkrāntaḥ /",
    "K10bsu006_u:269": " atha rājā ajitasenastaṃ nandimitraṃ mahāśrāvakamevamāha /",
    "K10bsu006_u:270": " āgatastvaṃ mahāśrāvaka /",
    "K10bsu006_u:271": " dṛṣṭodyānabhūmiḥ /",
    "K10bsu006_u:272": " nandimitra āha /",
    "K10bsu006_u:273": " dṛṣṭā mayodyānabhūmī ramaṇīyā suśobhanā /",
    "K10bsu006_u:274": " atha nandimitraṃ mahāśrāvakaṃ rājā ajitaseno gāthābhiradhyabhāṣata /",
    "K10bsu006_u:275": " ye jambudvīpe paribhogamāsī adhimuktakacampakadhānuṣkārikā /",
    "K10bsu006_u:276": " aśokamucilinda tathaiva pāṭalā saugandhikāśca sumanā ca vārṣikā //",
    "K10bsu006_u:277": " tadā pāriyātrā nadītīranirmitā suvarṇavarṇā sada pakṣiṇā abhūt /",
    "K10bsu006_u:278": " mārgaṃ ca te darśayi agrabodhaye",
    "K10bsu006_u:279": " divyā manojñā madhurasvarāṃśca",
    "K10bsu006_u:280": " saṃśrāvayiṣyanti ca nityakālam //",
    "K10bsu006_u:281": " atha nandimitramahāśrāvako rājño 'jitasenasya gāthā bhāṣitvā tūṣṇīṃ sthito 'bhūt /",
    "K10bsu006_u:282": " atha rājā ajitaseno bherīṃ parāhante sma /",
    "K10bsu006_u:283": " (Asv 121) atha tena bherīśabdena sametyāmātyagaṇastaṃ rājānamajitasenamevamāha /",
    "K10bsu006_u:284": " kasyārthe mahārāja bherī parāhatā /",
    "K10bsu006_u:285": " atha sa rājā āha /",
    "K10bsu006_u:286": " hastirathaṃ ca aśvarathaṃ ca sajjaṃ kṛtaṃ syāt /",
    "K10bsu006_u:287": " ahamudyānabhūmiṃ gamiṣyāmi krīḍanārthāya /",
    "K10bsu006_u:288": " atha tā amātyakoṭyo vacanaṃ śrutvā śīghrameva tad hastirathamaśvarathaṃ sajjaṃ kṛtavatyaḥ /",
    "K10bsu006_u:289": " atha tena kṣaṇalavamuhūrtamātreṇa rājājitaseno yena sodyānabhūmistenopasaṅkrāntaḥ /",
    "K10bsu006_u:290": " sa ca nandimitramahāśrāvakastenaivopasaṅkrānto rājānamajitasenamevamāha /",
    "K10bsu006_u:291": " asmin pṛthivīpradeśe mahārāja mama kuṭikaṃ kārayitavyam yatrāhaṃ sanniṣaṇṇastava gṛhe piṇḍapātaṃ paribhokṣyāmi /",
    "K10bsu006_u:292": " atha rājā ajitaseno nandimitramahāśrāvakamevamāha /",
    "K10bsu006_u:293": " kīdṛśaṃ tava kuṭikaṃ kārayitavyam /",
    "K10bsu006_u:294": " nandimitra āha /",
    "K10bsu006_u:295": " yādṛśāstava mahārāja mahācittotpādaśraddhāprasādāstādṛśaṃ kuṭikaṃ kāraya /",
    "K10bsu006_u:296": " atha rājā ajitaseno jyeṣṭhāmātyamevamāha /",
    "K10bsu006_u:297": " asminneva pṛthivīpradeśe kuṭikaṃ kāraya /",
    "K10bsu006_u:298": " atha jyeṣṭhāmātyo rājānamevamāha /",
    "K10bsu006_u:299": " kīdṛśaṃ mahārāja kuṭikaṃ kārayāmi /",
    "K10bsu006_u:300": " rājā ajitasena evamāha /",
    "K10bsu006_u:301": " triṃśadyojanāni dīrgheṇa ṣaḍyojanānyūrdhvāyāṃ saptaratnamayaṃ maṇimuktisañcchāditaṃ kuṭikaṃ kāraya /",
    "K10bsu006_u:302": " atha so 'mātyaḥ kuṭikaṃ kārayati /",
    "K10bsu006_u:303": " saptaratnamayaṃ (Asv 122)",
    "K10bsu006_u:304": " maṇimuktisañcchāditaṃ kārayitvā yena rājā ajitasenastenopasaṅkrānto rājānamajitasenamevamāha /",
    "K10bsu006_u:305": " kṛtaṃ mahārāja mayā kuṭikaṃ yādṛśamājñaptam /",
    "K10bsu006_u:306": " rājā āha /",
    "K10bsu006_u:307": " tatraiva pṛthivīpradeśe caṅkramaḥ kārayitavyaścaturyojanāni dīrgheṇa dve yojane vistāreṇa /",
    "K10bsu006_u:308": " atha so 'mātyastaṃ caṅkramaṃ kārayitvā yena rājā ajitasenastenopasaṅkrānto rājānaṃ gāthābhiradhyabhāṣata /",
    "K10bsu006_u:309": " kṛtaṃ mayā caṅkramu suṣṭhu śobhanaṃ ājñā tvayā yat kṛtapūrvameva ca /",
    "K10bsu006_u:310": " sattvāna moceti prakṛtiṃ śubhāśubhaṃ vimocaye prāṇina sarvametat //",
    "K10bsu006_u:311": " aho sulabdhā praṇidhīkṛtaṃ tvayā vimocayī sarvajagat sadevakam /",
    "K10bsu006_u:312": " praṇidhiṃ kṛtaṃ yattvayamīdṛśaṃ bhave dharmaṃ prakāśeti me dharmabhāṇako //",
    "K10bsu006_u:313": " niṣaṇṇa sthitvā kuṭikā ca caṅkrame ājñā kṛtaṃ yat tvaya yādṛśī kṛtā /",
    "K10bsu006_u:314": " sa caṅkramaṃ caiva kṛtaṃ suśobhanaṃ maṇiratnasañcchādita taṃ ca bhūmim //",
    "K10bsu006_u:315": " atha rājā ajitaseno yena svakā rājadhānī tenopasaṅkrāntaḥ /",
    "K10bsu006_u:316": " atha nandimitramahāśrāvakaḥ pratinivṛtya tatraiva (Asv 123)",
    "K10bsu006_u:317": " kuṭike niṣaṇṇo vikiraṇaṃ nāma bodhisattvasamādhiṃ samāpanno 'bhūt /",
    "K10bsu006_u:318": " anyena keśānanyena nayānānyanyena dantānanyena grīvā anyena bāhū anyena hṛdayamanyenodaramanyenorū anyena jaṅghe anyena pādau samāpanno 'bhūt",
    "K10bsu006_u:319": " atha sa rājā ajitasenaḥ saptāhasyātyayena taṃ bhikṣuṃ na paśyati /",
    "K10bsu006_u:320": " atha rājā jyeṣṭhakumāramevamāha /",
    "K10bsu006_u:321": " āgaccha kulaputra gamiṣyāmi tāṃ kuṭikām /",
    "K10bsu006_u:322": " yena sa bhikṣustenopasaṅkramiṣyāmi /",
    "K10bsu006_u:323": " atha sa rājā saputro yena sā kuṭikā tenopasaṅkrānto 'bhūt /",
    "K10bsu006_u:324": " atha sa rājā ajitasenastaṃ bhikṣumātmabhāvaṃ khaṇḍaṃ khaṇḍaṃ kṛtaṃ dṛṣṭvā saṃśayajāto 'bhūt /",
    "K10bsu006_u:325": " santrastaromakūpajāto vastrāṇi pāṭyan paridevan rudan aśrukaṇṭhaḥ putramevamāha /",
    "K10bsu006_u:326": " ānaya putra tīkṣṇadhāramasim /",
    "K10bsu006_u:327": " ātmānaṃ jīvitād vyavaropayiṣyāmi /",
    "K10bsu006_u:328": " atha sa rājakumāraḥ prāñjaliṃ kṛtvā rājānaṃ gāthābhiradhyabhāṣata /",
    "K10bsu006_u:329": " mā śokacittasya bhave nṛpendra mā vedayī vedanamīdṛśāni /",
    "K10bsu006_u:330": " ātmaghātaṃ karitvā tu niraye tvaṃ gamiṣyasi /",
    "K10bsu006_u:331": " rauravaṃ narakaṃ cāpi gamiṣyasi sudāruṇam //",
    "K10bsu006_u:332": " dakṣiṇīyo ayaṃ loke jaravyādhipramocakaḥ / (Asv 124)",
    "K10bsu006_u:333": " na cāyaṃ ghātito yakṣairna bhūtairna ca rākṣasaiḥ /",
    "K10bsu006_u:334": " bodhisattvo 'pyayaṃ loke jaravyādhipramocakaḥ //",
    "K10bsu006_u:335": " dakṣiṇīyo ayaṃ loke jaravyādhipramocakaḥ /",
    "K10bsu006_u:336": " durlabho darśanam asya bodhimārgasya darśakaḥ //",
    "K10bsu006_u:337": " kalyāṇamitramayam āsī tava kāraṇamāgatam /",
    "K10bsu006_u:338": " dakṣiṇīyo ayaṃ loke sarvasattvasukhāvaham //",
    "K10bsu006_u:339": " sarvajñaṃ pāramiprāptaṃ lokanāthena preṣitam /",
    "K10bsu006_u:340": " dṛḍhavīryaṃ dṛḍhasthāmaṃ lokanāthaṃ maharṣiṇam //",
    "K10bsu006_u:341": " yo nāma tasya dhāreti nāsau gacchati durgatim /",
    "K10bsu006_u:342": " apāyaṃ na gamiṣyanti svargalokopapattaye //",
    "K10bsu006_u:343": " atha sa rājakumārastaṃ pitaraṃ gāthā bhāṣitvā tūṣṇīṃ sthito 'bhūt /",
    "K10bsu006_u:344": " atha rājā ajitasenaḥ svakaṃ putramevamāha /",
    "K10bsu006_u:345": " kathaṃ tvaṃ kumāra jānīṣe yadayaṃ bhikṣuḥ samādhiṃ samāpanno 'bhūt /",
    "K10bsu006_u:346": " atha sa rājakumāra evamāha /",
    "K10bsu006_u:347": " paśya mahārāja ayaṃ bhikṣurbodhisattvasamādhiṃ samāpannaḥ sarvakleśavinirmukto bhavasāgarapāraṅgataḥ sarvasattvahitārthaṃ ca mārgaṃ darśayate śubham /",
    "K10bsu006_u:348": " atha sa rājakumāro rājānamevamāha /",
    "K10bsu006_u:349": " āgaccha tāta caṅkramaṃ gamiṣyāmaḥ /",
    "K10bsu006_u:350": " atha sa rājā sa ca rājakumāro bahubhirdārakaśataiḥ sārdhaṃ yena sa caṅkramastenopasaṅkrāntau /",
    "K10bsu006_u:351": " atha sa bhikṣustataḥ samādhervyutthito rājānamajitasenamevamāha /",
    "K10bsu006_u:352": " āgaccha mahārāja kiṃ karoṣyasmin sthāne / (Asv 125)",
    "K10bsu006_u:353": " atha rājā taṃ bhikṣū dṛṣṭvā maulipaṭṭaṃ rājakumārasya dadāti /",
    "K10bsu006_u:354": " tava rājyaṃ bhavatu /",
    "K10bsu006_u:355": " dharmeṇa pālaye nādharmeṇa /",
    "K10bsu006_u:356": " rājakumāra āha /",
    "K10bsu006_u:357": " bahūnyasaṅkhyeyāni rājakāryāṇi mayā kṛtāni /",
    "K10bsu006_u:358": " na ca kadācittṛptirāsīt /",
    "K10bsu006_u:359": " tava tāta rājyaṃ bhavatu /",
    "K10bsu006_u:360": " na mama rājyena kāryaṃ na bhogena naiśvaryādhipatyena kāryam /",
    "K10bsu006_u:361": " tava rājyaṃ bhavatu tāta /",
    "K10bsu006_u:362": " dharmeṇa pālaye nādharmeṇeti /",
    "K10bsu006_u:363": " atha rājā yena sa bhikṣustenopasaṅkrāntaḥ prāñjalirevamāha /",
    "K10bsu006_u:364": " sudurlabhaṃ darśanatubhyamārṣāḥ kṛtāñjaliḥ samabhimukhī nāyakānām /",
    "K10bsu006_u:365": " mokṣāgamaṃ darśanu tubhyamārṣāḥ sudurlabhaṃ karmaśatairacintiyaiḥ //",
    "K10bsu006_u:366": " ye darśanaṃ dāsyati tubhyamārṣā muktā ca so bheṣyati kalpakoṭibhiḥ /",
    "K10bsu006_u:367": " na jātu gacche vinipātadurgatiṃ yo nāmadheyaṃ śṛṇute muhūrtam //",
    "K10bsu006_u:368": " rājā āha /",
    "K10bsu006_u:369": " niṣadya yugye ratanāmaye śubhe vrajāmyahaṃ yena sa rājadhānīm /",
    "K10bsu006_u:370": " dadāmyahaṃ bhojanu suprabhūtaṃ dadāmyahaṃ kāśikavastrametat / (Asv 126)",
    "K10bsu006_u:371": " sūkṣmāṇi jālāni ca saṃhitāni yāṃ cīvarāṃ tubhya dadāmi adya //",
    "K10bsu006_u:372": " atha sa bhikṣū ratnamaye yugye gṛhītvā yena rājadhānī tenopasaṅkrāntaḥ /",
    "K10bsu006_u:373": " santarpito bhojanena /",
    "K10bsu006_u:374": " atha nandimitramahāśrāvako rājānamajitasenaṃ gāthābhiradhyabhāṣata /",
    "K10bsu006_u:375": " santarpito bhojana suprabhūtaṃ mṛṣṭānnapānarasamuttamaṃ śubham /",
    "K10bsu006_u:376": " ye bhikṣusaṅghāya dadanti dānaṃ te bodhimaṇḍena cireṇa gacchata //",
    "K10bsu006_u:377": " sudurlabhaṃ darśana nāyakasya na cireṇa so gacchati buddhakṣetram /",
    "K10bsu006_u:378": " amitāyuṣasya varabuddhakṣetre sukhāvatīṃ gacchati śīghrametat //",
    "K10bsu006_u:379": " atha nandimitramahāśrāvakaḥ ajitasenasya rājño gāthā bhāṣitvā tūṣṇīṃ sthito 'bhūt /",
    "K10bsu006_u:380": " atha rājā ajitaseno bherīṃ parāhanti sma /",
    "K10bsu006_u:381": " atha tena bherīśabdena sarvāstā amātyakoṭyo rājānamevamāhuḥ /",
    "K10bsu006_u:382": " kasyārthe mahārāja bherī parāhatā /",
    "K10bsu006_u:383": " rājā āha /",
    "K10bsu006_u:384": " saptame divase hastirathamaśvarathaṃ sajjaṃ kṛtaṃ syāt /",
    "K10bsu006_u:385": " ahaṃ saptame divase jetavanaṃ nāma vihāraṃ gamiṣyāmi śākyamunestathāgatasyārhataḥ samyaksambuddhasya darśanāya vandanāya paryupāsanāya dharmaśravaṇāya (Asv 127) /",
    "K10bsu006_u:386": " athāmātyakoṭyastaṃ rājānamajitasenamevamāhuḥ /",
    "K10bsu006_u:387": " kṛtamasmābhiḥ mahārāja hastirathamaśvarathaṃ sajjam /",
    "K10bsu006_u:388": " atha rājā ajitaseno hastirathe avaruhya taṃ ca nandimitramahāśrāvakaṃ ratnamaye rathe avarohya yena jetavanaṃ vihārastenopasaṅkrāntaḥ /",
    "K10bsu006_u:389": " atha bhagavān rājānamajitasenaṃ dūrata evāgacchantaṃ dṛṣṭvā tān sarvaśrāvakānāmantrayata /",
    "K10bsu006_u:390": " sarvairnānāṛddhivikurvitaṃ darśayitavyam /",
    "K10bsu006_u:391": " atha te sarve mahāśrāvakā jvālāmālaṃ nāma bodhisattvasamādhiṃ samāpannā abhūvan /",
    "K10bsu006_u:392": " atha rājā dūratastaṃ jvālāmālaṃ dṛṣṭvā nandimitramahāśrāvakamevamāha /",
    "K10bsu006_u:393": " kasyārthe imaṃ parvataṃ jvālāmālībhūtaṃ paśyāmi /",
    "K10bsu006_u:394": " nandimitra āha /",
    "K10bsu006_u:395": " atra śākyamunistathāgato 'rhan samyaksambuddhaḥ sthitiṃ dhriyate yāpayati dharmaṃ ca deśayati /",
    "K10bsu006_u:396": " te ca bodhisattvā jvālāmālaṃ nāma bodhisattvasamādhiṃ samāpannāḥ /",
    "K10bsu006_u:397": " atha rājā ajitaseno hastirathādavatīrya pādābhyāṃ putrasahasreṇa sārdhaṃ yena bhagavāṃstenopasaṅkrāntaḥ /",
    "K10bsu006_u:398": " atha bhagavān suvarṇavarṇena kāyena vyāmaprabhayā caṅkramate sma /",
    "K10bsu006_u:399": " atha rājā ajitaseno bhagavato rūpavarṇaliṅgasaṃsthānaṃ dṛṣṭvā mūrcchitvā dharaṇitale nipatitaḥ /",
    "K10bsu006_u:400": " atha bhagavān suvarṇavarṇaṃ bāhuṃ prasārya taṃ rājānamutthāpayati sma /",
    "K10bsu006_u:401": " uttiṣṭha mahārāja kasyārthe prapatitaḥ / rājā āha / (Asv 128)",
    "K10bsu006_u:402": " bahūni kalpāni acintiyāni jātīśatākoṭi acintiyāni /",
    "K10bsu006_u:403": " na me kadācidiha dṛṣṭarūpaṃ tvaṃ lokanātho varadakṣiṇīyo //",
    "K10bsu006_u:404": " tvaṃ sārthavāha jaravyādhimocakaṃ suvarṇavarṇaṃ varalakṣaṇāṅgam /",
    "K10bsu006_u:405": " dvātṛṃśatā lakṣaṇadhāriṇaṃ mune nāsau kadācidvrajate apāyabhūmim /",
    "K10bsu006_u:406": " yo lokanāthasya hi rūpu paśye tvaṃ lokanāthā śirasā namasyāmī //",
    "K10bsu006_u:407": " atha rājā ajitasenaḥ kṛtāñjaliḥ bhagavantamevamāha /",
    "K10bsu006_u:408": " ahaṃ bhagavan tava śāsane pravrajiṣyāmi /",
    "K10bsu006_u:409": " atha bhagavān tuṣṭa udagra āttamanāḥ pramuditaḥ prītisaumanasyajātaḥ /",
    "K10bsu006_u:410": " alabdhalābhā ye tatra mama śāsanaṃ vaistārikaṃ bhavati /",
    "K10bsu006_u:411": " taṃ rājānamajitasenamevamāha /",
    "K10bsu006_u:412": " gaccha tvaṃ mahārāja svagṛhe saptame divase āgamiṣyāmi /",
    "K10bsu006_u:413": " atha rājā ajitasenastuṣṭa udagra āttamanāḥ pramuditaḥ prītisaumanasyajātastaṃ kalyāṇamitraṃ bhikṣuṃ purataḥsthāpya svagṛhaṃ gatvā sarvānamātyānāmantrayate sma /",
    "K10bsu006_u:414": " sarvairgrāmanagaranigamajanapadaiḥ pathaṃ śodhayitavyaṃ gṛhe gṛhe dhvajānyucchrāpitavyāni gṛhe gṛhe ratnamayāni (Asv 129)",
    "K10bsu006_u:415": " kumbhāni paripūrayitavyāni /",
    "K10bsu006_u:416": " tadā taiḥ sarvairamātyairājñātam /",
    "K10bsu006_u:417": " sarvagrāmanagaranigamajanapadaiḥ pathaṃ śodhitaṃ dhvajānyucchrāpitāni ratnamayāni kumbhāni paripūritāni /",
    "K10bsu006_u:418": " yatra rājā ajitasenaḥ prativasati tatra dvādaśakoṭyo dhvajānāmucchrāpitā dvādaśakoṭyo ratnamayānāṃ kumbhānāṃ paripūritāḥ /",
    "K10bsu006_u:419": " yāvat saptame divase tathāgato 'rhan samyaksambuddhaḥ śāriputramaudgalyāyanānandapūrṇamaitrāyaṇīputrapramukhairmahāśrāvakasaṅghaiḥ",
    "K10bsu006_u:420": " parivṛtaḥ puraskṛtaḥ ajitasenasya rājño rājadhānīmanuprāptaḥ /",
    "K10bsu006_u:421": " atha rājā ajitasenaḥ puṣpapiṭakaṃ gṛhītvā kalyāṇamitraṃ purataḥsthāpya bhagavantaṃ puṣpairavakiran bhagavantamevamāha /",
    "K10bsu006_u:422": " anena kuśalamūlena sarvasattvā anuttarāṃ samyaksambodhimabhisampadyante /",
    "K10bsu006_u:423": " atha rājñā ajitasenena āsanāni prajñaptāni /",
    "K10bsu006_u:424": " tasya bhagavataḥ siṃhāsanaṃ pradattam /",
    "K10bsu006_u:425": " atha bhagavān siṃhāsane niṣaṇṇo rājño 'jitasenasya dharmān deśitavān /",
    "K10bsu006_u:426": " atha rājñā ajitasenena prabhūtenāhāreṇa khādanīyena bhojanīyena santarpitaḥ /",
    "K10bsu006_u:427": " atha rājā ajitaseno jyeṣṭhakaṃ rājakumāraṃ dadāti /",
    "K10bsu006_u:428": " imaṃ rājakumāraṃ pravrājaya /",
    "K10bsu006_u:429": " tadahaṃ paścāt pravrajiṣyāmi /",
    "K10bsu006_u:430": " atha bhagavānāyuṣmantamānandamāmantrayate sma /",
    "K10bsu006_u:431": " gacchānanda imaṃ rājakumāraṃ pravrājaya /",
    "K10bsu006_u:432": " (Asv 130) athāyuṣmatānandena sa rājakumāraḥ pravrājitaḥ /",
    "K10bsu006_u:433": " saha pravrajitamātreṇa arhatphalaṃ prāptamabhūt /",
    "K10bsu006_u:434": " sarvabuddhakṣetrāṇi paśyati sma /",
    "K10bsu006_u:435": " atha sa rājakumāro 'ntarīkṣagatastaṃ pitaraṃ gāthābhiradhyabhāṣata /",
    "K10bsu006_u:436": " mā vilamba kurute tāta mā khedaṃ kiñci yāsyasi /",
    "K10bsu006_u:437": " aho sulabdhaṃ sugatāna darśanaṃ aho sulabdhaṃ sugatāna lābham //",
    "K10bsu006_u:438": " aho sulabdhaṃ paramaṃ hi lābhaṃ pravrajyalābhaṃ sugatena varṇitam /",
    "K10bsu006_u:439": " saṃsāramokṣo sugatena varṇitaṃ pravrajya śīghraṃ ma vilamba tāta //",
    "K10bsu006_u:440": " mā khedayī lokavināyakendraṃ",
    "K10bsu006_u:441": " sudurlabhaṃ labdha manuṣyalābhaṃ sudurlabhaṃ darśanu nāyakānām /",
    "K10bsu006_u:442": " śīghaṃ ca pravrajya mayā hi labdhaṃ prāptaṃ mayā uttamamagrabodhim /",
    "K10bsu006_u:443": " śrutvā na rājā tada putravākyaṃ sa pravrajī śāsani nāyakasya //",
    "K10bsu006_u:444": " atha rājakumāro 'ntarīkṣagato gāthāṃ bhāṣitvā tūṣṇīṃ sthito 'bhūt /",
    "K10bsu006_u:445": " atha rājā ajitasenaḥ putrasya vākyaṃ śrutvā tuṣṭa udagra (Asv 131)",
    "K10bsu006_u:446": " āttamanāḥ pramuditaḥ prītisaumanasyajāto bhagavantamuddiśya vihāraṃ kārayati sma /",
    "K10bsu006_u:447": " tūryakoṭyo 'nupradattāḥ /",
    "K10bsu006_u:448": " antaḥpurasahasramasyāstrīndriyamantarhitapuruṣendriyaṃ prādurabhūt /",
    "K10bsu006_u:449": " atha rājā ajitaseno bhagavataḥ śāsane pravrajito 'bhūt /",
    "K10bsu006_u:450": " tāścāmātyakoṭyo bhagavataḥ śāsane pravrajitā abhūvan /",
    "K10bsu006_u:451": " taccāntaḥpurapuruṣasahasraṃ pravrajitamabhūt /",
    "K10bsu006_u:452": " bhagavān rājānamajitasenaṃ pravrājya yena jetavanaṃ vihārastena gamanamārabdhavān /",
    "K10bsu006_u:453": " athāyuṣmānānando bhagavantamevamāha /",
    "K10bsu006_u:454": " ayaṃ rājā ajitaseno rājyaṃ parityajya vihāraṃ kārayitvā bhagavataḥ śāsane pravrajito 'bhūt /",
    "K10bsu006_u:455": " asya kīdṛśaṃ kuśalamūlaṃ bhaviṣyati /",
    "K10bsu006_u:456": " bhagavānāha /",
    "K10bsu006_u:457": " sādhu sādhu ānanda yattvayā parikīrtitam /",
    "K10bsu006_u:458": " ayaṃ rājā ajitaseno mama śāsane pravrajito bhaviṣyati /",
    "K10bsu006_u:459": " anāgate 'dhvanyaparimitaiḥ kalpairacintyairaparimāṇairajitaprabho nāma tathāgato",
    "K10bsu006_u:460": " 'rhan samyak sambuddho loke bhaviṣyati vidyācaraṇasampannaḥ sugato lokavidanuttaraḥ",
    "K10bsu006_u:461": " puruṣadamyasārathiḥ śāstā devānāṃ ca manuṣyāṇāṃ ca buddho bhagavān /",
    "K10bsu006_u:462": " ānanda āha /",
    "K10bsu006_u:463": " ayaṃ nandimitramahāśrāvako rājñaḥ kalyāṇa mitramabhūt /",
    "K10bsu006_u:464": " kidṛśaṃ vāsya kuśalamūlaṃ bhaviṣyati /",
    "K10bsu006_u:465": " bhagavānāha /",
    "K10bsu006_u:466": " (Asv 132) ayamānanda nandimitramahāśrāvakastatraiva kālasamaye nandiprabho nāma tathāgato 'rhan samyaksambuddho loke bhaviṣyati /",
    "K10bsu006_u:467": " ānanda āha /",
    "K10bsu006_u:468": " kīdṛśaṃ bhagavan teṣāṃ tathāgatānāṃ buddhakṣetraṃ bhaviṣyati /",
    "K10bsu006_u:469": " bhagavānāha /",
    "K10bsu006_u:470": " aparimitaguṇasañcayā nāma sā buddhakṣetraṃ bhaviṣyati yatreme tathāgatā bhaviṣyanti /",
    "K10bsu006_u:471": " ānanda āha /",
    "K10bsu006_u:472": " ya imaṃ dharmaparyāyaṃ sakalaṃ samāptaṃ paścime kāle paścime samaye samprakāśayiṣyati tasya kīdṛśaḥ puṇyaskandho bhaviṣyati /",
    "K10bsu006_u:473": " bhagavānāha /",
    "K10bsu006_u:474": " yadā mayānanda duṣkarakoṭiniyutaśatasahasrāṇi caritvā bodhirabhisambuddhā tadā te sattvā bodhimabhisambhotsyante /",
    "K10bsu006_u:475": " ya etaddharmaparyāyāt catuṣpadikāmapi gāthāṃ śroṣyanti avaivartikāśca te sattvā bhaviṣyantyanuttarāyāṃ samyaksambodhau /",
    "K10bsu006_u:476": " ānanda āha /",
    "K10bsu006_u:477": " ya imaṃ dharmaparyāyaṃ dharmabhāṇakāḥ samprakāśayiṣyanti teṣāṃ kīdṛśaṃ kuśalamūlaṃ bhaviṣyati /",
    "K10bsu006_u:478": " bhagavānāha /",
    "K10bsu006_u:479": " śṛṇu ānanda rājā bhaviṣyati cakravartī caturdvīpeśvaraḥ /",
    "K10bsu006_u:480": " ya imaṃ dhamaparyāyaṃ sakalaṃ samāptaṃ samprakāśayiṣyanti muktāśca bhaviṣyanti jātijarāvyādhiparidevaduḥkhadaurmanasyopāyāsebhyaḥ parimuktā bhaviṣyanti /",
    "K10bsu006_u:481": " ānanda āha /",
    "K10bsu006_u:482": " ye paścime kāle paścime samaye sattvā imaṃ dharmaparyāyaṃ pratikṣepsyanti na pattīyiṣyanti teṣāṃ kā gatirbhaviṣyati kaḥ parāyaṇam /",
    "K10bsu006_u:483": " (Asv 133) bhagavānāha /",
    "K10bsu006_u:484": " alamalamānanda /",
    "K10bsu006_u:485": " mā me pāpakaṃ karmaskandhaṃ paripṛccha /",
    "K10bsu006_u:486": " na mayā śakyaṃ parikīrtayitum /",
    "K10bsu006_u:487": " anyatra buddhakoṭibhirnaśakyaṃ parikīrtayitum /",
    "K10bsu006_u:488": " ānanda āha /",
    "K10bsu006_u:489": " parikīrtaya bhagavan parikīrtaya /",
    "K10bsu006_u:490": " sugato bhagavānāha /",
    "K10bsu006_u:491": " śruṇu ānanda saddharmapratikṣepakasya gatiṃ parikīrtayiṣyāmi /",
    "K10bsu006_u:492": " raurave mahānarake hāhahe mahānarake avīcau mahānarake tiryagyonau yamaloke ca pretaviṣaye bahūni kalpasahasrāṇi duḥkhamanubhavitavyam /",
    "K10bsu006_u:493": " yadi kadācinmanuṣyaloke upapatsyate dīrghaśuṣkatālukaṇṭho bhaviṣyati /",
    "K10bsu006_u:494": " dvādaśayojanāni tasya jihvā bhaviṣyati /",
    "K10bsu006_u:495": " dvādaśahalyāni pravahiṣyanti ye evaṃ vāgabhāṣiṣyante /",
    "K10bsu006_u:496": " mā bhoḥ kulaputrā bhoḥ kvacit saddharmaṃ pratikṣepaṣyatha /",
    "K10bsu006_u:497": " saddharmapratikṣepakasya evaṃ gatirbhavati /",
    "K10bsu006_u:498": " ānanda āha /",
    "K10bsu006_u:499": " kena hetunā bhagavan saddharmaḥ pratikṣipto bhavati /",
    "K10bsu006_u:500": " bhagavānāha /",
    "K10bsu006_u:501": " ye sattvāḥ paścime kāle paścime samaye eteṣāṃ sūtrānudhārakāṇāṃ dharmabhāṇakānāmākrośiṣyanti",
    "K10bsu006_u:502": " paribhāṣiṣyante kutsayiṣyanti paṃsayiṣyanti tasya dharmabhāṇakasya duṣṭacittamutpādayiṣyanti",
    "K10bsu006_u:503": " tebhyaḥ saddharmaḥ pratikṣipto",
    "K10bsu006_u:504": " bhaviṣyati /",
    "K10bsu006_u:505": " yaḥ sattvaḥ (Asv 134)",
    "K10bsu006_u:506": " trisāhasramahāsāhasryāṃ lokadhātau sattvānāmakṣīṇyutpāṭayet ayaṃ tato bahutaramapuṇyaskandho bhavet /",
    "K10bsu006_u:507": " evameva ya eteṣāṃ sūtradhārakāṇāṃ dharmabhāṇakāṇāṃ duṣṭacittaprekṣitā ayaṃ tato bahutaramapuṇyaskandhaṃ prasaviṣyate /",
    "K10bsu006_u:508": " atha ānando bhagavato gāthāḥ pratyabhāṣata /",
    "K10bsu006_u:509": " bahusūtrasahasrāṇi śrutaṃ me śāstusammukhāt /",
    "K10bsu006_u:510": " na came īdṛśaṃ sūtraṃ śrutapūrvaṃ kadācana //",
    "K10bsu006_u:511": " parinirvṛtasya śāstusya paścātkāle subhairave /",
    "K10bsu006_u:512": " idaṃ sūtraṃ prakāśiṣye dhārayiṣye imaṃ nayam //",
    "K10bsu006_u:513": " yatra sūtraratne asmiṃ paścātkāle bhaviṣyati /",
    "K10bsu006_u:514": " rakṣāṃ kariṣyāmi teṣāṃ paścātkāle subhairave //",
    "K10bsu006_u:515": " pratikṣipiṣyāmi nedaṃ gambhīraṃ buddhabhāṣitam //",
    "K10bsu006_u:516": " athāyuṣmānānando bhagavato gāthā bhāṣitvā tūṣṇīṃ sthito 'bhūt /",
    "K10bsu006_u:517": " atha kāśyapo mahāśrāvako bhagavantaṃ gāthābhiradhyabhāṣata /",
    "K10bsu006_u:518": " suvarṇavarṇaṃ varalakṣaṇāṅgaṃ dvātriṃśatā lakṣaṇadhāriṇaṃ jinam /",
    "K10bsu006_u:519": " subhāṣitaṃ sūtra mahānubhāvagaṃ gambhīradharmaṃ nipuṇaṃ sudurdṛśam // (Asv 135)",
    "K10bsu006_u:520": " prakāśitaṃ sūtramidaṃ niruttaraṃ mā paścakāle parinirvṛte jite /",
    "K10bsu006_u:521": " dhāriṣye maṃ sūtranayaṃ niruttaraṃ /",
    "K10bsu006_u:522": " athāyuṣmān śāradvatīputro bhagavantaṃ gāthābhiradhyabhāṣata /",
    "K10bsu006_u:523": " namo 'stu te buddha mahānubhāva prakāśitaṃ sutramidaṃ niruttaram /",
    "K10bsu006_u:524": " parinirvṛtasya tava lokanāyakā likhiṣyati sūtrametaṃ niruttaram //",
    "K10bsu006_u:525": " na cāpi so gacchati durgatībhayaṃ svargaṃ ca so gacchati kṣiprametat //",
    "K10bsu006_u:526": " athāyuṣmān pūrṇo maitrāyaṇīputro bhagavantaṃ gāthābhiradhyabhāṣata /",
    "K10bsu006_u:527": " kṛtajño bahusattvānāṃ mocako durgatībhayāt /",
    "K10bsu006_u:528": " prakāśitaṃ tvayā sūtraṃ gambhīraṃ buddhadakṣiṇam //",
    "K10bsu006_u:529": " ahaṃ hi paścime kāle nirvṛte tvayi nāyake /",
    "K10bsu006_u:530": " idaṃ sūtraṃ prakāśiṣye hitāya sarvaprāṇinām //",
    "K10bsu006_u:531": " iti /",
    "K10bsu006_u:532": " atha brahmā sahāmpatirbhagavantaṃ gāthābhiradhyabhāṣata /",
    "K10bsu006_u:533": " namo 'stu te buddha mahānubhāvā prakāśitaṃ sūtramidaṃ tvayā śubham / (Asv 136)",
    "K10bsu006_u:534": " parinirvṛtasya tava lokanāyaka rakṣāṃ kariṣyāmi ha sūtraratne //",
    "K10bsu006_u:535": " atha catvāro mahārājā bhagavantaṃ gāthābhiradhyabhāṣanta /",
    "K10bsu006_u:536": " aho suramyaṃ varasūtraratnaṃ prakāśitam īdṛśa paścakāle /",
    "K10bsu006_u:537": " ..................sūtraratnaṃ prakāśitaṃ paśyati paścakāle //",
    "K10bsu006_u:538": " sugatāna vai lokavināyakānāṃ ahaṃ hi dhāriṣyam sūtraratnam /",
    "K10bsu006_u:539": " rakṣāṃ kariṣyāmyaha sūtraratnaṃ imavocadbhagavānāttamanā //",
    "K10bsu006_u:540": " sā ca sarvāvatī parṣadbhagavato bhāṣitamabhyanandat /",
    "K10bsu006_u:541": " ajitasenavyakaraṇanirdeśo nāma mahāyānasūtraṃ samāptam //",
    "K10bsu006_u:542": " deyadharmoyaṃ bālosiṃhena sārdha bhāryājājatitrana sārdhaṃ mātāpitroḥ paramaduṣkartroḥ sārdhaṃ kṣīṇīena akhiloṭiena diśoṭajāja maṅgali.......",
    "K10bsu006_u:543": " utrayannagarvidoṭiena vaṭrari-khuśoṭi-khūśogoṭiena sārdhaṃ sarvasattvaiḥ sarva...... bhiryatra puṇya tadbha......",
    "K10bsu006_u:544": " sarvasattvānāmanuttaraḥ...... sārdhaṃ paramakalyāṇamitrasthirabandhuena /",
    "K10bsu006_u:545": " lisvitamidaṃ pustakaṃ dharmabhāṇakanarendradattena /"
}