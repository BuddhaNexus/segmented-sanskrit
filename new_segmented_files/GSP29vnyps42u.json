{
    "GSP29vnyps42u:0": " // smṛtyadhyāyaḥ //",
    "GSP29vnyps42u:1": " // dvitīyamāhnikam //",
    "GSP29vnyps42u:2": " nyā. pa. śa. 51 evaṃ tāvadvivecitaṃ pramāṇam /",
    "GSP29vnyps42u:3": " cārvākāstu pratyakṣamekaṃ pramāṇamityāhuḥ /",
    "GSP29vnyps42u:4": " teṣveva kecit anumānasya pratyakṣentarbhāvamicchanti;",
    "GSP29vnyps42u:5": " kecittu aprāmāṇyam;",
    "GSP29vnyps42u:6": " pratyakṣamanumānaṃ ca kāṇādāḥ saugatāśca /",
    "GSP29vnyps42u:7": " tatra pūrve śabdasyānumānentarbhāvamāhuḥ;",
    "GSP29vnyps42u:8": " pare tu kecit antarbhāvam;",
    "GSP29vnyps42u:9": " kecidaprāmāṇyam;",
    "GSP29vnyps42u:10": " te cāgamaṃ ca sāṃkhyāḥ,",
    "GSP29vnyps42u:11": " bhūṣaṇamatānuvartinaśca /",
    "GSP29vnyps42u:12": " tatra vedasyānāditvaṃ pūrve parijagṛhuḥ;",
    "GSP29vnyps42u:13": " uttare tvīśvarasṛṣṭatām;",
    "GSP29vnyps42u:14": " tāni ca smṛtiṃ ca vaiśeṣikaikadeśinosmatsiddhāntaikadeśinaśca;",
    "GSP29vnyps42u:15": " tānyeva sārthāpattikāni prābhākarāḥ;",
    "GSP29vnyps42u:16": " anupalabdhiṣaṣṭhāni tānyeva tautātitāḥ,",
    "GSP29vnyps42u:17": " tatpralobhanarucayo māyāvādinaśca;",
    "GSP29vnyps42u:18": " tānyeva saṃbhavatihyayuktāni purāṇaśaraṇāḥ /",
    "GSP29vnyps42u:19": " adyatanapramāṇaparigrahopalambhaprakriyeyam /",
    "GSP29vnyps42u:20": " anante pūrvāparakāle kaḥ kimaṅgīkuryāt,",
    "GSP29vnyps42u:21": " kiṃ vā bahiṣkuryāt,",
    "GSP29vnyps42u:22": " iti ko jānātyanyatra kalpasākṣātkāriṇastasmādekasmāddevāt /",
    "GSP29vnyps42u:23": " iha ca nyūnavādinastadavasare nirastāḥ /",
    "GSP29vnyps42u:24": " adhikatayā parābhimatānāṃ tu arntabhāvo vaktavyaḥ /",
    "GSP29vnyps42u:25": " tatra yathā pratyabhijñādīnāṃ pratyakṣādiṣveva niveśa iṣyate,",
    "GSP29vnyps42u:26": " evamanyeṣāmapi /",
    "GSP29vnyps42u:27": " pratyabhijñā tāvat grahaṇātmikaivetyeke;",
    "GSP29vnyps42u:28": " tathāhi--- “pratyabhijñāyāmapi smṛtiranubhava ityaṃśabhedosti cet” ityāśaṅkya pratyuktaṃ śrīviṣṇucittaiḥ--- “yadi viṣayabhedaḥ,",
    "GSP29vnyps42u:29": " tadā aṃśabhedaḥ saṃbhavet;",
    "GSP29vnyps42u:30": " aikyameva hi niraṃśaṃ pratyabhijñāpratyakṣaviṣayaḥ /",
    "GSP29vnyps42u:31": " kathaṃ saṃskāraḥaparokṣadhījanakaḥ iti cet, na,",
    "GSP29vnyps42u:32": " cakṣurādīndriyasahakṛtasya saṃskārasya jñāturaikyāt tadidamityaparokṣadhīhetutvopapatteḥ /",
    "GSP29vnyps42u:33": " aparokṣārthaikyasādhikā /",
    "GSP29vnyps42u:34": " sā pratyabhijñā soyaṃ vai pumānityevamātmikā /",
    "GSP29vnyps42u:35": " saṃskāramātrajanyatvānna smṛtirmānameva tat” //",
    "GSP29vnyps42u:36": " iti /",
    "GSP29vnyps42u:37": " dīpe ca 'anusmṛteśca' iti sūtre bhāṣitam- “pratyabhijñānācca na paṭādeḥ kṣaṇikatvam;",
    "GSP29vnyps42u:38": " tadevedamiti pratyabhijñāyate;",
    "GSP29vnyps42u:39": " pratyabhijñā hi nāmātītavartamānakālavartyekavastuviṣayamekaṃ pratyakṣajñānam /",
    "GSP29vnyps42u:40": " tasya kāladvayasambandhāviśiṣṭamekameva vastu viṣayaḥ /",
    "GSP29vnyps42u:41": " na ca tadityaṃśaḥ smaraṇam,",
    "GSP29vnyps42u:42": " idamaṃśaśca grahaṇam,",
    "GSP29vnyps42u:43": " atītasambandhinīndriyasaṃprayogābhāvāt iti vācyam,",
    "GSP29vnyps42u:44": " tadidamiti sāmānādhikaraṇyena grahaṇasyaikatvasphuraṇāt /",
    "GSP29vnyps42u:45": " pūrvānubhavajanitasaṃskārasacivendriyasaṃprayogayuktasya puruṣasya tathā grahaṇamupapadyata eva;",
    "GSP29vnyps42u:46": " anvayavyatirekādhīnaṃ hi sarvatra sāmagrīparikalpanam” iti /",
    "GSP29vnyps42u:47": " anye tu atra dhībhedabāddhyaparihārau matvā tadidamaṃśayostadaṃśe saṃskārānvayavyatirekānuvidhānadarśanāt parokṣarūpatayā idamaṃśe ca patyakṣarūpatayā cobhayātmakatvamāhuḥ /",
    "GSP29vnyps42u:48": " tanmate saṃskārādhīnaprakāśā smṛtiriti lakṣaṇam,",
    "GSP29vnyps42u:49": " aparokṣajñānaṃ pratyakṣam,",
    "GSP29vnyps42u:50": " ubhayalakṣaṇayogāt pratyabhijñāyāmubhayātmakatvam, iti /",
    "GSP29vnyps42u:51": " abhyupagantavyaṃ cāsmatsiddhāntibhiḥ sarvaiḥ pratyakṣetarajñānānāṃ parokṣāparokṣarūpatvam,",
    "GSP29vnyps42u:52": " svayaṃprakāśatvāt,",
    "GSP29vnyps42u:53": " sarvajñānānāṃ vedyetarāṃśāpekṣayā ca pratyakṣatvāt /",
    "GSP29vnyps42u:54": " uktaṃ cedaṃ śrīviṣṇucittairapi --- “svaprakāśakaṃ viṣayaprakāśakaṃ caikameva jñānam;",
    "GSP29vnyps42u:55": " tatra smṛtriranubhūtiriti kuto bhedaḥ ?",
    "GSP29vnyps42u:56": " ” iti paricodya,",
    "GSP29vnyps42u:57": " “prakāśamānabhedāt,",
    "GSP29vnyps42u:58": " iti brūmaḥ; yathā--- gaurayamityekasminneva jñāne prakāriprakāraviṣayabhedena jñānāṃśabhedaḥ;",
    "GSP29vnyps42u:59": " yathā--- gaurayamityekasminneva jñāne prakāriprakāraviṣayabhedena jñānāṃśabhedaḥ;",
    "GSP29vnyps42u:60": " yathā ca ghaṭapaṭāvityekasminneva jñāneṃśabhedaḥ;",
    "GSP29vnyps42u:61": " yathā vā parābhyupagatabhramajñāneṣvadhiṣṭhānāṃśe prāmāṇyam,",
    "GSP29vnyps42u:62": " itaratrāprāmāṇyaṃ ca” iti parihārāt;",
    "GSP29vnyps42u:63": " tathā “smṛteḥ svaprakāśāṃśopi saṃskāramātraja eva,",
    "GSP29vnyps42u:64": " indriyādipratiniyatakāraṇāntarābhāvāt” iti paricodya “naivam,",
    "GSP29vnyps42u:65": " jñānānāṃ prakāśamānatvasya svābhāvikatvāt” iti parihārācca /",
    "GSP29vnyps42u:66": " tasmāt sarvatra viṣayāpekṣayaiva aparokṣatvānumititvasmṛtitvādivibhāgaḥ /",
    "GSP29vnyps42u:67": " jātisaṃkarāsaṃkarādi tu darśanādarśanābhyāṃ vyavasthāpyam,",
    "GSP29vnyps42u:68": " aupādhikasaṃkarādivacca /",
    "GSP29vnyps42u:69": " tadevamubhayātmakatvopapatteḥ pratyabhijñāpyubhayātmikā iti //",
    "GSP29vnyps42u:70": " nyā. pa. śa. 52 pratyabhijñāpyabhijñāvat tridhā cākṣādibhedataḥ /",
    "GSP29vnyps42u:71": " tattatsaṃskārasaṃbhedamūlatvānnavadhā bhavet //",
    "GSP29vnyps42u:72": " pratyakṣatoktirdīpādau pradarśanapareṣyatām /",
    "GSP29vnyps42u:73": " na hi liṅgādibhiḥ soyamiti jñānaṃ na jāyate //",
    "GSP29vnyps42u:74": " śabdajaṃ pratyabhijñānamupajīvya pravartate /",
    "GSP29vnyps42u:75": " śākhāntarādhikaraṇanyāyaśca kratuvidyayoḥ //",
    "GSP29vnyps42u:76": " dīpādiṣviva sarvatra bādhakāderasaṃbhavāt /",
    "GSP29vnyps42u:77": " vigītaṃ pratyabhijñānaṃ pramāṇaṃ savikalpavat //",
    "GSP29vnyps42u:78": " karaṇākaraṇādīnāṃ kālabhedādyupādhitaḥ /",
    "GSP29vnyps42u:79": " avirodhānna bījādau śakyate bhedakalpanam //",
    "GSP29vnyps42u:80": " anyathā deśabhedena karaṇākaraṇādibhiḥ /",
    "GSP29vnyps42u:81": " ekaṃ jagati naiva syāditi syāt sarvaśūnyatā //",
    "GSP29vnyps42u:82": " tasmād viruddhasaṃspṛṣṭaviṣayapratyabhijñayā /",
    "GSP29vnyps42u:83": " sthiratvamātmanāṃ siddhaṃ bāhyānāmapi vāstavam //",
    "GSP29vnyps42u:84": " nyā. pa. śa. 53 pratisandhānamapyātmagocaraṃ pratyabhijñāviśeṣa eva;",
    "GSP29vnyps42u:85": " yohamadrākṣaṃ sa eva spṛśāmi,",
    "GSP29vnyps42u:86": " ityevamādirūpatvāt /",
    "GSP29vnyps42u:87": " pratisandhirarthadvayaviṣayaikabuddhirityeke /",
    "GSP29vnyps42u:88": " tatrāpi pṛthaganubhūtānekārthagocaraikakartṛkaikabuddhiriti pūraṇīyam, iti /",
    "GSP29vnyps42u:89": " saṃvādo nāma jñānajātyantaram,",
    "GSP29vnyps42u:90": " iti kecit; tadayuktam,",
    "GSP29vnyps42u:91": " saṃkhyāntarāsaṃbhavāt /",
    "GSP29vnyps42u:92": " yattu varadaviṣṇumiśrairuktam--- “gṛhītārthaviṣayaṃ śabdakāraṇakaṃ jñānaṃ saṃvādaḥ” iti,",
    "GSP29vnyps42u:93": " tadapi śābdāvāntarabhede saṃjñāviśeṣaniveśamātraparam;",
    "GSP29vnyps42u:94": " “na hi gṛhītārthaviṣayatve śabdaśaktiprasūtatvamapaiti;",
    "GSP29vnyps42u:95": " gṛhītamātragocarapramāṇāntarepi tadanyatvaprasaṅgāt;",
    "GSP29vnyps42u:96": " bhavati hi parvatoyamagnimāniti śabdaśravaṇānantaraṃ dhūmaṃ parāmṛśatopi tādṛśī buddhiḥ /",
    "GSP29vnyps42u:97": " tathā dvitīyayogipratyakṣādāvapi draṣṭavyam /",
    "GSP29vnyps42u:98": " anapekṣitatvādikamapi śrutaviṣayānumānādau samam /",
    "GSP29vnyps42u:99": " na cāpekṣāyuktaṃ prāmāṇyaṃ bhedobhedo vā,",
    "GSP29vnyps42u:100": " tṛṇādipratyakṣasyāpi tathā prasaṅgāt” ityuktam /",
    "GSP29vnyps42u:101": " kimarthaṃ tarhi vedānāṃ vedāntānāṃ cāprāptaviṣayatvaṃ samarthyate ?",
    "GSP29vnyps42u:102": " iti cet, atathāprāptau sākṣādaprāmāṇyaprasaṅgāt;",
    "GSP29vnyps42u:103": " tathāprāptāvapi anapekṣitatayā prekṣāvadbhirnirarthakaprayāsabhīrubhistyājyatvāpātena phalatoprāmāṇyaprasaṅgāt, iti paśya //",
    "GSP29vnyps42u:104": " nyā. pa. śa. 54 upamānamapi yadi gṛhyamāṇapadārthagatasādṛśyavijñānāt smaryamāṇapadārthagatasādṛśyavijñānam,",
    "GSP29vnyps42u:105": " tadā smṛtiḥ,",
    "GSP29vnyps42u:106": " tattadvastusaṃsthānaviśeṣādyatiriktasya sādṛśyasyābhāvāt,",
    "GSP29vnyps42u:107": " tasya ca pūrvadṛṣṭatvāt,",
    "GSP29vnyps42u:108": " smaryamāṇatvācca /",
    "GSP29vnyps42u:109": " vyavahāropyastvapūrvaḥ tattadvyavahāravat pratisambandhaviśeṣaparāmarśopādhikaḥ /",
    "GSP29vnyps42u:110": " yadvā yo yatsadṛśaḥ,",
    "GSP29vnyps42u:111": " sa tadgatasādṛśyapratiyogī;",
    "GSP29vnyps42u:112": " yathā---mithaḥ svahastau,",
    "GSP29vnyps42u:113": " iti vyāptisiddhau gauretatsadṛśaḥ,",
    "GSP29vnyps42u:114": " etadgatasādṛśyapratiyogitvāt,",
    "GSP29vnyps42u:115": " ityanumānāt smaryamāṇagatasādṛśyāsiddhiḥ;",
    "GSP29vnyps42u:116": " anyathā gṛhyamāṇagatavaisādṛśyajñānāt smaryamāṇagatavaisādṛśyapratītirapi mānāntaraṃ syāt /",
    "GSP29vnyps42u:117": " sā cet arthāpattiḥ,",
    "GSP29vnyps42u:118": " sādṛśyadhīrapi tathā kiṃ na syāt ? iti /",
    "GSP29vnyps42u:119": " athavā yugapadeva tatsadṛśoyamiti pratyayenaivobhayavṛttisādṛśyasphuraṇānna taddhetukam,",
    "GSP29vnyps42u:120": " anyathā pṛthaganubhūtayostadānīmapratītasādṛśyayoḥ parastādyugapat smaryamāṇayoryugapadeva pratīyamānasādṛyayoḥko nirvāhaḥ ?",
    "GSP29vnyps42u:121": " , tatrāpi vā pramāṇāntaraṃ kalpyate ? /",
    "GSP29vnyps42u:122": " yathā gauḥ tathā gavayaḥ,",
    "GSP29vnyps42u:123": " govad dviśapho na bhavatyaśvaḥ,",
    "GSP29vnyps42u:124": " dīrghagrīvaḥ pralamboṣṭho vikaṭākṛtiḥ paśuḥ kramelakaḥ,",
    "GSP29vnyps42u:125": " iti tu sādharmyavaidharmyadharmyamātraviṣayam /",
    "GSP29vnyps42u:126": " trividhamapyatideśavākyamāgama eva /",
    "GSP29vnyps42u:127": " yattu-- “śrutātideśavākyasyagavayādāvatideśavākyārthapratyabhijñānamupamānam,",
    "GSP29vnyps42u:128": " tacca vyutpattiphalakam” iti,",
    "GSP29vnyps42u:129": " tadapyanupapananam,",
    "GSP29vnyps42u:130": " prāgeva vyutpattisiddheḥ /",
    "GSP29vnyps42u:131": " yattu--- “sādṛśyasya nimittattvānnimittasyāpratītitaḥ /",
    "GSP29vnyps42u:132": " samayo durgrahaḥ pūrvaṃ śabdenānumayāpi vā” //",
    "GSP29vnyps42u:133": " iti, tatra nimittasyāpratītitaḥ,",
    "GSP29vnyps42u:134": " iti tvasiddham,",
    "GSP29vnyps42u:135": " gavayatvādereva jātiviśeṣasya gosādṛśyākāropalakṣitasya prathamameva vākyārthatayā pratītiḥ;",
    "GSP29vnyps42u:136": " gosādṛśyākāropalakṣitasya prathamameva vākyārthatayā pratītiḥ;",
    "GSP29vnyps42u:137": " gosādṛśyopalakṣitaḥ kaścid vyaktiviśeṣo gavaya iti hi pratītiḥ /",
    "GSP29vnyps42u:138": " paścāt pratyakṣitagavayasya tadvaiśadyamātrameva;",
    "GSP29vnyps42u:139": " uktaṃ ca śrīviṣṇucitteḥ--- “gosadṛśo gavayaḥ iti gosādṛśyaikādhikaraṇaṃ sāmānyaṃ vācyamiti vyutpannam,",
    "GSP29vnyps42u:140": " prathamaṃ vākyārthatayā pratīteḥ /",
    "GSP29vnyps42u:141": " gosādṛśyopalakṣitasyānirṇaye paścādapyanirṇayaḥ /",
    "GSP29vnyps42u:142": " anyathānirṇaye tathā paścādapi /",
    "GSP29vnyps42u:143": " tato vākyaśravaṇavelāyāmeva nirṇitam” iti /",
    "GSP29vnyps42u:144": " evaṃ cānabhyupagame kathaminrdādiśabdavyutpattiḥ ?",
    "GSP29vnyps42u:145": " ; na hyatra nimittabhūtasaṃsthānaviśeṣādidṛṣṭiḥ /",
    "GSP29vnyps42u:146": " na ca nityaṃ tatrāvyutpattiḥ,",
    "GSP29vnyps42u:147": " tadarthaviśiṣṭavākyārthabodhāpātāt /",
    "GSP29vnyps42u:148": " evaṃ nityātīndriyaviṣayasaṃskārādiśabdānāmapi nityamavyutpattireva syāt /",
    "GSP29vnyps42u:149": " tatra cet kathañcinnirvāhaḥ,",
    "GSP29vnyps42u:150": " tathātrāpi /",
    "GSP29vnyps42u:151": " tat siddhaṃ nopamānamatiriktam, iti /",
    "GSP29vnyps42u:152": " arthāpattistvanumānameva;",
    "GSP29vnyps42u:153": " tathāhi---anupapadyamānadarśanādupapādakakalpanaṃ nāma vyāpyādvyāpakajñānam,",
    "GSP29vnyps42u:154": " avyāpyasya tena vinānupapadyamānatvābhāvāt,",
    "GSP29vnyps42u:155": " avyāpakasya ca tadupapādakatvāyogāt, iti /",
    "GSP29vnyps42u:156": " pramāṇadvayavirodhe sati viṣayavyavasthāpanamarthāpattiḥ,",
    "GSP29vnyps42u:157": " ityapi na vācyam,",
    "GSP29vnyps42u:158": " pramāṇayoḥ satorvirodhābhāvāt,",
    "GSP29vnyps42u:159": " viruddhayorapi prāmāṇyāyogāt /",
    "GSP29vnyps42u:160": " nanu devadattasya jīvane kutaścit pramāṇāt pramite,",
    "GSP29vnyps42u:161": " jīvatā kvacit sthātavyam,",
    "GSP29vnyps42u:162": " ityaviśeṣeṇa deśasāmānyasambandhāvagatau gṛhamapyāskandantyāṃ satyāṃ pratyakṣe ca gṛhe tadabhāvaṃ pratipādayati spaṣṭo virodhaḥ,",
    "GSP29vnyps42u:163": " atastacchānyai bahirbhāvakalpanamarthāpattiḥ,",
    "GSP29vnyps42u:164": " iti; maivam,",
    "GSP29vnyps42u:165": " kvaciditi viditasya jīvanasya niyamābhāvāt,",
    "GSP29vnyps42u:166": " bahirvidyamānatāsaṃdehe niścayarūpeṇa gṛhābhāvapratyakṣeṇa pratispardhitumasāmarthyāt /",
    "GSP29vnyps42u:167": " na ca viruddhaviṣayayorvāstavaṃ kutrāpi samabalatvaṃ samasti;",
    "GSP29vnyps42u:168": " ubhayāprāmāṇye tu kathañcit syāt /",
    "GSP29vnyps42u:169": " ābhimānikabalasāmyepi tathaiva /",
    "GSP29vnyps42u:170": " yadā vaiṣamyagrahaḥ,",
    "GSP29vnyps42u:171": " tadā tata eva balābalasiddhau kimarthāpattyā sādhyam ? /",
    "GSP29vnyps42u:172": " ataḥ kevalaniravakāśavirodhiviśeṣasannidhau sati sāvakāśaṃ sāmānyaṃ saṃkocayitavyamiti vyavasthā syāt /",
    "GSP29vnyps42u:173": " sāpi ca tathaiva vyāpteḥ,",
    "GSP29vnyps42u:174": " ityanumānaphalameva;",
    "GSP29vnyps42u:175": " anyathā virodhiviṣayatyāga ivāvirodhiviśeṣaparyavasānādāvapi mānāntarakḷptiḥ kiṃ na syāt ? /",
    "GSP29vnyps42u:176": " evamanabhyupagame ca dhūmānumānādāvapyarthāpattitvaprasaṅgaḥ /",
    "GSP29vnyps42u:177": " agniṃ vinānupapadyamānatvasvaya liṅgapratyakṣarūpapramāṇadvayavirodhasya ca vaktuṃ śakyatvāt /",
    "GSP29vnyps42u:178": " dhūmo hi kāraṇabhūtaṃ vahnimākṣipati,",
    "GSP29vnyps42u:179": " pratikṣipati tu pratyakṣam,",
    "GSP29vnyps42u:180": " iti virodhe parvatārvāgbhāge vahniriti vyavasthākalpanasyārthāpattitvaṃ syāt /",
    "GSP29vnyps42u:181": " vyāptinirūpaṇamantareṇa gamakatā gamakasyaiva dharmāntarayogitayā gamyate ityādibhedāstvāśāmātrakalpitāḥ, iti /",
    "GSP29vnyps42u:182": " uktaṃ ca śrīviṣṇuttittaiḥ--- “arthāpattiranumānam” ityādi /",
    "GSP29vnyps42u:183": " kecittu kevalavyatirekiṇi arthāpattisaṃjñāṃ niveśayanti /",
    "GSP29vnyps42u:184": " tasya prāgeva nirāsānna pramāṇavargānupraveśaḥ /",
    "GSP29vnyps42u:185": " anupraveśepi vā na pṛthaktvam //",
    "GSP29vnyps42u:186": " nyā. pa. śa. 55 yattu āgamaprāmāṇye “anubhavaścendriyaliṅgaśabdasadṛśānyathānupapadyamānārthapūrvakaḥ” ityādiṣu upamānārthāpattiparigrahaḥ pratibhāti,",
    "GSP29vnyps42u:187": " tadapi pūrvapakṣapradeśagatatvānna siddhāntatvāya kalpate /",
    "GSP29vnyps42u:188": " abhāvastvasmanmate bhāvāntarātmā /",
    "GSP29vnyps42u:189": " sa cākṣādibhiryathāsaṃbhavaṃ sidhyati /",
    "GSP29vnyps42u:190": " abhāvātmanā tu grahaṇepi pratiyogismaraṇādisahakārisahitāni tānyeva pramāṇanīti na tadatiriktakalpanāvakāśaḥ /",
    "GSP29vnyps42u:191": " ata eva hi prāgartajābhāvādivijñānamapi nirvyūḍham;",
    "GSP29vnyps42u:192": " dṛṣṭa eva hi deśakālādisaṃsargādiviśeṣaḥ paścāt pratiyogismaraṇādimataḥ puruṣasya tadabhāvātmanā dhiyamadhirohati,",
    "GSP29vnyps42u:193": " smartavyasya smaraṇābhāvādvā;",
    "GSP29vnyps42u:194": " tatra tadabhāvānumānam /",
    "GSP29vnyps42u:195": " evamatiriktābhāvapakṣepi nirmūlā pramāṇāntarakḷptiḥ;",
    "GSP29vnyps42u:196": " saghaṭaṃ bhūtalamitivat aghaṭaṃ bhūtalamityapi hyaparokṣā pratītiḥ;",
    "GSP29vnyps42u:197": " na cādhikaraṇagrahaṇopakṣīṇamindriyam,",
    "GSP29vnyps42u:198": " guṇādiṣvapi prasaṅgāt;",
    "GSP29vnyps42u:199": " atirekavadanatirekepyajñātakaraṇatvādīnyanumānāni ca sulabhānīti /",
    "GSP29vnyps42u:200": " saṃbhavopyanumānameva,",
    "GSP29vnyps42u:201": " sahasre śataṃ saṃbhavati ityādeḥ pūrvānubhūsahasragatavyāptibodhanatvāt,",
    "GSP29vnyps42u:202": " saṃbhavati kṣatriye śairyamityādeḥ saṃdehātmakatvenāpramāṇatvāt /",
    "GSP29vnyps42u:203": " avirodhaniścayarūpatvepi tadavirodhaniścāyakapramāṇāntare viśramaḥ /",
    "GSP29vnyps42u:204": " aitihyaṃ tu pramāṇamūlaṃ cedāgamaḥ;",
    "GSP29vnyps42u:205": " tadābhāsamūlaṃ cet tadābhāsaḥ /",
    "GSP29vnyps42u:206": " evaṃ ceṣṭālipyakṣarādikamapyabhiprāyavarṇaviśeṣādyavinābhūtamanumānameva /",
    "GSP29vnyps42u:207": " ceṣṭāyāṃ varadanārāyaṇabhaṭṭārakairevamuktam--- “śabdasya vyavahārasyānukāraśceṣṭayāpi hi /",
    "GSP29vnyps42u:208": " kriyate śābdavijñānayogināṃ svārthabodhikā //",
    "GSP29vnyps42u:209": " anādivyavahāreṣu ceṣṭā vijñātaśaktikāḥ /",
    "GSP29vnyps42u:210": " bodhikāḥ syuryathādhyakṣamiti ced bhavato matam //",
    "GSP29vnyps42u:211": " ceṣṭā giro vā svīkāryāḥ parapratyāyanāya hi /",
    "GSP29vnyps42u:212": " anādayo girāmevānāditā jyāyasī tadā //",
    "GSP29vnyps42u:213": " ceṣṭā sāmayikī śābdavyavahārānusāriṇī /",
    "GSP29vnyps42u:214": " asyaivaṃ bodhiketyevaṃ bharatādyāgame sthitā //",
    "GSP29vnyps42u:215": " dṛśyatenādirāmnāyosmaryamāṇapraṇetṛkaḥ /",
    "GSP29vnyps42u:216": " ” ityādi /",
    "GSP29vnyps42u:217": " tattvaratnākare tvevamuktam--- “vyutpannabodhyabodhakaniyamaṃ cet ceṣṭitaṃ śābdam /",
    "GSP29vnyps42u:218": " aniyatamapi sahadṛṣṭyā smārakamiti na pṛthageṣṭavyam iti /",
    "GSP29vnyps42u:219": " lipyakṣareṣu tu ayaṃ gakāraḥ ayaṃ ghakāraḥ iti varṇātmanā jñānamapramāṇameva /",
    "GSP29vnyps42u:220": " etena cihnenedamakṣaraṃ jānīhītyabhiprāyeṇalipyakṣarasaṃbandhagrāhakāṇāṃ pravṛttiḥ /",
    "GSP29vnyps42u:221": " tataśca vyāptisiddhiḥ /",
    "GSP29vnyps42u:222": " eṣā lipiretadvarṇaviśeṣābhiprāyapūrvikā,",
    "GSP29vnyps42u:223": " bhramādirahitavarṇābhiprāyavatpuruṣalikhitaitallipitvāt,",
    "GSP29vnyps42u:224": " saṃpratipannavyutpattikālalipivat,",
    "GSP29vnyps42u:225": " ityādirūpaḥ prayogo draṣṭavyaḥ /",
    "GSP29vnyps42u:226": " yattu pratibhāyāmuktaṃ tattvaratnākare--- “nanu ca pratibhā kācid yathārthā mānamiṣyatām /",
    "GSP29vnyps42u:227": " bāhyārthanairapekṣyeṇa bāhyajñānakṣamāstu sā //",
    "GSP29vnyps42u:228": " viśiṣṭakālapuruṣādyapekṣotkarṣasaṃbhavā /",
    "GSP29vnyps42u:229": " satyaṃ, kālādibhedastu durvivecosmadādibhiḥ //",
    "GSP29vnyps42u:230": " sannapyasau vyavahṛtau nopayogītyupekṣyate /",
    "GSP29vnyps42u:231": " pratibhāyāḥ phalaṃ dṛṣṭaṃ yadā prāmāṇyaniścayaḥ //",
    "GSP29vnyps42u:232": " tadanyataḥ kṛtārthatvāt prekṣyate na parīkṣakaiḥ /",
    "GSP29vnyps42u:233": " puṇyeṣu puruṣeṣveṣā bhūyiṣṭhaṃ satyadarśinī //",
    "GSP29vnyps42u:234": " tasmāt patañjaliḥ prāha pratibhā ceti tāṃ pramām” //",
    "GSP29vnyps42u:235": " iti, tadapi prāguktayogipratyakṣaviśeṣaviṣayameva /",
    "GSP29vnyps42u:236": " nanvevaṃ, tadapi pramāṇatritvaṃ catuṣṭvaṃ vānupapannam,",
    "GSP29vnyps42u:237": " pratyakṣaparokṣarūpeṇa dvitvasyaiva yuktatvāt,",
    "GSP29vnyps42u:238": " iti cenna,",
    "GSP29vnyps42u:239": " atiprasaṅgāt /",
    "GSP29vnyps42u:240": " tathāhi--- bahuṣvekaikamuddhṛtya tadanyeṣvaikarāśyataḥ /",
    "GSP29vnyps42u:241": " dvaidhakḷptau ghadādāvapyevameva prasajyate //",
    "GSP29vnyps42u:242": " anumānanumānatvaśabdāśabdavibhāgataḥ /",
    "GSP29vnyps42u:243": " pramāṇadvitvamevaṃ te vada kiṃ vāna rocate //",
    "GSP29vnyps42u:244": " pratyakṣasya tadanyābhyāṃ vaijātyagrahaṇādyadi /",
    "GSP29vnyps42u:245": " tayorapi svetarābhyāṃ vaijātyaṃ sphuṭameva naḥ //",
    "GSP29vnyps42u:246": " atokṣaliṅgaśabdākhyāsādhāraṇanidānataḥ /",
    "GSP29vnyps42u:247": " upalakṣyaṃ pramātritvaṃ catuṣṭvaṃ vāpi saṃsmṛteḥ //",
    "GSP29vnyps42u:248": " spaṣṭamaspaṣṭamiti ca jainā yad dvaidhamūcire /",
    "GSP29vnyps42u:249": " tatpratyakṣaparokṣatvavibhāgānna viśiṣyate //",
    "GSP29vnyps42u:250": " ato na tāvati dvaidhe sādhite vivadāmahe /",
    "GSP29vnyps42u:251": " parokṣasyaikamānatvaṃ durvacaṃ bhedasādhanāt //",
    "GSP29vnyps42u:252": " nanvadhyakṣepi bhedosti bāhyāntaravibhāgataḥ /",
    "GSP29vnyps42u:253": " divyādivyatayā cakṣuḥśrotrādibhidayāpi ca //",
    "GSP29vnyps42u:254": " tadvat parokṣasyaikasya pramāṇasya vibhāgataḥ /",
    "GSP29vnyps42u:255": " anumānāgamabhidā kathaṃ nābhyupagamyate //",
    "GSP29vnyps42u:256": " dattottaramidaṃ kiñcid dṛṣṭametacchrutaṃ tvidam /",
    "GSP29vnyps42u:257": " etattvanumitaṃ ceti lokoktiriha sākṣiṇī //",
    "GSP29vnyps42u:258": " yataḥ kutaścid vaidharmyaṃ sādharmyamapi kenacit /",
    "GSP29vnyps42u:259": " sarvatra sulabhaṃ kāmamihāpi parigṛhyate //",
    "GSP29vnyps42u:260": " ataḥ smṛtyanubhūtyākhyāvibhāgādapi nocitam /",
    "GSP29vnyps42u:261": " pramāṇadvitvamityevaṃ prāguktaiva supaddhatiḥ //",
    "GSP29vnyps42u:262": " trividhonubhavaścaiva tanmūlā ca tathā smṛtiḥ /",
    "GSP29vnyps42u:263": " iti ṣoḍhā vibhāge tu na vimanyāmahe vayam //",
    "GSP29vnyps42u:264": " anubhūtivibhāgena tanmūlāyāḥ smṛterapi /",
    "GSP29vnyps42u:265": " vibhāgasya gatārthatvādaikarāśyamudāhṛtam //",
    "GSP29vnyps42u:266": " ato hi tasyāstanmūleṣvantarbhāvavivakṣayā /",
    "GSP29vnyps42u:267": " pramāṇavargaṃ tritvena prāñcaḥ kecidviviñcate //",
    "GSP29vnyps42u:268": " evamanyadapi cintyam, iti //",
    "GSP29vnyps42u:269": " nanu anenana kiṃ pramāṇacintākleśena ?",
    "GSP29vnyps42u:270": " avimṛśyāpi pramāṇavargamupalambhānvayavyatirekādivaśāt paśvādīnāmiva manuṣyādīnāmapi laukikeṣvartheṣu pravṛttinivṛttitatprayojanādikaṃ nirupadravaṃ sidhyati /",
    "GSP29vnyps42u:271": " alaukikeṣvapi tattadvidhāyakaistadanugrāhakaiśca kalpasūtrādibhiścaritārthadhiyāṃ kimanena piṣṭapeṣaṇādikalpena vṛthā vimarśeneti cet,",
    "GSP29vnyps42u:272": " maivam; avakāśoparodhāya tattvopaplavamicchatām /",
    "GSP29vnyps42u:273": " aviparyāsasiddhyai ca viśodhyā mānayaddhatiḥ //",
    "GSP29vnyps42u:274": " pratisaṃdhāya ca phanalaṃ prārambhāhnikadarśitam /",
    "GSP29vnyps42u:275": " sādhyaprameyasaṃśuddhyai sāṅge māne pariśramaḥ //",
    "GSP29vnyps42u:276": " pratyakṣitasamastārthairyogīndrainarapi laṅghyate /",
    "GSP29vnyps42u:277": " pramāṇaplavamālambya tattvaviplavasāgaraḥ //",
    "GSP29vnyps42u:278": " tasmāduktarītyā śuddhiḥ kartavyeti /",
    "GSP29vnyps42u:279": " śuddhānyāyaniṣevitā śrutiśiraḥśuddhāntasiddhāntinī bhadrāṇāṃ pratipādanāya bhajatu pratyakṣatāmakṣatām /",
    "GSP29vnyps42u:280": " patyau nityarase samaṃ karuṇayā pātivratīṃ bibhratī sarvagranthivimocanī bhagavatī sā me samīcī kṛtiḥ //",
    "GSP29vnyps42u:281": " iti śrīkavitārkikasiṃhasya sarvatantrasvatantrasya śrīmadveṅkaṭanāthasya vedāntācāryasya kṛtiṣu nyāyapariśuddhau smṛtyadhyāye //",
    "GSP29vnyps42u:282": " dvitīyamāhnikam //",
    "GSP29vnyps42u:283": " samāptaśca caturthodhyāyaḥ //"
}