{
    "T04bsa014_u:0": " Śikṣāsamuccayakārikā (Śsk)",
    "T04bsa014_u:1": " yadā mama pareṣāṃ ca bhayaṃ duḥkhaṃ ca na priyam /",
    "T04bsa014_u:2": " tadātmanaḥ ko viśeṣo yattaṃ rakṣāmi netaram // Śsk_1 //",
    "T04bsa014_u:3": " duḥkhāntaṃ kartukāmena sukhāntaṃ gantumicchatā /",
    "T04bsa014_u:4": " śraddhāmūlaṃ dṛḍhīkṛtya bodhau kāryā matirdṛḍhā // Śsk_2 //",
    "T04bsa014_u:5": " (śikṣādaro) mahāyānādbodhisattvasya saṃvaraḥ /",
    "T04bsa014_u:6": " marmasthānānyato vidyādyenānāpattiko bhavet // Śsk_3 //",
    "T04bsa014_u:7": " ātmabhāvasya bhogānāṃ tryadhvavṛtteḥ śubhasya ca /",
    "T04bsa014_u:8": " utsargaḥ sarvasattvebhyastadrakṣā śuddhivardhanam // Śsk_4 //",
    "T04bsa014_u:9": " paribhogāya sattvānāmātmabhāvādi dīyate /",
    "T04bsa014_u:10": " arakṣite kuto bhogaḥ ki dattaṃ yanna bhujyate // Śsk_5 //",
    "T04bsa014_u:11": " tasmātsattvopabhogārthamātmabhāvādi pālayet /",
    "T04bsa014_u:12": " kalyāṇamitrānutsargāt sūtrāṇāṃ ca sadekṣaṇāt // Śsk_6 //",
    "T04bsa014_u:13": " tatrātmabhāve kā rakṣā yadanarthavivarjanam /",
    "T04bsa014_u:14": " kenaitallabhyate sarvaṃ niṣphalaspandavarjanāt // Śsk_7 //",
    "T04bsa014_u:15": " etatsidhyetsadā smṛtyā smṛtistīvrādarādbhavet /",
    "T04bsa014_u:16": " ādaraḥ śamamāhātmyaṃ jñātvātāpena jāyate // Śsk_8 //",
    "T04bsa014_u:17": " samāhito yathābhūtaṃ prajānātītyavadanmuniḥ /",
    "T04bsa014_u:18": " śamācca na caleccitaṃ bāhyaceṣṭā nivartanāt // Śsk_9 //",
    "T04bsa014_u:19": " sarvatrāpacalo mandamatisnigdhābhibhāṣaṇāt /",
    "T04bsa014_u:20": " āvavarjayejjanaṃ bhavyamādeyaścāpi jāyate // Śsk_10 //",
    "T04bsa014_u:21": " anādeyaṃ tu taṃ lokaḥ paribhūya jināṅkuram /",
    "T04bsa014_u:22": " bhasmacchanno yathā vahniḥ pacyeta narakādiṣu // Śsk_11 //",
    "T04bsa014_u:23": " ratnameghe jinenoktastena saṅkṣepasaṃvaraḥ /",
    "T04bsa014_u:24": " yenāprasādaḥ sattvānāṃ tadyatnena vivarjayet // Śsk_12 //",
    "T04bsa014_u:25": " eṣā rakṣātmabhāvasya bhaiṣajyavasānādibhiḥ /",
    "T04bsa014_u:26": " ātmatṛṣṇopabhogāttu kliṣṭāpattiḥ prajāyate // Śsk_13 //",
    "T04bsa014_u:27": " sukṛṭārambhiṇā bhāvyaṃ mātrajñena ca sarvataḥ /",
    "T04bsa014_u:28": " iti śikṣāpadādasya bhogarakṣā na duṣkarā // Śsk_14 //",
    "T04bsa014_u:29": " svārthavipāka vaitṛṣṇyācchubhaṃ saṃrakṣitaṃ bhavet /",
    "T04bsa014_u:30": " paścātāpaṃ na kurvīta na ca kṛtvā prakāśayet // Śsk_15 //",
    "T04bsa014_u:31": " lābhasatkārabhītaḥ syādunnatiṃ varjayetsadā /",
    "T04bsa014_u:32": " bodhisattvaḥ prasannaḥ syāddharme vimatimutsṛjet // Śsk_16 //",
    "T04bsa014_u:33": " śodhitasyātmabhāvasyabhogaḥ pathyo bhaviṣyati /",
    "T04bsa014_u:34": " samyaksiddhasya bhaktasya niṣkaṇasyeva dehinām // Śsk_17 //",
    "T04bsa014_u:35": " tṛṇacchanna yathā śasyaṃ rogaiḥ sīdati naidhate /",
    "T04bsa014_u:36": " buddhāṅkurastathā vṛddhiṃ kleśacchanno na gacchati // Śsk_18 //",
    "T04bsa014_u:37": " ātmabhāvasya kā śuddhiḥ pāpakleśaviśodhanam /",
    "T04bsa014_u:38": " sambuddhottayarthasāreṇa yatnabhāve tvapāyagaḥ // Śsk_19 //",
    "T04bsa014_u:39": " kṣameta śrutameṣeta saṃśrayeta vanaṃ tataḥ /",
    "T04bsa014_u:40": " sāmādhānāya yujyeta bhāvayedaśubhādikam // Śsk_20 //",
    "T04bsa014_u:41": " bhogaśuddhiṃ ca jānīyātsamyagājīvaśodhanāt /",
    "T04bsa014_u:42": " śūnyatākaruṇāgarbheceṣṭitātpuṇyaśodhanam // Śsk_21 //",
    "T04bsa014_u:43": " grahītāraḥ subahavaḥ svalpaṃ ceda manena kim /",
    "T04bsa014_u:44": " na cātitṛptijanakaṃ vardhanīyamidaṃ tataḥ // Śsk_22 //",
    "T04bsa014_u:45": " ātmabhāvasya kā vṛddhirbalānālasyavardhanam /",
    "T04bsa014_u:46": " śūnyatākaruṇāgarbhāddānādbhogasya vardhanam // Śsk_23 //",
    "T04bsa014_u:47": " kṛtvādāveva yatnena vyavasāyāśayau dṛḍhau /",
    "T04bsa014_u:48": " karuṇāṃ ca puraskṛtya yateta śubhavṛddhaye // Śsk_24 //",
    "T04bsa014_u:49": " bhadracaryāvidhiḥ kāryo vandanādiḥ sahādarāt /",
    "T04bsa014_u:50": " śraddhādīnāṃ sadābhyāso maitrī buddhādyanusmṛtiḥ // Śsk_25 //",
    "T04bsa014_u:51": " sarvāvasthāsu sattvārtho dharmadānaṃ nirāmiṣam /",
    "T04bsa014_u:52": " bodhicittaṃ ca puṇyasya vṛddhihetuḥ samāsataḥ // Śsk_26 //",
    "T04bsa014_u:53": " siddhiḥ samyakprahāṇānāmapramādāviyojanāt /",
    "T04bsa014_u:54": " smṛtyātha samprajanyena yoniśaścintanena ca // Śsk_27 //"
}