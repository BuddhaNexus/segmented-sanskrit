{
    "GR14dhyrkk_u:0": " śrī śrī rādhā-kṛṣṇāṣṭa-kālīya-līlā-smaraṇa-krama-paddhatiḥ",
    "GR14dhyrkk_u:1": " evaṃ padmopari dhyātvā rādhā-kṛṣṇau tatas tayoḥ /",
    "GR14dhyrkk_u:2": " aṣṭa-kālocitāṃ sevāṃ vidadhyāt siddha-dehataḥ /",
    "GR14dhyrkk_u:3": " guru-vargājñayā tatra pūjayed rādhikā-harī // RKK_1 //",
    "GR14dhyrkk_u:4": " bāhya-pūjāṃ tataḥ kṛtvā pādyam arghyaṃ krameṇa ca /",
    "GR14dhyrkk_u:5": " vidhi-pūrvaka-śuśrūṣā-nantaraṃ sādhakaḥ kramāt /",
    "GR14dhyrkk_u:6": " dvātriṃśad-akṣara-mukhānj apen mantrān atandritaḥ // RKK_2 //",
    "GR14dhyrkk_u:7": " mahā-mantraṃ japed ādau daśārṇaṃ tad-antaram /",
    "GR14dhyrkk_u:8": " tataḥ śrī-rādhikā-mantraṃ gāyatrīṃ kāmikīṃ tataḥ // RKK_3 //",
    "GR14dhyrkk_u:9": " tato yugala-mantraṃ ca japed rāsa-sthalī-pradam /",
    "GR14dhyrkk_u:10": " tato 'ṣṭānāṃ sakhīnāṃ ca japen mantrān yathā-kramam /",
    "GR14dhyrkk_u:11": " tato 'ṣṭa-mañjarīṇāṃ ca sva-sva-mantrān kramāj japet // RKK_4 //",
    "GR14dhyrkk_u:12": " aṣṭa-kālīya-sūtram āha, yathā--",
    "GR14dhyrkk_u:13": " niśāntaḥ prātaḥ pūrvāhno madhyāhnaś cāparāhnakaḥ /",
    "GR14dhyrkk_u:14": " sāyaṃ pradoṣo rātriś ca kālā aṣṭau yathā-kramam // RKK_5 //",
    "GR14dhyrkk_u:15": " madhyāhno yāminī cobhau ṣaṇ-muhūrta-mitau smṛtau /",
    "GR14dhyrkk_u:16": " tri-muhūrta-mitā jñeyā niśānta-pramukhāḥ pare // RKK_6 //",
    "GR14dhyrkk_u:17": " teṣu siddha-dehena sevanaṃ yathā sanat-kumāra-saṃhitāyām,",
    "GR14dhyrkk_u:18": " śrī-nārada uvāca-",
    "GR14dhyrkk_u:19": " bhagavan sarvam ākhyātaṃ yad yat pṛṣṭhaṃ tvayā guro /",
    "GR14dhyrkk_u:20": " adhunā śrotum icchāmi rāga-mārgam anuttamam // RKK_7 //",
    "GR14dhyrkk_u:21": " śrī-sadāśiva uvāca--",
    "GR14dhyrkk_u:22": " sādhu pṛṣṭhaṃ tvayā vipra sarva-loka-hitaiṣiṇā /",
    "GR14dhyrkk_u:23": " rahasyam api vakṣyāmi tan me nigaditaṃ śṛṇu // RKK_8 //",
    "GR14dhyrkk_u:24": " parakīyābhimāninyas tathāsya ca priyā janāḥ /",
    "GR14dhyrkk_u:25": " pracureṇaiva bhāvena ramayanti nija-priyam // RKK_9 //",
    "GR14dhyrkk_u:26": " ātmānaṃ cintayet tatra tāsāṃ madhye manoramām /",
    "GR14dhyrkk_u:27": " rūpa-yauvana-sampannāṃ kiśorīṃ pramadākṛtim // RKK_10 //",
    "GR14dhyrkk_u:28": " nānā-śilpa-kalābhijñāṃ kṛṣṇa-bhogānurūpiṇīm /",
    "GR14dhyrkk_u:29": " prārthitām api kṛṣṇena tato bhoga-parāṅ-mukhīm // RKK_11 //",
    "GR14dhyrkk_u:30": " rādhikānucarīṃ nityaṃ tat-sevana-parāyaṇām /",
    "GR14dhyrkk_u:31": " kṛṣṇād apy adhikaṃ prema rādhikāyāṃ prakurvatīm // RKK_12 //",
    "GR14dhyrkk_u:32": " prītyānudivasaṃ yatnāt tayoḥ saṅgama-kāriṇīm /",
    "GR14dhyrkk_u:33": " tat-sevana-sukhāsvāda-bhareṇātisunirvṛtām // RKK_13 //",
    "GR14dhyrkk_u:34": " ity ātmānaṃ vicintyaiva tatra sevāṃ samācaret /",
    "GR14dhyrkk_u:35": " brāhma-muhūrtam ārabhya yāvat sāntā mahā-niśā // RKK_14 //",
    "GR14dhyrkk_u:36": " śrī-nārada uvāca--",
    "GR14dhyrkk_u:37": " harer atra gatāṃ līlāṃ śrotum icchāmi tattvataḥ /",
    "GR14dhyrkk_u:38": " līlām ajānatāṃ sevyo manasā tu kathaṃ hariḥ // RKK_15 //",
    "GR14dhyrkk_u:39": " śrī-sadāśiva uvāca--",
    "GR14dhyrkk_u:40": " nāhaṃ jānāmi tāṃ līlāṃ harer nārada tattvataḥ /",
    "GR14dhyrkk_u:41": " vṛndā-devīṃ samāgaccha sā te līlāṃ pravakṣyati // RKK_16 //",
    "GR14dhyrkk_u:42": " avidūre itaḥ sthānāt keśī-tīrtha-samīpataḥ /",
    "GR14dhyrkk_u:43": " sakhībhiḥ saṃvṛtā sāste govinda-paricārikā // RKK_17 //",
    "GR14dhyrkk_u:44": " śrī-sanat-kumāra uvāca--",
    "GR14dhyrkk_u:45": " ity uktas taṃ parikramya guruṃ natvā punaḥ punaḥ /",
    "GR14dhyrkk_u:46": " vṛndā-sthānaṃ jagāmāsau nārado muni-sattamaḥ // RKK_18 //",
    "GR14dhyrkk_u:47": " vṛndāpi nāradaṃ dṛṣṭvā praṇamyāpi punaḥ punaḥ /",
    "GR14dhyrkk_u:48": " uvāca taṃ muni-śreṣṭhaṃ katham atrāgatis tava // RKK_19 //",
    "GR14dhyrkk_u:49": " śrī-nārada uvāca--",
    "GR14dhyrkk_u:50": " tvatto veditum icchāmi naityikaṃ caritaṃ hareḥ /",
    "GR14dhyrkk_u:51": " tad ādito mama bruhi yadi yogyo 'smi śobhane // RKK_20 //",
    "GR14dhyrkk_u:52": " śrī-vṛndā-devy uvāca--",
    "GR14dhyrkk_u:53": " rahasyaṃ tvāṃ pravakṣyāmi kṛṣṇa-bhakto 'si nārada /",
    "GR14dhyrkk_u:54": " na prakāśyaṃ tvayā hy etad guhyād guhyataraṃ mahat // RKK_21 //",
    "GR14dhyrkk_u:55": " atha niśānta-sevā--",
    "GR14dhyrkk_u:56": " madhye vṛndāvane ramye pañcāśat-kuñja-maṇḍite /",
    "GR14dhyrkk_u:57": " kalpa-vṛkṣa-nikuñje tu divya-ratna-maye gṛhe // RKK_22 //",
    "GR14dhyrkk_u:58": " nidritau tiṣṭhatas talpe niviḍāliṅgitau mithaḥ /",
    "GR14dhyrkk_u:59": " mad-ājñā-kāribhiḥ paścāt pakṣibhir bodhitāv api // RKK_23 //",
    "GR14dhyrkk_u:60": " gāḍhāliṅgana-nirbhedam āptau tad-bhaṅga-kātarau /",
    "GR14dhyrkk_u:61": " na manas kurutas talpāt samutthātuṃ manāg api // RKK_24 //",
    "GR14dhyrkk_u:62": " tataś ca śārikā-saṃghaiḥ śukādyair api tau muhuḥ /",
    "GR14dhyrkk_u:63": " bodhitau vividhaiḥ padyaiḥ sva-talpād udatiṣṭhatām // RKK_25 //",
    "GR14dhyrkk_u:64": " upaviṣṭau tato dṛṣṭvā sakhyas talpe mudānvitau /",
    "GR14dhyrkk_u:65": " praviśya cakrire sevāṃ tat-kālasyocitāṃ tayoḥ // RKK_26 //",
    "GR14dhyrkk_u:66": " punaś ca śārikā-vākyair utthāya tau sva-talpataḥ /",
    "GR14dhyrkk_u:67": " gacchataḥ sva-sva-bhavanaṃ bhīty-utkaṇṭhākulau mithaḥ // RKK_27 //",
    "GR14dhyrkk_u:68": " iti niśānta-sevā",
    "GR14dhyrkk_u:69": " atha prātaḥ-sevā--",
    "GR14dhyrkk_u:70": " prātaś ca bodhito mātrā talpād utthāya satvaram /",
    "GR14dhyrkk_u:71": " kṛtvā kṛṣṇo danta-kāṣṭhaṃ baladeva-samanvitaḥ // RKK_28 //",
    "GR14dhyrkk_u:72": " mātrānumodito yāti gośālāṃ dohanotsukaḥ /",
    "GR14dhyrkk_u:73": " rādhāpi bodhitā vṛddha-vayasyābhiḥ sva-talpataḥ // RKK_29 //",
    "GR14dhyrkk_u:74": " utthāya danta-kāṣṭhādi kṛtvābhyaṅga samācaret /",
    "GR14dhyrkk_u:75": " snāna-vedīṃ tato gatvā snāpitā lalitādibhiḥ // RKK_30 //",
    "GR14dhyrkk_u:76": " bhūṣā-gṛhaṃ vrajet tatra vayasyā bhūṣayanty api /",
    "GR14dhyrkk_u:77": " bhūṣaṇair vividhair divyair gandha-mālyānulepanaiḥ // RKK_31 //",
    "GR14dhyrkk_u:78": " tataś ca sva-janais tasyāḥ śvaśrūṃ samprārthya yatnataḥ /",
    "GR14dhyrkk_u:79": " paktum āhūyate tūrṇaṃ sa-sakhī sā yaśodayā // RKK_32 //",
    "GR14dhyrkk_u:80": " śrī-nārada uvāca--",
    "GR14dhyrkk_u:81": " katham āhūyate devi pākārthaṃ sā yaśodayā /",
    "GR14dhyrkk_u:82": " satīṣu pāka-kartrīṣu rohiṇī-pramukhāṣv api // RKK_33 //",
    "GR14dhyrkk_u:83": " śrī-vṛndovāca--",
    "GR14dhyrkk_u:84": " durvāsasā svayaṃ datto varas tasyai maharṣiṇā /",
    "GR14dhyrkk_u:85": " iti kātyāyanī-vaktrāc chrutam āsīn mayā purā // RKK_34 //",
    "GR14dhyrkk_u:86": " tvayā yat pacyate devi tad-annaṃ mad-anugrahāt /",
    "GR14dhyrkk_u:87": " miṣṭaṃ svādv-amṛta-sparddhi bhoktur āyuṣkaraṃ tathā // RKK_35 //",
    "GR14dhyrkk_u:88": " ity āhvayati tāṃ nityaṃ yaśodā putra-vatsalā /",
    "GR14dhyrkk_u:89": " āyuṣmān me bhavet putraḥ svādu-lobhāt tathā satī // RKK_36 //",
    "GR14dhyrkk_u:90": " śvaśrvānumoditā sāpi hṛṣṭā nandālayaṃ vrajet /",
    "GR14dhyrkk_u:91": " sa-sakhī-prakarā tatra gatvā pākaṃ karoti ca // RKK_37 //",
    "GR14dhyrkk_u:92": " kṛṣṇo 'pi dugdhvā gāḥ kāścid dohayitvā janaiḥ parāḥ /",
    "GR14dhyrkk_u:93": " āgacchati pitur vākyāt sva-gṛhaṃ sakhibhir vṛtaḥ // RKK_38 //",
    "GR14dhyrkk_u:94": " abhyaṅga-mardanaṃ kṛtvā dāsaiḥ saṃsnāpito mudā /",
    "GR14dhyrkk_u:95": " dhauta-vastra-dharaḥ sragvī candanākta-kalevaraḥ // RKK_39 //",
    "GR14dhyrkk_u:96": " dvi-phāla-baddha-keśaiś ca grīvā-bhālopari sphuran /",
    "GR14dhyrkk_u:97": " candrākāra-sphurad-bhāla-tilakālaka-rañjitaḥ // RKK_40 //",
    "GR14dhyrkk_u:98": " kaṅkaṇāṅgada-keyūra-ratna-mudrālasat-karaḥ /",
    "GR14dhyrkk_u:99": " muktāhāra-sphurad-vakṣā makarākṛti-kuṇḍalaḥ // RKK_41 //",
    "GR14dhyrkk_u:100": " muhur ākārito mātrā praviśed bhojanālaye /",
    "GR14dhyrkk_u:101": " avalambya karaṃ mātur baladevam anuvrataḥ // RKK_42 //",
    "GR14dhyrkk_u:102": " bhuktvā ca vividhānnāni mātrā ca sakhibhir vṛtaḥ /",
    "GR14dhyrkk_u:103": " hāsayan vividhair vākyaiḥ sakhīṃs tair hāsitaḥ svayam // RKK_43 //",
    "GR14dhyrkk_u:104": " itthaṃ bhuktvā tathācamya divya-khaṭṭopari kṣaṇāt /",
    "GR14dhyrkk_u:105": " viśramet sevakair dattaṃ tāmbūlaṃ vibhajann adan // RKK_44 //",
    "GR14dhyrkk_u:106": " rādhāpi bhojanānandaṃ dṛṣṭvā yaśodayāhūta /",
    "GR14dhyrkk_u:107": " lalitādi-sakhī-vṛtā bhuṅkte 'nnaṃ lajjayānvitā // RKK_45 //",
    "GR14dhyrkk_u:108": " iti prātaḥ-sevā",
    "GR14dhyrkk_u:109": " atha pūrvāhna-sevā--",
    "GR14dhyrkk_u:110": " gopa-veśa-dharaḥ kṛṣṇo dhenu-vṛnda-puraḥ-saraḥ /",
    "GR14dhyrkk_u:111": " vraja-vāsi-janaiḥ prītyā sarvair anugataḥ pathi // RKK_46 //",
    "GR14dhyrkk_u:112": " pitaraṃ mātaraṃ natvā netrāntena priyā-gaṇān /",
    "GR14dhyrkk_u:113": " yathāyogyaṃ tathā cānyān sannivartya vanaṃ vrajet // RKK_47 //",
    "GR14dhyrkk_u:114": " vanaṃ praviśya sakhibhiḥ krīḍitvā ca kṣaṇaṃ tataḥ /",
    "GR14dhyrkk_u:115": " vañcayitvā ca tān sarvān dvi-traiḥ priya-sakhair yutaḥ // RKK_48 //",
    "GR14dhyrkk_u:116": " saṅketakaṃ vrajed dharṣāt priyā-sandarśanotsukaḥ /",
    "GR14dhyrkk_u:117": " sāpi kṛṣṇe vanaṃ yāte dṛṣṭvā taṃ gṛham āgatā // RKK_49 //",
    "GR14dhyrkk_u:118": " sūryādi-pūjā-vyājena kusumādy-āhṛti-cchalāt /",
    "GR14dhyrkk_u:119": " vañcayitvā gurūn yāti priya-saṅgecchayā vanaṃ // RKK_50 //",
    "GR14dhyrkk_u:120": " iti pūrvāhna-sevā",
    "GR14dhyrkk_u:121": " atha madhyāhna-sevā--",
    "GR14dhyrkk_u:122": " itthaṃ tau bahu-yatnena militvā sva-gaṇair vṛtau /",
    "GR14dhyrkk_u:123": " vihārair vividhais tatra vane vikrīḍato mudā // RKK_51 //",
    "GR14dhyrkk_u:124": " syandolikā-samārūḍhau sakhībhir dolitau kvacit /",
    "GR14dhyrkk_u:125": " kvacid veṇuṃ kara-srastaṃ priyayā coritaṃ hariḥ // RKK_52 //",
    "GR14dhyrkk_u:126": " anveṣayann upālabdho vipralabdhaḥ priyā-gaṇaiḥ /",
    "GR14dhyrkk_u:127": " hāsito bahudhā tābhir hṛta-sva iva tiṣṭhati // RKK_53 //",
    "GR14dhyrkk_u:128": " vasanta-ṛtunā juṣṭaṃ vana-khaṇḍaṃ kvacin mudā /",
    "GR14dhyrkk_u:129": " praviśya candanāmbhobhiḥ kuṅkumādi-jalair api // RKK_54 //",
    "GR14dhyrkk_u:130": " viṣiñcato yantra-muktais tat-paṅkenāpi tau mithaḥ /",
    "GR14dhyrkk_u:131": " sakhyo 'py evaṃ viṣiñcanti tāś ca tau siñcataḥ punaḥ // RKK_55 //",
    "GR14dhyrkk_u:132": " tathānyartusu juṣṭāsu krīḍato vana-rājiṣu /",
    "GR14dhyrkk_u:133": " tat-tat-kālocitair nānā-vihāraiḥ sa-gaṇau dvija // RKK_56 //",
    "GR14dhyrkk_u:134": " śrāntau kvacid vṛkṣa-mūlam āsādya muni-sattama /",
    "GR14dhyrkk_u:135": " upaviśyāsane divye madhu-pānaṃ pracakratuḥ // RKK_57 //",
    "GR14dhyrkk_u:136": " tato madhu-madonmattau nidrayā mīlitekṣaṇau /",
    "GR14dhyrkk_u:137": " mithaḥ pāṇiṃ samālambya kāma-bāṇa-vaśaṅgatau // RKK_58 //",
    "GR14dhyrkk_u:138": " riraṃsu viśataḥ kuñjaṃ skhalat-pādābjakau pathi /",
    "GR14dhyrkk_u:139": " tato vikrīḍatas tatra kariṇī-yūthapau yathā // RKK_59 //",
    "GR14dhyrkk_u:140": " sakhyo 'pi madhubhir mattā nidrayā pihitekṣaṇāḥ /",
    "GR14dhyrkk_u:141": " abhitaḥ kuñja-puñjeṣu sārvā eva vililyire // RKK_60 //",
    "GR14dhyrkk_u:142": " pṛthag ekena vapuṣā kṛṣṇo 'pi yugapad vibhuḥ /",
    "GR14dhyrkk_u:143": " sarvāsāṃ sannidhiṃ gacchet priyāṇāṃ parito muhuḥ // RKK_61 //",
    "GR14dhyrkk_u:144": " ramayitvā ca tāḥ sarvāḥ kariṇī-gajarāḍ iva /",
    "GR14dhyrkk_u:145": " priyayā ca tathā tābhiḥ sarovaram athāvrajet // RKK_62 //",
    "GR14dhyrkk_u:146": " śrī-nārada uvāca--",
    "GR14dhyrkk_u:147": " vṛnde śrī-nanda-putrasya mādhurya-krīḍane katham /",
    "GR14dhyrkk_u:148": " aiśvaryasya prakāśo 'bhūd iti me chindhi saṃśayam // RKK_63 //",
    "GR14dhyrkk_u:149": " śrī-vṛndovāca--",
    "GR14dhyrkk_u:150": " mune mādhurya-mayy asti līlā-śaktir harer dṛśā /",
    "GR14dhyrkk_u:151": " tayā pṛthak-kṛtaḥ krīḍed gopikābhiḥ samaṃ hariḥ // RKK_64 //",
    "GR14dhyrkk_u:152": " rādhayā saha rūpeṇa nijena ramate svayam /",
    "GR14dhyrkk_u:153": " iti mādhurya-līlāyāḥ śaktir neśatāyā hareḥ // RKK_65 //",
    "GR14dhyrkk_u:154": " jala-sekair mithas tatra krīḍitvā sa-gaṇau tataḥ /",
    "GR14dhyrkk_u:155": " vāsaḥ-srak-candanair divya-bhūṣaṇair api bhūṣitau // RKK_66 //",
    "GR14dhyrkk_u:156": " tatraiva sarasas tīre divya-ratna-maye gṛhe /",
    "GR14dhyrkk_u:157": " aśnītaḥ phala-mūlāni kalpitāni mayaiva hi // RKK_67 //",
    "GR14dhyrkk_u:158": " haris tu prathamaṃ bhuktvā kāntayā pariveśitam /",
    "GR14dhyrkk_u:159": " dvi-trābhiḥ sevito gacchec chayyāṃ puṣpa-vinirmitām // RKK_68 //",
    "GR14dhyrkk_u:160": " tāmbūlair vyajanais tatra pāda-saṃvāhanādibhiḥ /",
    "GR14dhyrkk_u:161": " sevyamāno bhṛśantābhir moditaḥ preyasīṃ smaran // RKK_69 //",
    "GR14dhyrkk_u:162": " śrī-rādhāpi harau supte sa-gaṇā muditāntarā /",
    "GR14dhyrkk_u:163": " kānta-dattaṃ prīta-manā ucchiṣṭaṃ bubhuje tataḥ // RKK_70 //",
    "GR14dhyrkk_u:164": " kiñcid evo tato bhuktvā vrajec chayyā-niketanam /",
    "GR14dhyrkk_u:165": " draṣṭuṃ kānta-mukhāmbhojaṃ cakorīvan niśā-karam // RKK_71 //",
    "GR14dhyrkk_u:166": " tāmbūla-carvitaṃ tasya tatratyābhir niveditam /",
    "GR14dhyrkk_u:167": " tāmbūlāny api cāśnāti vibhajanti priyāliṣu // RKK_72 //",
    "GR14dhyrkk_u:168": " kṛṣṇo 'pi tāsāṃ śuśrūṣuḥ svacchandaṃ bhāṣitaṃ mithaḥ /",
    "GR14dhyrkk_u:169": " prāpta-nidra ivābhāti vinidro 'pi paṭāvṛtaḥ // RKK_73 //",
    "GR14dhyrkk_u:170": " tāś ca kṣvelīṃ kṣaṇaṃ kṛtvā mithaḥ kānta-kathāśrayāḥ /",
    "GR14dhyrkk_u:171": " vyāja-nidrāṃ harer jñātvā kutaścid anumānataḥ // RKK_74 //",
    "GR14dhyrkk_u:172": " vimṛśya vadanaṃ dṛgbhiḥ paśyantyo 'nyonya-mānanam /",
    "GR14dhyrkk_u:173": " līnā iva lajjayā syuḥ kṣaṇam ucur na kiñcanam // RKK_75 //",
    "GR14dhyrkk_u:174": " kṣaṇād eva tato vastraṃ dūrī-kṛtya tad aṅgataḥ /",
    "GR14dhyrkk_u:175": " sādhu nidrāṃ gato 'sīti hāsayantyo hasanti tam // RKK_76 //",
    "GR14dhyrkk_u:176": " evaṃ tau vividhair hāsai ramamāṇau gaṇaiḥ saha /",
    "GR14dhyrkk_u:177": " anubhūya kṣaṇaṃ nidrā-sukhaṃ ca muni-sattama // RKK_77 //",
    "GR14dhyrkk_u:178": " upaviśyāsane divye sa-gaṇau vistṛte mudā /",
    "GR14dhyrkk_u:179": " paṇī-kṛtya mitho hāra-cumbāśleṣa-paricchadān // RKK_78 //",
    "GR14dhyrkk_u:180": " akṣair vikrīḍitaḥ premṇā narmālāpa-puraḥsaram /",
    "GR14dhyrkk_u:181": " parājito 'pi priyayā jitam ity avadan mṛṣā // RKK_79 //",
    "GR14dhyrkk_u:182": " hārādi-grahaṇe tasyāḥ pravṛttas tāḍyate tayā /",
    "GR14dhyrkk_u:183": " tayaivaṃ tāḍitaḥ kṛṣṇaḥ karṇotpala-saroruhaiḥ // RKK_80 //",
    "GR14dhyrkk_u:184": " viṣaṇḍa-vadano bhūtvā gata-sva iva nārada /",
    "GR14dhyrkk_u:185": " jito 'smi ca tvayā devi gṛhyatāṃ yat paṇī-kṛtam // RKK_81 //",
    "GR14dhyrkk_u:186": " cumbanādi mayā dattam ity uktvā ca tathācarat /",
    "GR14dhyrkk_u:187": " kauṭilyaṃ tad-bhruvor draṣṭuṃ śrotuṃ tad-bhartsanaṃ vacaḥ // RKK_82 //",
    "GR14dhyrkk_u:188": " tataḥ śārī-śukānāṃ ca śrutvā vāgāhavaṃ mithaḥ /",
    "GR14dhyrkk_u:189": " nirgacchatas tataḥ sthānād gantukāmo gṛhaṃ prati // RKK_83 //",
    "GR14dhyrkk_u:190": " kṛṣṇaḥ kāntām anujñāpya gavām abhimukhaṃ vrajet /",
    "GR14dhyrkk_u:191": " sā tu sūrya-gṛhaṃ gacchet sakhī-maṇḍala-saṃyutā // RKK_84 //",
    "GR14dhyrkk_u:192": " kiyad-dūraṃ tato gatvā parāvṛtya hariḥ punaḥ /",
    "GR14dhyrkk_u:193": " vipra-veśaṃ samāsthāya yāti sūrya-gṛhaṃ prati // RKK_85 //",
    "GR14dhyrkk_u:194": " sūryaṃ ca pūjayet tatra prārthitas tat-sakhī-janaiḥ /",
    "GR14dhyrkk_u:195": " tad eva kalpitair vedaiḥ parihāsyāvagarbhitaiḥ // RKK_86 //",
    "GR14dhyrkk_u:196": " tatas tā api taṃ kāntaṃ parijñāya vicakṣaṇāḥ /",
    "GR14dhyrkk_u:197": " ānanda-sāgare līnā na viduḥ svaṃ na cāparam // RKK_87 //",
    "GR14dhyrkk_u:198": " vihārair vividhair evaṃ sārdha-yāma-dvayaṃ mune /",
    "GR14dhyrkk_u:199": " nītvā gṛhaṃ vajeṣus tāḥ sa ca kṛṣṇo gavāṃ vrajet // RKK_88 //",
    "GR14dhyrkk_u:200": " iti madhyāhna-sevā",
    "GR14dhyrkk_u:201": " athāparāhna-sevā--",
    "GR14dhyrkk_u:202": " saṅgamya tu sakhīn kṛṣṇo gṛhītvā gāḥ samantataḥ /",
    "GR14dhyrkk_u:203": " āgacchati vrajaṃ karṣann uttāna-muralī-ravaiḥ // RKK_89 //",
    "GR14dhyrkk_u:204": " tato nandādayaḥ sarve śrutvā veṇu-ravaṃ hareḥ /",
    "GR14dhyrkk_u:205": " go-dhūli-paṭalair vyāptaṃ dṛṣṭvā cāpi nabhaḥ-sthalam // RKK_90 //",
    "GR14dhyrkk_u:206": " visṛjya sarva-karmāṇi striyo bālādayo 'pi ca /",
    "GR14dhyrkk_u:207": " kṛṣṇasyābhimukhaṃ yānti tad-darśana-samutsukāḥ // RKK_91 //",
    "GR14dhyrkk_u:208": " rādhikāpi samāgatya gṛhaṃ snātvā vibhūṣitā /",
    "GR14dhyrkk_u:209": " sampācya kānta-bhogārthaṃ dravyāṇi vividhāni ca /",
    "GR14dhyrkk_u:210": " sakhī-saṃgha-yutā yānti kāntaṃ draṣṭuṃ samutsukāḥ // RKK_92 //",
    "GR14dhyrkk_u:211": " rāja-mārge vraja-dvāri yatra sarve vrajaukasaḥ /",
    "GR14dhyrkk_u:212": " kṛṣṇo 'py etān samāgamya yathāvad anupūrvaśaḥ // RKK_93 //",
    "GR14dhyrkk_u:213": " darśanaiḥ sparśanair vāpi smita-purvāvalokanaiḥ /",
    "GR14dhyrkk_u:214": " gopa-vṛddhān namaskāraiḥ kāyikair vācikair api // RKK_94 //",
    "GR14dhyrkk_u:215": " sāṣṭāṅga-pātaiḥ pitarau rohiṇīm api nārada /",
    "GR14dhyrkk_u:216": " netrānta-sūcitenaiva vinayena priyās tathā // RKK_95 //",
    "GR14dhyrkk_u:217": " evaṃ taiś ca yathā-yogyaṃ vrajaukobhiḥ prapūjitaḥ /",
    "GR14dhyrkk_u:218": " gavālayaṃ tathā gāś ca sampraveśya samantataḥ // RKK_96 //",
    "GR14dhyrkk_u:219": " pitṛbhyām arthito yāti bhrātrā saha nijālayam /",
    "GR14dhyrkk_u:220": " snātvā pitvā tathā kiñcid bhuktvā mātrānumoditaḥ /",
    "GR14dhyrkk_u:221": " gavālayaṃ punar yāti dogdhu-kāmo gavāṃ payaḥ // RKK_97 //",
    "GR14dhyrkk_u:222": " ity aparāhna-sevā",
    "GR14dhyrkk_u:223": " atha sāyaṃ-sevā--",
    "GR14dhyrkk_u:224": " tāś ca dugdhvā dohayitvā pāyayitvā ca kāścana /",
    "GR14dhyrkk_u:225": " pitrā sārdhaṃ gṛhaṃ yāti payo-bhāri-śatānugaḥ // RKK_98 //",
    "GR14dhyrkk_u:226": " tatrāpi mātṛ-vṛndaiś ca tat-putraiś ca balena ca /",
    "GR14dhyrkk_u:227": " saṃbhuṅkte vividhānnāni carvya-cūṣyādikāni ca // RKK_99 //",
    "GR14dhyrkk_u:228": " iti sāyaṃ-sevā",
    "GR14dhyrkk_u:229": " atha pradoṣa-sevā--",
    "GR14dhyrkk_u:230": " tan-mātuḥ prārthanāt pūrvaṃ rādhayāpi tadaiva hi /",
    "GR14dhyrkk_u:231": " prasthāpyante sakhī-dvārā pakvānnāni tad-ālayam // RKK_100 //",
    "GR14dhyrkk_u:232": " ślāghayaṃś ca haris tāni bhuktvā pitrādibhiḥ saha",
    "GR14dhyrkk_u:233": " sabhā-gṛhaṃ vrajet taiś ca juṣṭaṃ vandi-janādibhiḥ // RKK_101 //",
    "GR14dhyrkk_u:234": " pakvānnāni gṛhītvā yāḥ sakhyas tatra samāgatāḥ /",
    "GR14dhyrkk_u:235": " bahūni ca punas tāni pradattāni yaśodayā // RKK_102 //",
    "GR14dhyrkk_u:236": " sakhyā tatra tayā dattaṃ kṛṣṇocchiṣṭaṃ tathā rahaḥ",
    "GR14dhyrkk_u:237": " sarvaṃ tābhiḥ samānīya rādhikāyai nivedyate // RKK_103 //",
    "GR14dhyrkk_u:238": " sāpi bhuktvā sakhī-varga-yutā tad-anupūrvaśaḥ",
    "GR14dhyrkk_u:239": " sakhībhir maṇḍita tiṣṭhed abhisartuṃ mudānvitā // RKK_104 //",
    "GR14dhyrkk_u:240": " prasthāpyate 'nayā kācid ita eva tataḥ sakhī /",
    "GR14dhyrkk_u:241": " tayābhisāritā sā 'tha yamunāyāḥ samīpataḥ // RKK_105 //",
    "GR14dhyrkk_u:242": " kalpa-vṛksa-nikuñje 'smin divya-ratna-maye gṛhe /",
    "GR14dhyrkk_u:243": " sita-kṛṣṇa-niśāyogya-veśa yāti sakhī-yutā // RKK_106 //",
    "GR14dhyrkk_u:244": " kṛṣṇo 'pi vividhaṃ tatra dṛṣṭvā kautuhalaṃ tataḥ /",
    "GR14dhyrkk_u:245": " kavitvāni manojñāni śrutvā ca gītakāny api // RKK_107 //",
    "GR14dhyrkk_u:246": " dhana-dhānyādibhis tāṃś ca prīṇayitvā vidhānataḥ /",
    "GR14dhyrkk_u:247": " janair ākārito mātrā yāti śayyā-niketanam // RKK_108 //",
    "GR14dhyrkk_u:248": " mātari prasthitāyāntu bhojayitvā tato gṛhāt /",
    "GR14dhyrkk_u:249": " saṅketakaṃ kāntayātra samāgacched alakṣitaḥ // RKK_109 //",
    "GR14dhyrkk_u:250": " iti pradoṣa-sevā",
    "GR14dhyrkk_u:251": " atha rātri-sevā-",
    "GR14dhyrkk_u:252": " militvā tāv ubhāv atra krīḍato vana-rājiṣu /",
    "GR14dhyrkk_u:253": " vihārair vividhair hāsya-lāsya-gīta-puraḥsaraiḥ // RKK_110 //",
    "GR14dhyrkk_u:254": " sārdha-yāma-dvayaṃ nītvā rātrer evaṃ vihārataḥ /",
    "GR14dhyrkk_u:255": " suṣupsū viśataḥ kuñjaṃ pañca-ṣābhir alakṣitau // RKK_111 //",
    "GR14dhyrkk_u:256": " nirvṛnta-kusumaiḥ k pte keli-talpe manorame /",
    "GR14dhyrkk_u:257": " suptāvatiṣṭhatāṃ tatra sevyamānau priyālibhiḥ // RKK_112 //",
    "GR14dhyrkk_u:258": " iti rātri-sevā",
    "GR14dhyrkk_u:259": " śrī-nārada uvāca--",
    "GR14dhyrkk_u:260": " śrotum icchāmi bho deva vraja-rāja-sutasya ca /",
    "GR14dhyrkk_u:261": " vṛndāvane rasaṃ divyaṃ rādhayaikāntikaṃ saha // RKK_113 //",
    "GR14dhyrkk_u:262": " śrī-sadāśiva uvāca--",
    "GR14dhyrkk_u:263": " śṛṇu nārada vakṣyāmi rādhā-kṛṣṇa-rasaṃ śuciṃ /",
    "GR14dhyrkk_u:264": " su-gopyaṃ paramodāraṃ na vaktavyaṃ hi kasyacit // RKK_114 //",
    "GR14dhyrkk_u:265": " aikāntika-rasāsvādaṃ kartuṃ vṛndāvane mune /",
    "GR14dhyrkk_u:266": " vraja-rāja-kumāraṃ ca bahu-kālam abhāvayam // RKK_115 //",
    "GR14dhyrkk_u:267": " mayi prasannaḥ śrī-kṛṣṇo mantra-yugmam anuttamam /",
    "GR14dhyrkk_u:268": " yugalākhyaṃ dadau mahyaṃ svīyojjvala-rasāplutam // RKK_116 //",
    "GR14dhyrkk_u:269": " samabravīt tadā kṛṣṇaḥ sva-śiṣyaṃ māṃ svakaṃ rasam /",
    "GR14dhyrkk_u:270": " bravīmi tvāṃ śṛṇuṣvādya brahmādīnām agocaram // RKK_117 //",
    "GR14dhyrkk_u:271": " vraja-rāja-suto vṛndā-vane pūrṇatamo vasan /",
    "GR14dhyrkk_u:272": " sampūrṇa-ṣoḍaśa-kalā vihāraṃ kurute sadā // RKK_118 //",
    "GR14dhyrkk_u:273": " vāsudevaḥ pūrṇataro mathurāyāṃ vasan puri /",
    "GR14dhyrkk_u:274": " kalābhiḥ pañca-daśabhir yutaḥ krīḍati sarvadā // RKK_119 //",
    "GR14dhyrkk_u:275": " dvārakādhipatir dvāra-vatyāṃ pūrṇas tv asau vasan /",
    "GR14dhyrkk_u:276": " catur-daśa-kalāyukto viharaty eva sarvadā // RKK_120 //",
    "GR14dhyrkk_u:277": " ekayā kalayā dvābhyāṃ mathurā-dvārakādhipau /",
    "GR14dhyrkk_u:278": " vṛndāvana-pate rūpau pūrṇau sve sve pade rase // RKK_121 //",
    "GR14dhyrkk_u:279": " mathurā-nātho vṛndāvanādhipāpekṣayā svarūpeṇa līlayā ca ekayā kalayā ūnaḥ /",
    "GR14dhyrkk_u:280": " mathurā-līlāyāṃ mathurāyāṃ ca sampūrṇa-ṣoḍaśa-kalaḥ /",
    "GR14dhyrkk_u:281": " tathā dvārakā-nātho vṛndāvanādhipāpekṣayā svarūpeṇa līlayā ca /",
    "GR14dhyrkk_u:282": " dvābhyāṃ kalābhyām ūnaḥ /",
    "GR14dhyrkk_u:283": " dvārakāyāṃ dvārakā-līlāyāṃ ca pūrṇa-ṣoḍaśa-kalaḥ /",
    "GR14dhyrkk_u:284": " śrīr bhū-līlā yogamāyā cintyācintyā tathaiva ca /",
    "GR14dhyrkk_u:285": " mohinī kauśalīty aṣṭau bahiraṅgāś ca śaktayaḥ // RKK_122 //",
    "GR14dhyrkk_u:286": " līlā prema-svarūpā casthāpany ākarṣaṇī tathā /",
    "GR14dhyrkk_u:287": " saṃyoginī viyoginyā-hlādinīty antaraṅgikā // RKK_123 //",
    "GR14dhyrkk_u:288": " vraje śrī-kṛṣṇa-candrasya santi ṣoḍaśa-śaktayaḥ /",
    "GR14dhyrkk_u:289": " poṣikā madhurasyaiva tasyaitā vai sanātanāḥ // RKK_124 //",
    "GR14dhyrkk_u:290": " hlādinī ya mahā-śaktiḥ sarva-śakti-varīyasī /",
    "GR14dhyrkk_u:291": " tat-sāra-bhāva-rūpā śrī-rādhikā parikīrtitā // RKK_125 //",
    "GR14dhyrkk_u:292": " tayā śrī-kṛṣṇa-candrasya kriḍāyāḥ samaye mune /",
    "GR14dhyrkk_u:293": " tad-āviṣṭaṃ vāsudevaṃ saha kṣīrābdhi-nāyakam // RKK_126 //",
    "GR14dhyrkk_u:294": " antarīkṣya-gataṃ kuryāc chaktir ākarṣaṇī hareḥ /",
    "GR14dhyrkk_u:295": " krīḍānte sthāpayet tantu sthāpanī kṛṣṇa-dehataḥ // RKK_127 //",
    "GR14dhyrkk_u:296": " sampūrṇa-ṣoḍaśa-kalaḥ kevalo nanda-nandanaḥ /",
    "GR14dhyrkk_u:297": " vikrīḍan rādhayā sārdhaṃ labhate paramaṃ sukham // RKK_128 //",
    "GR14dhyrkk_u:298": " śrī-nārada uvāca--",
    "GR14dhyrkk_u:299": " gate madhu-purīṃ kṛṣṇe vipralambha-rasaḥ katham /",
    "GR14dhyrkk_u:300": " vāsudeve rādhikāyāḥ saṃśayaṃ chindhi me prabho // RKK_129 //",
    "GR14dhyrkk_u:301": " śrī-sadāśiva uvāca--",
    "GR14dhyrkk_u:302": " śaktiḥ saṃyoginī kāmā vāmā śaktir viyoginī /",
    "GR14dhyrkk_u:303": " hlādinī kīrtidā-putrī caivaṃ rādhā-trayaṃ vraje // RKK_130 //",
    "GR14dhyrkk_u:304": " mama prāṇeśvaraḥ kṛṣṇas tyaktvā vṛndāvanaṃ kvacit /",
    "GR14dhyrkk_u:305": " kadācin naiva yātīti jānīte kīrtidā-sutā // RKK_131 //",
    "GR14dhyrkk_u:306": " kāmā-vāme na jānīta iti ca brahma-nandana /",
    "GR14dhyrkk_u:307": " rāsārambha ivāntardhiṃ gatavān nanda-nandanaḥ // RKK_132 //",
    "GR14dhyrkk_u:308": " mathurāṃ mathurā-nātho vāsudevo jagāma ha /",
    "GR14dhyrkk_u:309": " antar-hite nanda-sute śrīmad-vṛndāvane mune // RKK_133 //",
    "GR14dhyrkk_u:310": " pravāsākhyaṃ rasaṃ lebhe rādhā vai kīrtidā-sutā /",
    "GR14dhyrkk_u:311": " tato vadanti munayaḥ pravāsaṃ saṅga-vicyutim // RKK_134 //",
    "GR14dhyrkk_u:312": " mama jīvana-netā ca tyaktvā māṃ mathurāṃ gataḥ /",
    "GR14dhyrkk_u:313": " iti vihvalitā vāmā rādhā yā virahād abhūt // RKK_135 //",
    "GR14dhyrkk_u:314": " yamunāyāṃ nimagnā sā prakāśaṃ gokulasya ca /",
    "GR14dhyrkk_u:315": " golakaṃ prāpya tatrābhūt saṃyoga-rasa-peśalā // RKK_136 //",
    "GR14dhyrkk_u:316": " kāmā rādhā ca mathurā-viraheṇa nipīḍitā /",
    "GR14dhyrkk_u:317": " kurukṣetraṃ gatā tīrtha-yātrā-parama-lālasā // RKK_137 //",
    "GR14dhyrkk_u:318": " nanda-nandana-bhāva-jña uddhavo vrajam āgataḥ /",
    "GR14dhyrkk_u:319": " sāntvayiṣyan kīrtidāyāḥ sutāṃ māsa-dvaye gate // RKK_138 //",
    "GR14dhyrkk_u:320": " rādhām āsvādayāmāsa śrīmad-bhāgavatārthakaṃ /",
    "GR14dhyrkk_u:321": " kathāyāṃ bhāgavatyāntu jātāyāṃ muni-puṅgava // RKK_139 //",
    "GR14dhyrkk_u:322": " vrajendra-nandanaḥ śrīmāṃs tadā pratyakṣatāṃ gataḥ // RKK_140 //",
    "GR14dhyrkk_u:323": " ataeva pādmottara-khaṇḍoktaṃ dvārakādhipater vṛndāvanaṃ prati-gamanaṃ kṣīrābdhiśāyy āviṣṭatvāt kṣīrābdhiśāyino droṇādīnāṃ labdha-vara-tvāt,",
    "GR14dhyrkk_u:324": " teṣāṃ punaḥ sva-sthāna-prāpaṇārtham evety avagantavyam /",
    "GR14dhyrkk_u:325": " śrīmad-bhāgavata-vākyānām evaṃ vicāro 'vagantavyaḥ padmottara-khaṇḍe tu ôkālindi-puline",
    "GR14dhyrkk_u:326": " ramyeö ity atra śrī-dvārakā-nāthasya śrī-nanda-nandana-madhura-līlā-saṃdarśane sotkaṇṭhatvād",
    "GR14dhyrkk_u:327": " vyoma-yānair etya śrī-vṛndāvane māsa-dvayam uvāsety abhiprāyo jñeyaḥ /",
    "GR14dhyrkk_u:328": " tad yathā śrī-lalita-mādhave (8.34)",
    "GR14dhyrkk_u:329": " --ôaparikalita-pūrvaḥö ityādi /",
    "GR14dhyrkk_u:330": " iti te sarvam ākhyātaṃ naityikaṃ caritaṃ hareḥ /",
    "GR14dhyrkk_u:331": " pāpino 'pi vimucyante smaraṇād yasya nārada // RKK_141 //",
    "GR14dhyrkk_u:332": " aṣṭa-kālokta-śuśrūṣā-nantaraṃ sādhakaḥ kramāt /",
    "GR14dhyrkk_u:333": " dvātriṃśad-akṣara-mukhyān japen mantrān atandritaḥ // RKK_142 //",
    "GR14dhyrkk_u:334": " mahā-mantraṃ japed ādau daśārṇaṃ tad-anantaram /",
    "GR14dhyrkk_u:335": " tataḥ śrī-rādhikā-mantraṃ gāyatrīṃ kāmakīṃ tathā // RKK_143 //",
    "GR14dhyrkk_u:336": " tato yugala-mantraṃ ca japed rāsa-sthalī-pradam /",
    "GR14dhyrkk_u:337": " tato 'ṣṭānāṃ sakhīnāṃ ca japen mantrān yathā-kramam /",
    "GR14dhyrkk_u:338": " tataḥ ṣaṇ-mañjarīṇāṃ ca sva-sva-mantrān kramāj japet // RKK_144 //",
    "GR14dhyrkk_u:339": " yathā ādi-purāṇe--",
    "GR14dhyrkk_u:340": " gopī-bhāvena ye bhaktā mām eva paryupāsate /",
    "GR14dhyrkk_u:341": " teṣu tāsv iva tuṣṭo 'smi satyaṃ satyaṃ dhanañjaya // RKK_145 //",
    "GR14dhyrkk_u:342": " veśa-bhūṣā-vayo-rūpair gopikā-bhāvam āśritāḥ /",
    "GR14dhyrkk_u:343": " bhāvukīyāś ca tad-bhāvaṃ yānti pāda-rajo 'rcanāt // RKK_146 //",
    "GR14dhyrkk_u:344": " yathā ekāmra-purāṇe--",
    "GR14dhyrkk_u:345": " aho bhajana-māhātmyaṃ vṛndāvana-pater hareḥ /",
    "GR14dhyrkk_u:346": " pumān yoṣid bhaved yatra yoṣid-ātma-samānikā // RKK_147 //",
    "GR14dhyrkk_u:347": " pādme ca (uttara-khaṇḍe)--",
    "GR14dhyrkk_u:348": " purā maharṣayaḥ sarve daṇḍakāraṇya-vāsinaḥ /",
    "GR14dhyrkk_u:349": " rāmaṃ dṛṣṭvā hariṃ tatra bhoktum aicchan su-vigraham // RKK_148 //",
    "GR14dhyrkk_u:350": " te sarve strītvam āpannāḥ samudbhūtāś ca gokule /",
    "GR14dhyrkk_u:351": " hariṃ samprāpya kāmena tato muktā bhavārṇavāt // RKK_149 //",
    "GR14dhyrkk_u:352": " bṛhad-vāmana-siddhāś ca śrutayo 'pi yathā purā /",
    "GR14dhyrkk_u:353": " gopī-bhāvena saṃsevya samudbhūtā hi gokule // RKK_150 //",
    "GR14dhyrkk_u:354": " yad-uktaṃ śrī-rūpa-gosvāmi-caraṇaiḥ--",
    "GR14dhyrkk_u:355": " hariṃ su-rāga-mārgeṇa sevate yo narottamaḥ /",
    "GR14dhyrkk_u:356": " kevalenaiva sa tadā gopikātvam iyād vraje // RKK_151 //",
    "GR14dhyrkk_u:357": " bhakti-tattva-kaumudyām--",
    "GR14dhyrkk_u:358": " ekasmin vāsanā-dehe yadi cānyasya bhāvanā /",
    "GR14dhyrkk_u:359": " tarhi tat sāmyam eva syāt yathā vai bharate nṛpe // RKK_152 //",
    "GR14dhyrkk_u:360": " yathā sanat-kumāra-saṃhitāyām--",
    "GR14dhyrkk_u:361": " śrī-nārada uvāca--",
    "GR14dhyrkk_u:362": " dhanyo 'smy anugṛhīto 'smi tvayā devi na saṃśayaḥ /",
    "GR14dhyrkk_u:363": " harer me naityikī līlā yato me 'dya prakāśitā // RKK_153 //",
    "GR14dhyrkk_u:364": " śrī-sanat-kumāra uvāca--",
    "GR14dhyrkk_u:365": " ity uktvā tāṃ parikramya tayā cāpi prapūjitaḥ /",
    "GR14dhyrkk_u:366": " antardhānaṃ gato rājan nārado muni-sattamaḥ // RKK_154 //",
    "GR14dhyrkk_u:367": " mayāpy etad ānupūrvyaṃ sarvaṃ tat parikīrtitam /",
    "GR14dhyrkk_u:368": " japan nityaṃ prayatnena mantra-yugmam anuttamam // RKK_155 //",
    "GR14dhyrkk_u:369": " kṛṣṇa-vaktrād idaṃ labdhaṃ purā rudreṇa yatnataḥ /",
    "GR14dhyrkk_u:370": " tenoktaṃ nāradāyātha nāradena mayoditam // RKK_156 //",
    "GR14dhyrkk_u:371": " saṃsārāgni-vināśāya mayāpy etat tavoditam /",
    "GR14dhyrkk_u:372": " tvayā caitad gopanīyaṃ rahasyaṃ paramādbhutam // RKK_157 //",
    "GR14dhyrkk_u:373": " śrī-ambarīṣa uvāca--",
    "GR14dhyrkk_u:374": " kṛta-kṛtyo 'bhavaṃ sākṣāt tvat prasādād ahaṃ guro /",
    "GR14dhyrkk_u:375": " rahasyātirahasyaṃ yat tvayā mahyaṃ prakāśitam // RKK_158 //",
    "GR14dhyrkk_u:376": " śrī-sanat-kumāra uvāca--",
    "GR14dhyrkk_u:377": " dharmān etān upādiṣṭo japan mantram ahar niśam /",
    "GR14dhyrkk_u:378": " acirād eva tad-dāsyam avāpsyasi na saṃśayaḥ // RKK_159 //",
    "GR14dhyrkk_u:379": " ôetān dharmān--aṣṭa-kāla-sevā-rūpān;",
    "GR14dhyrkk_u:380": " mantram--yugala-mantram;",
    "GR14dhyrkk_u:381": " tad-dāsyam--tayoḥ śrī-rādhā-kṛṣṇayor dāsyaṃ dāsī-bhāvamö iti /",
    "GR14dhyrkk_u:382": " mayāpi gamyate rājan guror āyatanaṃ mama /",
    "GR14dhyrkk_u:383": " vṛndāvane yatra nityaṃ gurur me 'sti sadāśivaḥ // RKK_160 //",
    "GR14dhyrkk_u:384": " dvātriṃśad-akṣarādīnāṃ mantrāṇāṃ krameṇa phalaṃ yathā pādme--",
    "GR14dhyrkk_u:385": " dvātriṃśad-akṣaraṃ mantraṃ nāma-ṣoḍaśakānvitam /",
    "GR14dhyrkk_u:386": " prajapan vaiṣṇavo nityaṃ rādhā-kṛṣṇa-sthalaṃ labhet // RKK_161 //",
    "GR14dhyrkk_u:387": " gautamīya-tantre ca--",
    "GR14dhyrkk_u:388": " ahar-niśaṃ japen mantraṃ mantrī niyata-mānasaḥ /",
    "GR14dhyrkk_u:389": " sa paśyati na sandeho gopa-rūpiṇam īśvaram // RKK_162 //",
    "GR14dhyrkk_u:390": " gaurī-tantre ca--",
    "GR14dhyrkk_u:391": " śrīmad-aṣṭākṣaraṃ mantraṃ rādhāyāḥ prema-siddhi-dam /",
    "GR14dhyrkk_u:392": " prajapet sādhako yas tu sa rādhāntikam āpnuyāt // RKK_163 //",
    "GR14dhyrkk_u:393": " sanat-kumāra-saṃhitāyām--",
    "GR14dhyrkk_u:394": " japed yaḥ kāma-gāyatrīṃ kāma-bīja-samanvitām /",
    "GR14dhyrkk_u:395": " tasya siddhir bhavet prema rādhā-kṛṣṇa-sthalaṃ vrajet // RKK_164 //",
    "GR14dhyrkk_u:396": " etāṃ pañca-padīṃ japtvā śraddhayā 'śraddhayāsakṛt /",
    "GR14dhyrkk_u:397": " vṛndāvane tayor dāsyaṃ gacchaty eva na saṃśayaḥ // RKK_165 //",
    "GR14dhyrkk_u:398": " kiśorī-tantre ca--",
    "GR14dhyrkk_u:399": " etān sakhīnām aṣṭānāṃ mantrān yaḥ sādhako japet /",
    "GR14dhyrkk_u:400": " śrī-rādhā-kṛṣṇayoḥ kṣipraṃ vihāra-sthalam āpnuyāt // RKK_166 //",
    "GR14dhyrkk_u:401": " tatraiva--",
    "GR14dhyrkk_u:402": " mantrān etān mañjarīṇām aṣṭānāṃ yo japet sadā /",
    "GR14dhyrkk_u:403": " prema-siddhir bhavet tasya śrī-vṛndāvanam āpnuyāt // RKK_167 //",
    "GR14dhyrkk_u:404": " smaraṇānantaraṃ siddha-dehasyaiva ca sādhakaḥ /",
    "GR14dhyrkk_u:405": " aṣṭa-kāloditāṃ līlāṃ saṃsmaret sādhakāṅgakaḥ // RKK_168 //",
    "GR14dhyrkk_u:406": " kālau niśānta-pūrvāhnāv aparāhna-pradoṣakau /",
    "GR14dhyrkk_u:407": " vijñeyau tri-tri-ghaṭikau prātaḥ sāyaṃ dvayaṃ dvayam // RKK_169 //",
    "GR14dhyrkk_u:408": " dvi-dvi-praghaṭikau jñeyau madhyāhna-rātrikāv iti // RKK_170 //",
    "GR14dhyrkk_u:409": " eteṣu samayeṣv evaṃ yā yā līlā puroditā /",
    "GR14dhyrkk_u:410": " tāṃ tām eva yathā-kālaṃ saṃsmaret sādhako janaḥ // RKK_171 //",
    "GR14dhyrkk_u:411": " iti śrī-dhyāna-candra-gosvāmi-viracitā",
    "GR14dhyrkk_u:412": " śrī śrī rādhā-kṛṣṇāṣṭa-kālīya-līlā-smaraṇa-krama-paddhatiḥ /"
}