{
    "GK19bahcar6u:0": " ṣaṣṭha ucchvāsaḥ",
    "GK19bahcar6u:1": " uccityoccitya bhuvi prahitanigūḍhātmadūtanītānām /",
    "GK19bahcar6u:2": " vijigīṣuriva kṛtāntaḥ śūrāṇāṃ saṃgrahaṃ kurute // 6.1 //",
    "GK19bahcar6u:3": " visrabdhaghātadoṣa- svavadhāya khalasya vīralopakaraḥ /",
    "GK19bahcar6u:4": " navatarubhaṅgadhvaniriva harinidrātaskaraḥ kariṇaḥ // 6.2 //",
    "GK19bahcar6u:5": " atha prathamapretapiṇḍabhuji bhukte dvijanmani,",
    "GK19bahcar6u:6": " gateṣūdvejanīyeṣvaśaucadivaseṣu,",
    "GK19bahcar6u:7": " cakṣurdāhadāyini dīyamāne dvijebhyaḥ śayanāsanacāmarātapattrāmatrapattraśastrādike nṛpanikaṭopakaraṇakalāpe,",
    "GK19bahcar6u:8": " nīteṣu tīrthasthānāni saha janahṛdayaiḥ kīkaseṣu,",
    "GK19bahcar6u:9": " kalpitaśokaśalye sudhānicayacite citācaityacihne,",
    "GK19bahcar6u:10": " vanāya visarjite mahāvijiti rājagajendre,",
    "GK19bahcar6u:11": " krameṇa ca mandaṣvākrandeṣu,",
    "GK19bahcar6u:12": " viralībhavatsu ca vilāpeṣu,",
    "GK19bahcar6u:13": " viśrāmyatyaśruṇi,",
    "GK19bahcar6u:14": " śithilībhavatsu upadeśaśravaṇakṣameṣu śrotreṣu;",
    "GK19bahcar6u:15": " anurodhāvadhānayogyeṣu hṛdayeṣu,",
    "GK19bahcar6u:16": " gaṇanīyeṣu nṛpaguṇeṣu,",
    "GK19bahcar6u:17": " pradeśavṛttitāmāśrayati śoke,",
    "GK19bahcar6u:18": " kṛteṣu kaviruditakeṣu,",
    "GK19bahcar6u:19": " jāte ca svapnāvaśeṣadarśane hṛdayāvaśeṣāvasthāne citrāvaśeṣākṛtau kāvyāvaśeṣanāmni naranāthe,",
    "GK19bahcar6u:20": " devo harṣaḥ kadācidutsṛṣṭavyāpāraḥ puñjībhūtavṛddhabandhuvargāgresareṇāvanatamūkamukhena mahājanena maulenākāla ātmānaṃ veṣṭyamānamadrākṣīt",
    "GK19bahcar6u:21": " dṛṣṭvā cākaronmanasikimanyadāryamāgatamāvedayatyayaṃ śokaparābhūto lokākaraḥ' iti /",
    "GK19bahcar6u:22": " vepamānahṛdayaśca papraccha praviśantamadhikatarapracāramanyatamaṃ puruṣam “aṅga/ kathaya /",
    "GK19bahcar6u:23": " kimāryaḥ prāptaḥ' iti /",
    "GK19bahcar6u:24": " sa mandamabravīt--“deva/",
    "GK19bahcar6u:25": " yathādiśasi dvāri' iti śrutvā ca sodaryasnehanihitaniratiśayamanyumṛdūkṛtamanāḥ kathamapi na vavāma bāṣpavāripravāhotpīḍena saha jīvitam /",
    "GK19bahcar6u:26": " anantaraṃ ca dvārapālapramuktena prathamapraviṣṭena parijanenevākrandena kathyamānam,",
    "GK19bahcar6u:27": " dūradrutāgamanamuṣitabāhulyena vicchinnacchatradhāreṇa lambitāmbaravāhinā bhraṣṭabhṛṅgāragrāhiṇā",
    "GK19bahcar6u:28": " cyutācamanadhāriṇā tāmyattāmbūlikena khañjatkhaṅgagrāhiṇā katipayaprakāśadāserakaprāyeṇa",
    "GK19bahcar6u:29": " bahuvāsarāntaritasnānabhojanaśayanaśyāmakṣāmavapuṣā parijanena parivṛtam,",
    "GK19bahcar6u:30": " aviratamārgadhūlidhūsaritaśarīratayā śaraṇīkṛtamivāśaraṇayā kramāgatayā vasuṃdharayā,",
    "GK19bahcar6u:31": " hūṇanirjayasamaraśaravraṇabaddhapaṭṭakairdīrghadhavalaiḥ samāsannarājyalakṣmīkaṭākṣapātairiva śabalīkṛtakāyam,",
    "GK19bahcar6u:32": " avanipatiprāṇaparitrāṇārthamiva ca śokahutabhuji hutamāṃsairatikṛśairavayavairāvedyamānaduḥkhabhāram,",
    "GK19bahcar6u:33": " avagatacūḍāmaṇini malinākulakuntale śekharaśūnye śirasi śūcamārūḍhāṃ mūrtimatīmiva dadhānam,",
    "GK19bahcar6u:34": " ātapagalitasvedarājinā rudateva pitṛpādapatanotkaṇṭhitena lalāṭapaṭṭena lakṣyamāṇam,",
    "GK19bahcar6u:35": " prathīyasā bāṣpapayaḥpravāheṇābhimatapatimaraṇamūrcchitāmiva mahīmanavarataṃ siñcantam,",
    "GK19bahcar6u:36": " anantasaṃtatāśrupravāhanipatananimnīkṛtāviva duḥkhakṣāṇau kapolāvudvahantam,",
    "GK19bahcar6u:37": " atyuṣṇamukhamārutamārgagatena dravateva galitatāmbūlarāgeṇādharabimbenopalakṣitam,",
    "GK19bahcar6u:38": " pavitrikāmātrāvaśeṣendaranīlikāṃśuśyāmāyamānamaciraśrutapitṛmaraṇajanyamahāśokāgnidagdhamiva śravaṇapradeśamudvahantam,",
    "GK19bahcar6u:39": " asphuṭābhivyaktavyañjanenāpyadhomukhastimitanayananīlatārakamayūkhamālākhacitena śokaprarūḍhaśmaśruśyāmaleneva mukhaśaśinā lakṣyamāṇam,",
    "GK19bahcar6u:40": " kesariṇamiva mahābhūbhṛdvinipātavihvalaniravalaṃbanam,",
    "GK19bahcar6u:41": " divasamiva tejaḥpatipatanaparimlānaśriyaṃ śyāmībhūtam,",
    "GK19bahcar6u:42": " nandanamiva bhagnakalpapādapaṃ vicchāyam,",
    "GK19bahcar6u:43": " digbhāgamiva proṣitadikkuñjaraśūnyam,",
    "GK19bahcar6u:44": " girimiva guruvajrapātadāritaṃ prakampamānam,",
    "GK19bahcar6u:45": " krītamiva kraśimnā,",
    "GK19bahcar6u:46": " kiṅkarīkṛtamiva kāruṇyena,",
    "GK19bahcar6u:47": " dāsīkṛtamiva daurmanasyena,",
    "GK19bahcar6u:48": " śiṣyīkṛtamiva śocitavyena,",
    "GK19bahcar6u:49": " andhīkṛtamivādhinā,",
    "GK19bahcar6u:50": " mūkīkṛtamiva maunena,",
    "GK19bahcar6u:51": " piṣṭamiva piḍayā,",
    "GK19bahcar6u:52": " svinnamiva saṃtāpena,",
    "GK19bahcar6u:53": " uccitamiva cintayā,",
    "GK19bahcar6u:54": " viluptamiva vilāpena,",
    "GK19bahcar6u:55": " dhṛtamiva vairāgyeṇa,",
    "GK19bahcar6u:56": " pratyākhyātamiva pratisaṃkhyānena,",
    "GK19bahcar6u:57": " avajñātamiva prajñayā,",
    "GK19bahcar6u:58": " dūrīkṛtamiva durabhibhavatvena,",
    "GK19bahcar6u:59": " abodhyena vṛddhabuddhīnām,",
    "GK19bahcar6u:60": " asādhyena sādhubhāṣitānām,",
    "GK19bahcar6u:61": " agamyena gurugirām,",
    "GK19bahcar6u:62": " aśakyena śāstraśaktīnām,",
    "GK19bahcar6u:63": " apathena prajñāprayatnānām,",
    "GK19bahcar6u:64": " agocareṇa suhṛdanurodhānām,",
    "GK19bahcar6u:65": " aviṣayeṇa viṣayopabhogānām,",
    "GK19bahcar6u:66": " abhūmibhūtena kālakramopacayānāṃ śokena kavalīkṛtaṃ jyeṣṭhaṃ bhrātaramapaśyat /",
    "GK19bahcar6u:67": " āvegodgatakṛtsnasnehotkalikākalāpotkṣipya māṇakāya iva ca paravaśaḥ samudagāt /",
    "GK19bahcar6u:68": " atha taṃ dūrādeva dṛṣṭvā devo rājyavardhanaścirakālakalitaṃ bāṣpāvegaṃ mumukṣuḥ sudūraprasāritena",
    "GK19bahcar6u:69": " saṃkalpayanniva sarvaduḥkhāni dīrgheṇa dardaṇḍadvayena gṛhītvā kaṇṭhe muktakaṇṭhaṃ",
    "GK19bahcar6u:70": " punaḥ patitakṣaume kṣāme vakṣasi punaḥ,",
    "GK19bahcar6u:71": " kaṇṭhe punaḥ skandhabhāge punaḥ kapolodare nidhāya tathā tathā ruroda yathā saṃbandhanānīvodapāṭyanta hṛdayāni /",
    "GK19bahcar6u:72": " aśrusrotaḥśirā ivāmucyata locaneṣu lokenāsmṛtanṛpatinā rājavallabhenāpi pratiśabdakanibhena nirbharamivārudyata /",
    "GK19bahcar6u:73": " sucirācca kathaṃ kathamapi nirvṛṣṭanayanajalaḥ parjanya iva śaradi svayamevopaśaśāma /",
    "GK19bahcar6u:74": " upaviṣṭaśca parijanopanītena toyena taratkaranakhamayūkhapuñjatayā mahājalaplavajāyamānaphenalekhamiva",
    "GK19bahcar6u:75": " punaḥ punaḥ pramṛṣṭamapi pakṣmāgrasaṃgaladbāṣpabinduvṛndamandonmeṣamuṣitadarśanaṃ",
    "GK19bahcar6u:76": " kathaṃ kathamapi cakṣurakṣālayat /",
    "GK19bahcar6u:77": " tāmbūlikopasthāpitena ca vāsasā candrātapaśakalenevoṣṇoṣṇabāṣpadagdhaṃ vadanamunmamārja /",
    "GK19bahcar6u:78": " tūṣṇīmeva ca ciraṃ sthitvotthāya snānabhūmimagāt /",
    "GK19bahcar6u:79": " tasyāṃ ca sthitvā vibhūṣaṃ vitrastavyastakuntalaṃ maulimanādarānniṣpīḍya sāvaśeṣamanyusphuritena",
    "GK19bahcar6u:80": " jijīviṣateva jaladhautasubhagamātmānamapi cucumbiṣatevādhareṇa kṣālitasya cakṣuṣaḥ",
    "GK19bahcar6u:81": " śvetimnā ca śāradaśaśikaravikasitaviśadakumudavanadalāvalibalivikṣepairiva digdevatārcanakarma",
    "GK19bahcar6u:82": " kurvāṇaścatuḥśālavitardikāviniveśitāyāmapratipādikāyāṃ cāpāśrayavinihitaikopabarhaṇāyāṃ",
    "GK19bahcar6u:83": " paryaṅkikāyāṃ nipatya joṣamasthāt /",
    "GK19bahcar6u:84": " devo 'pi harṣastathaiva snātvā dharaṇitalanihitakuthāprasāritamūrtiradūra evāsya tūṣṇīmeva samavātiṣṭhata /",
    "GK19bahcar6u:85": " dṛṣṭvā dṛṣṭvā dūyamānasamagrajanmānaṃ samasphuṭadivāsya sahasradhā hṛdayam /",
    "GK19bahcar6u:86": " aurasadarśanaṃ hi yauvanaṃ śokasya /",
    "GK19bahcar6u:87": " lokasya tu narapatimaraṇadivasādapi dāruṇataraḥ sa babhūva divasaḥ /",
    "GK19bahcar6u:88": " sarvasminneva ca nagare na kenacidapāci na kenacidasnāyi nābhoji /",
    "GK19bahcar6u:89": " sarvatra sarveṇārodi /",
    "GK19bahcar6u:90": " kevalamanena ca krameṇāticakrāma divasaḥ /",
    "GK19bahcar6u:91": " sa ca pratyagratvaṣṭuṭaṅkataṣṭatanuriva vamadvahalarudhirarasamāṃsacchedalohitacchaviraparapārāvārapayasi mamajja mañjiṣṭhāruṇo 'ruṇasārathiḥ",
    "GK19bahcar6u:92": " mukulāyamānakamalinīkośavikalaṃ cakāṇa cañcarīkakulaṃ kamalasarasi /",
    "GK19bahcar6u:93": " savidhavirahavyādhividhuradhūbādhyamānaṃ babandha bandhāviva vibuddhabandhūkabhāsi bhāsvati sāsrāṃ dṛśaṃ cakravākacakravālam /",
    "GK19bahcar6u:94": " saṃcarantyāḥ samadhukararavaṃ kairavākaraṃ kalahaṃsaramaṇīramaṇīyaṃ māṇikyakāñjīkiṅkiṇījālamivācakāṇa śriyaḥ /",
    "GK19bahcar6u:95": " prakaṭakalaṅkamudayamānaṃ viśaṅkaṭaviṣāṇotkīrṇapaṅkasaṃkaraśaṅkarabarkuraśavkarakakudakūṭasaṃkāśamakāśatākāśe śaśāṅkamaṇḍalam /",
    "GK19bahcar6u:96": " asyāṃ ca velāyāmanatikramaṇīyavacanairupasṛtya pradhānasāmantairvi jñāpyamānaḥ kathaṃ kathamapyabhukta /",
    "GK19bahcar6u:97": " prabhātāyāṃ ca śarvaryāṃ sarveṣu praviṣṭeṣu rājasu samīpasthitaṃ hraṣadevamuvāca--“tāta/",
    "GK19bahcar6u:98": " bhūmirasi guruniyogānām /",
    "GK19bahcar6u:99": " śaiśava evāgrāhi guṇavatpatākeva bhavatā tātasya cittavṛttiḥ /",
    "GK19bahcar6u:100": " yato bhavantamevaṃ vidhaṃ vidheyaṃ vidhighidhānopanatanairghṛṇyamidaṃ kimapi bibhaṇiṣati me hṛdayam /",
    "GK19bahcar6u:101": " nāvalambanīyā bālabhāvasulabhā premavilomā vāmatā /",
    "GK19bahcar6u:102": " vaidheya iva mā kṛthāḥ pratyūhamīhite 'smin /",
    "GK19bahcar6u:103": " śṛṇu, na khalu na jānāsi lokavṛttam /",
    "GK19bahcar6u:104": " lokatrayatrātari māndhātari mṛte kiṃ na kṛtaṃ purukutsena?",
    "GK19bahcar6u:105": " bhrūlatādiṣṭāṣṭādaśadvīpe dilīpe vā raghuṇā /",
    "GK19bahcar6u:106": " mahāsurasamaramadhyādhyāsitatridaśarathe daśarathe vā rāmeṇa?",
    "GK19bahcar6u:107": " goṣpadīkṛtacaturudanvadante duṣyante vā bharatena?",
    "GK19bahcar6u:108": " tiṣṭhantu tāvatte tātenaiva śatasamadhikādhigatādhvaradhūmavisaradhūsaritavāsavavayasi sugṛhītanāmni tatrabhavati parāsutāṃ gate pitari kiṃ nākāri rājyam?",
    "GK19bahcar6u:109": " yaṃ ca kila śokaḥ smabhibhavati taṃ kāpuruṣamācakṣate śāstravidaḥ /",
    "GK19bahcar6u:110": " striyo hi viṣayaḥ śucām /",
    "GK19bahcar6u:111": " tathāpi kiṃ karomi /",
    "GK19bahcar6u:112": " svabhāvasya seyaṃ kāpuruṣatā vā straiṇaṃ vā yadevamāspadaṃ pitṛśokahutabhujo jāto 'smi /",
    "GK19bahcar6u:113": " mama hi bhūbhṛti paryaste niravaśeṣataḥ prasravaṇānīva srutānyaśrūṇyastamite mahati tejasyandhakārībhūtadaśāśasya pranaṣṭaḥ prajñālokaḥ,",
    "GK19bahcar6u:114": " prajvalitaṃ hṛdayam,",
    "GK19bahcar6u:115": " ātmadāhabhīta iva svapne 'pi nopasarpati vivekaḥ,",
    "GK19bahcar6u:116": " balīyasā saṃtāpena jātuṣamiva vilīnamakhilaṃ dhairyam,",
    "GK19bahcar6u:117": " pade pade digdharopāhateva hariṇī muhyati matiḥ,",
    "GK19bahcar6u:118": " puruṣadveṣiṇīva dūrata eva bhramati pariharantī spṛtiḥ,",
    "GK19bahcar6u:119": " ambeva tātenaiva saha gatā dhṛtiḥ,",
    "GK19bahcar6u:120": " vārdhuṣikaprayuktānīva dhanānīva pratidivasaṃ vardhante,",
    "GK19bahcar6u:121": " duḥkhāni,",
    "GK19bahcar6u:122": " śokānaladhūmasaṃbhārasaṃbhūtāmbhodharabaritamiva varṣati nayanavāridhārāvisaraṃ śarīram /",
    "GK19bahcar6u:123": " sarvaḥ pañcajanaḥ pañcatvamupagataḥ prayāti /",
    "GK19bahcar6u:124": " vitathametadvadati bālo lokaḥ /",
    "GK19bahcar6u:125": " tāto hutāśanatāmeva kevalāmāpanno 'pi naivaṃ dahati mām /",
    "GK19bahcar6u:126": " antastadevamidamasāṃparāyikamiva hṛdayamavaṣṭabhya vyutthitaḥ śokau durnivāro vāḍava iva vārirāśim,",
    "GK19bahcar6u:127": " paviriva parvatam,",
    "GK19bahcar6u:128": " kṣaya iva kṣapākaram,",
    "GK19bahcar6u:129": " rāhuriva ravim,",
    "GK19bahcar6u:130": " dahati dārayati tanūkaroti kavalayati ca mām /",
    "GK19bahcar6u:131": " kāmaṃ na śaknoti me hṛdayaṃ tādṛśasya samerukalpasya kalpamahāpuruṣasya vinipātamaśrubindubhireva kevalairativāhayitum /",
    "GK19bahcar6u:132": " rājye viṣa iva cakorasya me viraktaṃ cakṣuḥ /",
    "GK19bahcar6u:133": " bahumṛtapaṭāvaguṇṭhanāṃ rañjitaraṅgāṃ janaṅgamānāmiva vaṃśavāhyāmanāryāṃ śriyaṃ tyaktumabhilaṣati me manaḥ /",
    "GK19bahcar6u:134": " kṣaṇamapi dagdhagṛhe śakuniriva na pārayāmi thātum /",
    "GK19bahcar6u:135": " so 'hamicchāmi manasi vāsasīva sulagnaṃ snehamalamidamamalaiḥ śikhariśikharaprasravaṇaiḥ svacchasro tombubhiḥ prakṣālayitumāśramapade /",
    "GK19bahcar6u:136": " yatastvamantaritayauvanasukhāmanabhimatāmapi jarāmiva pururājñayā gurorgṛhāṇa me rājyacintām /",
    "GK19bahcar6u:137": " tyaktasakalabālakrīḍena hariṇeva dīyatāmuro lakṣmyai /",
    "GK19bahcar6u:138": " parityaktaṃ mayā śastram' /",
    "GK19bahcar6u:139": " ityabhidhāya ca khaḍgagrāhiṇo hastādādāya nijaṃ nistriṃśamutsasarja dharaṇyām /",
    "GK19bahcar6u:140": " atha tacchru tvā niśitaśikhena śūlenevāhataḥ pravidīrṇahṛdayo devo harṣaḥ samacintayat--“kiṃ nu khalu māmantareṇāryaḥ kenacidasahiṣṇunā kiñcidgrāhitaḥ kupitaḥ syāt /",
    "GK19bahcar6u:141": " utānayā diśā parīkṣitukāmo mām /",
    "GK19bahcar6u:142": " uta tātaśokajanmā cetasaḥ samākṣepo 'yamasya /",
    "GK19bahcar6u:143": " āhosvidārya evāyaṃ na bhavati,",
    "GK19bahcar6u:144": " kiṃ vāryeṇānyadevābhihitamanyaṭevāśrāvi mayā śokaśūnyena śravaṇendriyeṇa /",
    "GK19bahcar6u:145": " āryasya cānyadvivakṣitamanyadevāpatitaṃ mukhena /",
    "GK19bahcar6u:146": " athavā sakalavaṃśavināśāya nipātanopāyo 'yaṃ vidheḥ /",
    "GK19bahcar6u:147": " mama vā nikhilapuṇyaparikṣayopakṣepaḥ /",
    "GK19bahcar6u:148": " karmaṇāmananukūlasamagragrahacakravālavilasitaṃ vā /",
    "GK19bahcar6u:149": " athavā tātavināśaniḥśaṅkakalikālakrīḍitaṃ yenāyaṃ yaḥ kaścidiva yatkiñcanakāriṇaṃ māmapuṣyabhūtivaṃśasaṃbhūtamiva,",
    "GK19bahcar6u:150": " atātatanayamiva,",
    "GK19bahcar6u:151": " anātmānujamiva,",
    "GK19bahcar6u:152": " abhaktamiva,",
    "GK19bahcar6u:153": " adṛṣṭadoṣamapi śrotriyamiva surāpāne,",
    "GK19bahcar6u:154": " sadbhṛtyamiva svāmidrohe sajjanamiva nīcopasarpaṇe,",
    "GK19bahcar6u:155": " sukalatramiva vyabhicāre,",
    "GK19bahcar6u:156": " atiduṣkare karmaṇi samādiṣṭavān /",
    "GK19bahcar6u:157": " tadetattāvadanurūpaṃ yacchauryonmādamadironmattasamastasāmantamaṇḍalasamudramathanamandare tādṛśi pitari mṛte tapovanaṃ vā gamyate valkalāni vā gṛhyante tapāṃsi vā sevyante /",
    "GK19bahcar6u:158": " yā tu mayi rājājñā sā dagdho 'pi dāhakāriṇī mayyavagrahaglapite dhanvanīvāṅgāravṛṣṭiḥ /",
    "GK19bahcar6u:159": " tadasadṛśamidamāryasya /",
    "GK19bahcar6u:160": " yadyapi ca vibhuranabhimānaḥ /",
    "GK19bahcar6u:161": " dvijātiraneṣaṇaḥ,",
    "GK19bahcar6u:162": " muniraroṣaṇaḥ,",
    "GK19bahcar6u:163": " kapiracapalaḥ /",
    "GK19bahcar6u:164": " kaviramatsaraḥ,",
    "GK19bahcar6u:165": " vaṇigataskaraḥ priyajānirakuhanaḥ,",
    "GK19bahcar6u:166": " sādhuradaridraḥ,",
    "GK19bahcar6u:167": " draviṇavānakhalaḥ,",
    "GK19bahcar6u:168": " kīnāśo 'nakṣigataḥ,",
    "GK19bahcar6u:169": " mṛgayurahiṃsraḥ,",
    "GK19bahcar6u:170": " pārāśarī brāhnaṇyaḥ,",
    "GK19bahcar6u:171": " sevakaḥ sukhī,",
    "GK19bahcar6u:172": " kitavaḥ kṛtajñaḥ,",
    "GK19bahcar6u:173": " parivrāḍabubhukṣuḥ,",
    "GK19bahcar6u:174": " nṛśaṃsaḥ priyavāk,",
    "GK19bahcar6u:175": " amātyaḥ satyavādīḥ,",
    "GK19bahcar6u:176": " rājasūnuradurvinītaśca jagati durlabhaḥ,",
    "GK19bahcar6u:177": " tathāpi mamārya evācāryaḥ /",
    "GK19bahcar6u:178": " ko hi nāma tadvidhe nipatite rājagandhakuñjare janayitari cedṛśe viphalīkṛtaviśālaśilāstambhorubhuje",
    "GK19bahcar6u:179": " bhūbhuji bhrātari tyaktarājye jyāyasi navavayasi tapovanaṃ gacchati sakalalokalocanajalapātāpavitraṃ",
    "GK19bahcar6u:180": " mṛdgolakaṃ vasudhābhidhānaṃ dhanamadakhelanikhilakhalamukhavikāralakṣaṇākhyāyamānanīcācaraṇāṃ",
    "GK19bahcar6u:181": " śrosaṃjñikāṃ subhaṭakuṭumbakarmakumbhadāsīṃ caṇḍālo 'pi kāmayeta /",
    "GK19bahcar6u:182": " kathamiva saṃbhāvitamatyantamanucitamidamāryeṇa /",
    "GK19bahcar6u:183": " kimupalakṣitamanavadātamidaṃ mayi /",
    "GK19bahcar6u:184": " kiṃ vāsya cetasaścyutaḥ saumitrirvismṛtā vā vṛkodaraprabhṛtayaḥ /",
    "GK19bahcar6u:185": " anapekṣitabhaktajanā svārthaikaniṣpādananiṣṭhurā nāsīdiyamāryasyedṛśī prabhaviṣṇutā /",
    "GK19bahcar6u:186": " api cārye tapovanaṃ gate jijīvaṣuḥ ko manasāpi mahīṃ dhyāyet /",
    "GK19bahcar6u:187": " kuliśaśikharakharanakharapracayapracaṇḍacapeṭāpāṭitamattamātaṅgottamāḍgamadacchaṭācchuritacārukesarabhārabhāsvaramukhe",
    "GK19bahcar6u:188": " kesariṇi vanavihārāya vinirgate nivāsa giriguhāṃ kaḥ pāti pṛṣṭhataḥ /",
    "GK19bahcar6u:189": " pratāpasahāyā hi sattvavantaḥ /",
    "GK19bahcar6u:190": " kaścapalāṃ rājalakṣmīṃ pratyanurodho 'yamāryasya yadiyamapi na cīvarāntaritakucā kuśakusumasamitpalāśapūlikāṃ vahantī tatraiva tapovane vanamṛgīva nīyate jarājālinī /",
    "GK19bahcar6u:191": " kiṃvā mamānena vṛthā bahudhā bikalpitena tūṣṇīmevāryamanugamiṣyāmi /",
    "GK19bahcar6u:192": " guruvacanātikramakṛtaṃ ca kilviṣametattapovane tapa evāpāsyati' /",
    "GK19bahcar6u:193": " ityavadhārya manasā prathamataraṃ gatastapovanamadhomukhastūṣṇīmavātiṣṭhata /",
    "GK19bahcar6u:194": " atrāntare pūrvādiṣṭenaiva rudatā vastrakarmāntikena samupasthāpiteṣu valkaleṣu,",
    "GK19bahcar6u:195": " nirdayakaratalatāḍanabhiyeva vkāpi gate hṛdaye,",
    "GK19bahcar6u:196": " raṭati rājastraiṇe,",
    "GK19bahcar6u:197": " tāramabrahnaṇyamūrdhvadoṣṇi virudati viprajane,",
    "GK19bahcar6u:198": " pādapraṇatipare phūtkurvati pauravṛnde,",
    "GK19bahcar6u:199": " vidrāti vidrutacetasi cirantane parijane,",
    "GK19bahcar6u:200": " parijanāvalambite gate varṣīyasi,",
    "GK19bahcar6u:201": " vepamānavapuṣi,",
    "GK19bahcar6u:202": " paryākulavāsasi,",
    "GK19bahcar6u:203": " śokagadgadavacasi,",
    "GK19bahcar6u:204": " vigalitanayanapayasi,",
    "GK19bahcar6u:205": " nivāraṇodyatamanasi,",
    "GK19bahcar6u:206": " viśati bandhuvarge,",
    "GK19bahcar6u:207": " nirāśeṣu nakhalikhitamaṇikuṭṭimeṣvavāṅmukhena niḥśvasatsu sāmanteṣu,",
    "GK19bahcar6u:208": " sabālavṛddhāsu tapovanāya prasthitāsu sarvāsu prajāsu sahasaiva praviśya śokaviklavaḥ",
    "GK19bahcar6u:209": " prakṣaritanayanasalilo rājyaśriyaḥ paricārakaḥ saṃvādako nāma prajñātatamo vimuktākrandaḥ",
    "GK19bahcar6u:210": " sadasyātmānamapātayat /",
    "GK19bahcar6u:211": " atha saṃbhrānto bhrātrā saha svayaṃ devo rājyavardhanastaṃ paryapṛcchat-“bhadra/",
    "GK19bahcar6u:212": " bhaṇa bhaṇa kimasmadvyasanavyavasāyavardhanabaddhadhṛtiḥ,",
    "GK19bahcar6u:213": " avanipatimaraṇamuditamatiḥ,",
    "GK19bahcar6u:214": " adhṛtikaramaparamadhikataramito duḥkhātiśayaṃ samupanayati vidhiḥ' iti /",
    "GK19bahcar6u:215": " sa kathaṃ kathamapyakathayat--“deva/",
    "GK19bahcar6u:216": " piśācānāmiva nīcātmanāṃ caritāni chidraprahārīṇi prāyaśo bhavanti /",
    "GK19bahcar6u:217": " yato yasminnahanyavaniṃpatiruparata ityabhūdvārtā tasminneva devo grahavarmā durātmanā mālavarājena jīvalokamātmānaḥ sukṛtena saha tyājitaḥ",
    "GK19bahcar6u:218": " bhartṛdārikāpi rājyaśrīḥ kālāyasanigaḍayugalacumbitacaraṇā caurāṅganeva saṃyatā kānyakubje kārāyāṃ nikṣiptā /",
    "GK19bahcar6u:219": " kiṃvadantī ca yathā kilānāyakaṃ sādhanaṃ matvā jighṛkṣuḥ sudurmatiretāmapi bhuvamājigamiṣati /",
    "GK19bahcar6u:220": " iti viñjñāpite prabhuḥ prabhavatīti /",
    "GK19bahcar6u:221": " tataśca tādṛśamanupekṣaṇīyamasaṃbhāvitamākasmikamupariṃ vyatikaramākarṇyāśrutapūrvatvātparibhavasya,",
    "GK19bahcar6u:222": " parapariṃbhavāsahiṣṇutayā ca svabhāvasya,",
    "GK19bahcar6u:223": " darpabahulatayā ca navayauvanasya,",
    "GK19bahcar6u:224": " vīrakṣetrasaṃbhavatvācca janmanaḥ,",
    "GK19bahcar6u:225": " kṛpābhūmibhūtāyāśca svasuḥ snehātsa tādṛśo 'pi baddhamūlo 'pyatyantagururekapada evāsya nanāsya nanāśa śokāvegaḥ /",
    "GK19bahcar6u:226": " viveśa ca sahasā kesarīva giriguhāgṛhaṃ gabhīrahṛdayaṃ bhayaṅkaraḥ kopāvegaḥ /",
    "GK19bahcar6u:227": " keśiniṣūdanaśaṅkākulakāliyabhaṅgurabhrūbhaṅgataraṅgiṇī śyāmāyamānā yamasvaseva prathīyasī lalāṭapaṭṭe bhīṣaṇā bhrukuṭirudabhidyata /",
    "GK19bahcar6u:228": " darpātparāmṛśannakhakiraṇasalilanirjharaiḥ samarabhārasaṃbhāvanābhiṣekamiva cakāra diṅnāgakumbhakūṭavikaṭasya bāhuśikharakośasya vāmaḥ pāṇipallavaḥ",
    "GK19bahcar6u:229": " saṃgalatsvedasalilapūritodaro nirmūlaṃ mālavonmūlanāya gṛhītakeśa iva durmadaśrīkacagrahotkaṇṭhayeva ca kampamānaḥ punarapi samutsasarpa bhīṣaṇaṃ kṛpāṇaṃ pāṇiraparaḥ /",
    "GK19bahcar6u:230": " śastragrahaṇamuditarājalakṣmīkriyamāṇadiṣṭavṛddhividhutasindūradhūliri va kapilaḥ kapolayoradṛsyata roṣarāgaḥ /",
    "GK19bahcar6u:231": " samāsannasakalamahīpālacūḍāmaṇicakrākramaṇajātāhaṅkāra iva ca samāruroha vāmamūrudaṇḍamuttānitaścaraṇo dakṣiṇaḥ /",
    "GK19bahcar6u:232": " niṣṭhurāṅguṣṭakaṣaṇaniṣṭhyūtadhūtadhūmalekho nirvīrorvīkaraṇāya vimuktaśikha iva lilekha maṇikuṭṭimamitaraḥ pādapajhaḥ /",
    "GK19bahcar6u:233": " darpasphuṭitasarasavraṇocchalitarudhiracchaṭāvasekaiḥ śokaviṣaprasuptaṃ prabodhayanniva parākramamanujamavādīt--“āyuṣman/",
    "GK19bahcar6u:234": " idaṃ rājakulam,",
    "GK19bahcar6u:235": " amī bāndhavāḥ,",
    "GK19bahcar6u:236": " parijano 'yam,",
    "GK19bahcar6u:237": " iyaṃ bhūmiḥ,",
    "GK19bahcar6u:238": " bhūpatibhujaparighapālitāścaitāḥ prajāḥ,",
    "GK19bahcar6u:239": " gato 'hamadyaiva mālavarājakulapralayāya /",
    "GK19bahcar6u:240": " idameva tāvadvalkalagrahaṇamidameva tapaḥ śokāpagamopāyaścāyameva yadatyantāvinītārinigrahaḥ /",
    "GK19bahcar6u:241": " so 'yaṃ kuraṅgakaiḥ kacagrahaḥ kesariṇaḥ,",
    "GK19bahcar6u:242": " bhekaiḥ karapātaḥ kāla sarpasya,",
    "GK19bahcar6u:243": " vatsakairbandigraho vyāghrasya,",
    "GK19bahcar6u:244": " alagardairgalagraho garuḍasya,",
    "GK19bahcar6u:245": " dārubhirdāhādeśo dahanasya,",
    "GK19bahcar6u:246": " timiraistiraskāro raveḥ,",
    "GK19bahcar6u:247": " yo mālavaiḥ paribhavaḥ puṣyabhūtivaṃśasya /",
    "GK19bahcar6u:248": " antaritastāpo me mahīyasā manyunā /",
    "GK19bahcar6u:249": " tiṣṭhantu sarva eva rājānaḥ kariṇaśca tvayaiva sārdham /",
    "GK19bahcar6u:250": " ayameko bhaṇḍirayutamātreṇa turaṅgamāṇāmanuyātumām' /",
    "GK19bahcar6u:251": " ityabhidhāya cānantarameva prayāṇapaṭahamādideśa /",
    "GK19bahcar6u:252": " taṃ ca tathā samādiśantamākarṇya jāmijāmātṛvṛttāntavijñānaprakopādhānadūyamāne manasi",
    "GK19bahcar6u:253": " nirvartanādeśena dūraprarūḍhapraṇayapīḍa iva provāca devo harṣaḥ--“kimiva hi doṣaṃ",
    "GK19bahcar6u:254": " paśyatyāryo mamānugamanena?",
    "GK19bahcar6u:255": " yadi bāla iti nitarāṃ tarhi na parityājyo 'smi /",
    "GK19bahcar6u:256": " rakṣaṇīya iti bhavadbhujapañjaro rakṣāsthānam,",
    "GK19bahcar6u:257": " aśakta iti vka parīkṣito 'smi,",
    "GK19bahcar6u:258": " saṃvardhanīya iti viyogastanūkaroti,",
    "GK19bahcar6u:259": " akleśasaha iti strīpakṣe nikṣipto 'smi,",
    "GK19bahcar6u:260": " sukhamanubhavatviti tvayaiva saha tatprayāti,",
    "GK19bahcar6u:261": " mahānadhvanaḥ kleśa iti virahāgniviṣahyataraḥ,",
    "GK19bahcar6u:262": " kalatraṃ rakṣatviti śrīste nistriṃśe 'dhivasati,",
    "GK19bahcar6u:263": " pṛṣṭhataḥ śūnyamiti tiṣṭhatyeva pratāpaḥ,",
    "GK19bahcar6u:264": " rājakamanadhiṣṭhitamiti tatsubaddhamāryaguṇaiḥ,",
    "GK19bahcar6u:265": " na bāhyaḥ sahāyo mahata iti vyatiriktameva māṃ gaṇayati,",
    "GK19bahcar6u:266": " pralaghuparikaraḥ prayāmīti pādarajasi ko 'tibhāraḥ,",
    "GK19bahcar6u:267": " dvayorgamanamasāṃpratamiti māmanugṛhāṇa gamanājñayā,",
    "GK19bahcar6u:268": " kātaro bhrātṛsneha iti sadṛśo doṣaḥ /",
    "GK19bahcar6u:269": " kā ceyamātmaṃbharitā bhujasya te yadekākī kṣīrodaphenapaṭalapāṇḍuramamṛtamiva yaśaḥ pipāsati /",
    "GK19bahcar6u:270": " avañcitapūrvo 'smi prasādeṣu /",
    "GK19bahcar6u:271": " tatprasīdatvāryo nayatu māmapi' --",
    "GK19bahcar6u:272": " ityabhidhāya kṣititalavinihitamauliḥ pādayorapatat /",
    "GK19bahcar6u:273": " tamutthāpya punaragrajo jagāda--",
    "GK19bahcar6u:274": " “tāta/ kimevamatimahārambhaparigrahaṇena garimāṇamāropyate balādatilaghīyānapyahitaḥ /",
    "GK19bahcar6u:275": " hariṇārthamatihrepaṇaḥ siṃhasaṃbhāraḥ /",
    "GK19bahcar6u:276": " tṛṇānāmupari kati kavacayantyāśuśukṣaṇayaḥ /",
    "GK19bahcar6u:277": " api ca tavāṣṭādaśadvīpāṣṭamaṅgalakamālinī medinyastyeva vikramasya viṣayaḥ /",
    "GK19bahcar6u:278": " nahi kulaśailanivahavāhino vāyavaḥ saṃnahyantyatitarale tūlarāśau /",
    "GK19bahcar6u:279": " na sumeruvaprapraṇayapragalbhā vā divkariṇaḥ pariṇamantyaṇīyasi valmīke /",
    "GK19bahcar6u:280": " grahīṣyasi sakalapṛthvīpatipralayotpātamahādhūmaketuṃ māndhāteva cārucāmīkarapahkapatralatālaṅkārāṅkakāyaṃ kārmukaṃ kakubhāṃ vijaye /",
    "GK19bahcar6u:281": " mama tu durnivārāyāmasyāṃ vipakṣakṣapaṇakṣudhi kṣubhitāyāṃ kṣamyatāmayamekākinaḥ kopakavala ekaḥ /",
    "GK19bahcar6u:282": " tiṣṭhatu bhavān' /",
    "GK19bahcar6u:283": " ityabhidhāya ca tasminneva vāsare nirjagāmābhyamitram /",
    "GK19bahcar6u:284": " atha tathāgate bhrātari,",
    "GK19bahcar6u:285": " uparate ca pitari,",
    "GK19bahcar6u:286": " proṣitajīvite ca jāmātari,",
    "GK19bahcar6u:287": " mṛtāyāṃ ca mātari,",
    "GK19bahcar6u:288": " saṃyatāyāṃ ca svasari,",
    "GK19bahcar6u:289": " svayūthabhraṣṭa iva vanyaḥ karī devo harṣaḥ kathaṃ kathamapyekākī kālaṃ tamanaiṣīt /",
    "GK19bahcar6u:290": " atikrānteṣu bahuṣu vāsareṣu kadācittayaiva bhrātṛgamanaduḥkhāsikayā dattaprajāgarasibhāgaśeṣāyāṃ triyāmāyāṃ yāmikena sīyamānāmimāmāryāṃ śuśrāva--",
    "GK19bahcar6u:291": " dvīpopagītaguṇamapi samupārjitaratnarāśisāramapi /",
    "GK19bahcar6u:292": " potaṃ pavana iva vidhiḥ puruṣamakāṇḍe nipātayati // 6.3 //",
    "GK19bahcar6u:293": " tāṃ ca śrutvā sutarāmanityatābhāvanayā dūyamānahṛdayaḥ prakṣīṇabhūyiṣṭhāyāṃ kṣapāyāṃ kṣaṇamiva nidrāmalabhata /",
    "GK19bahcar6u:294": " svapne cābraṃlihaṃ lohastambhaṃ bhajyamānamapaśyat /",
    "GK19bahcar6u:295": " utkampamānahṛdayaśca punaḥ pratyabudhyata /",
    "GK19bahcar6u:296": " acintayacca--",
    "GK19bahcar6u:297": " “kiṃ nu khalu māmevamamī satatamanubadhnanti duḥsvapnāḥ /",
    "GK19bahcar6u:298": " sphurati ca divāniśamakalyāṇākhyānavicakṣaṇamadakṣiṇamakṣi /",
    "GK19bahcar6u:299": " sudāruṇāscākṣudrakṣitipakṣayamācakṣāṇāḥ kṣaṇamapi na śāmyanti punarutpātāḥ /",
    "GK19bahcar6u:300": " pratyahaṃ rāhuravikalakāyabandha iva kabandhavati bradhnabimbe ghaṭamāno vibhāvyate /",
    "GK19bahcar6u:301": " tapaḥkaraṇakālakavalitāniva dhūsaritasamagragrahānudgiranti dhūmodgārān saptarṣayaḥ /",
    "GK19bahcar6u:302": " dine dine dāruṇā diśāṃ dāhā dṛśyante /",
    "GK19bahcar6u:303": " digdāhabhasmakaṇanikara iva nipatati nabhastalāttārāgaṇaḥ /",
    "GK19bahcar6u:304": " tārāpātaśuceva niṣprabhaḥ śasī /",
    "GK19bahcar6u:305": " niśi niśi itastataḥ prajvalitābhirulkābhirugraṃ grahayuddhamiva viyati vilokayanti vilolatārakāḥ kakubhaḥ /",
    "GK19bahcar6u:306": " rājyasaṃcārasūcakaḥ saṃcārayatīva kṣmāṃ vkāpi vahadbahalarajaḥpaṭalakalilaśarkarāśakalasūtkārī mārutaḥ /",
    "GK19bahcar6u:307": " na kuśalamiva paśyāmi lagnasya /",
    "GK19bahcar6u:308": " asminnasmadvaṃśe kariṇa iva karīraṃ komalamapi kalayataḥ kṛtāntasya kaḥ paripanthī?",
    "GK19bahcar6u:309": " sarvathā svasti bhavatvāryāya' /",
    "GK19bahcar6u:310": " iti cintayitvā ca antarbhinnaṃ bhrātṛsnehakātaraṃ dravadiva hṛdayaṃ kathaṃ kathamapi saṃstabhyotthāya yathākriyamāṇaṃ kriyākalāpamakarot /",
    "GK19bahcar6u:311": " āsthānagataśca sahasaiva praviśantam,",
    "GK19bahcar6u:312": " anupraviśatā viṣaṇṇavadanena lokenānugamyamānam,",
    "GK19bahcar6u:313": " asahyaduḥkhoṣṇaniḥśvāsadhūmaraktatantuneva malinena paṭena prāvṛtavapuṣam,",
    "GK19bahcar6u:314": " jīvitadhāraṇalajjayevāvanatamukham,",
    "GK19bahcar6u:315": " nāsāvaṃśasyāgre grathitadṛṣṭim,",
    "GK19bahcar6u:316": " duḥkhadūraprarūḍharomṇā mūkenāpi mukhena svāmivyasanamavicchinnairaśrubindubhirvijñāpayantaṃ kuntalaṃ nāma bṛhadaśvavāram,",
    "GK19bahcar6u:317": " rājyavardhanasya prasādabhūmimabhijñātatamaṃ dadarśa /",
    "GK19bahcar6u:318": " dṛṣṭvā ca jātāśaṅkaścakṣuṣi salilena,",
    "GK19bahcar6u:319": " mukhaśaśini śvasitena,",
    "GK19bahcar6u:320": " hṛdaye hutāśanena utsaṅge bhuvā,",
    "GK19bahcar6u:321": " dāruṇāpriyaśravaṇasamaye samamiva sarveṣvaṅgaṣvagṛhyata lokapālaiḥ /",
    "GK19bahcar6u:322": " tasmācca helānirjitamālavānīkamapi gauḍādhipena mithyopacāropacitaviśvāsaṃ muktaśastramekākinaṃ viśrabdhaṃ svabhavana eva bhrātaraṃ vyāpāditamaśrauṣīt",
    "GK19bahcar6u:323": " śrutvā ca mahātejasvī pracaṇḍakopapāvakaprasaraparicīyamānaśokāvegaḥ sahasaiva prajajvāla /",
    "GK19bahcar6u:324": " tataścāmarṣavidhutaśiraḥśīryamāṇaśikhāmaṇiśakalāṅgākitāṅgamiva roṣāgnimudvamannanavaratasphuritena pibanniva sarvatejasvināmāyūṃṣi roṣanirbhugnena",
    "GK19bahcar6u:325": " lohitāyamānalocanālokavikṣepairdigdāhāniva darśayan,",
    "GK19bahcar6u:326": " roṣānalenāpyasahyasahajaśauryyoṣmadahanadahyamāneneva vitanyamānasvedasalilaśīkarāsāradurdinaḥ,",
    "GK19bahcar6u:327": " svāvayavairapyadṛṣṭapūrvaprakopabhītairiva kampamānairupetaḥ,",
    "GK19bahcar6u:328": " hara iva kṛtabhairavākāraḥ,",
    "GK19bahcar6u:329": " haririva prakaṭitanarasiṃharūpaḥ,",
    "GK19bahcar6u:330": " sūryakāntaśaila ivāparatejaḥprasaradarśanaprajvalitaḥ,",
    "GK19bahcar6u:331": " kṣayadivasa ivoditadvādaśadinakaradurnirīkṣyamūrtiḥ,",
    "GK19bahcar6u:332": " mahotpātamāruta iva sakalabhūbhṛtprakampakārī,",
    "GK19bahcar6u:333": " vindhya iva vardhamānavigrahotsedhaḥ,",
    "GK19bahcar6u:334": " mahāśīviṣa iva durnarendrābhibhavaropitaḥ,",
    "GK19bahcar6u:335": " parīkṣita iva sarvabhogidahanodyataḥ vṛkodara iva ripurudhiratṛṣitaḥ,",
    "GK19bahcar6u:336": " suragaja iva pratipakṣavāraṇapradhāvitaḥ,",
    "GK19bahcar6u:337": " pūrvāgama iva pauruṣasya,",
    "GK19bahcar6u:338": " unmāda iva madasya,",
    "GK19bahcar6u:339": " āvega ivāvalepasya,",
    "GK19bahcar6u:340": " tāruṇyāvatāra iva tejasaḥ,",
    "GK19bahcar6u:341": " sarvodyoga iva darpasya,",
    "GK19bahcar6u:342": " yugāgama iva yauvanoṣmaṇaḥ,",
    "GK19bahcar6u:343": " rājyābhiṣeka iva raṇarasasya,",
    "GK19bahcar6u:344": " nīrājanadivasa ivāsahiṣṇutāyāḥ parāṃ bhīṣaṇatāmayāsīt /",
    "GK19bahcar6u:345": " avādīcca gauḍādhipādhamamapahāya kastādṛśaṃ mahāpuruṣa tatkṣaṇa ve nirvyājabhūjavīryanirjitasamastarājakaṃ",
    "GK19bahcar6u:346": " muktaśastraṃ kalaśayonimiva kṛṣṇavartmaprasūtirīdṛśena sarvavīralokavimarditena mṛtyunā śamayedevamāryam /",
    "GK19bahcar6u:347": " anāryaṃ ca taṃ muktvā bhāgīrathīphenapaṭalapāṇḍurāḥ keṣāṃ manaḥsu saraḥsu rājahaṃsā iva paraśurāmaparākramasmṛtikṛto na kuryurāryaśauryagṛṇāḥ pakṣapātam /",
    "GK19bahcar6u:348": " kathamivātyugrasyāsyāryajīvitaharaṇe nidāgharaveriva kamalākarasalilaśoṣaṇe 'napekṣitaprītayaḥ prasṛtāḥ karāḥ /",
    "GK19bahcar6u:349": " kāṃ nu gatiṃ gamiṣyati,",
    "GK19bahcar6u:350": " kāṃ vā yoniṃ pravekṣyati,",
    "GK19bahcar6u:351": " kasminvā narake nipatiṣyati /",
    "GK19bahcar6u:352": " śvapāko 'pi ka idamācaret /",
    "GK19bahcar6u:353": " nāmāpi ca gṛhṇato 'sya pāpakāriṇaḥ pāpamalena lipyata iva me jihvā /",
    "GK19bahcar6u:354": " kiṃ vāṅgīkṛtya kāryamāryastena kṣudreṇānupraviśya vigataghṛṇena ghuṇeneva sakalabhuvanāhlādanacaturaścandanastambhaḥ kṣayamupanītaḥ /",
    "GK19bahcar6u:355": " nūnaṃ nānena mūḍhena madhurasāsvādalubdhena madhvivāryajīvitamākarṣatā bhāvī dṛṣṭaḥ śilīmukhasaṃpātopadravaḥ /",
    "GK19bahcar6u:356": " nijagṛhadūṣaṇaṃ jālamārgapradīpakena kajjalamivātimalinaṃ kevalamayaśaḥ saṃcitaṃ gauḍādhamena /",
    "GK19bahcar6u:357": " ntavāśvevāstamupagatavatyapi tribhuvanacūḍāmaṇau savitari vedhasādiṣṭaḥ satpathaśatrorandhakārasya nigrahāya grahaṣaṇḍavihāraikahariṇādhipaḥ śaśī /",
    "GK19bahcar6u:358": " vinayavidhāyini bhagne 'pi cāṅkuśe vidyata eva vyālavāraṇasya vinayāya sakalamattamātaṅgakumbhasthalasthiraśirobhāgabhiduraḥ khalataraḥ kesarinakharaḥ",
    "GK19bahcar6u:359": " tādṛśāḥ kuvaikaṭikā iva tejasviratnavināśakāḥ kasya na vadhyāḥ /",
    "GK19bahcar6u:360": " kvedānīṃ yāsyati dubundbhiḥ?",
    "GK19bahcar6u:361": " ' ityevamabhidadhata evāsya piturapi mitraṃ senāpatiḥ samagravigrahaprāgraharo haritālaśailāvadātadehaḥ pariṇatapraguṇasālaprakāṇḍaprakāśaḥ",
    "GK19bahcar6u:362": " atiśauryoṣmaṇeva paripākamāgato gatabhūyiṣṭhe vayasi vartamānaḥ,",
    "GK19bahcar6u:363": " bahuśaraśayanasuptotthito 'pi hasanniva śāntanavamatidīrghaṇāyuṣā,",
    "GK19bahcar6u:364": " durabhibhavaśarīratayā jarayāpi bhītabhītayeva prakaṭitaprakampayā parāmṛṣṭaḥ,",
    "GK19bahcar6u:365": " kathamapi sāramayeṣu śiroruheṣu śaśikaranikarasitasaralaśiroruhasaṭālāṃ saiṃhīmiva niṣkapaṭaparākramarasaracitāṃ saṃkrānto jīvannevajātim,",
    "GK19bahcar6u:366": " parasvāmimukhadarśanamahāpātakaparijihīrṣayeva bhrūyugalena valitaśithilapralambacarmaṇā sthagitadṛṣṭiḥ,",
    "GK19bahcar6u:367": " dhavalasthūlaguñjāpicchapracchāditakapolabhāgabhāsvareṇa vamanniva vikramakālamakāle 'pi vikāśikāśakānanaviśadaṃ śaradārambhaṃ bhīmena mukhena,",
    "GK19bahcar6u:368": " mṛtamapi hṛdayasthitaṃ svāminamiva sitacāmareṇa vījayannābhilambena kūrcakalāpena,",
    "GK19bahcar6u:369": " pariṇāme 'pi dhautāsidhārājalapānatṛṣitairiva vivṛtavadanairbṛhadbhirvraṇavidārairviṣamitaviśālavakṣāḥ,",
    "GK19bahcar6u:370": " niśitaśastraṭaṅkakoṭikuṭṭitabahubṛhadvaṇakṣirapaṅktinirantaratayā ca sakalasamaravijayaparvagaṇanāmiva kurvanpūrvaparvata iva pādacārī,",
    "GK19bahcar6u:371": " vividhavīrarasavṛttāntarāmaṇīyakena mahābhāratamapi laghayanniva,",
    "GK19bahcar6u:372": " pratipakṣakṣapapaṇātinirbandhena paraśūrāmamapi śikṣayanniva,",
    "GK19bahcar6u:373": " abbhrāmaṇenānādaraśrīsamākarṣaṇavibhrameṇa mandaramapi mandayanniva,",
    "GK19bahcar6u:374": " vāhinīnāyakamaryādānuvartanenāmbhodhimapyabhibhavanniva,",
    "GK19bahcar6u:375": " sthairyakārkasyonnatibhiracalānapi hrepayanniva,",
    "GK19bahcar6u:376": " sahajapracaṇḍatejaḥprasaraparisphuraṇena savitāramapi tṛṇīkurvannivar,",
    "GK19bahcar6u:377": " iśvarabhārodvahanaghṛṣṭapṛṣṭhatayā haravṛṣabhamapi hasanniva,",
    "GK19bahcar6u:378": " araṇiramarṣāgneḥ,",
    "GK19bahcar6u:379": " aiśvaryaṃ śauryasya,",
    "GK19bahcar6u:380": " visarpo darpasya,",
    "GK19bahcar6u:381": " hṛdayaṃ haṭhasya,",
    "GK19bahcar6u:382": " jīvitaṃ jigīṣutāyāḥ,",
    "GK19bahcar6u:383": " samucchvasitamutsāhasya,",
    "GK19bahcar6u:384": " aṅkuśo durmadānām,",
    "GK19bahcar6u:385": " nāgadamano duṣṭabhoginām,",
    "GK19bahcar6u:386": " virāmo varamanuṣyatāyāḥ,",
    "GK19bahcar6u:387": " kulagururvīragoṣṭhīnām,",
    "GK19bahcar6u:388": " tulā śauyaśālinām,",
    "GK19bahcar6u:389": " sīmāntadṛśvā śastragrāmasya,",
    "GK19bahcar6u:390": " nirvoḍhā prauḍhavādānām,",
    "GK19bahcar6u:391": " saṃstambhayitā bhagnānām,",
    "GK19bahcar6u:392": " pāragaḥ pratijñāyāḥ,",
    "GK19bahcar6u:393": " marmajño mahāvigrahāṇām,",
    "GK19bahcar6u:394": " āghoṣaṇāpaṭahaḥ samarārthinām,",
    "GK19bahcar6u:395": " saṃnidhāvevasamupaviṣṭaḥ siṃhanādanāmā svareṇaiva dundubhighoṣagambhīreṇa subhaṭānāṃ samararasamānayanvijñāpitavān--",
    "GK19bahcar6u:396": " “deva/ na vkacitkṛtāśrayayā malinayā malinatarāḥ kokilayā kākā iva kāpuruṣā hatalakṣmyā vipralabhyamānamātmānaṃ na cetayante /",
    "GK19bahcar6u:397": " śriyo hi doṣā andhatādayaḥ kāmalā vikārāḥ /",
    "GK19bahcar6u:398": " chatracchāyāntaritaravayo vismarantyanyaṃ tejasvinaṃ jaḍadhiya /",
    "GK19bahcar6u:399": " kiṃ vā karotu varākaḥ yanātibhīrutayā nityaparāṅmukhena natu dṛṣṭānyeva sarvātiśāyiśauryātiśayaśvayathukapilakapolapulakapallavitakopānalāni kupitānāṃ tejasvināṃ mukhāni /",
    "GK19bahcar6u:400": " nāsau tapasvī jānātyevaṃ yathābhicārā iva viprakṛtāḥ sadyaḥ sakalakulapralayamupāharanti manasvina iti /",
    "GK19bahcar6u:401": " jale 'pi jvalanti tāḍitāstejasvinaḥ /",
    "GK19bahcar6u:402": " sakalavīragoṣṭhībāhyasya tasyaivedamucitamanuttāranirayanipātanipuṇaṃ karma /",
    "GK19bahcar6u:403": " manasvināṃ hi pradhanapradhānadhane dhanuṣi dhriyamāṇe sati ca kamalākalahaṃsīkelikuvalayakānane kṛpāṇe kṛpaṇopāyāḥ payodhimathanaprabhṛtayo 'pi śrīmamatthānasya kiṃ punarīdṛśāḥ /",
    "GK19bahcar6u:404": " yeṣāṃ ca dhātrā dharitrīṃ trātuṃ niyuktāḥ svayamasamarthā iva kulaśakarkaśabhujaparighapraharaṇahetorudgiranti",
    "GK19bahcar6u:405": " girayo 'pi lohāni te kathamiva bāhuśālino manasāpi vimalayaśobhāndhavā dhyāyeyurakāryam /",
    "GK19bahcar6u:406": " sarvagrahābhibhavabhāsvarāṇāṃ hi subhaṭakarāṇāmagrato diggrahaṇe paṅgavaḥ pataṅgakarāḥ /",
    "GK19bahcar6u:407": " mahāmahiṣaśṛṅgataraṅgabhaṅgabhahgurabhīṣaṇāntarālā lokapravādamātreṇa ca dakṣiṇāśā paramārthato bhaṭamrukuṭiradhivāso yamasya /",
    "GK19bahcar6u:408": " citraṃ ca yadunmuktasiṃhanādānāṃ sahasā sāhasarabhasarasaromāñcakaṇṭakanikareṇa saha na niryānti saṭāḥ śūrāṇāṃ raṇeṣu /",
    "GK19bahcar6u:409": " dvayameva ca catuḥsāgarasaṃbhṛtasya bhūtisaṃbhārasya bājanaṃ pratipakṣadāhi dāruṇaṃ vaḍavāmukhaṃ vā mahāpuruṣahṛdayaṃ vā /",
    "GK19bahcar6u:410": " tejasvinaḥ sakalānanavāpya payorāśisahajasya kuto nivṛttirūṣmaṇaḥ /",
    "GK19bahcar6u:411": " vṛthāvitatavipulaphaṇābhāro bhujahgānāṃ bhartā bibharti yo bhogena mṛtpiṇḍameva kevalam /",
    "GK19bahcar6u:412": " apratihataśāsanākrāntyupabhogasukharasaṃ tu rasāyāṃ dikkuñjarabhārabhāsvaraprakoṣṭhā vīrabāhava eva jānanti /",
    "GK19bahcar6u:413": " ravirivonmukhapajhākaragṛhītapādapallavaḥ sukhenākhaṇḍitatejā divasānnayati śūraḥ /",
    "GK19bahcar6u:414": " kātarasya tu śaśina iva hariṇahṛdayasya pāṇḍurapṛṣṭhasya suto dvirātramapi niścalā lakṣmīḥ /",
    "GK19bahcar6u:415": " aparimitayaśaḥprakaravarṣī vikāsī vorarasaḥ /",
    "GK19bahcar6u:416": " puraḥpravṛttapratāpaprahatāḥ panthānaḥ pauruṣasya /",
    "GK19bahcar6u:417": " śabdavidrutavidviṣanti bhavanti dvārāṇi darpasya /",
    "GK19bahcar6u:418": " śastrālokaprakāśitāḥ śūnyā diśaḥ śauryasya /",
    "GK19bahcar6u:419": " ripurudhiraśīkarāsāreṇa bhūriva śrīrapyanurajyate /",
    "GK19bahcar6u:420": " bahunarapatimukuṭamaṇiśilāśāṇakoṇakaṣaṇena caraṇanakharājiriva rājatāpyujjvalībhavati /",
    "GK19bahcar6u:421": " anavarataśastrābhyāsena karatalānīva ripumukhānyapi śyāmībhavanti /",
    "GK19bahcar6u:422": " vividhavraṇabaddhapaṭṭakaśataiḥ śarīramiva yaśo 'pi dhavalībhavati /",
    "GK19bahcar6u:423": " kavaciṣu ripūraḥkavāṭeṣu pātyamānāḥ,",
    "GK19bahcar6u:424": " pāvakaśikhāmiva śriyamapi vamanti niṣṭhurā nistriṃśaprahārāḥ /",
    "GK19bahcar6u:425": " yaschāhitahatasvajano manasvijano dviṣadyoṣidurastāḍanena kathayati hṛdayaduḥkham",
    "GK19bahcar6u:426": " paruṣāsilatānipātapavanenocchvasiti nirucchvasitaśatrudhārāpātena roditi vipakṣavanitācakṣuṣā",
    "GK19bahcar6u:427": " dadāti jalaṃ sa śreyānnetaraḥ /",
    "GK19bahcar6u:428": " na ca svapnadṛṣṭanaṣṭeṣviva kṣaṇikeṣu śarīreṣu nibadhnanti bandhubuddhiṃ prabuddhāḥ /",
    "GK19bahcar6u:429": " sthāyini yaśasīva śarīradhīrvīrāṇām /",
    "GK19bahcar6u:430": " anavarataprajvalitatejaḥprasarabhāsvarasvabhāvaṃ ca maṇipradopamiva kaluṣaḥ kajjalamalo na spṛśatyevātitejasvinaṃ śokaḥ /",
    "GK19bahcar6u:431": " satvaṃ sattvavatāmagraṇīḥ prāgraharaḥ prājñānāṃ prathamaḥ samarthānāṃ praṣṭho 'bhijātānāmagresarastejasvināmādirasahiṣṇūnām /",
    "GK19bahcar6u:432": " etāśca satatasaṃnihitadhūmāyamānakopāgnayaḥ sulabhāsidhārātoyatṛptayo vikaṭabāhuvanacchāyopagūḍhā dhīratāyā nivāsaśiśirabhūmayaḥ svāyattāḥ subhaṭānāmuraḥkavāṭabhittayaḥ",
    "GK19bahcar6u:433": " yataḥ kiṃ gauḍādhipādhamaikena /",
    "GK19bahcar6u:434": " tathā kuru yathā nānyo 'pi kaścidācaratyevaṃ bhūyaḥ /",
    "GK19bahcar6u:435": " sarvorvīśraddhākāmukānāmalīkavijigīṣūṇāṃ saṃcāraya cāmarāṇyantaḥpurapurandhriniḥśvasitaiḥ /",
    "GK19bahcar6u:436": " ucchindhi rudhiragandhāndhagṛdhramaṇḍalacchādanaiścattracchāyāvyasanāni /",
    "GK19bahcar6u:437": " apākuru kaduṣṇaśoṇitodakasvaidaiḥ kulakṣmīkulaṭākaṭākṣacakṣūrāgarogān /",
    "GK19bahcar6u:438": " upaśamaya niśitaśaraśirāvedhairakāryaśauryaśvayathūn /",
    "GK19bahcar6u:439": " unmūlaya lohanigaḍāpīḍamālāmalamahauṣadhaiḥ pādapīṭhadohadadurlalitapādapaṭumāndyāni /",
    "GK19bahcar6u:440": " kṣapaya tīkṣṇājñākṣarakṣārapātairjayaśabdaśravaṇakarṇakaṇḍūḥ /",
    "GK19bahcar6u:441": " apanaya caraṇanakhamarīcicandanacarcālalāṭalepairanamitastimitamastakastambhavikārān /",
    "GK19bahcar6u:442": " uddhara karadānasaṃdeśasaṃdaṃśairdraviṇadarpoṣmāyamāṇaduḥśīlalīlāśalyāni /",
    "GK19bahcar6u:443": " bhindhi maṇipādapīṭhadīdhitidīprapradīpikābhiḥ śuṣkasubhaṭāṭopabhrukuṭibandhāndhakārān /",
    "GK19bahcar6u:444": " jaya caraṇalaṅghanalāghavagalitaśirogauravāraugyairmithyābhimānamahāsaṃvipātān /",
    "GK19bahcar6u:445": " mradaya satatasevāñjalimukulitakarasaṃpuṭoṣmabiriṣvasanaguṇakiṇakārkaśyāni /",
    "GK19bahcar6u:446": " yenaiva ca te gataḥ pitā pitāmahaḥ prapitāmaho vā tameva mā hāsīstribhuvanaspṛhaṇīyaṃ panthānam /",
    "GK19bahcar6u:447": " avahāya kupuruṣocitāṃ śucaṃ pratipadyasva kulakramāgatāṃ kesarīva kuraṅgīṃ rājalakṣmīm /",
    "GK19bahcar6u:448": " deva/ devabhūyaṃ gate narendre duṣṭagauḍabhujaṅgajagdhajīvite ca rājyavardhane vṛtte 'sminmahāpralaye dharaṇīdhāraṇāyādhunā tvaṃ śeṣaḥ /",
    "GK19bahcar6u:449": " samāśvāsaya aśaraṇāḥ prajāḥ /",
    "GK19bahcar6u:450": " kṣmāpatīnāṃ śiraḥsu śaratsaviteva lalāṭantapān prayaccha pādanyāsān /",
    "GK19bahcar6u:451": " ahitānāmabhinavasevādīkṣāduḥkhasaṃtaptaśvāsadhūmamaṇḍalairnakhaṃpacaiḥ pracalitacūḍāmaṇicakravālabālātapaiścāyāhi kalmāṣapādatām /",
    "GK19bahcar6u:452": " api ca hate pitaryekākī tapasvī mṛgaiḥ saha saṃvardhitaḥ sahajabrāhnaṇyamārdavasukumāramanāḥ",
    "GK19bahcar6u:453": " kṛtaniścayacaṇḍacāpavanāṭaniṭāṅkāranādanirmadīkṛtadiggajaṃ guñjajjyājālajanitajagajjvaraṃ",
    "GK19bahcar6u:454": " samagramudyatamekaviṃśatikṛtvaḥ kṛtavaṃśamutkhātavān rājanyakaṃ paraśurāmaḥ,",
    "GK19bahcar6u:455": " kiṃ punarnaisargikakāyakārkaśyakuliśāyamānamānaso mānināṃ mūrdhanyo devaḥ /",
    "GK19bahcar6u:456": " tadadyaiva kṛtapratijño gṛhāṇa gauḍādhipādhamajīvitadhvastaye jīvitasaṃkalanākulakālākāṇḍadayātrācihnadhvajaṃ dhanuḥ /",
    "GK19bahcar6u:457": " na hyayamarātiraktacandanacarcāśiśiropacāramantareṇa sāmyati paribhavānalapacyamānadehasya devasya duḥkhadāhajvara sudāruṇaḥ /",
    "GK19bahcar6u:458": " nikārasaṃtāpaśāntayupāyaparikṣaye hi hiḍimbācumbanāsvāditamiva ripurudhirāmṛtamamandaropāyamapāyi pavanātmajena /",
    "GK19bahcar6u:459": " jāmadagnyena ca śāmyanmanyuśikhiśikhāsaṃjvarasukhāyamānasparśaśītaleṣu kṣatriyakṣatajahradeṣvasnāyi' /",
    "GK19bahcar6u:460": " ityuktvā vyaraṃsīt /",
    "GK19bahcar6u:461": " devastu harṣastaṃ pratyavādīt--",
    "GK19bahcar6u:462": " “karaṇīyamevedamabhihitaṃ mānyena /",
    "GK19bahcar6u:463": " itarathā hi me gṛhītabhuvi bhogināthe 'pi dāyādadṛṣṭirīrṣyālorbhujasya /",
    "GK19bahcar6u:464": " upari gacchatīcchati nigrahāya grahagaṇe 'pi dāyādadṛṣṭirīrṣyālorbhujasya /",
    "GK19bahcar6u:465": " upari gacchatīcchati nigrahāya grahagaṇe 'pi bhrūlatā calitum /",
    "GK19bahcar6u:466": " anamatsu śaileṣvapi kacagrahamabhilaṣati dātuṃ karaḥ /",
    "GK19bahcar6u:467": " tejodurvidagdhānarkakarānapi cāmarāṇi grāhayitumīhate hṛdayam /",
    "GK19bahcar6u:468": " rājaśabdarūpā mṛgarājānāmapi śirāṃśivāñchati pādaḥ pādapīṭhīkartum /",
    "GK19bahcar6u:469": " svacchandalokapālasvecchāgṛhītānāmākṣepādeśāya diśāmapi sphuratyadharaḥ /",
    "GK19bahcar6u:470": " kiṃ punarīdṛśe durjāte jāte jātāmarṣanirbhare ca manasi nāstyevāvakāśaḥ sokakriyākaraṇasya?",
    "GK19bahcar6u:471": " api ca hṛdayaviṣamaśalye musalye jīvati jālme jagadvigahite gauḍādhipādhamacaṇḍāle jihremi śuṣkādharapuṭaḥ pījeva pratikāraśūnyaṃ śucā śūtkartum",
    "GK19bahcar6u:472": " akṛtaripubalābalāvilolalocanodakadurdinasya me kutaḥ karayugalasya jalāñjalidānam,",
    "GK19bahcar6u:473": " adṛṣṭagauḍādhamacitādhūmamaṇḍalasya vā cakṣuṣaḥ svalpamapyaśrusalilam /",
    "GK19bahcar6u:474": " śrūyatāṃ me pratijñā--",
    "GK19bahcar6u:475": " “śapāmyāryasyaiva pādapāṃsusparśena,",
    "GK19bahcar6u:476": " yadi parigaṇitaireva vāsareḥ sakalacāpacāpaladurlalitanarapaticaraṇaraṇaraṇāyamānanigaḍāṃ",
    "GK19bahcar6u:477": " nirgauḍaṃ gāṃ na karomi tatastanūnapāti pītasarpiṣi pataṅga iva pātakī pātayāmyātmānam'",
    "GK19bahcar6u:478": " ityuktvā ca mahāsandhivigrahādhikṛtamavantikamantikasthamādideśa--",
    "GK19bahcar6u:479": " “likhyatām /",
    "GK19bahcar6u:480": " ā ravirathacakracītkārajakitacāraṇamithunamuktasāno rudayācalāt,",
    "GK19bahcar6u:481": " ā trikūṭakaṭakakuṭṭākaṭaṅkalikhitakākutsthalaṅkāluṇṭhanavyatikarātsuvelāt,",
    "GK19bahcar6u:482": " ā vāruṇīmadaskhalitavaruṇavaranārīnūpuraravamukharakuharakukṣerastag ireḥ,",
    "GK19bahcar6u:483": " ā guhyakagehinīparimalasugandhigandhapāṣāṇavāsitaguhāgṛhācca gandhamādanāt sarveṣāṃ rājñāṃ sajjīkriyantāṃ karāḥ karadānāya śastragrahaṇāya vā,",
    "GK19bahcar6u:484": " gṛhyantāṃ diśaścāmarāṇi vā,",
    "GK19bahcar6u:485": " namantu śirāṃsi dhanūṃṣi vā,",
    "GK19bahcar6u:486": " karṇapūrīkriyantāmājñā maurvyo vā,",
    "GK19bahcar6u:487": " śekharībhavantu pādarajāṃsi śirastrāṇi vā,",
    "GK19bahcar6u:488": " ghaṭantāmañjalayaḥ karighaṭābandhā vā,",
    "GK19bahcar6u:489": " mucyantāṃ bhūmaya iṣavo vā,",
    "GK19bahcar6u:490": " samālambyantāṃ vetrayaṣṭayaḥ kuntayaṣṭayo vā,",
    "GK19bahcar6u:491": " sudṛṣṭaḥ kriyatāmātmā maccaraṇanakheṣu kṛpāṇadarpaṃṇeṣu vā /",
    "GK19bahcar6u:492": " parāgato 'ham /",
    "GK19bahcar6u:493": " paṅgoriva mekuto nivṛttistāvadyāvanna kṛtaḥ sarvadvīpāntarasaṃcārī sakalanarapatimukuṭamaṇiśilālokamayaḥ pādalepaḥ' /",
    "GK19bahcar6u:494": " iti kṛtaniścayaśca muktāsthāno visarjitarājalokaḥ snānārambhākāṅkṣī sabhāmatyākṣīt /",
    "GK19bahcar6u:495": " utthāya ca svasthavanniḥśeṣamāhnikamakārṣīt /",
    "GK19bahcar6u:496": " agalacca darpaprasara iva śrutapratijñasya śāmyadūṣmā divasastribhuvanasya /",
    "GK19bahcar6u:497": " tataśca nijādhikārāpahārabhīta iva bhagavatyapi vkāpi gate gatatejasyahimabhāsi,",
    "GK19bahcar6u:498": " tāmarasavaneṣvapi nigūḍhaśilīmukhālāpeṣu trāsādiva saṃkucatsu,",
    "GK19bahcar6u:499": " vihagagaṇeṣvapi samupasaṃhṛtanijapakṣavikṣepaniścaleṣu bhiyevāprakaṭībhavatsu,",
    "GK19bahcar6u:500": " bhuvanavyāpinīṃ sandhyāṃ pratijñāmiva mānayati nataśirasi ghaṭitāñjalivane jane sakale,",
    "GK19bahcar6u:501": " svapadacyuticakitadikpāladīyamānābhralihalohaprākāravalayakalitāsvi va bahalatimiramālātiraudhīyamānāsu dikṣu pradoṣāsthāne nāticiraṃ tasthau",
    "GK19bahcar6u:502": " namannṛpalokalolāṃśukapavanakampitaśikhairdīpikācakravālairapi praṇamyamāna iva prāhiṇollokaṃ pratiṣiddhaparijanapraveśaśca śayanagṛhaṃ prāviśat",
    "GK19bahcar6u:503": " uttānaśca mumocāṅgāni śayanatale /",
    "GK19bahcar6u:504": " dīpadvitīyaṃ ca tamabhisara iva labdhāvasarastarasā bhrātṛśoko jagrāha /",
    "GK19bahcar6u:505": " jīvantamiva hṛdaye nimīlitalocanī dadarśāgrajam /",
    "GK19bahcar6u:506": " uparyupari bhrātṛjīvitānveṣiṇa iva prasasruḥ śvāsāḥ /",
    "GK19bahcar6u:507": " dhavalāṃśukapaṭānteneva cāśrujalaplavena mukhamācchādya niḥśabdamaticiraṃ ruroda /",
    "GK19bahcar6u:508": " cakāra cetasi--",
    "GK19bahcar6u:509": " “kathaṃ nāmākṛtestādṛsyā yuktaḥ pariṇāmo 'yamīdṛśaḥ /",
    "GK19bahcar6u:510": " pṛthuśilāsaṃghātakarkaśakāyabandhāttātādacalādiva lohadhātuḥ kaṭhinatara āsīdāryaḥ /",
    "GK19bahcar6u:511": " kathaṃ cāsya me hatahṛdayasyāryavirahe sakṛdapi yuktaṃ samacchvasitum /",
    "GK19bahcar6u:512": " iyaṃ sā prītirbhaktiranuvṛttirvā /",
    "GK19bahcar6u:513": " bāliśo 'pi kaḥ saṃbhāvayedāryamaraṇe majjīvitam /",
    "GK19bahcar6u:514": " tattādṛśamaikyamekapada eva vkāpi gatam /",
    "GK19bahcar6u:515": " ayatnenaiva hatavidhinā pṛthakkṛto 'smi /",
    "GK19bahcar6u:516": " dagdharoṣāntaritaśucā suciraṃ ruditamapi na muktakaṇṭhaṃ gataghṛṇena mayā /",
    "GK19bahcar6u:517": " sarvathā lūtātantucchaṭācchidurāstucchāḥ prītayaḥ prāṇinām /",
    "GK19bahcar6u:518": " lokayātrāmātranibandhanā bāndhavatā yatrāhamapi nāma para ivārye svargasthe svastha ivāse /",
    "GK19bahcar6u:519": " daivahatakena phalamāsāditamīdṛśi parasparaprītibandhanirvṛtahṛdaye sukhabhāji bhrātṛmithune vighaṭite /",
    "GK19bahcar6u:520": " tathā ca candramayā iva jagadāhlādino lokāntarībhūtasya lagnacitāgnaya ivāryasya ta eva dahanti guṇāḥ ityetāni cānyāni ca hṛdayena paryadevata",
    "GK19bahcar6u:521": " prabhātāyāṃ ca śarvaryāṃ pratīhāramādideśāśeṣagajasādhanādhikṛtaṃ skandaguptaṃ draṣṭumicchāmīti /",
    "GK19bahcar6u:522": " atha yugapatpradhāvitabahupuruṣaparamparāhūyamānaḥ,",
    "GK19bahcar6u:523": " svamandirādapratipālitakareṇuścaraṇābhyāmeva saṃbhrāntaḥ,",
    "GK19bahcar6u:524": " sasaṃbhramairdaṇḍibhirutsāryamāṇajanapadaḥ,",
    "GK19bahcar6u:525": " pade pade praṇamataḥ pratidiśamibhabhiṣagvarānvaravāraṇānāṃ vibhāvarīvārtāḥ pṛcchannucchritaśikhipicchalāñchitavaṃśalatāvanagahanagṛhītadigāyāmairvindhyavanairiva",
    "GK19bahcar6u:526": " vāraṇabandhavimardedyogāgataiḥ,",
    "GK19bahcar6u:527": " puraḥpradhāvadbhiranāyattamaṇḍalairādhoraṇagaṇaiśca marakataharitaghāsamuṣṭīśca darśayadbhirnavagrahagajapatīṃśca",
    "GK19bahcar6u:528": " prārthayamānaiśca labdhābhimatamattamātaṅgamuditamānasaiśca sudūramupasṛtya namasyadbhirātmīyamātaṅgamadāgamāṃśca nivedayadbhiḥ,",
    "GK19bahcar6u:529": " ḍiṇḍimādhirohaṇāya ca vijñāpayadbhiḥ,",
    "GK19bahcar6u:530": " pramādapatitāparādhāpahṛtadviradaduḥkhadhṛtadīrśaśmaśrubiragrato gacchadbhiḥ,",
    "GK19bahcar6u:531": " abhinavopasṛtaiśca karpaṭibhirvāraṇāptisukhapratyāśayā dhāvamānaiḥ,",
    "GK19bahcar6u:532": " gaṇikādhikārigaṇaiściralabdhāntarairucchritakaraiḥ,",
    "GK19bahcar6u:533": " karmaṇyakareṇukāsaṃkathanākulairullāsitapallavacihnābhiraraṇyapālapaṅktibhiśca,",
    "GK19bahcar6u:534": " niṣpāditanavagrahanāganivahanivedanodyatābhiruttambhitatuhgatotravanābhirmahāmātrapeṭakaiśca prakaṭitakarikarmacarmapuṭaiḥ,",
    "GK19bahcar6u:535": " abhinavagajasādhanasaṃcaraṇavārtānivedanavisarjitaiśca nāgavanavīthīpāladūtavṛndaiḥ,",
    "GK19bahcar6u:536": " pratikṣaṇapratyavekṣitakarikavalakūṭaiśca,",
    "GK19bahcar6u:537": " kaṭabhaṅgasaṃgraṃha grāmanagaranigameṣu nivedayamānaiḥ,",
    "GK19bahcar6u:538": " kaṭakakadambakaiḥ kriyamāṇakolāhalaḥ,",
    "GK19bahcar6u:539": " svāmiprasādasaṃbhṛtena mahādhikārāviṣkāreṇa svābhāvikena cāvaṣṭambābhogenodāsīno 'pyādiśanniva,",
    "GK19bahcar6u:540": " asaṃkhyakarikarṇaśaṅkhasampatsampādanāya samudrānājñāpayanniva,",
    "GK19bahcar6u:541": " śṛṅgāragairikapahkāṅgarāgarsagrahāya girīn muṣṇanniva,",
    "GK19bahcar6u:542": " diggajādhikāraṃ kakubhāmairāvatamivāpaharan harerharapadabharanamitakailāsagirigurubiḥ pādanyāsairgurubhāragrahaṇagarvamurvyāḥ saṃharanniva,",
    "GK19bahcar6u:543": " gativaśavilolasya cājānulambasya bāhudaṇḍadvayasya vikṣepairālānaśilāstambhamālāmivobhayato",
    "GK19bahcar6u:544": " nikhanannīṣaduttaṅgalambenādharabimbenāmṛtarasasvādunā navapallavakomalena kavaleneva",
    "GK19bahcar6u:545": " śrīkareṇukāṃ vilobhayannijanṛpavaṃśadīrghaṃ nāsāvaṃśaṃ dadhānaḥ,",
    "GK19bahcar6u:546": " atisnigdhamadhuradhavalaviśālatayā pītakṣīrodeneva pibannīkṣaṇayugmāyāmena diśāmāyāmaṃ merutaṭādapi vikaṭavipulālikaḥ,",
    "GK19bahcar6u:547": " satatavicchinnacchatracchāyāprarūḍhivaśādiva nitāntāyatanīlakomalacchavisubhagena",
    "GK19bahcar6u:548": " svabhāvabhaṅgureṇa kuntalabālavallarīvellitavilāsinā lunanniva luptālokānarkakarān",
    "GK19bahcar6u:549": " barbarakeṇāripakṣayaparityaktakārmukakarmāpi sakaladigantaśrūyamāṇaguruguṇadhvaniḥ,",
    "GK19bahcar6u:550": " ātmasthasamastamattamātaṅgasādhano 'pyaspṛṣṭo madena bhūtimānapi snehamayaḥ pārthivo 'pi guṇamayaḥ kariṇāmiva dānavatāmupari sthitaḥ,",
    "GK19bahcar6u:551": " svāmitāmiva spṛhaṇīyāṃ bhṛtyatāmapyaparibhūtāmudvahannekabhartṛbhaktiniścalāṃ kulāṅganāmivānanyagamyāṃ prabuprasādabhūmimārūḍhaḥ,",
    "GK19bahcar6u:552": " niṣkāraṇabāndavo vidagdhānām,",
    "GK19bahcar6u:553": " abhṛtabhṛtyo bhajatām,",
    "GK19bahcar6u:554": " akrītadāso viduṣām,",
    "GK19bahcar6u:555": " skandagupto viveśa rājakulam /",
    "GK19bahcar6u:556": " dūrādeva cobhayakarakamalāvalambitaṃ spṛśanmaulinā mahītalaṃ namaskāramakarot /",
    "GK19bahcar6u:557": " upaviṣṭaṃ ca nātinikaṭe taṃ tadā jagāda devo harṣaḥ--",
    "GK19bahcar6u:558": " “śruto vistara evāsyāryavyatikarasyāsmaccikīrṣitasya ca /",
    "GK19bahcar6u:559": " ataḥ śīghraṃ praveśyantāṃ pracāranirgatāni gajasādhanāni /",
    "GK19bahcar6u:560": " na kṣāmyatyatisvalpamapyāryaparibhavapīḍāpāvakaḥ prayāṇavilambam' /",
    "GK19bahcar6u:561": " ityevamabhihitaśca pramamya vyajñāpayat--“kṛtamavadhārayatu svāmī samādiṣṭaṃ kitu svalpaṃ vijñapyamasti bhartṛbhakteḥ /",
    "GK19bahcar6u:562": " tadākarṇayatu devaḥ /",
    "GK19bahcar6u:563": " devena hi puṣyabhūtivaṃśasaṃbhūtasyābhijanasyābijātyasya sahajasya tejasodikkarikarapralambasya bāhuyugalasyāsādhāraṇasya ca sodarasnehasya sarvaṃ sadṛśamupakrāntam /",
    "GK19bahcar6u:564": " kākodarābidhānāḥ kṛpaṇāḥ kṛmayo 'pi na mṛṣyanti nikāraṃ kimuta bhavādṛśāstejasāṃ rāśayaḥ /",
    "GK19bahcar6u:565": " kevalaṃ devarājyavardhanodantena kiyadapi dṛṣṭameva devena durjanadaurātmyam /",
    "GK19bahcar6u:566": " ridṛśāḥ khalu lokasvabhāvāḥ pratigrāmaṃ pratinagaraṃ pratideśaṃ pratidvīpaṃ pratidiśaṃ ca bhinnā veśāścākārāścāhārāśca vyāhārāśca vyavahārāśca janapadānām /",
    "GK19bahcar6u:567": " tadiyamātmadeśācārocitā svabhāvasaralahṛdayajā tyajyatāṃ sarvaviśvāsitā /",
    "GK19bahcar6u:568": " pramādadoṣābiṣaṅgeṣu śrutabahuvārta eva pratidinaṃ devaḥ /",
    "GK19bahcar6u:569": " yathā nāgakulajanmanaḥ sārikāśrāvitamantrasyāsīnnāśo nāgasenasya pajhāvatyām /",
    "GK19bahcar6u:570": " śukaśrutarahasyasya ca śrīraśīryata śrutatavarmaṇaḥ śrāvastyām /",
    "GK19bahcar6u:571": " svapnāyamānasya ca mantrabhedo 'bhūnmṛtyave mṛttikāvatyāṃ suvarṇacūḍasya /",
    "GK19bahcar6u:572": " cūḍāmaṇilagnalekhapratibimbavācitākṣarā ca cārucāmokaracāmaragrāhiṇī yamatāṃ yayau yavaneśvarasya /",
    "GK19bahcar6u:573": " lobhabahulaṃ ca bahulaniśi nidhānamutkhanantamutkhātakhaḍgapramāthinī mamantha māthuraṃ bṛhadrathaṃ vidūrathavarūthinī /",
    "GK19bahcar6u:574": " nāgavanavihāraśīlaṃ ca māyāmātaṅgāṅgānnirgatā mahāsenasainikā vatsapatiṃ nyayaṃsiṣuḥ /",
    "GK19bahcar6u:575": " atidayitalāsyasya ca śailūṣamadyamadhyāsya mūrdhānamasilatayā mṛṇālamivālunādagnimitrātmajasya sumitrasya mitradevaḥ /",
    "GK19bahcar6u:576": " priyatantrīvādyasyālābuvīṇābhyantaraśuṣiranihitaniśitataravārayo gāndharvacchātracchajhānaḥ cicchiduraśmakesvarasya śarabhasya śiro ripupuruṣāḥ",
    "GK19bahcar6u:577": " prajñādurbalaṃ ca baladarśanavyapadeśadarśitāśeṣasainyaḥ,",
    "GK19bahcar6u:578": " senānīranāryo mauryaṃ bṛhadrathaṃ pipeṣa puṣyamitraḥ svāminam /",
    "GK19bahcar6u:579": " āścaryakutūhalī ca daṇḍopanatayavananirmitena nabhastalayāyinā yantrayānenānīyata vkāpi kākavarṇaḥ śaiśunāgiśca nagaropakaṇṭhe kaṇṭhe nicakṛte nistriṃśena /",
    "GK19bahcar6u:580": " atistrīsaṅgaratamanaṅgaparavasaṃ śuṅgamamātyo vasudevo devabhūtidāsīduhitrā devīvyañjanayā vītajīvitamakārayat /",
    "GK19bahcar6u:581": " asuravivaravyasaninaṃ,",
    "GK19bahcar6u:582": " cāpajahraraparimitaramaṇīmaṇinūpurajhaṇajhaṇāhlādaramyayā māgadha govardhanagirisuruṅgayā svaviṣayaṃ mekalādhipamantriṇa /",
    "GK19bahcar6u:583": " mahākālamahe ca manāmāṃsavikrayavādavātūlaṃ vetālastālajaṅgho jaghāna jaghanyajaṃ pradyotasya pauṇakiṃ kumāraṃ kumārasenam /",
    "GK19bahcar6u:584": " rasāyanarasābiniveśinaśca vaidyavyañjanāḥ subahupuruṣānataraprakāśitauṣadhiguṇā gaṇapatervideharājasutasya rājayakṣmāṇamajanayan /",
    "GK19bahcar6u:585": " strīviśvāsinasca mahādevīgṛhagūḍhabhittibhāgbhūtvā bhrātā bhadrasenasyābhavanmṛtyave kāliṅgasya vīrasenaḥ /",
    "GK19bahcar6u:586": " mātṛśayanīyatūlikātalaniṣaṇṇaśca tanayo 'nyaṃ tanayamabhiṣektukāmasya dadhrasya karūṣādhipaterabhavanmṛtyave /",
    "GK19bahcar6u:587": " utsārakaruciṃ carahasi sasacivameva dūrīcakāra cakoranāthaṃ śūdrakadūtaścandraketuṃ jīvitāt /",
    "GK19bahcar6u:588": " mṛgayāsaktasya ca mathnato gaṇḍakānuddaṇḍanaḍvalanalavananilīnāsca campādhipacamūcarabhaṭāscāmuṇḍīpaterācemuḥ prāṇān puṣkarasya /",
    "GK19bahcar6u:589": " bandirāgaparaṃ ca paraprayuktā jayaśabdamukharamukhā maṅkhā maukhariṃ mūrkhaṃ kṣatravarmāṇamudakhanan /",
    "GK19bahcar6u:590": " aripure ca parakalatrakāmukaṃ kāminīveśaguptaśca candraguptaḥ śakapatimaśātayaditi /",
    "GK19bahcar6u:591": " pramattānāṃ ca pramadākṛtā api pramādāḥ śrutiviṣayamāgatā eva devasya /",
    "GK19bahcar6u:592": " yathā madhumoditaṃ madhurakasaṃliptairlājaiḥ suprabhā putrarājyārthaṃ mahāsena kāśirājaṃ jaghāna /",
    "GK19bahcar6u:593": " vyājajanitakandarpadarpā ca darpaṇena kṣuradhārāparyantenāyodhyādhipatiṃ parantapaṃ ratnavatī jārūthyam,",
    "GK19bahcar6u:594": " viṣacūrṇacumbitamakarandena ca karṇendīvareṇa devakī devarānuruktā devasenaṃ sauhnyam,",
    "GK19bahcar6u:595": " yogaparāgavirasavarṣiṇā ca maṇinūpureṇa vallabhā sapatnīruṣā vairantyaṃ rantidevam,",
    "GK19bahcar6u:596": " veṇīvinigūḍhena ca śastreṇa bindumatīṃ vṛṣṇiṃ vindūratham,",
    "GK19bahcar6u:597": " rasadigdhamadyena ca mekhalāmaṇinā hasavatī sauvīraṃ vorasenam,",
    "GK19bahcar6u:598": " adṛśyāgadaviliptavadanā ca viṣavāruṇīgaṇḍūṣapāyanena pauravī pauraveśvaraṃ somakam' /",
    "GK19bahcar6u:599": " ityuktvā virarāma svāmyādeśasaṃpādanāya ca nirjagāma /",
    "GK19bahcar6u:600": " devo 'pi haṣaḥ sakalarājyasthitīścakāra /",
    "GK19bahcar6u:601": " tataśca tathā kṛtapratijñe prayāṇaṃ vijayāya diśāṃ samādiśati deve harṣe gatāyuṣāṃ pratisāmantānāmudavasiteṣu bahurūpāṇyupaliṅgāni vitenire",
    "GK19bahcar6u:602": " tathā hyaviprakṛṣṭāḥ kāladūtadṛṣṭaya ivetastataścaṭulāḥ kṛṣṇaśāraśreṇayaḥ /",
    "GK19bahcar6u:603": " pracalitalakṣmīnūpurapraṇādapratimā madhusaraghāsaṃghātajhaṅkārā jahrādire /",
    "GK19bahcar6u:604": " ciraṃ vivṛtavikṛtavadanaviva raviniḥsṛtavahnivisarā vāsare 'pi virasaṃ viresuściramaśivārthamaśivāḥ śivāḥ /",
    "GK19bahcar6u:605": " śavapiśitaprarūḍhaprasarā iva kapipotakapolakapilapakṣatayaḥ kānanakapotāḥ petuḥ /",
    "GK19bahcar6u:606": " āmantrayamāṇā iva dadhurakālakusumāni samamupavanataravaḥ /",
    "GK19bahcar6u:607": " taralakaratalaprahāraprahatapayodharā ruruduḥ prasabhaṃ sabhāśālabhañjikāḥ /",
    "GK19bahcar6u:608": " dadṛśurāsannakacagrahabhayodbhrāntottamāṅgamivātmānaṃ kabandhamādarśodareṣu yodhāḥ /",
    "GK19bahcar6u:609": " cūḍāmaṇiṣu cakraśahkhakamalalakṣmāṇaḥ prādurabhavanpādanyāsā rājamahiṣīṇām /",
    "GK19bahcar6u:610": " ceṭīcāmarāṇyakasmādadhāvanta pāṇipallavāt /",
    "GK19bahcar6u:611": " praṇayakalahe 'pi dattapṛṣṭhāściramabhavanbhaṭāḥ parāṅmukhā māninīnām /",
    "GK19bahcar6u:612": " karikapoleṣu vyaghaṭanta madhulihāṃ madhumadirāpānagoṣṭhyaḥ /",
    "GK19bahcar6u:613": " samāghrātayamamahiṣagandhā iva tāmyantaḥ stambakarimapi harayo haritaṃ navayavasaṃ na ceruḥ /",
    "GK19bahcar6u:614": " calavalayāvalīvācālabālikātālikātodyalālitā api na nṛturmandā mandiramayūrāḥ /",
    "GK19bahcar6u:615": " niśi niśi rajanikarahariṇanihitanayana ivonmukhastāramupatoraṇamakāraṇamakāṇītkauleyakagaṇaḥ /",
    "GK19bahcar6u:616": " gaṇayantīvagatāyuṣastarjanataralayā tarjanyā divasamāṭa vāṭakeṣu koṭavī /",
    "GK19bahcar6u:617": " kuṭṭimeṣu kuṭilahariṇakhuraveṇītaraṅgiṇyaśca śaṣparājayo 'jāyanta /",
    "GK19bahcar6u:618": " janitaveṇībandhāni nirañjanarocanārocīṃṣi caṣakamadhuni mukhakalapratibimbānyadṛśyanta bhaṭīnām /",
    "GK19bahcar6u:619": " samāsannātmāpahāracakitā iva cakampire bhūmayaḥ /",
    "GK19bahcar6u:620": " vadhyālaṅkāraraktacandanarasacchaṭā ivālakṣyanta śūrāṇāṃ patitāḥ śarīreṣu vikasitabandhūkakusumaśoṇitaśociṣaḥ śoṇitavṛṣṭayaḥ /",
    "GK19bahcar6u:621": " paryagnīkurvāṇā iva vinaśvarīṃ śriyamaviralasphuratsphuliṅgāhgārodgāradagdhatārāgaṇā gaṇaśaḥ patantaḥ prajvalanto na vyaraṃsiṣurulkādaṇḍāḥ /",
    "GK19bahcar6u:622": " prathamameva pratihārīvāpaharantī pratibhavanaṃ cāmarātapatravyajanāni paruṣā babhrāma vātyeti /",
    "GK19bahcar6u:623": " iti śrībāṇamaṭṭakṛtau harṣacarite rājapratijñāvarṇanaṃ nāma ṣaṣṭha ucchvāsaḥ/"
}