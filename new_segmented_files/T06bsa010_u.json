{
    "T06bsa010_u:0": " Āryamaitreyapraṇītā Madhyāntavibhāgakārikā (Mvk)",
    "T06bsa010_u:1": " Lakṣaṇaparicchedaḥ prathamaḥ",
    "T06bsa010_u:2": " lakṣaṇaṃ hyāvṛtistattvaṃ pratipakṣasya bhāvanā /",
    "T06bsa010_u:3": " tatrāvasthā phalaprāptiryānānuttaryameva ca // Mvk_1.1 //",
    "T06bsa010_u:4": " abhūtaparikalpo 'sti dvayaṃ tatra na vidyate /",
    "T06bsa010_u:5": " śūnyatā vidyate tvatra tasyāmapi sa vidyate // Mvk_1.2 //",
    "T06bsa010_u:6": " na śūnyaṃ nāpi cāśūnyaṃ tasmāt sarvaṃ vidhīyate /",
    "T06bsa010_u:7": " sattvādasattvāt sattvācca madhyamā pratipacca sā // Mvk_1.3 //",
    "T06bsa010_u:8": " arthasattvātmavijñaptipratibhāsaṃ prajāyate /",
    "T06bsa010_u:9": " vijñānaṃ nāsti cāsyārthastadabhāvāttadapyasat // Mvk_1.4 //",
    "T06bsa010_u:10": " abhūtaparikalpatvaṃ siddhamasya bhavatyataḥ /",
    "T06bsa010_u:11": " na tathā sarvathābhāvāt tatkṣayānmuktiriṣyate // Mvk_1.5 //",
    "T06bsa010_u:12": " kalpitaḥ paratantraśca pariniṣpanna eva ca /",
    "T06bsa010_u:13": " arthādabhūtakalpācca dvayābhāvācca deśitaḥ // Mvk_1.6 //",
    "T06bsa010_u:14": " upalabdhiṃ samāśritya nopalabdhiḥ prajāyate /",
    "T06bsa010_u:15": " nopalabdhiṃ samāśritya nopalabdhiḥ prajāyate // Mvk_1.7 //",
    "T06bsa010_u:16": " upalabdhestataḥ siddhā nopalabdhisvabhāvatā /",
    "T06bsa010_u:17": " tasmācca samatā jñeyā nopalambhopalambhayoḥ // Mvk_1.8 //",
    "T06bsa010_u:18": " abhūtaparikalpaśca cittacaittāstridhātukāḥ /",
    "T06bsa010_u:19": " tatrārthadṛṣṭirvijñānaṃ tadviśeṣe tu caitasāḥ // Mvk_1.9 //",
    "T06bsa010_u:20": " evaṃ pratyayavijñānaṃ dvitīyaṃ caupabhogikam /",
    "T06bsa010_u:21": " upabhogaparicchedaprerakāstatra caitasāḥ // Mvk_1.10 //",
    "T06bsa010_u:22": " chādanādropaṇāccaiva nayanātsaṃparigrahāt /",
    "T06bsa010_u:23": " pūraṇāt triparicchedādupabhogācca karṣaṇāt // Mvk_1.11 //",
    "T06bsa010_u:24": " nibandhanādābhimakhyād duḥkhanāt kliśyate jagat /",
    "T06bsa010_u:25": " tredhā dvedhā ca saṃkleśaḥ saptadhābhūtakalpanāt // Mvk_1.12 //",
    "T06bsa010_u:26": " lakṣaṇaṃ cātha paryāyastadartho bheda eva ca /",
    "T06bsa010_u:27": " sādhanañceti vijñeyaṃ śūnyatāyāḥ samāsataḥ // Mvk_1.13 //",
    "T06bsa010_u:28": " dvayābhāvo hyabhāvasya bhāvaḥ śūnyasya lakṣaṇam /",
    "T06bsa010_u:29": " na bhāvo nāpi cābhāvao na pṛthaktvaikalakṣaṇam // Mvk_1.14 //",
    "T06bsa010_u:30": " tathatā bhūtakoṭiścānimittaṃ paramārthatā /",
    "T06bsa010_u:31": " dharmadhātuśca paryāyāḥ śūnyatāyāḥ samāsataḥ // Mvk_1.15 //",
    "T06bsa010_u:32": " ananyathāviparyāsatannirodhāryagocaraiḥ /",
    "T06bsa010_u:33": " hetutvāccāryadharmaṇāṃ paryāyārtho yathākramam // Mvk_1.16 //",
    "T06bsa010_u:34": " saṃkliṣṭā ca viśuddhā ca samalā nirmalā ca sā /",
    "T06bsa010_u:35": " abdhātukanakākāśaśuddhivacchuddhiriṣyate // Mvk_1.17 //",
    "T06bsa010_u:36": " bhoktṛbhojanataddhehapratiṣṭhāvastuśūnyatā /",
    "T06bsa010_u:37": " tacca yena yathā dṛṣṭaṃ yadarthaṃ tasya śūnyatā // Mvk_1.18 //",
    "T06bsa010_u:38": " śubhadvayasya prāptyartha sadā sattvahitāya ca /",
    "T06bsa010_u:39": " saṃsārātyajanārthaṃ ca kuśalasyākṣayāya ca // Mvk_1.19 //",
    "T06bsa010_u:40": " gotrasya ca viśuddhayarthaṃ lakṣaṇavyañjanāptaye /",
    "T06bsa010_u:41": " śuddhaye bu[ddha]dharmāṇāṃ bodhisattvaḥ prapadyate // Mvk_1.20 //",
    "T06bsa010_u:42": " pudgalasyātha dharmāṇāmabhāvaḥ śūnyatātra hi /",
    "T06bsa010_u:43": " tadabhāvasya sadbhāvastasmin sā śūnyatāparā // Mvk_1.21 //",
    "T06bsa010_u:44": " saṃkliṣṭā cedbhavennāsau muktāssyuḥ sarvadehinaḥ /",
    "T06bsa010_u:45": " viśuddhā cedbhavennāsau vyāyāmo niṣphalo bhavet // Mvk_1.22 //",
    "T06bsa010_u:46": " na kliṣṭā nāpi va 'ākliṣṭā śuddhāśuddhā na caiva sā /",
    "T06bsa010_u:47": " prabhāsvaratvāccittasya kleśasyāgantukatvataḥ // Mvk_1.23 //",
    "T06bsa010_u:48": " // iti lakṣaṇaparicchedaḥ prathamaḥ //",
    "T06bsa010_u:49": " Āvaraṇaparicchedo dvitīyaḥ",
    "T06bsa010_u:50": " vyāpi prādeśikodriktasamādānavivarjanam /",
    "T06bsa010_u:51": " dvayāvaraṇamākhyātaṃ navadhā kleśalakṣaṇam // Mvk_2.1 //",
    "T06bsa010_u:52": " saṃyojanānyāvaraṇamudvegasamupekṣayoḥ /",
    "T06bsa010_u:53": " tattvadṛṣṭeśca satkāyadṛṣṭestadvastuno 'pi ca // Mvk_2.2 //",
    "T06bsa010_u:54": " nirodhamārgaratneṣu lābhasatkāra eva ca /",
    "T06bsa010_u:55": " saṅkleśasya parijñāne śubhādau daśadhāparam // Mvk_2.3 //",
    "T06bsa010_u:56": " aprayogo 'nāyatane 'yogavihitaśca yaḥ /",
    "T06bsa010_u:57": " notpattiramanaskāraḥ sambhārasyāprapūrṇatā // Mvk_2.4 //",
    "T06bsa010_u:58": " gotramitrasya vaidhuryaṃ cittasya parikheditā /",
    "T06bsa010_u:59": " pratipatteśca vaidhuryaṃ kuduṣṭajanavāsatā // Mvk_2.5 //",
    "T06bsa010_u:60": " dauṣṭhulyamavaśiṣṭatvaṃ trayāt prajñāvipakvatā /",
    "T06bsa010_u:61": " prakṛtyā caiva dauṣṭhulyaṃ kausīdyaṃ ca pramāditā // Mvk_2.6 //",
    "T06bsa010_u:62": " saktirbhave ca bhoge ca līnacittatvameva ca /",
    "T06bsa010_u:63": " aśraddhānadhimuktiśca yathārutavicāraṇā // Mvk_2.7 //",
    "T06bsa010_u:64": " saddharme 'gauravaṃ lābhe gurutākṛpatā tathā /",
    "T06bsa010_u:65": " śrutavyasanamalpatvaṃ samādhyaparikarmitā // Mvk_2.8 //",
    "T06bsa010_u:66": " śubhaṃ bodhiḥ samādānaṃ dhīmattvābhrāntyanāvṛtī /",
    "T06bsa010_u:67": " nṛtyatrāso 'matsaritvaṃ vaśitvañca śubhādayaḥ // Mvk_2.9 //",
    "T06bsa010_u:68": " trīṇi trīṇi ca eteṣāṃ jñeyānyāvaraṇāni hi /",
    "T06bsa010_u:69": " pakṣyapāramitābhūmiṣvanyadāvaraṇaṃ punaḥ // Mvk_2.10 //",
    "T06bsa010_u:70": " vastvakauśalakausīdyaṃ samādherdvayahīnatā /",
    "T06bsa010_u:71": " aropaṇātha daurbalyaṃ dṛṣṭidauṣṭhulyaduṣṭatā // Mvk_2.11 //",
    "T06bsa010_u:72": " aiśvaryasyātha sugateḥ sattvātyāgasya cāvṛtiḥ /",
    "T06bsa010_u:73": " hānivṛddhyośca doṣāṇāṃ guṇānāmavatāraṇe // Mvk_2.12 //",
    "T06bsa010_u:74": " vimocane 'kṣayatve ca nairantarye śubhasya ca /",
    "T06bsa010_u:75": " niyatīkaraṇe dharmasambhogaparipācane // Mvk_2.13 //",
    "T06bsa010_u:76": " sarvatragārthe agrārthe niṣyandāgrārtha eva ca /",
    "T06bsa010_u:77": " niṣparigrahatārtha ca santānābheda eva ca // Mvk_2.14 //",
    "T06bsa010_u:78": " nissaṅkleśaviśuddhyarthe 'nānātvārtha eva ca /",
    "T06bsa010_u:79": " ahīnānadhikārthe ca caturdhāvaśitāśraye // Mvk_2.15 //",
    "T06bsa010_u:80": " dharmadhātāvavidyeyamakliṣṭā daśadhāvṛtiḥ /",
    "T06bsa010_u:81": " daśabhūmivipakṣeṇa pratipakṣāstu bhūmayaḥ // Mvk_2.16 //",
    "T06bsa010_u:82": " kleśāvaraṇamākhyātaṃ jñeyāvaraṇameva ca /",
    "T06bsa010_u:83": " sarvāṇyāvaraṇānīha yatkṣayānmuktiriṣyate // Mvk_2.17 //",
    "T06bsa010_u:84": " // ityāvaraṇaparicchedo dvitīyaḥ //",
    "T06bsa010_u:85": " Tattvaparicchedastṛtīyaḥ",
    "T06bsa010_u:86": " mūlalakṣaṇatattvamaviparyāsalakṣaṇam /",
    "T06bsa010_u:87": " phalahetumayaṃ tattvaṃ sūkṣmaudārikameva ca // Mvk_3.1 //",
    "T06bsa010_u:88": " prasiddhaṃ śuddhiviṣayaṃ saṅgrāhyaṃ bhedalakṣaṇam /",
    "T06bsa010_u:89": " kauśalyatattvaṃ daśadhā ātmadṛṣṭivipakṣataḥ // Mvk_3.2 //",
    "T06bsa010_u:90": " svabhāvastrividho 'sacca nityaṃ saccāpyatattvataḥ /",
    "T06bsa010_u:91": " sadasattattvataśceti svabhāvatrayamiṣyate // Mvk_3.3 //",
    "T06bsa010_u:92": " samāropāpavādasya dharmapudgalayoriha /",
    "T06bsa010_u:93": " grāhyagrāhakayoścāpi bhāvābhāve ca darśanam // Mvk_3.4 //",
    "T06bsa010_u:94": " yajjñānānna pravarteta taddhi tattvasya lakṣaṇam /",
    "T06bsa010_u:95": " asadartho hyanityārtha utpādadavyayalakṣaṇaḥ // Mvk_3.5 //",
    "T06bsa010_u:96": " samalāmalabhāvena mūlatattve yathākramam /",
    "T06bsa010_u:97": " duḥkhamādānalakṣmākhyaṃ sambandhenāparaṃ matam // Mvk_3.6 //",
    "T06bsa010_u:98": " abhāvaścāpyatadbhāvaḥ prakṛtiḥ śūnyatā matā /",
    "T06bsa010_u:99": " alakṣaṇañca nairātmyaṃ tadvilakṣaṇameva ca // Mvk_3.7 //",
    "T06bsa010_u:100": " svalakṣaṇañca nirdiṣṭaṃ duḥkhasatyamato matam /",
    "T06bsa010_u:101": " vāsanātha samutthānamavisaṃyoga eva ca // Mvk_3.8 //",
    "T06bsa010_u:102": " svabhāvadvayanotpattirmalaśāntidvayaṃ matam /",
    "T06bsa010_u:103": " parijñāyāṃ prahāṇe ca prāptisākṣātkṛtāvayam // Mvk_3.9 //",
    "T06bsa010_u:104": " mārgasatyaṃ samākhyātaṃ prajñaptipratipattitaḥ /",
    "T06bsa010_u:105": " tathodbhāvanayaudāraṃ paramārthantu ekataḥ // Mvk_3.10 //",
    "T06bsa010_u:106": " arthaprāptiprapattyā hi paramārthastridhā mataḥ /",
    "T06bsa010_u:107": " nirvikārāviparyāsapariniṣpattito dvayam // Mvk_3.11 //",
    "T06bsa010_u:108": " lokaprasiddhamekasmāt trayād yuktiprasiddhakam /",
    "T06bsa010_u:109": " viśuddhagocaraṃ dvedhā ekasmādeva kīrtitam // Mvk_3.12 //",
    "T06bsa010_u:110": " nimittasya vikalpasya nāmnaśca dvayasaṅgrahaḥ /",
    "T06bsa010_u:111": " samyagjñānasatattvasya ekenaiva ca saṅgrahaḥ // Mvk_3.13 //",
    "T06bsa010_u:112": " pravṛttitattvaṃ dvividhaṃ sanniveśakupannatā /",
    "T06bsa010_u:113": " ekaṃ lakṣaṇavijñaptiśuddhisamyakprapannatā // Mvk_3.14 //",
    "T06bsa010_u:114": " ekahetutvabhoktṛtvakartṛtvavaśavartane /",
    "T06bsa010_u:115": " ādhipatyārthanityatve kleśaśuddhyāśraye 'pi ca // Mvk_3.15 //",
    "T06bsa010_u:116": " yogitvāmuktamuktatve ātmadarśanameṣu hi /",
    "T06bsa010_u:117": " parikalpavikalpārthadharmatārthena teṣu te // Mvk_3.16 //",
    "T06bsa010_u:118": " anekatvābhisaṅkṣepaparicchedārtha āditaḥ /",
    "T06bsa010_u:119": " grāhakagrāhyatadgrāhabījārthaścāparo mataḥ // Mvk_3.17 //",
    "T06bsa010_u:120": " veditārthaparicchedabhogāyadvārato 'param /",
    "T06bsa010_u:121": " punarhetuphalāyāsānāropānapavādataḥ // Mvk_3.18 //",
    "T06bsa010_u:122": " aniṣṭeṣṭaviśuddhīnāṃ samotpattyādhipatyayoḥ /",
    "T06bsa010_u:123": " samprāptisamudācārapāratantryārthato 'param // Mvk_3.19 //",
    "T06bsa010_u:124": " grahaṇasthānasandhānabhogaśuddhidvayārthataḥ /",
    "T06bsa010_u:125": " phalahetūpayogārthanopayogāttathāparam // Mvk_3.20 //",
    "T06bsa010_u:126": " vedanāsanimittārthatannimittaprapattitaḥ /",
    "T06bsa010_u:127": " tacchamapratipakṣārthayogādaparamiṣyate // Mvk_3.21 //",
    "T06bsa010_u:128": " guṇadoṣāvikalpena jñānena parataḥ svayam /",
    "T06bsa010_u:129": " niryāṇādaparaṃ jñeyaṃ saprajñaptisahetukāt // Mvk_3.22 //",
    "T06bsa010_u:130": " nimittāt praśamāt sārthāt paścimaṃ samudāhṛtam //",
    "T06bsa010_u:131": " // iti tattvaparicchedastṛtīyaḥ //",
    "T06bsa010_u:132": " Pratipakṣabhāvanāvasthāphalaparicchedaścaturthaḥ",
    "T06bsa010_u:133": " dauṣṭhulyāt tarṣahetutvād vastutvādavimohataḥ /",
    "T06bsa010_u:134": " catussatyāvatārāya smṛtyupasthānabhāvanā // Mvk_4.1 //",
    "T06bsa010_u:135": " parijñāte vipakṣe ca pratipakṣe ca sarvathā /",
    "T06bsa010_u:136": " tadapāyāya vīryaṃ hi caturdhā sampravartate // Mvk_4.2 //",
    "T06bsa010_u:137": " karmaṇyatā sthitestatra sarvārthānāṃ samṛddhaye /",
    "T06bsa010_u:138": " pañcadoṣaprahāṇāṣṭasaṃskārāsevanānvayā // Mvk_4.3 //",
    "T06bsa010_u:139": " kausīdyamavavādasya sammoṣo laya uddhavaḥ /",
    "T06bsa010_u:140": " asaṃskāro 'tha saṃskāraḥ pañca doṣā ime matāḥ // Mvk_4.4 //",
    "T06bsa010_u:141": " āśrayo 'thāśritastasya nimittaṃ phalameva ca /",
    "T06bsa010_u:142": " ālambane 'sammoṣo layauddhatyānubuddhyanā // Mvk_4.5 //",
    "T06bsa010_u:143": " tadapāyābhisaṃskāraḥ śāntau praśaṭhavāhitā /",
    "T06bsa010_u:144": " ropite mokṣabhāgīye cchandayogādhipatyataḥ // Mvk_4.6 //",
    "T06bsa010_u:145": " ālambane 'sammoṣāvisāravicayasya ca /",
    "T06bsa010_u:146": " vipakṣasya hi saṃlekhāt pūrvasya phalamuttaram // Mvk_4.7 //",
    "T06bsa010_u:147": " dvau dvau nirvedhabhāgīyāvindriyāṇi balāni ca /",
    "T06bsa010_u:148": " āśrayāṅgaṃ svabhāvāṅgaṃ niryāṇāṅgaṃ tṛtīyakam // Mvk_4.8 //",
    "T06bsa010_u:149": " caturthamanuśaṃsāṅgaṃ niḥkleśāṅgaṃ tridhā matam /",
    "T06bsa010_u:150": " nidānenāśrayeṇeha svabhāvena ca deśitam // Mvk_4.9 //",
    "T06bsa010_u:151": " paricchedo 'tha samprāptiḥ parasambhāvanā tridhā /",
    "T06bsa010_u:152": " vipakṣapratipakṣaśca mārgasyāṅgaṃ tadaṣṭadhā // Mvk_4.10 //",
    "T06bsa010_u:153": " dṛṣṭau śīle 'tha saṃlekhe paravijñaptiriṣyate /",
    "T06bsa010_u:154": " kleśopakleśavaibhutvavipakṣapratipakṣatā // Mvk_4.11 //",
    "T06bsa010_u:155": " anukūlā viparyastā sānubandhā viparyayā /",
    "T06bsa010_u:156": " aviparyastaviparyāsānanubandha ca bhāvanā // Mvk_4.12 //",
    "T06bsa010_u:157": " ālambanamanaskāraprāptitastad viśiṣṭatā /",
    "T06bsa010_u:158": " hetvavasthāvatārākhyā prayogaphalasaṃjñitā // Mvk_4.13 //",
    "T06bsa010_u:159": " kāryākāryaviśiṣṭā ca uttarānuttarā ca sā /",
    "T06bsa010_u:160": " adhimuktau praveśe ca niryāṇe vyākṛtāvapi // Mvk_4.14 //",
    "T06bsa010_u:161": " kathikatve 'bhiṣeke ca samprāptāvanuśaṃsane /",
    "T06bsa010_u:162": " kṛtyānuṣṭhāna uddiṣṭā dharmādhātau tridhā punaḥ // Mvk_4.15 //",
    "T06bsa010_u:163": " aśuddhāśuddhaśuddhā ca viśuddhā ca yathārthataḥ /",
    "T06bsa010_u:164": " pudgalānāṃ vyavasthānaṃ yathāyogamato matam // Mvk_4.16 //",
    "T06bsa010_u:165": " bhājanatvaṃ vipākākhyaṃ balantasyādhipatyataḥ /",
    "T06bsa010_u:166": " rucirvṛddhirviśuddhiśca phalametad yathākramam // Mvk_4.17 //",
    "T06bsa010_u:167": " uttarottaramādyañca tadabhyāsat samāptitaḥ /",
    "T06bsa010_u:168": " ānukūlyād vipakṣācca visaṃyogād viśeṣataḥ // Mvk_4.18 //",
    "T06bsa010_u:169": " uttarānuttaratvācca phalamanyat samāsataḥ /",
    "T06bsa010_u:170": " // iti pratipakṣabhāvanādiparicchedaścaturthaḥ //",
    "T06bsa010_u:171": " 5 Yānānuttaryaparicchedaḥ pañcamaḥ",
    "T06bsa010_u:172": " ānuttaryaṃprapattau hi punarālambane matam /",
    "T06bsa010_u:173": " samudāgama uddiṣṭaṃ pratipattistu ṣaḍ vidhā // Mvk_5.1 //",
    "T06bsa010_u:174": " paramātha manaskāre anudharme 'ntavarjane /",
    "T06bsa010_u:175": " viśiṣṭā cāviśiṣṭā ca paramā dvādaśātmikā // Mvk_5.2 //",
    "T06bsa010_u:176": " audāryamāyatatvañca adhikaro 'kṣayātmatā /",
    "T06bsa010_u:177": " nairantaryamakṛcchratvaṃ vittatvañca parigrahaḥ // Mvk_5.3 //",
    "T06bsa010_u:178": " ārambhaprāptiniṣyandaniṣpattiḥ paramā matā /",
    "T06bsa010_u:179": " tataśca paramārthena daśa pāramitā matāḥ // Mvk_5.4 //",
    "T06bsa010_u:180": " dānaṃ śīlaṃ kṣamā vīryaṃ dhyānaṃ prajñā upāyatā /",
    "T06bsa010_u:181": " praṇidhānaṃ balaṃ jñānametāḥ pāramitā daśa // Mvk_5.5 //",
    "T06bsa010_u:182": " anugraho 'vighātaśca karma tasya ca marṣaṇam /",
    "T06bsa010_u:183": " guṇavṛddhiśca sāmarthyamavatāravimocane // Mvk_5.6 //",
    "T06bsa010_u:184": " akṣayatvaṃ sadā vṛttirniyataṃ bhogapācane /",
    "T06bsa010_u:185": " yathāprajñaptito dharmamahāyānamanaskriyā // Mvk_5.7 //",
    "T06bsa010_u:186": " bodhisattvasya satataṃ prajñayā triprakārayā /",
    "T06bsa010_u:187": " dhātupuṣṭayaipraveśāya cārthasiddhyai bhavatyasau // Mvk_5.8 //",
    "T06bsa010_u:188": " saṃyuktā dharmacaritaiḥ sā jñeyā daśabhiḥ punaḥ /",
    "T06bsa010_u:189": " lekhanā pūjanā dānaṃ śravaṇaṃ vācanod grahaḥ // Mvk_5.9 //",
    "T06bsa010_u:190": " prakāśanātha svādhyāyaścintanā bhāvanā ca tat /",
    "T06bsa010_u:191": " ameyapuṇyaskandhaṃ hi caritaṃ tad daśātmakam // Mvk_5.10 //",
    "T06bsa010_u:192": " viśeṣādakṣayatvācca parānugrahato 'śamāt /",
    "T06bsa010_u:193": " avikṣiptāviparyāsapraṇatā cānudhārmikī // Mvk_5.11 //",
    "T06bsa010_u:194": " vyutthānaṃ viṣaye sārastathāsvādalayoddhavaḥ /",
    "T06bsa010_u:195": " sambhāvanābhisandhiśca manaskāre 'pyahaṃkṛtiḥ // Mvk_5.12 //",
    "T06bsa010_u:196": " hīnacittañca vikṣepaḥ parijñeyo hi dhīmatā /",
    "T06bsa010_u:197": " vyañjanārthamanaskāre 'visāre lakṣaṇadvaye // Mvk_5.13 //",
    "T06bsa010_u:198": " aśuddhaśuddhāvāgantukatve 'trāsitānunnatau /",
    "T06bsa010_u:199": " saṃyogāt saṃstavāccaiva viyogādapyasaṃstavāt // Mvk_5.14 //",
    "T06bsa010_u:200": " arthasattvamasattvañca vyañjane so 'viparyayaḥ /",
    "T06bsa010_u:201": " dvayena pratibhāsatvaṃ tathā cāvidyamānatā // Mvk_5.15 //",
    "T06bsa010_u:202": " arthe sa cāviparyāsaḥ sadasattvena varjitaḥ /",
    "T06bsa010_u:203": " tajjalpabhāvito jalpamanaskārastadāśrayaḥ // Mvk_5.16 //",
    "T06bsa010_u:204": " manaskāre 'viparyāso dvayaprakhyānakāraṇe /",
    "T06bsa010_u:205": " māyādivadasattvañca sattvañcārthasya tanmatam // Mvk_5.17 //",
    "T06bsa010_u:206": " so 'visāre 'viparyāso bhāvābhāvāvisārataḥ /",
    "T06bsa010_u:207": " sarvasya nāmamātratvaṃ sarvakalpāpravṛttaye // Mvk_5.18 //",
    "T06bsa010_u:208": " svalakṣaṇe 'viparyāsaḥ paramārthe svalakṣaṇe /",
    "T06bsa010_u:209": " dharmadhātuvinirmukto yasmād dharmo na vidyate // Mvk_5.19 //",
    "T06bsa010_u:210": " sāmānyalakṣaṇantasmāt sa ca tatrāviparyayaḥ /",
    "T06bsa010_u:211": " viparyastamanaskārāvihāniparihāṇitaḥ // Mvk_5.20 //",
    "T06bsa010_u:212": " tadaśuddhirviśuddhiśca sa ca tatrāviparyayaḥ /",
    "T06bsa010_u:213": " dharmadhātorviśuddhatvāt prakṛtyā vyomavatpunaḥ // Mvk_5.21 //",
    "T06bsa010_u:214": " dvayasyāgantukatvaṃ hi sa ca tatrāviparyayaḥ /",
    "T06bsa010_u:215": " saṃkleśaśca viśuddhiśca dharmapudgalayorna hi // Mvk_5.22 //",
    "T06bsa010_u:216": " asattvāt trāsatāmānau nātaḥ so 'trāviparyayaḥ /",
    "T06bsa010_u:217": " pṛthaktvaikatvamantaśca tīrthyaśrāvakayorapi // Mvk_5.23 //",
    "T06bsa010_u:218": " samāropāpavādānto dvidhā pudgaladharmayoḥ /",
    "T06bsa010_u:219": " vipakṣapratipakṣāntaḥ śāśvatocchedasaṃjñitaḥ // Mvk_5.24 //",
    "T06bsa010_u:220": " grāhyagrāhakasaṃkleśavyavadāne dvidhā tridhā /",
    "T06bsa010_u:221": " vikalpadvayatāntaśca sa ca saptavidho mataḥ // Mvk_5.25 //",
    "T06bsa010_u:222": " bhāvābhāve praśāmye 'tha śamane trāsyatadbhaye /",
    "T06bsa010_u:223": " grāhyagrāhe 'tha samyaktvamithyātve vyāpṛtau na ca // Mvk_5.26 //",
    "T06bsa010_u:224": " ajanmasamakālatve sa vikalpadvayāntatā /",
    "T06bsa010_u:225": " viśiṣṭā cāviśiṣṭā ca jñeyā daśasu bhūmiṣu // Mvk_5.27 //",
    "T06bsa010_u:226": " vyavasthānantato dhātuḥ sādhyasādhanadhāraṇā /",
    "T06bsa010_u:227": " avadhārapradhārā ca prativedhaḥ pratānatā // Mvk_5.28 //",
    "T06bsa010_u:228": " pragamaḥ praśaṭhatvañca prakarṣālambanammatam /",
    "T06bsa010_u:229": " avaikalyāpratikṣepo 'vikṣepaśca prapūraṇā // Mvk_5.29 //",
    "T06bsa010_u:230": " samutpādo nirūḍhiśca karmaṇyatvāpratiṣṭhitā /",
    "T06bsa010_u:231": " nirāvaraṇatā tasyāpraśrabdhisamudāgamaḥ // Mvk_5.30 //",
    "T06bsa010_u:232": " śāstraṃ madhyavibhāgaṃ hi gūḍhasārārthameva ca /",
    "T06bsa010_u:233": " mahārthañcaiva sarvārthaṃ sarvānarthapraṇodanam // Mvk_5.31 //",
    "T06bsa010_u:234": " // iti yānānuttarya paricchedaḥ pañcamaḥ //",
    "T06bsa010_u:235": " samāptā madhyāntavibhāgakārikāḥ"
}