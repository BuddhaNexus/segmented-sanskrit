{
    "GK21soksvppu:0": " tathā ca kathayāmy etāṃ tadīyāṃ te kathāṃ śṛṇu",
    "GK21soksvppu:1": " pratiṣṭhānābhidhāno 'sti deśo godāvarītaṭe // SoKss_12,8.21 (Vet_0.1) //",
    "GK21soksvppu:2": " tatra vikramasenasya putraḥ śakraparākramaḥ /",
    "GK21soksvppu:3": " prāk trivikramasenākhyaḥ khyātakīrtir abhūn nṛpaḥ // SoKss_12,8.22 (Vet_0.2) //",
    "GK21soksvppu:4": " tasya pratyaham āsthānagatasyopetya bhūpateḥ /",
    "GK21soksvppu:5": " sevārthaṃ kṣāntiśīlākhyo bhikṣuḥ phalam upānayat // SoKss_12,8.23 (Vet_0.3) //",
    "GK21soksvppu:6": " so 'pi rājā tad ādāya phalam āsannavartinaḥ /",
    "GK21soksvppu:7": " haste dadau pratidinaṃ koṣāgārādhikāriṇaḥ // SoKss_12,8.24 (Vet_0.4) //",
    "GK21soksvppu:8": " itthaṃ gateṣu varṣeṣu daśasv atra kilaikadā /",
    "GK21soksvppu:9": " dattvā rājñe phalaṃ tasmai bhikṣāv āsthānato gate // SoKss_12,8.25 (Vet_0.5) //",
    "GK21soksvppu:10": " sa rājā tat phalaṃ prādāt praviṣṭāyātra daivataḥ /",
    "GK21soksvppu:11": " krīḍāmarkaṭapotāya hastabhraṣṭāya rakṣiṇām // SoKss_12,8.26 (Vet_0.6) //",
    "GK21soksvppu:12": " sa markaṭas tad aśnāti yāvat tāvat phalāt tataḥ /",
    "GK21soksvppu:13": " vibhinnamadhyān niragād anarghaṃ ratnam uttamam // SoKss_12,8.27 (Vet_0.7) //",
    "GK21soksvppu:14": " tad dṛṣṭvādāya papraccha taṃ bhāṇḍāgārikaṃ nṛpaḥ /",
    "GK21soksvppu:15": " bhikṣūpanītāni mayā yāni nityaṃ phalāni te // SoKss_12,8.28 (Vet_0.8) //",
    "GK21soksvppu:16": " haste dattāni tāni kva sthāpitāni sadā tvayā /",
    "GK21soksvppu:17": " tac chrutvā taṃ sa sabhayaḥ koṣādhyakṣo vyajijñapat // SoKss_12,8.29 (Vet_0.9) //",
    "GK21soksvppu:18": " kṣiptāni tāny anudghāṭya mayā gañje gavākṣataḥ /",
    "GK21soksvppu:19": " yady ādiśasi tad deva tam udghāṭya gaveṣaye // SoKss_12,8.30 (Vet_0.10) //",
    "GK21soksvppu:20": " ity ūcivān anumato rājñā gatvā kṣaṇena saḥ /",
    "GK21soksvppu:21": " koṣādhyakṣaḥ samāgatya prabhuṃ vyajñāpayat punaḥ // SoKss_12,8.31 (Vet_0.11) //",
    "GK21soksvppu:22": " śīrṇāni nātra paśyāmi koṣe tāni phalāny aham /",
    "GK21soksvppu:23": " ratnarāśiṃ tu paśyāmi raśmijvālākulaṃ vibho // SoKss_12,8.32 (Vet_0.12) //",
    "GK21soksvppu:24": " tac chrutvā tān manīn dattvā tuṣṭo 'smai koṣarakṣiṇe /",
    "GK21soksvppu:25": " rājānyedyur apṛcchat sa bhikṣuṃ taṃ prāgvad āgatam // SoKss_12,8.33 (Vet_0.13) //",
    "GK21soksvppu:26": " bhikṣo dhanavyayenaivaṃ sevase māṃ kim anvaham /",
    "GK21soksvppu:27": " nedānīṃ te grahīṣyāmi phalaṃ yāvan na vakṣyasi // SoKss_12,8.34 (Vet_0.14) //",
    "GK21soksvppu:28": " ity uktavantaṃ rājānaṃ bhikṣus taṃ vijane 'bravīt /",
    "GK21soksvppu:29": " vīrasācivyasāpekṣaṃ mantrasādhanam asti me // SoKss_12,8.35 (Vet_0.15) //",
    "GK21soksvppu:30": " tatra vīrendra sāhāyyaṃ kriyamānaṃ tvayārthaye /",
    "GK21soksvppu:31": " tac chrutvā pratipede tat tathety asya sa bhūpatiḥ // SoKss_12,8.36 (Vet_0.16) //",
    "GK21soksvppu:32": " tataḥ sa śramaṇas tuṣṭo nṛpaṃ puna uvāca tam /",
    "GK21soksvppu:33": " tarhi kṛṣṇacaturdaśyām āgāminyāṃ niśāgame // SoKss_12,8.37 (Vet_0.17) //",
    "GK21soksvppu:34": " ito mahāśmaśānāntarvaṭasyādhaḥ sthitasya me /",
    "GK21soksvppu:35": " āgantavyaṃ tvayā deva pratipālayato 'ntikam // SoKss_12,8.38 (Vet_0.18) //",
    "GK21soksvppu:36": " bāḍham evaṃ kariṣyāmīty ukte tena mahībhujā /",
    "GK21soksvppu:37": " sa kṣāntiśīlaḥ śramaṇo hṛṣṭaḥ svanilayaṃ yayau // SoKss_12,8.39 (Vet_0.19) //",
    "GK21soksvppu:38": " atha tāṃ sa mahāsattvaḥ prāpya kṛṣṇacaturdaśīm /",
    "GK21soksvppu:39": " prārthanāṃ pratipannāṃ tāṃ bhikṣos tasya nṛpaḥ smaran // SoKss_12,8.40 (Vet_0.20) //",
    "GK21soksvppu:40": " pradoṣe nīlavasanas tamālakṛtaśekharaḥ /",
    "GK21soksvppu:41": " niryayau rājadhānītaḥ khaḍgapāṇir alakṣitaḥ // SoKss_12,8.41 (Vet_0.21) //",
    "GK21soksvppu:42": " yayau ca ghoranibiḍadhvāntavrātamalīmasam /",
    "GK21soksvppu:43": " citānalogranayanajvālādāruṇadarśanam // SoKss_12,8.42 (Vet_0.22) //",
    "GK21soksvppu:44": " asaṃkhyanarakaṅkālakapālāsthiviśaṅkaṭam /",
    "GK21soksvppu:45": " hṛṣyatsaṃnihitottālabhūtavetālaveṣṭitam // SoKss_12,8.43 (Vet_0.23) //",
    "GK21soksvppu:46": " bhairavasyāparaṃ rūpam iva gambhīrabhīṣaṇam /",
    "GK21soksvppu:47": " sphūrjan mahāśivārāvaṃ śmaśānaṃ tad avihvalaḥ // SoKss_12,8.44 (Vet_0.24) //",
    "GK21soksvppu:48": " vicitya cātra taṃ prāpya bhikṣuṃ vaṭataror adhaḥ /",
    "GK21soksvppu:49": " kurvāṇaṃ maṇḍalanyāsam upasṛtya jagāda saḥ // SoKss_12,8.45 (Vet_0.25) //",
    "GK21soksvppu:50": " eṣo 'ham āgato bhikṣo brūhi kiṃ karavāṇi te /",
    "GK21soksvppu:51": " tac chrutvā sa nṛpaṃ dṛṣṭvā hṛṣṭo bhikṣur uvāca tam // SoKss_12,8.46 (Vet_0.26) //",
    "GK21soksvppu:52": " rājan kṛtaḥ prasādaś cet tad ito dakṣiṇāmukham /",
    "GK21soksvppu:53": " gatvā vidūram ekākī vidyate śiṃśapātaruḥ // SoKss_12,8.47 (Vet_0.27) //",
    "GK21soksvppu:54": " tasminn ullambitamṛtaḥ ko 'py ekaḥ puruṣaḥ sthitaḥ /",
    "GK21soksvppu:55": " tam ihānaya gatvā tvaṃ sānāthyaṃ kuru vīra me // SoKss_12,8.48 (Vet_0.28) //",
    "GK21soksvppu:56": " tac chrutvaiva tathety uktvā sa rājā satyasaṃgaraḥ /",
    "GK21soksvppu:57": " dakṣiṇāṃ diśam ālambya pravīraḥ prayayau tataḥ // SoKss_12,8.49 (Vet_0.29) //",
    "GK21soksvppu:58": " āttadīptacitālātalakṣitena pathātra saḥ /",
    "GK21soksvppu:59": " gatvā tamasi taṃ prāpa kathaṃcic chiṃśapātarum // SoKss_12,8.50 (Vet_0.30) //",
    "GK21soksvppu:60": " tasya skandhe citādhūmadagdhasya kravyagandhinaḥ /",
    "GK21soksvppu:61": " so 'paśyal lambamānaṃ taṃ bhūtasyeva śavaṃ taroḥ // SoKss_12,8.51 (Vet_0.31) //",
    "GK21soksvppu:62": " āruhya cātra bhūmau taṃ chinna rajjum apātayat /",
    "GK21soksvppu:63": " patitaś cātra so 'kasmāc cakranda vyathito yathā // SoKss_12,8.52 (Vet_0.32) //",
    "GK21soksvppu:64": " tato 'varuhya kṛpayā jīvāśaṅkī sa tasya yat /",
    "GK21soksvppu:65": " rājāṅgaṃ prāmṛśat tena so 'ṭṭahāsaṃ vyadhāc chavaḥ // SoKss_12,8.53 (Vet_0.33) //",
    "GK21soksvppu:66": " tataḥ sa rājā matvā taṃ vetālādhiṣṭhitaṃ tadā /",
    "GK21soksvppu:67": " kiṃ hasasy ehi gacchāva iti yāvad akampitaḥ // SoKss_12,8.54 (Vet_0.34) //",
    "GK21soksvppu:68": " vakti tāvan na bhūmau savetālaṃ śavam aikṣata /",
    "GK21soksvppu:69": " aikṣatātraiva vṛkṣe tu lambamānaṃ sthitaṃ punaḥ // SoKss_12,8.55 (Vet_0.35) //",
    "GK21soksvppu:70": " tato 'dhiruhya bhūyo 'pi tam avātārayat tataḥ /",
    "GK21soksvppu:71": " vajrād api hi vīrāṇāṃ cittaratnam akhaṇḍitam // SoKss_12,8.56 (Vet_0.36) //",
    "GK21soksvppu:72": " āropya ca savetālaṃ skandhe maunena taṃ śavam /",
    "GK21soksvppu:73": " sa trivikramaseno 'tha rājā gantuṃ pracakrame // SoKss_12,8.57 (Vet_0.37) //",
    "GK21soksvppu:74": " yāntaṃ ca taṃ śavāntaḥstho vetālo 'ṃsasthito 'bravīt /",
    "GK21soksvppu:75": " rājann adhvavinodāya kathām ākhyāmi te śṛṇu // SoKss_12,8.58 (Vet_0.38) //",
    "GK21soksvppu:76": " asti vārāṇasī nāma purārivasatiḥ purī /",
    "GK21soksvppu:77": " sthalīva kailāsagirer yā puṇyajanasevitā // SoKss_12,8.59 (Vet_1.1) //",
    "GK21soksvppu:78": " bhūrivāribhṛtā śaśvadupakaṇṭhaniveśinī /",
    "GK21soksvppu:79": " hārayaṣṭir ivābhāti yasyāḥ svargataraṅgiṇī // SoKss_12,8.60 (Vet_1.2) //",
    "GK21soksvppu:80": " pratāpānalanirdagdhavipakṣakulakānanaḥ /",
    "GK21soksvppu:81": " tasyāṃ pratāpamukuṭo nāma rājābhavat purā // SoKss_12,8.61 (Vet_1.3) //",
    "GK21soksvppu:82": " tasyābhūd vajramukuṭas tanayo rūpaśauryayoḥ /",
    "GK21soksvppu:83": " kurvāṇo darpadalanaṃ smarasyārijanasya ca // SoKss_12,8.62 (Vet_1.4) //",
    "GK21soksvppu:84": " rājaputrasya tasyātra mantriputro mahāmatiḥ /",
    "GK21soksvppu:85": " āsīd buddhiśarīrākhyaḥ śarīrābhyadhikaḥ sakhā // SoKss_12,8.63 (Vet_1.5) //",
    "GK21soksvppu:86": " tena sakhyā saha krīḍan sa kadācin nṛpātmajaḥ /",
    "GK21soksvppu:87": " jagāma dūram adhvānaṃ mṛgayāti prasaṅgataḥ // SoKss_12,8.64 (Vet_1.6) //",
    "GK21soksvppu:88": " śauryaśrīcāmarāṇīva siṃhānāṃ mastakāni saḥ /",
    "GK21soksvppu:89": " chindac charaiḥ saṭālāni viveśaikaṃ mahāvanam // SoKss_12,8.65 (Vet_1.7) //",
    "GK21soksvppu:90": " tatrāsthāne smarasyeva paṭhat kokilabandini /",
    "GK21soksvppu:91": " dattopakāre tarubhir mañjarīcalacāmaraiḥ // SoKss_12,8.66 (Vet_1.8) //",
    "GK21soksvppu:92": " so 'nvito mantriputreṇa tenāpaśyat sarovaram /",
    "GK21soksvppu:93": " vicitrakamalotpattidhāmāmbudhim ivāparam // SoKss_12,8.67 (Vet_1.9) //",
    "GK21soksvppu:94": " tasmiṃs tadaiva sarasi snānārthaṃ kācid āgatā /",
    "GK21soksvppu:95": " tena divyākṛtiḥ kanyā dadṛśe saparicchadā // SoKss_12,8.68 (Vet_1.10) //",
    "GK21soksvppu:96": " pūrayantīva lāvaṇyanirjhareṇa sarovaram /",
    "GK21soksvppu:97": " dṛṣṭipātaiḥ sṛjantīva tatrotpalavanaṃ navam // SoKss_12,8.69 (Vet_1.11) //",
    "GK21soksvppu:98": " pratyādiśantīva mukhenāmbujāni jitendunā /",
    "GK21soksvppu:99": " sā jahāra manas tasya rājaputrasya tatkṣaṇam // SoKss_12,8.70 (Vet_1.12) //",
    "GK21soksvppu:100": " so 'py ahārṣīt tathā tasyā yuvā dṛṣṭvā vilocane /",
    "GK21soksvppu:101": " yathā naikṣata sā kanyā lajjāṃ svām apy alaṃkṛtim // SoKss_12,8.71 (Vet_1.13) //",
    "GK21soksvppu:102": " yūni paśyati tasmin sā keyaṃ syād iti sānuge /",
    "GK21soksvppu:103": " saṃjñāṃ svadeśādyākhyātuṃ vilāsacchadmanākarot // SoKss_12,8.72 (Vet_1.14) //",
    "GK21soksvppu:104": " karoti smautpalaṃ karṇe gṛhītvā puṣpaśekharāt /",
    "GK21soksvppu:105": " ciraṃ ca dantaracanāṃ cakārādāya ca vyadhāt // SoKss_12,8.73 (Vet_1.15) //",
    "GK21soksvppu:106": " padmaṃ śirasi sākūtaṃ hṛdaye cādadhe karam /",
    "GK21soksvppu:107": " rājaputraś ca tasyās tāṃ saṃjñāṃ na jñātavāṃs tadā // SoKss_12,8.74 (Vet_1.16) //",
    "GK21soksvppu:108": " mantriputras tu bubudhe sa sakhā tasya buddhimān /",
    "GK21soksvppu:109": " kṣaṇāc ca sā yayau kanyā nīyamānānugais tataḥ // SoKss_12,8.75 (Vet_1.17) //",
    "GK21soksvppu:110": " prāpya ca svagṛhaṃ tasthau paryaṅge 'ṅgaṃ nidhāya sā /",
    "GK21soksvppu:111": " cittaṃ tu nijasaṃjñārtham āsthāt tasmin nṛpātmaje // SoKss_12,8.76 (Vet_1.18) //",
    "GK21soksvppu:112": " so 'pi rājasuto bhraṣṭavidyo vidyādharo yathā /",
    "GK21soksvppu:113": " gatvā svanagarīṃ kṛcchrāṃ prāpāvasthāṃ tayā vinā // SoKss_12,8.77 (Vet_1.19) //",
    "GK21soksvppu:114": " sakhyā ca mantriputreṇa tena pṛṣṭas tadā rahaḥ /",
    "GK21soksvppu:115": " śaṃsatā tām aduṣprāpāṃ tyaktadhairyo jagāda saḥ // SoKss_12,8.78 (Vet_1.20) //",
    "GK21soksvppu:116": " yasyā na nāma na grāmo nānvayo vāvabudhyate /",
    "GK21soksvppu:117": " sā kathaṃ prāpyate tan mām āśvāsayasi kiṃ mṛṣā // SoKss_12,8.79 (Vet_1.21) //",
    "GK21soksvppu:118": " ity ukto rājaputreṇa mantriputras tam abhyadhāt /",
    "GK21soksvppu:119": " kiṃ na dṛṣṭaṃ tvayā tad yat saṃjñayā sūcitaṃ tayā // SoKss_12,8.80 (Vet_1.22) //",
    "GK21soksvppu:120": " nyastaṃ yad utpalaṃ karṇe tenaitat te tayoditam /",
    "GK21soksvppu:121": " karṇotpalasya rāṣṭre 'haṃ nivasāmi mahībhṛtaḥ // SoKss_12,8.81 (Vet_1.23) //",
    "GK21soksvppu:122": " kṛtā yad dantaracanā tenaitat kathitaṃ tayā /",
    "GK21soksvppu:123": " tatra jānīhi māṃ dantaghāṭakasya sutām iti // SoKss_12,8.82 (Vet_1.24) //",
    "GK21soksvppu:124": " padmāvatīti nāmoktaṃ tayottaṃsitapadmayā /",
    "GK21soksvppu:125": " tvayi prāṇā iti proktaṃ hṛdayārpitahastayā // SoKss_12,8.83 (Vet_1.25) //",
    "GK21soksvppu:126": " kaliṅgadeśe hy asty atra khyātaḥ karṇotpalo nṛpaḥ /",
    "GK21soksvppu:127": " tasya prasādavitto 'sti mahān yo dantaghāṭakaḥ // SoKss_12,8.84 (Vet_1.26) //",
    "GK21soksvppu:128": " saṅgrāmavardhanākhyasya tasyāpy asti jagattraye /",
    "GK21soksvppu:129": " ratnaṃ padmāvatī nāma kanyā prāṇādhikapriyā // SoKss_12,8.85 (Vet_1.27) //",
    "GK21soksvppu:130": " etac ca lokato deva yathāvad viditaṃ mama /",
    "GK21soksvppu:131": " ato jñātā mayā saṃjñā tasyā deśādiśaṃsinī // SoKss_12,8.86 (Vet_1.28) //",
    "GK21soksvppu:132": " ity ukto mantriputrena tena rājasuto 'tha saḥ /",
    "GK21soksvppu:133": " tutoṣa tasmai sudhiye labdhopāyo jaharṣa ca // SoKss_12,8.87 (Vet_1.29) //",
    "GK21soksvppu:134": " saṃmantrya ca samaṃ tena sa tadyuktaḥ svamandirāt /",
    "GK21soksvppu:135": " priyārthī mṛgayāvyājāt punas tām agamad diśam // SoKss_12,8.88 (Vet_1.30) //",
    "GK21soksvppu:136": " ardhamārge ca vātāśvavegavañcitasainikaḥ /",
    "GK21soksvppu:137": " taṃ mantriputraikayutaḥ kaliṅgaviṣayaṃ yayau // SoKss_12,8.89 (Vet_1.31) //",
    "GK21soksvppu:138": " tatra tau prāpya nagaraṃ karṇotpalamahībhṛtaḥ /",
    "GK21soksvppu:139": " anviṣya dṛṣṭvā bhavanaṃ dantaghāṭasya tasya ca // SoKss_12,8.90 (Vet_1.32) //",
    "GK21soksvppu:140": " tad adūre ca vāsārtham ekasyā vṛddhayoṣitaḥ /",
    "GK21soksvppu:141": " gṛhaṃ prāviśatāṃ mantriputrarājasutāv ubhau // SoKss_12,8.91 (Vet_1.33) //",
    "GK21soksvppu:142": " dattāmbuyavasau vāhau gupte 'vasthāpya cātra saḥ /",
    "GK21soksvppu:143": " rājaputre sthite vṛddhāṃ mantriputro jagāda tām // SoKss_12,8.92 (Vet_1.34) //",
    "GK21soksvppu:144": " kaccid vetsy amba saṅgrāmavardhanaṃ dantaghāṭakam /",
    "GK21soksvppu:145": " tac chrutvā sā jaradyoṣit saśraddhā tam abhāṣata // SoKss_12,8.93 (Vet_1.35) //",
    "GK21soksvppu:146": " vedmy eva dhātrī tasyāsmi sthāpitā tena cādhunā /",
    "GK21soksvppu:147": " padmāvatyāḥ svaduhituḥ pārśve jyeṣṭhatarety aham // SoKss_12,8.94 (Vet_1.36) //",
    "GK21soksvppu:148": " kiṃ tv ahaṃ na sadā tatra gacchāmy upahatāmbarā /",
    "GK21soksvppu:149": " kuputraḥ kitavo vastraṃ dṛṣṭvā hi harate mama // SoKss_12,8.95 (Vet_1.37) //",
    "GK21soksvppu:150": " evam uktavatīṃ prītaḥ svottarīyādidānataḥ /",
    "GK21soksvppu:151": " saṃtoṣya so 'tra vṛddhāṃ tāṃ mantriputro 'bravīt punaḥ // SoKss_12,8.96 (Vet_1.38) //",
    "GK21soksvppu:152": " mātā tvaṃ tad vadāmas te guptaṃ yat tat kuruṣva naḥ /",
    "GK21soksvppu:153": " dantaghāṭasutām etāṃ gatvā padmāvatīṃ vada // SoKss_12,8.97 (Vet_1.39) //",
    "GK21soksvppu:154": " so 'trāgato rājaputro dṛṣṭo yaḥ sarasi tvayā /",
    "GK21soksvppu:155": " tena ceha tad ākhyātuṃ preṣitā praṇayād aham // SoKss_12,8.98 (Vet_1.40) //",
    "GK21soksvppu:156": " tac chrutvā sā tathety uktvā vṛddhā dānavaśīkṛtā /",
    "GK21soksvppu:157": " gatvā padmāvatīpārśvam ājagāma kṣaṇāntare // SoKss_12,8.99 (Vet_1.41) //",
    "GK21soksvppu:158": " pṛṣṭā jagāda tau rājasutamantrisutau ca sā /",
    "GK21soksvppu:159": " yuṣmadāgamanaṃ gatvā guptaṃ tasyā mayoditam // SoKss_12,8.100 (Vet_1.42) //",
    "GK21soksvppu:160": " tayā śrutvā ca nirbhartsya pāṇibhyām aham āhatā /",
    "GK21soksvppu:161": " dvābhyāṃ karpūraliptābhyām ubhayor gaṇḍayor mukhe // SoKss_12,8.101 (Vet_1.43) //",
    "GK21soksvppu:162": " tataḥ paribhavodvignā rudaty aham ihāgatā /",
    "GK21soksvppu:163": " etās tad aṅgulīmudrāḥ putrau me paśyataṃ mukhe // SoKss_12,8.102 (Vet_1.44) //",
    "GK21soksvppu:164": " evaṃ tayokte nairāśyaviṣaṇṇaṃ taṃ nṛpātmajam /",
    "GK21soksvppu:165": " jagāda sa mahāprājño mantriputro janāntikam // SoKss_12,8.103 (Vet_1.45) //",
    "GK21soksvppu:166": " mā gā viṣādaṃ rakṣantyā mantraṃ nirbhartsya yat tayā /",
    "GK21soksvppu:167": " karpūraśubhrā vaktre 'syāḥ svāṅgulyo daśa pātitāḥ // SoKss_12,8.104 (Vet_1.46) //",
    "GK21soksvppu:168": " tad etad uktaṃ pakṣe 'smiñ śukle candravatīr imāḥ /",
    "GK21soksvppu:169": " rātrīr daśa pratīkṣadhvaṃ saṃgamānucitā iti // SoKss_12,8.105 (Vet_1.47) //",
    "GK21soksvppu:170": " ity āśvāsya sa taṃ rājasutaṃ mantrisutas tataḥ /",
    "GK21soksvppu:171": " vikrīya guptaṃ hastasthaṃ kāñcanaṃ kiṃcid āpaṇe // SoKss_12,8.106 (Vet_1.48) //",
    "GK21soksvppu:172": " vṛddhayā sādhayāmāsa mahārhaṃ bhojanaṃ tayā /",
    "GK21soksvppu:173": " tatas tau bubhujāte dvau tat tayā saha vṛddhayā // SoKss_12,8.107 (Vet_1.49) //",
    "GK21soksvppu:174": " evaṃ nītvā daśāhāni jijñāsārthaṃ punaḥ sa tām /",
    "GK21soksvppu:175": " padmāvatyantikaṃ vṛddhāṃ mantriputro visṛṣṭavān // SoKss_12,8.108 (Vet_1.50) //",
    "GK21soksvppu:176": " sāpi mṛṣṭānnapānādilubdhā tad anurodhataḥ /",
    "GK21soksvppu:177": " gatvā vāsagṛhaṃ tasyā bhūyo 'bhyetya jagāda tau // SoKss_12,8.109 (Vet_1.51) //",
    "GK21soksvppu:178": " ito gatvādya tūṣṇīm apy ahaṃ tatra sthitā tayā /",
    "GK21soksvppu:179": " yuṣmatkathāparādhaṃ tam udgirantyā svayaṃ punaḥ // SoKss_12,8.110 (Vet_1.52) //",
    "GK21soksvppu:180": " sā laktakābhis tisṛbhiḥ karāṅgulibhir āhatā /",
    "GK21soksvppu:181": " urasy asminn athaiṣāham ihāyātā tad antikāt // SoKss_12,8.111 (Vet_1.53) //",
    "GK21soksvppu:182": " tac chrutvā rājaputraṃ taṃ svairaṃ mantrisuto 'bravīt /",
    "GK21soksvppu:183": " mā kārṣīr anyathā śaṅkām asyā hi hṛdaye tayā // SoKss_12,8.112 (Vet_1.54) //",
    "GK21soksvppu:184": " sā laktakāṅgulīmudrātrayaṃ vinyasya yuktitaḥ /",
    "GK21soksvppu:185": " rajasvalā niśās tisraḥ sthitāham iti sūcitam // SoKss_12,8.113 (Vet_1.55) //",
    "GK21soksvppu:186": " evam uktvā nṛpasutaṃ mantriputras tryahe gate /",
    "GK21soksvppu:187": " padmāvatyai punas tasyai vṛddhāṃ tāṃ prajighāya saḥ // SoKss_12,8.114 (Vet_1.56) //",
    "GK21soksvppu:188": " sā gatā mandiraṃ tasyās tayā saṃmānya bhojitā /",
    "GK21soksvppu:189": " prītyā pānādilīlābhir dinaṃ cātra vinoditā // SoKss_12,8.115 (Vet_1.57) //",
    "GK21soksvppu:190": " sāyaṃ ca yāvat sā vṛddhā gṛham āgantum icchati /",
    "GK21soksvppu:191": " udabhūd bhayakṛt tāvat tatra kolāhalo bahiḥ // SoKss_12,8.116 (Vet_1.58) //",
    "GK21soksvppu:192": " hā hā bhraṣṭo 'yam ālānāj janān mathnan pradhāvati /",
    "GK21soksvppu:193": " mattahastīti lokasya tatrākrando 'tha śuśruve // SoKss_12,8.117 (Vet_1.59) //",
    "GK21soksvppu:194": " tataḥ padmāvatī sā tāṃ vṛddhām evam abhāṣata /",
    "GK21soksvppu:195": " spaṣṭena hastiruddhena gantuṃ yuktaṃ na te pathā // SoKss_12,8.118 (Vet_1.60) //",
    "GK21soksvppu:196": " tat pīṭhikāṃ samāropya baddhālambanarajjukām /",
    "GK21soksvppu:197": " bṛhadgavākṣeṇānena tvām atra prakṣipāmahe // SoKss_12,8.119 (Vet_1.61) //",
    "GK21soksvppu:198": " gṛhodyāne tato vṛkṣam āruhyāmuṃ vilaṅghya ca /",
    "GK21soksvppu:199": " prākāram avaruhyānyavṛkṣeṇa svagṛhaṃ vraja // SoKss_12,8.120 (Vet_1.62) //",
    "GK21soksvppu:200": " ity uktvā sā gavākṣeṇa kṣepayāmāsa tatra tām /",
    "GK21soksvppu:201": " vṛddhāṃ ceṭībhir udyāne rajjupīṭhikayā tataḥ // SoKss_12,8.121 (Vet_1.63) //",
    "GK21soksvppu:202": " sātha gatvā yathoktena pathā sarvaṃ śaśaṃsa tat /",
    "GK21soksvppu:203": " yathāvad rājaputrāya tasmai mantrisutāya ca // SoKss_12,8.122 (Vet_1.64) //",
    "GK21soksvppu:204": " tataḥ sa mantriputras taṃ rājaputram abhāṣata /",
    "GK21soksvppu:205": " siddhaṃ taveṣṭaṃ mārgo hi yuktyā te darśitas tayā // SoKss_12,8.123 (Vet_1.65) //",
    "GK21soksvppu:206": " tad gacchādyaiva tatra tvaṃ pradoṣe 'smin nṛpāgate /",
    "GK21soksvppu:207": " etenaiva pathā tasyāḥ priyāyā mandiraṃ viśa // SoKss_12,8.124 (Vet_1.66) //",
    "GK21soksvppu:208": " ity uktas tena tadyukto rājaputro yayau sa tat /",
    "GK21soksvppu:209": " udyānaṃ vṛddhayoktena tena prākāravartmanā // SoKss_12,8.125 (Vet_1.67) //",
    "GK21soksvppu:210": " tatrāpaśyac ca rajjuṃ tāṃ lambamānāṃ sapīṭhikām /",
    "GK21soksvppu:211": " mārgonmukhābhiś ceṭībhir upariṣṭād adhiṣṭhitām // SoKss_12,8.126 (Vet_1.68) //",
    "GK21soksvppu:212": " ārūḍhas tāṃ ca dṛṣṭvaiva dāsībhis tābhir āśu saḥ /",
    "GK21soksvppu:213": " rajjūtkṣipto gavākṣeṇa praviveśa priyāntikam // SoKss_12,8.127 (Vet_1.69) //",
    "GK21soksvppu:214": " tasmin praviṣṭe sa yayau mantriputraḥ svam āspadam /",
    "GK21soksvppu:215": " rājaputras tu tāṃ padmāvatīṃ tatra dadarśa saḥ // SoKss_12,8.128 (Vet_1.70) //",
    "GK21soksvppu:216": " pūrṇāmṛtāṃśuvadanāṃ prasaratkānticandrakām /",
    "GK21soksvppu:217": " kṛṣṇapakṣabhayād guptasthitāṃ rākāniśām iva // SoKss_12,8.129 (Vet_1.71) //",
    "GK21soksvppu:218": " sāpi dṛṣṭvā tam utthāya cirautsukyocitais tataḥ /",
    "GK21soksvppu:219": " kaṇṭhagrahādibhis tais tair upacārair amānayat // SoKss_12,8.130 (Vet_1.72) //",
    "GK21soksvppu:220": " tatas tayā sa gāndharvavidhinodūḍhayā saha /",
    "GK21soksvppu:221": " guptaṃ rājasutas tasthau pūrṇecchas tatra kāntayā // SoKss_12,8.131 (Vet_1.73) //",
    "GK21soksvppu:222": " sthitvā cāhāni katicid rātrau tām avadat priyām /",
    "GK21soksvppu:223": " sakhā mama sahāyāto mantriputra iti sthitaḥ // SoKss_12,8.132 (Vet_1.74) //",
    "GK21soksvppu:224": " sa cātra tiṣṭhaty ekākī tvajjyeṣṭhatarikāgṛhe /",
    "GK21soksvppu:225": " gatvā saṃbhāvya taṃ tanvi puna eṣyāmi te 'ntikam // SoKss_12,8.133 (Vet_1.75) //",
    "GK21soksvppu:226": " tac chrutvā tam avocat sā dhūrtā padmāvatī priyam /",
    "GK21soksvppu:227": " hantāryaputra pṛcchāmi tāḥ saṃjñā matkṛtās tvayā // SoKss_12,8.134 (Vet_1.76) //",
    "GK21soksvppu:228": " jñātā kiṃ kim uvā tena sakhyā mantrisutena te /",
    "GK21soksvppu:229": " evam uktavatīm etāṃ rājaputro jagāda saḥ // SoKss_12,8.135 (Vet_1.77) //",
    "GK21soksvppu:230": " na jñātaṃ tan mayā kiṃcij jñātvā sarvaṃ ca tena me /",
    "GK21soksvppu:231": " ākhyātaṃ mantriputreṇa divyaprajñānaśālinā // SoKss_12,8.136 (Vet_1.78) //",
    "GK21soksvppu:232": " etac chrutvā vicintyaiva bhāminī sā jagāda tam /",
    "GK21soksvppu:233": " tarhy ayuktaṃ kṛtaṃ yan me cirāt sa kathitas tvayā // SoKss_12,8.137 (Vet_1.79) //",
    "GK21soksvppu:234": " sa me bhrātā sakhā yas te tasya ca prathamaṃ mayā /",
    "GK21soksvppu:235": " tāmbūlādisamācāraḥ kartavyo hi sadā bhavet // SoKss_12,8.138 (Vet_1.80) //",
    "GK21soksvppu:236": " ity uktavatyānumatas tayā pūrvapathena saḥ /",
    "GK21soksvppu:237": " rajāputro 'ntikaṃ tasya sakhyur āgāt tato niśi // SoKss_12,8.139 (Vet_1.81) //",
    "GK21soksvppu:238": " śaśaṃsa ca kathāmadhye tat tasmai yat tadāśrayam /",
    "GK21soksvppu:239": " saṃjñāvijñānakathanaṃ kṛtaṃ tena priyāntike // SoKss_12,8.140 (Vet_1.82) //",
    "GK21soksvppu:240": " mantriputras tu so 'yuktam iti na śraddadhe 'sya tat /",
    "GK21soksvppu:241": " tāvac ca sā tayos tatra vibhātābhūd vibhāvarī // SoKss_12,8.141 (Vet_1.83) //",
    "GK21soksvppu:242": " athaitayor vidhau sāṃdhye nivṛtte kurvatoḥ kathāḥ /",
    "GK21soksvppu:243": " āgāt pakvānnatāmbūlahastā padmāvatīsakhī // SoKss_12,8.142 (Vet_1.84) //",
    "GK21soksvppu:244": " sā mantriputraṃ kuśalaṃ pṛṣṭvā dattopacārikā /",
    "GK21soksvppu:245": " niṣeddhuṃ rājaputrasya bhojanaṃ tatra yuktitaḥ // SoKss_12,8.143 (Vet_1.85) //",
    "GK21soksvppu:246": " kathāntare svāminīṃ svāṃ bhojanādau tadāgamam /",
    "GK21soksvppu:247": " pratīkṣamāṇām āvedya kṣaṇād guptaṃ tato yayau // SoKss_12,8.144 (Vet_1.86) //",
    "GK21soksvppu:248": " tatas taṃ mantriputraḥ sa rājaputram abhāṣata /",
    "GK21soksvppu:249": " kautukaṃ paśya devaikaṃ darśayāmy adhunā tava // SoKss_12,8.145 (Vet_1.87) //",
    "GK21soksvppu:250": " ity uktvā bhakṣyam ekaṃ sa pakvānnaṃ dattavāṃs tataḥ /",
    "GK21soksvppu:251": " sārameyāya sa ca tat khāditvaiva vyapadyata // SoKss_12,8.146 (Vet_1.88) //",
    "GK21soksvppu:252": " tad dṛṣṭvā kim idaṃ citram iti rājasuto 'tra saḥ /",
    "GK21soksvppu:253": " papraccha mantriputraṃ taṃ sa caitaṃ pratyabhāṣata // SoKss_12,8.147 (Vet_1.89) //",
    "GK21soksvppu:254": " saṃjñājñānena dhūrtaṃ māṃ viditvā hantukāmayā /",
    "GK21soksvppu:255": " tayā viṣānnaṃ prahitaṃ mama tvadanuraktayā // SoKss_12,8.148 (Vet_1.90) //",
    "GK21soksvppu:256": " nāsmin sati madekāgro rājaputro bhaved ayam /",
    "GK21soksvppu:257": " etadvaśaś ca muktvā māṃ nagarīṃ svāṃ vrajed iti // SoKss_12,8.149 (Vet_1.91) //",
    "GK21soksvppu:258": " tan muñca manyum etasyāṃ bandhutyāgān mahātmanaḥ /",
    "GK21soksvppu:259": " kuryās tvaṃ haraṇe yuktiṃ vakṣyāmy ālocya yām aham // SoKss_12,8.150 (Vet_1.92) //",
    "GK21soksvppu:260": " ity uktavantaṃ taṃ mantrisuto rājasuto 'tra saḥ /",
    "GK21soksvppu:261": " satyaṃ buddhiśarīras tvam iti yāvat praśaṃsati // SoKss_12,8.151 (Vet_1.93) //",
    "GK21soksvppu:262": " aśaṅkitaṃ bahis tāvad duḥkhākulajanāravaḥ /",
    "GK21soksvppu:263": " hā dhig rājñaḥ suto bālo vipanna iti śuśruve // SoKss_12,8.152 (Vet_1.94) //",
    "GK21soksvppu:264": " tadākarṇanahṛṣṭo 'tha mantriputro nṛpātmajam /",
    "GK21soksvppu:265": " jagāda hanta gacchādya padmāvatyā gṛhaṃ niśi // SoKss_12,8.153 (Vet_1.95) //",
    "GK21soksvppu:266": " tatra tāṃ pāyayes tāvad yāvat pānamadena sā /",
    "GK21soksvppu:267": " niḥsaṃjñā naṣṭaceṣṭā ca gatajīveva jāyate // SoKss_12,8.154 (Vet_1.96) //",
    "GK21soksvppu:268": " tatas tasyāḥ sanidrāyāḥ śūlenāṅkaṃ kaṭītaṭe /",
    "GK21soksvppu:269": " dattvāgnitaptenādāya tadābharaṇasaṃcayam // SoKss_12,8.155 (Vet_1.97) //",
    "GK21soksvppu:270": " āgacches tvaṃ gavākṣeṇa rajjulambavinirgataḥ /",
    "GK21soksvppu:271": " tataḥ paraṃ yathā bhadraṃ bhavej jñāsyāmy ahaṃ tathā // SoKss_12,8.156 (Vet_1.98) //",
    "GK21soksvppu:272": " ity uktvā kārayitvā ca kroḍavālanibhāśrikam /",
    "GK21soksvppu:273": " mantriputro dadau tasmai triśūlaṃ rājasūnave // SoKss_12,8.157 (Vet_1.99) //",
    "GK21soksvppu:274": " rājaputraḥ sa haste tat kṛtvā kuṭilakarkaśam /",
    "GK21soksvppu:275": " kālāyasa dṛḍhaṃ cittam iva kāntāvayasyayoḥ // SoKss_12,8.158 (Vet_1.100) //",
    "GK21soksvppu:276": " tatheti pūrvavad rātrāv agāt padmāvatīgṛham /",
    "GK21soksvppu:277": " avicāryaṃ prabhūṇāṃ hi śucer vākyaṃ svamantriṇaḥ // SoKss_12,8.159 (Vet_1.101) //",
    "GK21soksvppu:278": " tatra tāṃ madyaniśceṣṭāṃ śūlena jaghane 'ṅkitām /",
    "GK21soksvppu:279": " hṛtālaṃkaraṇāṃ kṛtvā tasyāgāt sakhyur antikam // SoKss_12,8.160 (Vet_1.102) //",
    "GK21soksvppu:280": " darśitābharaṇas tasmai śaśaṃsa ca yathākṛtam /",
    "GK21soksvppu:281": " tataḥ sa mantriputro 'pi siddhaṃ mene manīṣitam // SoKss_12,8.161 (Vet_1.103) //",
    "GK21soksvppu:282": " prātar gatvā śmaśānaṃ ca so 'bhūt tāpasaveṣabhṛt /",
    "GK21soksvppu:283": " svairaṃ rājasutaṃ taṃ ca vidadhe śiṣyarūpiṇam // SoKss_12,8.162 (Vet_1.104) //",
    "GK21soksvppu:284": " abravīt taṃ ca gacchaikam ito 'laṃkaraṇād imām /",
    "GK21soksvppu:285": " muktāvalīṃ samādāya tvaṃ vikretum ivāpaṇe // SoKss_12,8.163 (Vet_1.105) //",
    "GK21soksvppu:286": " bahumūlyaṃ vadeś cāsyā yenaitāṃ naiva kaś cane /",
    "GK21soksvppu:287": " gṛhṇīyād bhrāmyamāṇāṃ ca sarvaḥ ko'pi vilokayet // SoKss_12,8.164 (Vet_1.106) //",
    "GK21soksvppu:288": " guruṇā mama vikretum iyaṃ dattety anākulaḥ /",
    "GK21soksvppu:289": " brūyāś ca yadi gṛhṇīyur atra tvāṃ purarakṣiṇaḥ // SoKss_12,8.165 (Vet_1.107) //",
    "GK21soksvppu:290": " iti sa preṣitas tena gatvā rājasutas tadā /",
    "GK21soksvppu:291": " atiṣṭhad āpaṇe bhrāmyan vyaktaṃ muktāvalīṃ dadhat // SoKss_12,8.166 (Vet_1.108) //",
    "GK21soksvppu:292": " tathābhūtaś ca jagṛhe sa dṛṣṭvā purarakṣibhiḥ /",
    "GK21soksvppu:293": " dantaghāṭasutāmoṣajñapteś cauregaveṣibhiḥ // SoKss_12,8.167 (Vet_1.109) //",
    "GK21soksvppu:294": " ninye ca nagarādhyakṣanikaṭaṃ taiḥ sa tatkṣaṇāt /",
    "GK21soksvppu:295": " sa ca taṃ tāpasākāraṃ dṛṣṭvā papraccha sāntvataḥ // SoKss_12,8.168 (Vet_1.110) //",
    "GK21soksvppu:296": " kuto muktāvalīyaṃ te bhagavann iha hāritā /",
    "GK21soksvppu:297": " dantaghāṭakakanyāyā hṛtaṃ hy ābharaṇaṃ niśi // SoKss_12,8.169 (Vet_1.111) //",
    "GK21soksvppu:298": " tac chrutvā rājaputras taṃ so 'vādīt tāpasākṛtiḥ /",
    "GK21soksvppu:299": " guruṇā mama datteyam etyāsau pṛcchyatām iti // SoKss_12,8.170 (Vet_1.112) //",
    "GK21soksvppu:300": " tataś copetya taṃ natvā papraccha nagarādhipaḥ /",
    "GK21soksvppu:301": " muktāvalīyaṃ bhagavan kutas te śiṣyahastagā // SoKss_12,8.171 (Vet_1.113) //",
    "GK21soksvppu:302": " śrutvaitad vijanaṃ kṛtvā sa dhūrtas tam abhāṣata /",
    "GK21soksvppu:303": " ahaṃ tapasvī bhrāmyāmi sadāraṇyeṣv itas tataḥ // SoKss_12,8.172 (Vet_1.114) //",
    "GK21soksvppu:304": " so 'haṃ daivād iha prāptaḥ śmaśāne 'tra sthito niśi /",
    "GK21soksvppu:305": " apaśyaṃ yoginīcakraṃ samāgatam itas tataḥ // SoKss_12,8.173 (Vet_1.115) //",
    "GK21soksvppu:306": " tanmadhye caikayānīya yoginyā rājaputrakaḥ /",
    "GK21soksvppu:307": " udghāṭitahṛdambhojo bhairavāya niveditaḥ // SoKss_12,8.174 (Vet_1.116) //",
    "GK21soksvppu:308": " pānamattā ca sā hartuṃ japato me 'kṣamālikām /",
    "GK21soksvppu:309": " prāvartata mahāmāyā vikārān kurvatī mukhe // SoKss_12,8.175 (Vet_1.117) //",
    "GK21soksvppu:310": " atipravṛttā ca mayā kruddhena jaghanasthale /",
    "GK21soksvppu:311": " aṅkitā sā triśūlena mantraprajvālitāśriṇā // SoKss_12,8.176 (Vet_1.118) //",
    "GK21soksvppu:312": " hṛtā muktāvalī ceyaṃ tasyāḥ kaṇṭhān mayā tadā /",
    "GK21soksvppu:313": " saiṣādya tāpasānarhā vikreyā mama vartate // SoKss_12,8.177 (Vet_1.119) //",
    "GK21soksvppu:314": " etac chrutvā purādhyakṣo gatvā bhūpaṃ vyajijñapat /",
    "GK21soksvppu:315": " bhūpo 'py ākarṇya tat tāṃ ca buddhvā tanmauktikāvalīm // SoKss_12,8.178 (Vet_1.120) //",
    "GK21soksvppu:316": " prekṣaṇapreṣitāyātavṛddhāptavanitāmukhāt /",
    "GK21soksvppu:317": " śrutvā ca dṛśyaśūlāṅkāṃ jaghane satyam eva tām // SoKss_12,8.179 (Vet_1.121) //",
    "GK21soksvppu:318": " grastaḥ suto me ḍakinyā tayety utpannaniścayaḥ /",
    "GK21soksvppu:319": " svayaṃ tasyāntikaṃ gatvā mantriputratapasvinaḥ // SoKss_12,8.180 (Vet_1.122) //",
    "GK21soksvppu:320": " pṛṣṭvā ca nigrahaṃ tasyāḥ padmāvatyāḥ sa tadgirā /",
    "GK21soksvppu:321": " pitṛbhyāṃ śocyamānāyāḥ purān nirvāsanaṃ vyadhāt // SoKss_12,8.181 (Vet_1.123) //",
    "GK21soksvppu:322": " nirvāsitāṭavīsthā sā vignāpi na jahau tanum /",
    "GK21soksvppu:323": " upāyaṃ mantriputreṇa taṃ saṃbhāvya tathā kṛtam // SoKss_12,8.182 (Vet_1.124) //",
    "GK21soksvppu:324": " dinānte tāṃ ca śocantīm aśvārūḍhāv upeyatuḥ /",
    "GK21soksvppu:325": " tyaktatāpasaveṣau tau mantriputranṛpātmajau // SoKss_12,8.183 (Vet_1.125) //",
    "GK21soksvppu:326": " āśvāsyāropya turage svarāṣṭraṃ ninyatuś ca tām /",
    "GK21soksvppu:327": " tatra tasthau tayā sākaṃ rājaputraḥ sa nirvṛtaḥ // SoKss_12,8.184 (Vet_1.126) //",
    "GK21soksvppu:328": " dantaghāṭas tv araṇye tāṃ kravyādair bhakṣitāṃ sutām /",
    "GK21soksvppu:329": " matvā vyapādi śokena bhāryā cānujagāma tam // SoKss_12,8.185 (Vet_1.127) //",
    "GK21soksvppu:330": " ity ākhyāya sa bhūyas taṃ vetālo nṛpam abravīt /",
    "GK21soksvppu:331": " tan me 'tra saṃśayaṃ chinddhi daṃpatyor etayor vadhāt // SoKss_12,8.186 (Vet_1.128) //",
    "GK21soksvppu:332": " mantriputrasya kiṃ pāpaṃ rājaputrasya kiṃ nu vā /",
    "GK21soksvppu:333": " padmāvatyāḥ kim atha vā tvaṃ hi buddhimatāṃ varaḥ // SoKss_12,8.187 (Vet_1.129) //",
    "GK21soksvppu:334": " jānānaś ca na ced rājan mama tattvaṃ vadiṣyasi /",
    "GK21soksvppu:335": " tad eṣa śatadhā mūrdhā niścitaṃ te sphuṭiṣyati // SoKss_12,8.188 (Vet_1.130) //",
    "GK21soksvppu:336": " ity uktavantaṃ vetālaṃ vijānañ śāpabhītitaḥ /",
    "GK21soksvppu:337": " sa trivikramasenas tam evaṃ pratyabravīn nṛpaḥ // SoKss_12,8.189 (Vet_1.131) //",
    "GK21soksvppu:338": " yogeśvara kim ajñeyam etan naiṣāṃ hi pātakam /",
    "GK21soksvppu:339": " trayāṇām api rājñas tu pāpaṃ karṇotpalasya tat // SoKss_12,8.190 (Vet_1.132) //",
    "GK21soksvppu:340": " vetālo 'py āha rājñaḥ kiṃ te hi tatkāriṇas trayaḥ /",
    "GK21soksvppu:341": " kākāḥ kim aparādhyanti haṃsair jagdheṣu śāliṣu // SoKss_12,8.191 (Vet_1.133) //",
    "GK21soksvppu:342": " rājā tato 'bravīc cainaṃ na duṣyanti trayo 'pi te /",
    "GK21soksvppu:343": " mantrisūnor hi tat tāvat prabhukāryam apātakam // SoKss_12,8.192 (Vet_1.134) //",
    "GK21soksvppu:344": " padmāvatīrājaputrau tau hi kāmaśarāgninā /",
    "GK21soksvppu:345": " saṃtaptāv avicārārhāv adoṣau svārtham udyatau // SoKss_12,8.193 (Vet_1.135) //",
    "GK21soksvppu:346": " karṇotpalas tu rājā sa nītiśāstreṣv aśikṣitaḥ /",
    "GK21soksvppu:347": " caraiḥ prajāsv ananviṣyaṃs tattvaśuddhiṃ nijāsv api // SoKss_12,8.194 (Vet_1.136) //",
    "GK21soksvppu:348": " ajānan dhūrtacaritānīṅgitādyavicakṣaṇaḥ /",
    "GK21soksvppu:349": " tathā tan nirvicāraṃ yac cakre tena sa pāpabhāk // SoKss_12,8.195 (Vet_1.137) //",
    "GK21soksvppu:350": " ity ākarṇya vimuktamaunam udite samyaṅ nṛpeṇottare",
    "GK21soksvppu:351": " skandhāt tasya sa dārḍhyam ākalayituṃ māyābalāt tatkṣaṇam /",
    "GK21soksvppu:352": " vetālo nṛkalevarāntaragataḥ kvāpy apratarkyo yayau",
    "GK21soksvppu:353": " niḥkampaḥ sa ca bhūpatiḥ punar amuṃ prāptuṃ vyadhān niścayam // SoKss_12,8.196 (Vet_1.138) //",
    "GK21soksvppu:354": " navamas taraṅgaḥ /",
    "GK21soksvppu:355": " tato 'tra puna ānetuṃ taṃ vetālam agān nṛpaḥ /",
    "GK21soksvppu:356": " sa trivikramasenas tac chiṃśapāpādapāntikam // SoKss_12,9.1 (Vet_2.1) //",
    "GK21soksvppu:357": " prāpto 'tra vīkṣate yāvac citālokavaśān niśi /",
    "GK21soksvppu:358": " tāvad dadarśa taṃ bhūmau kūjantaṃ patitaṃ śavam // SoKss_12,9.2 (Vet_2.2) //",
    "GK21soksvppu:359": " atha taṃ mṛtadehasthaṃ vetālaṃ sa mahīpatiḥ /",
    "GK21soksvppu:360": " āropya skandham ānetuṃ tūṣṇīṃ pravavṛte javāt // SoKss_12,9.3 (Vet_2.3) //",
    "GK21soksvppu:361": " tataḥ skandhāt sa vetālo bhūyas taṃ nṛpam abravīt /",
    "GK21soksvppu:362": " rājan mahaty anucite kleśe 'smin patito bhavān // SoKss_12,9.4 (Vet_2.4) //",
    "GK21soksvppu:363": " atas tava vinodāya khatayāmi khatāṃ śṛṇu /",
    "GK21soksvppu:364": " asty agrahāraḥ kālindīkūle brahmasthalābhidhaḥ // SoKss_12,9.5 (Vet_2.5) //",
    "GK21soksvppu:365": " agnisvāmīti tatrāsīd brāhmaṇo vedapāragaḥ /",
    "GK21soksvppu:366": " tasyātirūpā mandāravatīty ajani kanyakā // SoKss_12,9.6 (Vet_2.6) //",
    "GK21soksvppu:367": " yāṃ nirmāya navānarghalāvaṇyāṃ niyataṃ vidhiḥ /",
    "GK21soksvppu:368": " svargastrīpūrvanirmāṇaṃ nijam evājugupsata // SoKss_12,9.7 (Vet_2.7) //",
    "GK21soksvppu:369": " tasyāṃ ca yauvanasthāyām āyayuḥ kānyakubjataḥ /",
    "GK21soksvppu:370": " samasarvaguṇās tatra trayo brāhmaṇaputrakāḥ // SoKss_12,9.8 (Vet_2.8) //",
    "GK21soksvppu:371": " teṣāṃ cātmārtham ekaikas tatpitus tām ayācata /",
    "GK21soksvppu:372": " anicchan dānam anyasmai tasyāḥ prānavyayād api // SoKss_12,9.9 (Vet_2.9) //",
    "GK21soksvppu:373": " tatpitā sa tu tanmadhyān naikasmā api tāṃ dadau /",
    "GK21soksvppu:374": " bhīto 'nyayor vadhāt tena tasthau kanyaiva sā tataḥ // SoKss_12,9.10 (Vet_2.10) //",
    "GK21soksvppu:375": " te ca trayo 'pi tadvaktracandraikāsakta dṛṣṭhayaḥ /",
    "GK21soksvppu:376": " cakoravratam ālambya tatraivāsan divāniśam // SoKss_12,9.11 (Vet_2.11) //",
    "GK21soksvppu:377": " athākasmātsamutpanna dāhajvaravaśena sā /",
    "GK21soksvppu:378": " jagāma mandāravatī kumārī kila pañcatām // SoKss_12,9.12 (Vet_2.12) //",
    "GK21soksvppu:379": " tatas tāṃ vipraputrās te parāsuṃ śokaviklavāḥ /",
    "GK21soksvppu:380": " kṛtaprasādhanāṃ nītvā śmaśānaṃ cakrur agnisāt // SoKss_12,9.13 (Vet_2.13) //",
    "GK21soksvppu:381": " ekaś ca teṣāṃ tatraiva vidhāya maṭhikāṃ tataḥ /",
    "GK21soksvppu:382": " kṛtatadbhasmaśayyaḥ sann āstāyācitabhaikṣabhuk // SoKss_12,9.14 (Vet_2.14) //",
    "GK21soksvppu:383": " dvitīyo 'sthīny upādāya tasyā bhāgīrathīṃ yayau /",
    "GK21soksvppu:384": " tṛtīyas tāpaso bhūtvā bhrāntuṃ deśāntarāṇy agāt // SoKss_12,9.15 (Vet_2.15) //",
    "GK21soksvppu:385": " sa bhrāmyaṃs tāpasaḥ prāpa grāmaṃ vakrolakābhidham /",
    "GK21soksvppu:386": " tatrātithiḥ san kasyāpi viprasya prāviśad gṛham // SoKss_12,9.16 (Vet_2.16) //",
    "GK21soksvppu:387": " tatpūjitaḥ sa yāvac ca bhoktuṃ tatra pracakrame /",
    "GK21soksvppu:388": " tāvad ekaḥ śiśus tatra pravṛtto 'bhūt praroditum // SoKss_12,9.17 (Vet_2.17) //",
    "GK21soksvppu:389": " sa sāntvyamāno 'pi yadā na vyaraṃsīt tadā krudhā /",
    "GK21soksvppu:390": " bāhāv ādāya gṛhiṇī jvalaty agnau tam akṣipat // SoKss_12,9.18 (Vet_2.18) //",
    "GK21soksvppu:391": " kṣipta mātraḥ sa mṛdvaṅgo bhasmībhāvam avāptavān /",
    "GK21soksvppu:392": " tad dṛṣṭvā jātaromāñcaḥ so 'bravīt tāpaso 'tithiḥ // SoKss_12,9.19 (Vet_2.19) //",
    "GK21soksvppu:393": " hā dhikkaṣṭaṃ praviṣṭo 'smi brahmarākṣasaveśmani /",
    "GK21soksvppu:394": " tanmūrtaṃ kilbiṣam idaṃ na bhokṣye 'nnam ihādhunā // SoKss_12,9.20 (Vet_2.20) //",
    "GK21soksvppu:395": " evaṃ vadantaṃ taṃ so 'tra gṛhasthaḥ prāha paśya me /",
    "GK21soksvppu:396": " śaktiṃ paṭhitasiddhasya mantrasya mṛtajīvanīm // SoKss_12,9.21 (Vet_2.21) //",
    "GK21soksvppu:397": " ity uktvādāya tan mantrapustikām anuvācya ca /",
    "GK21soksvppu:398": " tatra bhasmani cikṣepa sa dhūlim abhimantritām // SoKss_12,9.22 (Vet_2.22) //",
    "GK21soksvppu:399": " tenodatiṣṭhat tadrūpa eva jīvan sa bālakaḥ /",
    "GK21soksvppu:400": " tataḥ sa nirvṛtas tatra bhuktavān vipratāpasaḥ // SoKss_12,9.23 (Vet_2.23) //",
    "GK21soksvppu:401": " gṛhastho 'pi sa tāṃ nāgadante 'vasthāpya pustikām /",
    "GK21soksvppu:402": " bhukvā ca śayanaṃ bheje rātrau tatraiva tadyutaḥ // SoKss_12,9.24 (Vet_2.24) //",
    "GK21soksvppu:403": " supte gṛhapatau tasmin svairam utthāya śaṅkitaḥ /",
    "GK21soksvppu:404": " sa priyājīvitārthī tāṃ pustikāṃ tāpaso 'grahīt // SoKss_12,9.25 (Vet_2.25) //",
    "GK21soksvppu:405": " gṛhītvaiva ca nirgatya tato rātridinaṃ vrajan /",
    "GK21soksvppu:406": " kramāc chmaśānaṃ tat prāpa yatra dagdhāsya sā priyā // SoKss_12,9.26 (Vet_2.26) //",
    "GK21soksvppu:407": " dadarśa cātra tatkālaṃ taṃ dvitīyam upāgatam /",
    "GK21soksvppu:408": " yaḥ sa gaṅgāmbhasi kṣeptuṃ tadasthīni gato 'bhavat // SoKss_12,9.27 (Vet_2.27) //",
    "GK21soksvppu:409": " tatas taṃ ca tam ādyaṃ ca tasyā bhasmani śāyinam /",
    "GK21soksvppu:410": " nibaddhamaṭhikaṃ tatra dvāv apy etau jagāda saḥ // SoKss_12,9.28 (Vet_2.28) //",
    "GK21soksvppu:411": " maṭhikāpāsyatām eṣā yāvad utthāpayāmi tām /",
    "GK21soksvppu:412": " jīvantīṃ bhasmataḥ kāntāṃ mantraśaktyā kayāpy aham // SoKss_12,9.29 (Vet_2.29) //",
    "GK21soksvppu:413": " iti tau prerya nirbandhān nirloṭhya maṭhikāṃ ca saḥ /",
    "GK21soksvppu:414": " udghāṭya tāpaso vipraḥ pustikāṃ tām avācayat // SoKss_12,9.30 (Vet_2.30) //",
    "GK21soksvppu:415": " abhimantrya ca mantreṇa dhūliṃ bhasmany avākṣipat /",
    "GK21soksvppu:416": " udatiṣṭhac ca jīvantī sā mandāravatī tataḥ // SoKss_12,9.31 (Vet_2.31) //",
    "GK21soksvppu:417": " vahniṃ praviśya niṣkrāntaṃ vapuḥ pūrvādhikadyuti /",
    "GK21soksvppu:418": " tadā babhāra sā kanyā kañcaneneva nirmitam // SoKss_12,9.32 (Vet_2.32) //",
    "GK21soksvppu:419": " tādṛśīṃ tāṃ punar jātāṃ te dṛṣṭvaiva smarāturāḥ /",
    "GK21soksvppu:420": " prāptukāmās trayo 'py evam anyonaṃ kalahaṃ vyadhuḥ // SoKss_12,9.33 (Vet_2.33) //",
    "GK21soksvppu:421": " eko 'bravīd iyaṃ bhāryā mama mantrabalārjitā /",
    "GK21soksvppu:422": " tīrthaprabhāvajā bhāryā mameyam iti cāparaḥ // SoKss_12,9.34 (Vet_2.34) //",
    "GK21soksvppu:423": " rakṣitvā bhasma tapasā jīviteyaṃ mayeha yat /",
    "GK21soksvppu:424": " tad eṣā mama bhāryeti tṛtīyo 'tra jagāda saḥ // SoKss_12,9.35 (Vet_2.35) //",
    "GK21soksvppu:425": " vivādanirṇaye teṣāṃ tvaṃ tāvan me mahīpate /",
    "GK21soksvppu:426": " niścayaṃ brūhi kasyaiṣā kanyā bhāryopapadyate // SoKss_12,9.36 (Vet_2.36) //",
    "GK21soksvppu:427": " vidaliṣyati mūrdhā te yadi jānan na vakṣyasi /",
    "GK21soksvppu:428": " iti vetālataḥ śrutvā taṃ sa rājaivam abhyadhāt // SoKss_12,9.37 (Vet_2.37) //",
    "GK21soksvppu:429": " yaḥ kleśam anubhūyāpi mantreṇaitām ajīvayat /",
    "GK21soksvppu:430": " pitā sa tasyās tatkāryakaraṇān na punaḥ patīḥ // SoKss_12,9.38 (Vet_2.38) //",
    "GK21soksvppu:431": " yaś cāstīni nināyāsya gaṅgāyāṃ sa suto mataḥ /",
    "GK21soksvppu:432": " yas tu tad bhasmaśayyaṃ tām āśliṣyāsīt tapaś caran // SoKss_12,9.39 (Vet_2.39) //",
    "GK21soksvppu:433": " śmaśāna eva tat prītyā bhartā tasyāḥ sa ucyate /",
    "GK21soksvppu:434": " kṛtaṃ tadanurūpaṃ hi tena gāḍhānurāgiṇa // SoKss_12,9.40 (Vet_2.40) //",
    "GK21soksvppu:435": " evaṃ nṛpāt trivikramasenāc chrutvaiva muktamaunāt saḥ /",
    "GK21soksvppu:436": " tasya skandhād agamad vetālo 'tarkitaḥ svapadam // SoKss_12,9.41 (Vet_2.41) //",
    "GK21soksvppu:437": " rājātha bhikṣvarthasamudyatas taṃ",
    "GK21soksvppu:438": " prāptuṃ sa bhūyo 'pi mano babandha /",
    "GK21soksvppu:439": " prāṇātyaye 'pi pratipannam arthaṃ",
    "GK21soksvppu:440": " tiṣṭhanty anirvāhya na dhīrasattvāḥ // SoKss_12,9.42 (Vet_2.42) //",
    "GK21soksvppu:441": " daśamas taraṅgaḥ /",
    "GK21soksvppu:442": " atha bhūyo 'pi vetālam ānetuṃ nṛpasattamaḥ /",
    "GK21soksvppu:443": " sa trivikramasenas tam upāgāc chiṃśapātarum // SoKss_12,10.1 (Vet_3.1) //",
    "GK21soksvppu:444": " tatrastham etaṃ saṃprāpya mṛtadehagataṃ punaḥ /",
    "GK21soksvppu:445": " skandhe gṛhītvaivāgantuṃ tūṣṇīṃ pravavṛte tataḥ // SoKss_12,10.2 (Vet_3.2) //",
    "GK21soksvppu:446": " prayāntaṃ ca tam āha sma sa vetālo 'sya pṛṣṭhagaḥ /",
    "GK21soksvppu:447": " citraṃ nodvijase rājan niśi kurvan gamāgamam // SoKss_12,10.3 (Vet_3.3) //",
    "GK21soksvppu:448": " tad akhedāya bhūyas te varṇayāmi kathāṃ śṛṇu /",
    "GK21soksvppu:449": " asti pāṭaliputrākhyaṃ khyātaṃ bhūmaṇḍale puram // SoKss_12,10.4 (Vet_3.4) //",
    "GK21soksvppu:450": " tatrāsīn nṛpatiḥ pūrvaṃ nāmnā vikramakesarī /",
    "GK21soksvppu:451": " guṇānām iva ratnānām āśrayaṃ yaṃ vyadhād vidhiḥ // SoKss_12,10.5 (Vet_3.5) //",
    "GK21soksvppu:452": " tatra śāpāvatīrṇo 'bhūd divyavijñānavāñ śukaḥ /",
    "GK21soksvppu:453": " vidagdhacūdamaṇir ity ākhyayā sarvaśāstravit // SoKss_12,10.6 (Vet_3.6) //",
    "GK21soksvppu:454": " tenopadiṣṭāṃ sadṛśīṃ rājaputrīṃ nṛpātmajaḥ /",
    "GK21soksvppu:455": " māgadhīm upayeme sa bhāryāṃ candraprabhābhidhām // SoKss_12,10.7 (Vet_3.7) //",
    "GK21soksvppu:456": " tasyā api tathābhūtā sarvavijñānaśālinī /",
    "GK21soksvppu:457": " śārikā somikā nāma rājaputryāḥ kilābhavat // SoKss_12,10.8 (Vet_3.8) //",
    "GK21soksvppu:458": " te caikapañjarasthe dve tatrāstāṃ śukaśārike /",
    "GK21soksvppu:459": " sevamāne svaviñjānair daṃpatī tau nijaprabhū // SoKss_12,10.9 (Vet_3.9) //",
    "GK21soksvppu:460": " ekadā sābhilāṣas tāṃ śārikāṃ so 'bravīc chukaḥ /",
    "GK21soksvppu:461": " ekaśayyāsanāhāraṃ subhage bhaja mām iti // SoKss_12,10.10 (Vet_3.10) //",
    "GK21soksvppu:462": " nāhaṃ puruṣasaṃsargam icchāmi puruṣā yataḥ /",
    "GK21soksvppu:463": " duṣṭāḥ kṛtaghnā iti sā sārikā pratyuvāca tam // SoKss_12,10.11 (Vet_3.11) //",
    "GK21soksvppu:464": " na duṣṭāḥ puruṣā duṣṭā nṛśaṃsahṛdayāḥ striyaḥ /",
    "GK21soksvppu:465": " iti bhūyaḥ śukenokte vivādo 'trālagat tayoḥ // SoKss_12,10.12 (Vet_3.12) //",
    "GK21soksvppu:466": " kṛtadāsatvabhāryātvapaṇau tau śakunī mithaḥ /",
    "GK21soksvppu:467": " niścayāyātha sabhyaṃ taṃ rājaputram upeyatuḥ // SoKss_12,10.13 (Vet_3.13) //",
    "GK21soksvppu:468": " sa vivādapadaṃ śrutvā tayor āsthānagaḥ pituḥ /",
    "GK21soksvppu:469": " kathaṃ kṛtaghnāḥ puruṣā brūhīty āha sma śārikām // SoKss_12,10.14 (Vet_3.14) //",
    "GK21soksvppu:470": " tataḥ sā śṛṇutety uktvā nijapakṣaprasiddhaye /",
    "GK21soksvppu:471": " puṃdoṣākhyāyinīm etāṃ śārikākathayat kathām // SoKss_12,10.15 (Vet_3.15) //",
    "GK21soksvppu:472": " asti kāmandikā nāma yā mahānagarī bhuvi /",
    "GK21soksvppu:473": " arthadattābhidhāno 'sti vaṇik tasyāṃ mahādhanaḥ // SoKss_12,10.16 (Vet_3.16) //",
    "GK21soksvppu:474": " dhanadattābhidhānaś ca putras tasyodapadyata /",
    "GK21soksvppu:475": " pitary uparate so 'pi babhūvocchṛṅkhalo yuvā // SoKss_12,10.17 (Vet_3.17) //",
    "GK21soksvppu:476": " dyūtādisaṅge dūrtāś ca militvā tam apātayan /",
    "GK21soksvppu:477": " kāmaṃ vyasanavṛkṣasya mūlaṃ durjanasaṃgatiḥ // SoKss_12,10.18 (Vet_3.18) //",
    "GK21soksvppu:478": " acirād vyasanakṣīṇadhano daurgatyalajjayā /",
    "GK21soksvppu:479": " so 'tha tyaktvā svadeśaṃ taṃ bhrāntuṃ deśāntarāṇy agāt // SoKss_12,10.19 (Vet_3.19) //",
    "GK21soksvppu:480": " gacchaṃś ca candanapuraṃ nāma sthānam avāpya saḥ /",
    "GK21soksvppu:481": " viveśa bhojanārthī sann ekasya vaṇijo gṛham // SoKss_12,10.20 (Vet_3.20) //",
    "GK21soksvppu:482": " sa vaṇik sukumāraṃ taṃ dṛṣṭvā pṛṣṭvānvayādikam /",
    "GK21soksvppu:483": " jñātvā kulīnaṃ satkṛtya svīcakre daivayogataḥ // SoKss_12,10.21 (Vet_3.21) //",
    "GK21soksvppu:484": " dadau ca sadhanāṃ tasmai nāmnā ratnāvalīṃ sutām /",
    "GK21soksvppu:485": " tataḥ sa dhanadatto 'tra tasthau śvaśuraveśmani // SoKss_12,10.22 (Vet_3.22) //",
    "GK21soksvppu:486": " dineṣv eva ca yāteṣu sukhavismṛtadurgatiḥ /",
    "GK21soksvppu:487": " svadeśaṃ gantukāmo 'bhūt prāptārtho vyasanonmukhaḥ // SoKss_12,10.23 (Vet_3.23) //",
    "GK21soksvppu:488": " tato 'numānya katham apy avaśaṃ śvaśuraṃ śaṭhaḥ /",
    "GK21soksvppu:489": " taṃ duhitrekasaṃtānaṃ gṛhītvā tām alaṃkṛtām // SoKss_12,10.24 (Vet_3.24) //",
    "GK21soksvppu:490": " bhāryāṃ ratnāvalīṃ yuktām ekayā vṛddhayā striyā /",
    "GK21soksvppu:491": " sa ātmanā tṛtīyaḥ sandeśāt prasthitavāṃs tataḥ // SoKss_12,10.25 (Vet_3.25) //",
    "GK21soksvppu:492": " kramāt prāpyāṭavīṃ dūrām uktvā taskarajāṃ bhiyam /",
    "GK21soksvppu:493": " gṛhītvābharaṇaṃ tasyā bhāryāyāḥ svīcakāra saḥ // SoKss_12,10.26 (Vet_3.26) //",
    "GK21soksvppu:494": " dṛśyatāṃ dyūtaveśyādikaṣṭavyasanasaṅginām /",
    "GK21soksvppu:495": " hṛdayaṃ hā kṛtaghnānāṃ puṃsāṃ nistriṃśakarkaśam // SoKss_12,10.27 (Vet_3.27) //",
    "GK21soksvppu:496": " so 'tha pāpo 'rthahetos tāṃ bhāryāṃ guṇavatīm api /",
    "GK21soksvppu:497": " hantuṃ śvabhre nicikṣepa tayā vṛddhastriyā yutām // SoKss_12,10.28 (Vet_3.28) //",
    "GK21soksvppu:498": " kṣiptvaiva ca gate tasmin sātha vṛddhā vyapadyata /",
    "GK21soksvppu:499": " tad bhāryā tu latāgulmavignayā na vyapādi sā // SoKss_12,10.29 (Vet_3.29) //",
    "GK21soksvppu:500": " uttasthau ca tataḥ śvabhrāt krośantī karuṇaṃ śaṇaiḥ /",
    "GK21soksvppu:501": " ālambya tṛṇagulmādi saśeṣatvāt kilāyuṣaḥ // SoKss_12,10.30 (Vet_3.30) //",
    "GK21soksvppu:502": " āyayau vikṣatāṅgī ca pṛṣṭvā mārgaṃ pade pade /",
    "GK21soksvppu:503": " yathāgatenaiva pathā kṛcchrāt tat sadanaṃ pituḥ // SoKss_12,10.31 (Vet_3.31) //",
    "GK21soksvppu:504": " tatrākasmāt tathābhūtā prāptā pṛṣṭā sasaṃbhramam /",
    "GK21soksvppu:505": " mātrā pitrā ca rudatī sādhvī saivam abhāṣata // SoKss_12,10.32 (Vet_3.32) //",
    "GK21soksvppu:506": " muṣitāḥ sma pathi stenair nīto baddhvā ca matpatiḥ /",
    "GK21soksvppu:507": " vṛddhā mṛtā nipatyāpi śvabhre nāhaṃ mṛtā punaḥ // SoKss_12,10.33 (Vet_3.33) //",
    "GK21soksvppu:508": " athāgatena kenāpi pathikena kṛpālunā /",
    "GK21soksvppu:509": " uddhṛtāhaṃ tataḥ śvabhrāt prāptāsmīha ca daivataḥ // SoKss_12,10.34 (Vet_3.34) //",
    "GK21soksvppu:510": " evam uktavatī mātrā pitrā cāśvāsitā tataḥ /",
    "GK21soksvppu:511": " bhartṛcittaiva sā tasthau tatra ratnāvalī satī // SoKss_12,10.35 (Vet_3.35) //",
    "GK21soksvppu:512": " yāti kāle ca tadbhartā sa svadeśagataḥ punaḥ /",
    "GK21soksvppu:513": " dyūtakṣapitatadvitto danadatto vyacintayat // SoKss_12,10.36 (Vet_3.36) //",
    "GK21soksvppu:514": " ānayāmi punar gatvā mārgitvā śvaśurād dhanam /",
    "GK21soksvppu:515": " gṛhe sthitā me tvat putrīty abhidhāsye ca tatra tam // SoKss_12,10.37 (Vet_3.37) //",
    "GK21soksvppu:516": " evaṃ sa hṛdaye dhyātvā prāyāc chvaśuraveśma tat /",
    "GK21soksvppu:517": " prāptaṃ ca tatra taṃ dūrāt svabhāryā paśyati sma sā // SoKss_12,10.38 (Vet_3.38) //",
    "GK21soksvppu:518": " dhāvitvā cāpatat tasya sā pāpasyāpi pādayoḥ /",
    "GK21soksvppu:519": " duṣṭe 'pi patyau sādhvīnāṃ nānyathāvṛttimānasam // SoKss_12,10.39 (Vet_3.39) //",
    "GK21soksvppu:520": " bhītāya ca tatas tasmai tad aśeṣaṃ nyavedayat /",
    "GK21soksvppu:521": " yan mṛṣā caurapātādi pitroḥ prāg varṇitaṃ tayā // SoKss_12,10.40 (Vet_3.40) //",
    "GK21soksvppu:522": " tatas tayā samaṃ tatra nirbhayaḥ śvāśure gṛhe /",
    "GK21soksvppu:523": " praviṣṭaḥ śvaśurābhyāṃ sa harṣād dṛṣṭvābhyanandyata // SoKss_12,10.41 (Vet_3.41) //",
    "GK21soksvppu:524": " diṣṭyā jīvann ayaṃ muktaś caurair iti mahotsavaḥ /",
    "GK21soksvppu:525": " tena tacchvaśureṇātha cakre militabandhunā // SoKss_12,10.42 (Vet_3.42) //",
    "GK21soksvppu:526": " tataḥ sa dhanadatto 'tra bhuñjānaḥ śvaśuraśriyam /",
    "GK21soksvppu:527": " ratnāvalyā tayā sākam āsīt patnyā yathāsukham // SoKss_12,10.43 (Vet_3.43) //",
    "GK21soksvppu:528": " ekadā tatra rātrau ca sa nṛśaṃsaś cakāra yat /",
    "GK21soksvppu:529": " kathoparodhataḥ śāntam avācyam api kathyate // SoKss_12,10.44 (Vet_3.44) //",
    "GK21soksvppu:530": " hatvāṅkasuptāṃ bhāryāṃ tāṃ tadābharaṇasaṃcayam /",
    "GK21soksvppu:531": " apahṛtya tataḥ prāyāt sa svadeśam alakṣitaḥ // SoKss_12,10.45 (Vet_3.45) //",
    "GK21soksvppu:532": " īdṛśāḥ puruṣāḥ pāpā iti śārikayodite /",
    "GK21soksvppu:533": " tvam idānīṃ vadety āha rājaputras tadā śukam // SoKss_12,10.46 (Vet_3.46) //",
    "GK21soksvppu:534": " tato jagāda sa śuko deva duḥsahasāhasāḥ /",
    "GK21soksvppu:535": " striyo duścaritāḥ pāpās tathā ca śrūyatāṃ kathā // SoKss_12,10.47 (Vet_3.47) //",
    "GK21soksvppu:536": " asti harṣavatī nāma nagarī tatra cābhavat /",
    "GK21soksvppu:537": " agraṇīr dharmadattākhyo bahukoṭīśvaro vaṇik // SoKss_12,10.48 (Vet_3.48) //",
    "GK21soksvppu:538": " vasudattābhidhānā ca rūpe 'nanyasamā sutā /",
    "GK21soksvppu:539": " babhūva tasya vaṇijaḥ prāṇebhyo 'py adhikapriyā // SoKss_12,10.49 (Vet_3.49) //",
    "GK21soksvppu:540": " sā ca tena samānāya rūpayauvanaśāline /",
    "GK21soksvppu:541": " dattā varāṅganānetracakorāmṛtaraśmaye // SoKss_12,10.50 (Vet_3.50) //",
    "GK21soksvppu:542": " nāmnā samudradattāya vaṇikputrāya sādhave /",
    "GK21soksvppu:543": " nagaryām āryajuṣṭāyāṃ tāmraliptyāṃ nivāsine // SoKss_12,10.51 (Vet_3.51) //",
    "GK21soksvppu:544": " kadācit sā svadeśasthe patyau svasya pitur gṛhe /",
    "GK21soksvppu:545": " sthitā vaṇiksutā dūrāt kaṃcit puruṣam aikṣata // SoKss_12,10.52 (Vet_3.52) //",
    "GK21soksvppu:546": " taṃ yuvānaṃ sukāntaṃ sā capalā māramohitā /",
    "GK21soksvppu:547": " guptaṃ sakhīmukhānītaṃ bheje pracchannakāmukam // SoKss_12,10.53 (Vet_3.53) //",
    "GK21soksvppu:548": " tataḥprabhṛti tenaiva saha tatra sadā rahaḥ /",
    "GK21soksvppu:549": " rātrau rātrāv araṃstāsau tadekāsaktamānasā // SoKss_12,10.54 (Vet_3.54) //",
    "GK21soksvppu:550": " ekadā ca sa kaumāraḥ patis tasyāḥ svadeśataḥ /",
    "GK21soksvppu:551": " ājagāmātra tatpitroḥ pramoda iva mūrtimān // SoKss_12,10.55 (Vet_3.55) //",
    "GK21soksvppu:552": " sotsave ca dine tasmin sā naktaṃ kṛtamaṇḍanā /",
    "GK21soksvppu:553": " mātrānupreṣitā bheje śayyāsthāpi na taṃ patim // SoKss_12,10.56 (Vet_3.56) //",
    "GK21soksvppu:554": " prārthitā tena cālīkasuptaṃ cakre 'nyamānasā /",
    "GK21soksvppu:555": " pānamatto 'dhvakhinnaś ca so 'pi jahre 'tha nidrayā // SoKss_12,10.57 (Vet_3.57) //",
    "GK21soksvppu:556": " tataś ca supte sarvasmin bhuktapīte jane śanaiḥ /",
    "GK21soksvppu:557": " saṃdhiṃ bhittvā viveśātra cauro vāsagṛhāntare // SoKss_12,10.58 (Vet_3.58) //",
    "GK21soksvppu:558": " tatkālaṃ tam apaśyantī sāpy utthāya vaṇiksutā /",
    "GK21soksvppu:559": " svajārakṛtasaṃketā niragān nibhṛtaṃ tataḥ // SoKss_12,10.59 (Vet_3.59) //",
    "GK21soksvppu:560": " tadālokya sa cauro 'tra vighniteccho vyacintayat /",
    "GK21soksvppu:561": " yeṣām arthe praviṣṭo 'haṃ tair evābharaṇair vṛtā // SoKss_12,10.60 (Vet_3.60) //",
    "GK21soksvppu:562": " niśīthe nirgataiṣā tad vīkṣe 'haṃ sā kva gacchati /",
    "GK21soksvppu:563": " ity ākalayya nirgatya sa cauras tāṃ vaṇiksutām // SoKss_12,10.61 (Vet_3.61) //",
    "GK21soksvppu:564": " vasudattām anu yayau dattadṛṣṭir alakṣitaḥ /",
    "GK21soksvppu:565": " sāpi puṣpādihastaikasasaṃketasakhīyutā // SoKss_12,10.62 (Vet_3.62) //",
    "GK21soksvppu:566": " gatvā bāhyaṃ praviṣṭābhūd udyānaṃ nātidūragam /",
    "GK21soksvppu:567": " tatrāpaśyac ca taṃ vṛkṣe lambamānaṃ svakāmukam // SoKss_12,10.63 (Vet_3.63) //",
    "GK21soksvppu:568": " saṃketakāgataṃ rātrau labdhvā nagararakṣibhiḥ /",
    "GK21soksvppu:569": " ullambitaṃ caurabuddhyā pāśakaṇṭhaṃ mṛtaṃ sthitam // SoKss_12,10.64 (Vet_3.64) //",
    "GK21soksvppu:570": " tataḥ sā vihvalodbhrāntā hā hatāsmīti vādinī /",
    "GK21soksvppu:571": " papāta bhūmau kṛpaṇaṃ vilapantī ruroda ca // SoKss_12,10.65 (Vet_3.65) //",
    "GK21soksvppu:572": " avatāryātha vṛkṣāt taṃ gatāsuṃ nijakāmukam /",
    "GK21soksvppu:573": " upaveśyāṅgarāgeṇa puṣpaiś cālaṃcakāra sā // SoKss_12,10.66 (Vet_3.66) //",
    "GK21soksvppu:574": " samāliṅgya ca niḥsaṃjñaṃ rāgaśokāndhamānasā /",
    "GK21soksvppu:575": " unnamayya mukhaṃ yāvat tasyārtā paricumbati // SoKss_12,10.67 (Vet_3.67) //",
    "GK21soksvppu:576": " tāvat sa tasyāḥ sahasā nirjīvaḥ parapūruṣaḥ /",
    "GK21soksvppu:577": " vetālānupraviṣṭaḥ sad dantaiś ciccheda nāsikām // SoKss_12,10.68 (Vet_3.68) //",
    "GK21soksvppu:578": " tena sā vihvalā tasmāt savyathāpasṛtāpy aho /",
    "GK21soksvppu:579": " kiṃ svij jīved iti hatā puna etya tam aikṣata // SoKss_12,10.69 (Vet_3.69) //",
    "GK21soksvppu:580": " dṛṣṭvā ca vītavetālaṃ niśceṣṭaṃ mṛtam eva tam /",
    "GK21soksvppu:581": " sā bhītā paribhūtā ca cacāla rudatī śanaiḥ // SoKss_12,10.70 (Vet_3.70) //",
    "GK21soksvppu:582": " tāvac channaḥ sthitaḥ so 'tha cauraḥ sarvaṃ vyalokayat /",
    "GK21soksvppu:583": " acintayac ca kim idaṃ pāpayā kṛtam etayā // SoKss_12,10.71 (Vet_3.71) //",
    "GK21soksvppu:584": " aho batāśayaḥ strīṇāṃ bhīṣaṇo ghanatāmasaḥ /",
    "GK21soksvppu:585": " andhakūpa ivāgādhaḥ pātāya gahanaḥ param // SoKss_12,10.72 (Vet_3.72) //",
    "GK21soksvppu:586": " tad idānīm iyaṃ kiṃ nu kuryād iti vicintya saḥ /",
    "GK21soksvppu:587": " kautukād dūrataś cauro bhūyo 'py anusasāra tām // SoKss_12,10.73 (Vet_3.73) //",
    "GK21soksvppu:588": " sāpi gatvā praviśyaiva tat suptasthitabhartṛkam /",
    "GK21soksvppu:589": " gṛhaṃ tadā svakaṃ prauccaiḥ prarudaty evam abravīt // SoKss_12,10.74 (Vet_3.74) //",
    "GK21soksvppu:590": " paritrāyadhvam etena duṣṭena mama nāsikā /",
    "GK21soksvppu:591": " chinnā niraparādhāyā bhartṛrūpeṇa śatruṇā // SoKss_12,10.75 (Vet_3.75) //",
    "GK21soksvppu:592": " śrutvaitaṃ muhur ākrandaṃ tasyāḥ sarve sasaṃbhramam /",
    "GK21soksvppu:593": " udatiṣṭhan prabudhyātra patiḥ parijanaḥ pitā // SoKss_12,10.76 (Vet_3.76) //",
    "GK21soksvppu:594": " etyātha tatpitā dṛṣṭvā tām ārdracchinnanāsikām /",
    "GK21soksvppu:595": " kruddhas taṃ bandhayāmāsa bhāryādrohīti tat patim // SoKss_12,10.77 (Vet_3.77) //",
    "GK21soksvppu:596": " sa tu naivābravīt kiṃcid badhyamāno 'pi mūkavat /",
    "GK21soksvppu:597": " viparyasteṣu sarveṣu śṛṇvatsu śvaśurādiṣu // SoKss_12,10.78 (Vet_3.78) //",
    "GK21soksvppu:598": " tato jñatvaiva tac caure tasminn apasṛte laghu /",
    "GK21soksvppu:599": " kolāhalena tasyāṃ ca vyatītāyāṃ kramān niśi // SoKss_12,10.79 (Vet_3.79) //",
    "GK21soksvppu:600": " sa ninye vaṇijā tena śvaśureṇa vaṇiksutaḥ /",
    "GK21soksvppu:601": " rājāntikaṃ tayā sārdhaṃ bhāryayā chinnanāsayā // SoKss_12,10.80 (Vet_3.80) //",
    "GK21soksvppu:602": " rājā ca kṛtavijñaptiḥ svadāradrohy asāv iti /",
    "GK21soksvppu:603": " tasyādiśad vaṇiksūnor vadhaṃ nyakkṛtatadvacāḥ // SoKss_12,10.81 (Vet_3.81) //",
    "GK21soksvppu:604": " tato vadhyabhuvaṃ tasmin nīyamāne saḍiṇḍimam /",
    "GK21soksvppu:605": " upāgamya sa cauro 'tra babhāṣe rājapūruṣān // SoKss_12,10.82 (Vet_3.82) //",
    "GK21soksvppu:606": " niḥkāraṇaṃ na vadhyo 'yaṃ yathāvṛttaṃ tu vedmy aham /",
    "GK21soksvppu:607": " māṃ prāpayata rājāgraṃ yāvat sarvaṃ vadāmy ataḥ // SoKss_12,10.83 (Vet_3.83) //",
    "GK21soksvppu:608": " ity ūcivān sa nītas tair nṛpasyāgraṃ vṛtābhayaḥ /",
    "GK21soksvppu:609": " ā mūlād rātrivṛttāntaṃ cauraḥ sarvaṃ nyavedayat // SoKss_12,10.84 (Vet_3.84) //",
    "GK21soksvppu:610": " abravīc ca na ced deva madvāci pratyayas tava /",
    "GK21soksvppu:611": " tat sā nāsā mukhe tasya śavasyādyāpi vīkṣyatām // SoKss_12,10.85 (Vet_3.85) //",
    "GK21soksvppu:612": " tac chrutvā vīkṣituṃ bhṛtyān preṣya satyam avetya tat /",
    "GK21soksvppu:613": " sa rājā taṃ vaṇikputraṃ muktavān vadhanigrahāt // SoKss_12,10.86 (Vet_3.86) //",
    "GK21soksvppu:614": " tāṃ ca karṇāv api chitvā duṣṭāṃ deśān nirastavān /",
    "GK21soksvppu:615": " tad bhāryāṃ śvaśuraṃ cāsya taṃ sarvasvam adaṇḍayat // SoKss_12,10.87 (Vet_3.87) //",
    "GK21soksvppu:616": " cauraṃ ca taṃ purādhyakṣaṃ tuṣṭaś cakre sa bhūpatiḥ /",
    "GK21soksvppu:617": " evaṃ striyo bhavantīha nisargaviṣamāḥ śaṭhāḥ // SoKss_12,10.88 (Vet_3.88) //",
    "GK21soksvppu:618": " ity uktavān eva śuko bhūtvā citrarathābhidhaḥ /",
    "GK21soksvppu:619": " kṣīṇendraśāpo gandharvo divyarūpo divaṃ yayau // SoKss_12,10.89 (Vet_3.89) //",
    "GK21soksvppu:620": " śārikā sāpi tatkālaṃ bhūtvā svaḥstrī tilottamā /",
    "GK21soksvppu:621": " tathaiva kṣīṇatacchāpā jagāma sahasā divam // SoKss_12,10.90 (Vet_3.90) //",
    "GK21soksvppu:622": " vivādaś cāpy anirṇītaḥ sabhāyāṃ so 'bhavat tayoḥ /",
    "GK21soksvppu:623": " ity ākhyāya kathāṃ bhūyas taṃ vetālo 'bravīn nṛpam // SoKss_12,10.91 (Vet_3.91) //",
    "GK21soksvppu:624": " tad bhavān vaktu kiṃ pāpāḥ puruṣāḥ kimuta striyaḥ /",
    "GK21soksvppu:625": " ajalpato jāna tas te śiro yasyati khaṇḍaśaḥ // SoKss_12,10.92 (Vet_3.92) //",
    "GK21soksvppu:626": " etan niśamya vacanaṃ vetālasyāṃsavartinas tasya /",
    "GK21soksvppu:627": " sa jagāda bhūpatis taṃ yogeśvara yoṣitaḥ pāpāḥ // SoKss_12,10.93 (Vet_3.93) //",
    "GK21soksvppu:628": " puruṣaḥ ko'pi hi tādṛk kvāpi kadācid bhaved durācāraḥ /",
    "GK21soksvppu:629": " prāyaḥ sarvatra sadā striyas tu tādṛgvidhā eva // SoKss_12,10.94 (Vet_3.94) //",
    "GK21soksvppu:630": " ity uktavato nṛpateḥ prāgvat skandhāt sa tasya vetālaḥ /",
    "GK21soksvppu:631": " naṣṭo 'bhūt sa ca rājā jagrāha punas tadānayanayatram // SoKss_12,10.95 (Vet_3.95) //",
    "GK21soksvppu:632": " ekādaśas taraṅgaḥ /",
    "GK21soksvppu:633": " tato gatvā punas tasya nikaṭaṃ śiṃśapātaroḥ /",
    "GK21soksvppu:634": " sa trivikramaseno 'tra śmaśānaṃ niśi bhūpatiḥ // SoKss_12,11.1 (Vet_4.1) //",
    "GK21soksvppu:635": " labdhvā muktāttahāsaṃ taṃ vetālaṃ nṛśarīragam /",
    "GK21soksvppu:636": " niḥkampaḥ skandham āropya tūṣṇīm udacalat tataḥ // SoKss_12,11.2 (Vet_4.2) //",
    "GK21soksvppu:637": " calantaṃ ca tam aṃsastho vetālaḥ so 'bravīt punaḥ /",
    "GK21soksvppu:638": " rājan kubhikṣor etasya kṛte ko 'yaṃ tava śramaḥ // SoKss_12,11.3 (Vet_4.3) //",
    "GK21soksvppu:639": " āyāse niṣphale 'muṣmin viveko bata nāsti te /",
    "GK21soksvppu:640": " tad imāṃ śṛṇu mattas tvaṃ kathāṃ pathi vinodinīm // SoKss_12,11.4 (Vet_4.4) //",
    "GK21soksvppu:641": " asti śobhāvatī nāma satyākhyā nagarī bhuvi /",
    "GK21soksvppu:642": " tasyāṃ ca śūdrakākhyo 'bhūd bhūpatiḥ prājyavikramaḥ // SoKss_12,11.5 (Vet_4.5) //",
    "GK21soksvppu:643": " yasya jajvāla jayinaḥ pratāpajvalano niśam /",
    "GK21soksvppu:644": " bandīkṛtārilalanādhūtacāmaramārutaiḥ // SoKss_12,11.6 (Vet_4.6) //",
    "GK21soksvppu:645": " aluptadharmacaraṇasphītā manthe vasuṃdharā /",
    "GK21soksvppu:646": " rājñi yasmin visasmāra rāmādīn api bhūpatīn // SoKss_12,11.7 (Vet_4.7) //",
    "GK21soksvppu:647": " taṃ kadācin mahīpālaṃ priyaśūram upāyayau /",
    "GK21soksvppu:648": " sevārthaṃ mālavād eko namnā vīravaro dvijaḥ // SoKss_12,11.8 (Vet_4.8) //",
    "GK21soksvppu:649": " yasya dharmavatī nāma bhāryā satvavaraḥ sutaḥ /",
    "GK21soksvppu:650": " kanyā vīravatī ceti trayaṃ gṛhaparicchadaḥ // SoKss_12,11.9 (Vet_4.9) //",
    "GK21soksvppu:651": " sevāparicchadaś cānyat trayaṃ kaṭyāṃ kṛpāṇikā /",
    "GK21soksvppu:652": " kare karatalaikatra cāru carma paratra ca // SoKss_12,11.10 (Vet_4.10) //",
    "GK21soksvppu:653": " tāvanmātraparīvāro dīnāraśatapañcakam /",
    "GK21soksvppu:654": " pratyahaṃ prārthayāmāsa rājñas tasmāt sa vṛttaye // SoKss_12,11.11 (Vet_4.11) //",
    "GK21soksvppu:655": " rājāpi sa tam ākārasūcitodārapauruṣam /",
    "GK21soksvppu:656": " vīkṣya tasmai dadau vṛttiṃ sūdrakas tāṃ yathepsitām // SoKss_12,11.12 (Vet_4.12) //",
    "GK21soksvppu:657": " alpe parikare 'py ebhir iyadbhiḥ svarṇarūpakaiḥ /",
    "GK21soksvppu:658": " kim eṣa vyasanaṃ puṣṇāty atha kaṃcana sadvyayam // SoKss_12,11.13 (Vet_4.13) //",
    "GK21soksvppu:659": " ity anveṣṭuṃ samācāraṃ kautukāt sa mahīpatiḥ /",
    "GK21soksvppu:660": " pracchannān sthāpayāmāsa cārānasyātra pṛṣṭhataḥ // SoKss_12,11.14 (Vet_4.14) //",
    "GK21soksvppu:661": " sa ca vīravaraḥ prātaḥ kṛtvā bhūpasya darśanam /",
    "GK21soksvppu:662": " sthitvā ca tasyā madhyāhnaṃ siṃhadvāre dhṛtāyudhaḥ // SoKss_12,11.15 (Vet_4.15) //",
    "GK21soksvppu:663": " gatvā svavṛttilabdhānāṃ dīnārāṇāṃ śataṃ gṛhe /",
    "GK21soksvppu:664": " bhojanārthaṃ svabhāryāyā haste prādāt kilānvaham // SoKss_12,11.16 (Vet_4.16) //",
    "GK21soksvppu:665": " vastrāṅgarāgatāmbūlaṃ krīṇāti sma śatena ca /",
    "GK21soksvppu:666": " śataṃ snātvā ca pūjārthaṃ vyadhād viṣṇoḥ śivasya ca // SoKss_12,11.17 (Vet_4.17) //",
    "GK21soksvppu:667": " viprebhyaḥ kṛpaṇebhyaś ca dadau dānaṃ śatadvayam /",
    "GK21soksvppu:668": " evaṃ vibheje pañcāpi tāni nityaṃ śatāny asau // SoKss_12,11.18 (Vet_4.18) //",
    "GK21soksvppu:669": " tataḥ kṛtvāgnikāryādi bhūktvā gatvaikako niśi /",
    "GK21soksvppu:670": " siṃhadvāre punas tasthau pāṇau karatalāṃ dadhat // SoKss_12,11.19 (Vet_4.19) //",
    "GK21soksvppu:671": " etāṃ satatacaryāṃ ca tasya vīravarasya saḥ /",
    "GK21soksvppu:672": " rājā cāramukhāc chrutvā tutoṣa hṛdi śudrakaḥ // SoKss_12,11.20 (Vet_4.20) //",
    "GK21soksvppu:673": " nivārayāmāsa ca tāṃś cārāṃs tasyānumārgagān /",
    "GK21soksvppu:674": " mene viśeṣapūjārhaṃ puruṣātiśayaṃ ca tam // SoKss_12,11.21 (Vet_4.21) //",
    "GK21soksvppu:675": " atha yāteṣu divaseṣv avahelāvalaṅghite /",
    "GK21soksvppu:676": " grīṣme vīravareṇātra supracaṇḍārkatejasi // SoKss_12,11.22 (Vet_4.22) //",
    "GK21soksvppu:677": " tadīrṣyāta ivodbhūtavidyutkaratalāṃ dadhat /",
    "GK21soksvppu:678": " dhārāprahārī ninadann ājagāma ghanāgamaḥ // SoKss_12,11.23 (Vet_4.23) //",
    "GK21soksvppu:679": " tadā ca ghora meghaughe pravarṣati divāniśam /",
    "GK21soksvppu:680": " siṃhadvāre tathaivāsīt so 'tra vīravaro 'calaḥ // SoKss_12,11.24 (Vet_4.24) //",
    "GK21soksvppu:681": " taṃ ca dṛṣṭvā divā rājā prāsādāgrāt sa śūdrakaḥ /",
    "GK21soksvppu:682": " niśi bhūyas tadārohaj jijñāsus tasya tāṃ sthitim // SoKss_12,11.25 (Vet_4.25) //",
    "GK21soksvppu:683": " jagāda ca tataḥ ko nu siṃhadvāre sthito 'tra bhoḥ /",
    "GK21soksvppu:684": " tac chrutvāhaṃ sthito 'treti so 'pi vīravaro 'bravīt // SoKss_12,11.26 (Vet_4.26) //",
    "GK21soksvppu:685": " aho sudṛḍhasattvo 'yaṃ bhakto vīravaro mayi /",
    "GK21soksvppu:686": " tad eṣa prāpaṇīyo me 'vaśyam eva mahat padam // SoKss_12,11.27 (Vet_4.27) //",
    "GK21soksvppu:687": " iti saṃcintya nṛpatiḥ prāsādād avatīrya saḥ /",
    "GK21soksvppu:688": " śūdrakaḥ śayanaṃ bheje praviśyāntaḥpuraṃ tataḥ // SoKss_12,11.28 (Vet_4.28) //",
    "GK21soksvppu:689": " anyedyuś ca bhṛśaṃ meghe dhārāsāreṇa varṣati /",
    "GK21soksvppu:690": " pradoṣe guptabhavane kāle tamasi jṛmbhite // SoKss_12,11.29 (Vet_4.29) //",
    "GK21soksvppu:691": " punaḥ sa rājā jijñāsuḥ prāsādam adhiruhya tam /",
    "GK21soksvppu:692": " siṃhadvāre sthitaḥ ko 'trety ekākī prāha taṃ sphuṭam // SoKss_12,11.30 (Vet_4.30) //",
    "GK21soksvppu:693": " ahaṃ sthita iti prokte punar vīravareṇa ca /",
    "GK21soksvppu:694": " yāvad vismayate so 'tra rājā taddhairyadarśanāt // SoKss_12,11.31 (Vet_4.31) //",
    "GK21soksvppu:695": " tāvad vidūre śuśrāva sahasā rudatīṃ striyam /",
    "GK21soksvppu:696": " viṣādavikalām ekāṃ pralāpakaruṇasvanam // SoKss_12,11.32 (Vet_4.32) //",
    "GK21soksvppu:697": " na me rāṣṭre parābhūto na daridro na duḥkhitaḥ /",
    "GK21soksvppu:698": " kaś cid asti tad eṣā kā rodity ekākinī niśi // SoKss_12,11.33 (Vet_4.33) //",
    "GK21soksvppu:699": " iti cācintayac chrutvā sa jātakaruṇo nṛpaḥ /",
    "GK21soksvppu:700": " ādideśa ca taṃ vīravaram ekam adhaḥ sthitam // SoKss_12,11.34 (Vet_4.34) //",
    "GK21soksvppu:701": " bho vīravara śṛṇv eṣā dūre strī kāpi roditi /",
    "GK21soksvppu:702": " kāsau roditi kiṃ ceti tvayā gatvā nirūpyatām // SoKss_12,11.35 (Vet_4.35) //",
    "GK21soksvppu:703": " tac chrutvā sa tathety uktvā gantuṃ vīravaras tataḥ /",
    "GK21soksvppu:704": " prāvartata nibaddhāsidhenuḥ karatalākaraḥ // SoKss_12,11.36 (Vet_4.36) //",
    "GK21soksvppu:705": " na ca meghāndhakāraṃ taj jvaladvidyudvilocanam /",
    "GK21soksvppu:706": " sthūladhārāśilāvārṣi rakṣorūpam ajīgaṇat // SoKss_12,11.37 (Vet_4.37) //",
    "GK21soksvppu:707": " prasthitaṃ vīkṣya tādṛśyāṃ tasyāṃ rātrau tam ekakam /",
    "GK21soksvppu:708": " karuṇākautukāviṣṭo rājā prāsādapṛṣṭhataḥ // SoKss_12,11.38 (Vet_4.38) //",
    "GK21soksvppu:709": " āvatīrya gṛhītāsir ekākī tasya pṛṣṭhataḥ /",
    "GK21soksvppu:710": " so 'pi pratasthe tatraiva śudrako 'nupalakṣitaḥ // SoKss_12,11.39 (Vet_4.39) //",
    "GK21soksvppu:711": " sa ca vīravaro gatvā ruditānusṛtikriyaḥ /",
    "GK21soksvppu:712": " bahirnagaryāḥ prāpaikaṃ saras tatra dadarśa ca // SoKss_12,11.40 (Vet_4.40) //",
    "GK21soksvppu:713": " hā śūra hā kṛpālo hā tyāgiñ śūnyā tvayā katham /",
    "GK21soksvppu:714": " vatsyāmītyādi rudatīṃ tāṃ striyaṃ vārimadhyagām // SoKss_12,11.41 (Vet_4.41) //",
    "GK21soksvppu:715": " kā tvaṃ rodiṣi kiṃ caivam ity anvakprāptabhūpatiḥ /",
    "GK21soksvppu:716": " papraccha tāṃ ca sāścaryas tataḥ sāpy evam abhyadhāt // SoKss_12,11.42 (Vet_4.42) //",
    "GK21soksvppu:717": " bho vīravara jānīhi vatsa māṃ pṛthivīm imām /",
    "GK21soksvppu:718": " tasyā mamādhunā rājā śūdrako dhārmikaḥ patiḥ // SoKss_12,11.43 (Vet_4.43) //",
    "GK21soksvppu:719": " tṛtīye ca dine tasya rājño mṛtyur bhaviṣyati /",
    "GK21soksvppu:720": " tādṛśaṃ ca patiṃ prāpsyāmy aham anyaṃ nṛpaṃ kutaḥ // SoKss_12,11.44 (Vet_4.44) //",
    "GK21soksvppu:721": " atas tam anuśocāmi duḥkhitātmānam eva ca /",
    "GK21soksvppu:722": " etac chrutvā sa tāṃ trasta iva vīravaro 'bravīt // SoKss_12,11.45 (Vet_4.45) //",
    "GK21soksvppu:723": " he devi kac cid apy asti ko 'py upāyaḥ sa tādṛśaḥ /",
    "GK21soksvppu:724": " yenāsya na bhavenmṛtyur jagadrakṣāmaṇeḥ prabhoḥ // SoKss_12,11.46 (Vet_4.46) //",
    "GK21soksvppu:725": " iti tad vacanaṃ śrutvā sā jagāda vasuṃdharā /",
    "GK21soksvppu:726": " eko 'sty upāyas taṃ caikaḥ kartuṃ śakto bhavān iti // SoKss_12,11.47 (Vet_4.47) //",
    "GK21soksvppu:727": " tato vīravaro 'vādīt tarhi devi vada drutam /",
    "GK21soksvppu:728": " yāvat tat sādhayāmy āśu ko 'rthaḥ prāṇair mamānyathā // SoKss_12,11.48 (Vet_4.48) //",
    "GK21soksvppu:729": " tac chrutvovāca vasudhā viraḥ ko 'nyas tvayā samaḥ /",
    "GK21soksvppu:730": " svāmibhaktas tad etasya śarmopāyam imaṃ śṛṇu // SoKss_12,11.49 (Vet_4.49) //",
    "GK21soksvppu:731": " rājñā kṛtapratiṣṭāsti yaiṣā rājakulāntike /",
    "GK21soksvppu:732": " uttamā caṇḍikā devī sāṃnidhyotkarṣaśālinī // SoKss_12,11.50 (Vet_4.50) //",
    "GK21soksvppu:733": " tasyai sattvavaraṃ putram upahārīkaroṣi cet /",
    "GK21soksvppu:734": " tan naiṣa rājā mriyate jīvaty anyat samāśatam // SoKss_12,11.51 (Vet_4.51) //",
    "GK21soksvppu:735": " adyaiva caitad bhavatā kṛtaṃ ced asti tac chivam /",
    "GK21soksvppu:736": " anyathāsya tṛtīye 'hni prāpte nāsty eva jīvitam // SoKss_12,11.52 (Vet_4.52) //",
    "GK21soksvppu:737": " ity uktaḥ sa tayā pṛthvyā vīro vīravaras tadā /",
    "GK21soksvppu:738": " yāmi devi karomy etad adhunaivety abhāṣata // SoKss_12,11.53 (Vet_4.53) //",
    "GK21soksvppu:739": " tato bhadraṃ tavety uktvā vasudhā sā tirodadhe /",
    "GK21soksvppu:740": " tac ca sarvaṃ sa śuśrāva guptam anvaksthito nṛpaḥ // SoKss_12,11.54 (Vet_4.54) //",
    "GK21soksvppu:741": " tataś ca gūḍhe jijñāsau tasmin rājñy anugacchati /",
    "GK21soksvppu:742": " śūdrake tvaritaṃ gehaṃ niśi vīravaro yayau // SoKss_12,11.55 (Vet_4.55) //",
    "GK21soksvppu:743": " tatra putropahāro 'sya rājārthe dharayā yathā /",
    "GK21soksvppu:744": " uktas tathābravīt patnyai dharmavatyai vibodhya saḥ // SoKss_12,11.56 (Vet_4.56) //",
    "GK21soksvppu:745": " tac chrutvā sā tam āha sma nātha kāryaṃ śivaṃ prabhoḥ /",
    "GK21soksvppu:746": " tatprabodhya sutasyāsya śiśor vaktu bhavān iti // SoKss_12,11.57 (Vet_4.57) //",
    "GK21soksvppu:747": " tataḥ prabodhya suptaṃ taṃ bālaṃ sattvavaraṃ sutam /",
    "GK21soksvppu:748": " ākhyāya taṃ ca vṛttāntam evaṃ vīravaro 'bravīt // SoKss_12,11.58 (Vet_4.58) //",
    "GK21soksvppu:749": " tat putra caṇḍikādevyā upahārīkṛte tvayi /",
    "GK21soksvppu:750": " rājā jīvaty asau no cet tṛtīye 'hni vipadyate // SoKss_12,11.59 (Vet_4.59) //",
    "GK21soksvppu:751": " etac chrutvaiva bālo 'pi yathārthaṃ nāma darśayan /",
    "GK21soksvppu:752": " aklībacittaḥ pitaraṃ taṃ sa sattvavaro 'bravīt // SoKss_12,11.60 (Vet_4.60) //",
    "GK21soksvppu:753": " kṛtārtho 'haṃ mama prāṇai rājā cet tāta jīvati /",
    "GK21soksvppu:754": " bhuktasya hi tadannasya dattā syān niṣkṛtir mayā // SoKss_12,11.61 (Vet_4.61) //",
    "GK21soksvppu:755": " tatkiṃ vilambyate nītvā bhagavatyāḥ puro 'dhunā /",
    "GK21soksvppu:756": " upahārīkurudhvaṃ mām astu śāntir mayā prabhoḥ // SoKss_12,11.62 (Vet_4.62) //",
    "GK21soksvppu:757": " iti sattvavareṇokte tena vīravaro 'tra saḥ /",
    "GK21soksvppu:758": " sādhu satyaṃ prasūto 'si mattaḥ putrety abhāṣata // SoKss_12,11.63 (Vet_4.63) //",
    "GK21soksvppu:759": " etat so 'nvāgato rājā sarvaṃ śrutvā bahiḥ sthitaḥ /",
    "GK21soksvppu:760": " aha eṣāṃ samaṃ sattvaṃ sarveṣām ity acintayat // SoKss_12,11.64 (Vet_4.64) //",
    "GK21soksvppu:761": " tato vīravaraḥ skandhe kṛtvā sattvavaraṃ sutam /",
    "GK21soksvppu:762": " bharyā dharmavatī cāsya kanyāṃ vīravatīm api // SoKss_12,11.65 (Vet_4.65) //",
    "GK21soksvppu:763": " ubhau tau yayatus tasyāṃ rātrau tac caṇḍikāgṛham /",
    "GK21soksvppu:764": " rājāpi śūdrakaś channaḥ pṛṣṭataḥ sa tayor yayau // SoKss_12,11.66 (Vet_4.66) //",
    "GK21soksvppu:765": " tatra devyāḥ puraḥ skandhāt so 'tha pitrāvatāritaḥ /",
    "GK21soksvppu:766": " devīṃ sattvavaro natvā dhairyarāśir vyajijñapat // SoKss_12,11.67 (Vet_4.67) //",
    "GK21soksvppu:767": " mama mūrdhopahāreṇa rājā jīvatu śudrakaḥ /",
    "GK21soksvppu:768": " anyad varṣaśataṃ devi kuryād rājyam akaṇṭakam // SoKss_12,11.68 (Vet_4.68) //",
    "GK21soksvppu:769": " evam uktavatas tasya sādhu sādhv ity udīrya saḥ /",
    "GK21soksvppu:770": " sūnoḥ sattvavarasyātha kṛṣṭvā karatalāṃ śiśoḥ // SoKss_12,11.69 (Vet_4.69) //",
    "GK21soksvppu:771": " chittvā śiraś caṇḍikāyai devyai vīravaro dadau /",
    "GK21soksvppu:772": " matputreṇopahāreṇa rājā jīvatv iti bruvan // SoKss_12,11.70 (Vet_4.70) //",
    "GK21soksvppu:773": " sādhu kaḥ svāmibhakto 'nyaḥ samo vīravara tvayā /",
    "GK21soksvppu:774": " yenaivam ekasatputraprāṇavyayavidhāyinā // SoKss_12,11.71 (Vet_4.71) //",
    "GK21soksvppu:775": " datto jīvaś ca rājyaṃ ca śudrakasyāsya bhūpateḥ /",
    "GK21soksvppu:776": " ity antarikṣād udagāt tatkṣaṇaṃ tatra bhāratī // SoKss_12,11.72 (Vet_4.72) //",
    "GK21soksvppu:777": " tac ca sarvaṃ nṛpe tasmiṃś channe śṛṇvati pasyati /",
    "GK21soksvppu:778": " kanyā vīravatī sā tu bālā vīravarātmajā // SoKss_12,11.73 (Vet_4.73) //",
    "GK21soksvppu:779": " upetyāśliṣya mūrdhāṇaṃ tasya bhrātur hatasya tam /",
    "GK21soksvppu:780": " vilapanty uruśokāndhā hṛtsphoṭena vyapadyata // SoKss_12,11.74 (Vet_4.74) //",
    "GK21soksvppu:781": " tato vīravaraṃ bhāryā dharmavaty evam abravīt /",
    "GK21soksvppu:782": " rājñas tāvat kṛtaṃ śreyas tad idānīṃ vadāmi te // SoKss_12,11.75 (Vet_4.75) //",
    "GK21soksvppu:783": " nirjñānā yatra bālāpi bhrātṛśokād iyaṃ mṛtā /",
    "GK21soksvppu:784": " naṣṭe 'patyadvaye 'py asmiṃs tatra kiṃ jīvitena me // SoKss_12,11.76 (Vet_4.76) //",
    "GK21soksvppu:785": " prāg eva rājñaḥ śreyorthaṃ mūḍhayā svaśiro mayā /",
    "GK21soksvppu:786": " devyai nopahṛtaṃ tasmād dehy anujñāṃ mamādhunā // SoKss_12,11.77 (Vet_4.77) //",
    "GK21soksvppu:787": " praviṣamy analaṃ tāvad āttāpatyakalevarā /",
    "GK21soksvppu:788": " ityāgrahād vadantīṃ tāṃ so 'tha vīravaro 'bravīt // SoKss_12,11.78 (Vet_4.78) //",
    "GK21soksvppu:789": " evaṃ kuruṣva bhadraṃ te kā hi saṃprati te ratiḥ /",
    "GK21soksvppu:790": " apatyaduḥkhaikamaye jīvitavye manasvini // SoKss_12,11.79 (Vet_4.79) //",
    "GK21soksvppu:791": " kiṃ na datto mayaivātmety eṣā mā bhūc ca te vyathā /",
    "GK21soksvppu:792": " dadyāṃ kiṃ nāham ātmānam anyasādhyaṃ bhaved yadi // SoKss_12,11.80 (Vet_4.80) //",
    "GK21soksvppu:793": " tat pratīkṣasva yāvat te citām atra karomy aham /",
    "GK21soksvppu:794": " amībhir dārubhir devīkṣetranirmāṇasaṃbhṛtaiḥ // SoKss_12,11.81 (Vet_4.81) //",
    "GK21soksvppu:795": " ity uktvā dārubhis taiḥ sa kṛtvā vīravaraś citām /",
    "GK21soksvppu:796": " dīpāgre jvālayāmāsa nyastāpatyaśavadvayām // SoKss_12,11.82 (Vet_4.82) //",
    "GK21soksvppu:797": " tato dharmavatī patnī patitvā sāsya pādayoḥ /",
    "GK21soksvppu:798": " praṇamya devīṃ caṇḍīṃ tāṃ vyajijñapad apāṃsulā // SoKss_12,11.83 (Vet_4.83) //",
    "GK21soksvppu:799": " janmāntare 'py ayaṃ bhūyād āryaputraḥ patir mama /",
    "GK21soksvppu:800": " etat prabhos tu rājño 'stu maddehenāmunā śivam // SoKss_12,11.84 (Vet_4.84) //",
    "GK21soksvppu:801": " ity udīryaiva sā sādhvī tasminn ambhovahelayā /",
    "GK21soksvppu:802": " jvālākalāpajaṭile nipapāta citānale // SoKss_12,11.85 (Vet_4.85) //",
    "GK21soksvppu:803": " tataś ca cintayāmāsa vīro vīravaro 'tra saḥ /",
    "GK21soksvppu:804": " niṣpannaṃ rājakāryaṃ me vāg divyā hy udgatā yathā // SoKss_12,11.86 (Vet_4.86) //",
    "GK21soksvppu:805": " bhuktasya cānnapiṇḍasya jāto 'ham anṛṇaḥ prabhoḥ /",
    "GK21soksvppu:806": " tad idānīṃ mamaikasya keyaṃ jīvitagṛdhnutā // SoKss_12,11.87 (Vet_4.87) //",
    "GK21soksvppu:807": " bharaṇīyaṃ priyaṃ kṛtsnaṃ vyayīkṛtya kuṭumbakam /",
    "GK21soksvppu:808": " jīvayann ekam ātmānaṃ mādṛśaḥ ko hi śobhate // SoKss_12,11.88 (Vet_4.88) //",
    "GK21soksvppu:809": " tat kim ātmopahāreṇāpy etāṃ prīṇāmi nāmbikām /",
    "GK21soksvppu:810": " ity ālocya sa devīṃ tāṃ stutyā prāg upatasthivān // SoKss_12,11.89 (Vet_4.89) //",
    "GK21soksvppu:811": " jaya mahiṣāsuramāriṇi dāriṇi rurudānavasya śūlakare /",
    "GK21soksvppu:812": " jaya vibudhotsavakāriṇi dhāriṇi bhuvanatrayasya mātṛvare // SoKss_12,11.90 (Vet_4.90) //",
    "GK21soksvppu:813": " jaya jagad arcitacaraṇe śaraṇe niḥśreyasasya bhaktānām /",
    "GK21soksvppu:814": " jaya dhṛtabhāskarakiraṇe haraṇe duritāndhakāravṛndānām // SoKss_12,11.91 (Vet_4.91) //",
    "GK21soksvppu:815": " jaya kāli jaya kapālini jaya kaṅkālini śive namas te 'stu /",
    "GK21soksvppu:816": " śūdrakanṛpater adhunā prasīda manmastakopahāreṇa // SoKss_12,11.92 (Vet_4.92) //",
    "GK21soksvppu:817": " ity upasthāya devyāṃ sa tasyāṃ vīravaraḥ punaḥ /",
    "GK21soksvppu:818": " sadyaḥ karatalāghātenottamāṅgaṃ svamacchinat // SoKss_12,11.93 (Vet_4.93) //",
    "GK21soksvppu:819": " tad ālokyākhilaṃ tatra channasthaḥ śudrako nṛpaḥ /",
    "GK21soksvppu:820": " sākulaś ca saduḥkhaś ca sāścaryaś ca vyacintayat // SoKss_12,11.94 (Vet_4.94) //",
    "GK21soksvppu:821": " aho kim apy anenaitad anyatrādṛṣṭam aśrutam /",
    "GK21soksvppu:822": " sādhunā sakuṭumbena duḥkaraṃ matkṛte kṛtam // SoKss_12,11.95 (Vet_4.95) //",
    "GK21soksvppu:823": " vicitre 'py atra saṃsāre dhīraḥ syādīdṛśaḥ kutaḥ /",
    "GK21soksvppu:824": " akhyāpayan prabho arthe parokṣaṃ yo dadāty asūn // SoKss_12,11.96 (Vet_4.96) //",
    "GK21soksvppu:825": " etasya copakārosya na kuryāṃ sadṛśaṃ yadi /",
    "GK21soksvppu:826": " tan me kā prabhutā kiṃ ca jīvitavyaṃ paśor iva // SoKss_12,11.97 (Vet_4.97) //",
    "GK21soksvppu:827": " iti saṃcintya nṛpatiḥ khaḍgam ākṛṣya kopataḥ /",
    "GK21soksvppu:828": " upetya śūdrako devīṃ tāṃ pravīro vyajijñapat // SoKss_12,11.98 (Vet_4.98) //",
    "GK21soksvppu:829": " satatānuprapannasya bhagavaty adhunāmunā /",
    "GK21soksvppu:830": " mama mūrdhopahāreṇa suprītā kurv anugraham // SoKss_12,11.99 (Vet_4.99) //",
    "GK21soksvppu:831": " ayaṃ vīravaro vipro nāmānuguṇaceṣṭitaḥ /",
    "GK21soksvppu:832": " madartham ujjhitaprāṇaḥ sakuṭumbo 'pi jīvatu // SoKss_12,11.100 (Vet_4.100) //",
    "GK21soksvppu:833": " ity udīryāsinā rājā śiraś chettuṃ sa śūdrakaḥ /",
    "GK21soksvppu:834": " yāvat pravartate tāvad udabhūd bhāratī divaḥ // SoKss_12,11.101 (Vet_4.101) //",
    "GK21soksvppu:835": " mā sāhasaṃ kṛthās tuṣṭā sattvenānena te hy aham /",
    "GK21soksvppu:836": " pratyujjīvatu sāpatyadāro vīravaro dvijaḥ // SoKss_12,11.102 (Vet_4.102) //",
    "GK21soksvppu:837": " ity uktvā vyaramad vāk sā sa cottasthau saputrakaḥ /",
    "GK21soksvppu:838": " sākaṃ duhitrā patnyā ca jīvan vīravaro 'kṣataḥ // SoKss_12,11.103 (Vet_4.103) //",
    "GK21soksvppu:839": " tad vilokyādbhutaṃ rājā channo bhūtvā punaś ca saḥ /",
    "GK21soksvppu:840": " paśyann atṛptas tām āsīd dṛṣṭyā harṣāśrupūrṇayā // SoKss_12,11.104 (Vet_4.104) //",
    "GK21soksvppu:841": " so 'pi vīravaro dṛṣṭvā suptotthita ivāśu tam /",
    "GK21soksvppu:842": " putradāraṃ tathātmānam abhūd vibhrāntamānasaḥ // SoKss_12,11.105 (Vet_4.105) //",
    "GK21soksvppu:843": " papraccha ca pṛthaṅ nāmagrāhaṃ dārasutān sa tān /",
    "GK21soksvppu:844": " bhasmībhūtāḥ kathaṃ yūyaṃ jīvantaḥ puna utthitāḥ // SoKss_12,11.106 (Vet_4.106) //",
    "GK21soksvppu:845": " mayāpi svaśiraś chinnaṃ jīvāmy eṣaś ca kiṃ nv idam /",
    "GK21soksvppu:846": " kiṃ vibhramo 'yam āho svit suspaṣṭo devyanugrahaḥ // SoKss_12,11.107 (Vet_4.107) //",
    "GK21soksvppu:847": " evaṃ vadan sa tair ūce dārāpatyair alakṣitaḥ /",
    "GK21soksvppu:848": " devyanugraha evāyaṃ jīvāmo yad amī iti // SoKss_12,11.108 (Vet_4.108) //",
    "GK21soksvppu:849": " tataḥ sa tat tathā matvā natvā vīravaro 'mbakām /",
    "GK21soksvppu:850": " ādāya putradārāṃs tānsiddhakāryo gṛhaṃ yayau // SoKss_12,11.109 (Vet_4.109) //",
    "GK21soksvppu:851": " tatra praveśya putraṃ taṃ bhāryāṃ duhitaraṃ ca tām /",
    "GK21soksvppu:852": " siṃhadvāram agād rājño rātrau tasyāṃ sa pūrvavat // SoKss_12,11.110 (Vet_4.110) //",
    "GK21soksvppu:853": " rājā sa śūdrako 'py etad dṛṣṭvā sarvam alakṣitaḥ /",
    "GK21soksvppu:854": " gatvāruroha svāvāsaprāsādaṃ taṃ punas tadā // SoKss_12,11.111 (Vet_4.111) //",
    "GK21soksvppu:855": " vyāharac ca sthitaḥ ko 'tra siṃhadvārīti pṛṣṭhataḥ /",
    "GK21soksvppu:856": " tato vīravaro 'vādīt saiṣa tiṣṭhāmy ahaṃ prabho // SoKss_12,11.112 (Vet_4.112) //",
    "GK21soksvppu:857": " devādeśād gataś cāham abhūvaṃ tāṃ striyaṃ prati /",
    "GK21soksvppu:858": " rākṣasīva ca sā kvāpi dṛṣṭanaṣṭaiva me gatā // SoKss_12,11.113 (Vet_4.113) //",
    "GK21soksvppu:859": " etac chrutvā vacas tasya rājā vīravarasya saḥ /",
    "GK21soksvppu:860": " sutarāṃ vismayāviṣṭo dṛṣṭodanto vyacintayat // SoKss_12,11.114 (Vet_4.114) //",
    "GK21soksvppu:861": " aho samudragambhīradhīracittā manasvinaḥ /",
    "GK21soksvppu:862": " kṛtvāpy ananyasāmānyam ullekhaṃ nodgiranti ye // SoKss_12,11.115 (Vet_4.115) //",
    "GK21soksvppu:863": " ity ādy ākalayaṃs tūṣṇīṃ prāsādād avaruhya saḥ /",
    "GK21soksvppu:864": " praviśyāntaḥpuraṃ rājā rātriśeṣaṃ nināya tam // SoKss_12,11.116 (Vet_4.116) //",
    "GK21soksvppu:865": " prātaś cāsthānasamaye darśanopagatasthite /",
    "GK21soksvppu:866": " tasmin vīravare prītas tathā kṛtsnaṃ sa bhūpatiḥ // SoKss_12,11.117 (Vet_4.117) //",
    "GK21soksvppu:867": " tadīyaṃ rātrivṛttāntaṃ mantribhyas tam avarṇayat /",
    "GK21soksvppu:868": " yathā babhūvur āścaryamohitā iva te 'khilāḥ // SoKss_12,11.118 (Vet_4.118) //",
    "GK21soksvppu:869": " dadau tasmai saputrāya prītyā vīravarāya ca /",
    "GK21soksvppu:870": " lāṭadeśe tato rājyaṃ sa karṇāṭayute nṛpaḥ // SoKss_12,11.119 (Vet_4.119) //",
    "GK21soksvppu:871": " tato 'tra tulyavibhavāv anyonyasyopakāriṇau /",
    "GK21soksvppu:872": " āsātāṃ tau sukhaṃ vīravaraśūdrakabhūpatī // SoKss_12,11.120 (Vet_4.120) //",
    "GK21soksvppu:873": " ity ākhyāya kathām etāṃ vetālo 'tyadbhutāṃ tadā /",
    "GK21soksvppu:874": " taṃ trivikramasenaṃ sa rājānam avadat punaḥ // SoKss_12,11.121 (Vet_4.121) //",
    "GK21soksvppu:875": " tad brūhi rājann eteṣu vīraḥ sarveṣu ko 'dhikaḥ /",
    "GK21soksvppu:876": " pūrva eva sa śāpas te yadi jānan na vakṣyasi // SoKss_12,11.122 (Vet_4.122) //",
    "GK21soksvppu:877": " etac chrutvā sa bhūpālo vetālaṃ pratyuvāca tam /",
    "GK21soksvppu:878": " eteṣu śudrako rājā pravīraḥ so 'khileṣv iti // SoKss_12,11.123 (Vet_4.123) //",
    "GK21soksvppu:879": " tato 'bravīt sa vetālo rājan vīravaro na kim /",
    "GK21soksvppu:880": " so 'dhiko yasya tulyo 'syāṃ pṛthvyām eva na jāyate // SoKss_12,11.124 (Vet_4.124) //",
    "GK21soksvppu:881": " tatpatnī nādhikā kiṃ vā strībhutā yānvamanyata /",
    "GK21soksvppu:882": " tathopahārapaśutāṃ sūnoḥ pratyakṣadarśinī // SoKss_12,11.125 (Vet_4.125) //",
    "GK21soksvppu:883": " sa vā sattvavaro nātra tatputro 'bhyadhikaḥ katham /",
    "GK21soksvppu:884": " bālasyāpi sato yasya sattvotkarṣaḥ sa tādṛśaḥ // SoKss_12,11.126 (Vet_4.126) //",
    "GK21soksvppu:885": " tat kasmāc chudrakaṃ bhūpam ebhyas tvaṃ bhāṣase 'dhikam /",
    "GK21soksvppu:886": " ity uktavantaṃ vetālaṃ sa jagāda punar nṛpaḥ // SoKss_12,11.127 (Vet_4.127) //",
    "GK21soksvppu:887": " maivaṃ vīravaras tāvat sa tādṛkkulaputrakaḥ /",
    "GK21soksvppu:888": " tasya prāṇaiḥ sutair dāraiḥ svāmisaṃrakṣaṇaṃ vratam // SoKss_12,11.128 (Vet_4.128) //",
    "GK21soksvppu:889": " tatpatnī sāpi kulajā sādvī patyekadevatā /",
    "GK21soksvppu:890": " bhartṛvartmānusāreṇa tasyā dharmo 'stu ko 'paraḥ // SoKss_12,11.129 (Vet_4.129) //",
    "GK21soksvppu:891": " tābhyāṃ jātas tu tadrūpa eva sattvavaro 'pi saḥ /",
    "GK21soksvppu:892": " yādṛśās tantavaḥ kāmaṃ tādṛśo jāyate paṭaḥ // SoKss_12,11.130 (Vet_4.130) //",
    "GK21soksvppu:893": " yeṣāṃ prāṇais tu bhṛtyānāṃ nṛpair ātmābhirakṣyate /",
    "GK21soksvppu:894": " teṣām arthe tyajandehaṃ śudrako 'tra viśiṣyate // SoKss_12,11.131 (Vet_4.131) //",
    "GK21soksvppu:895": " ity ākarṇya vacaḥ sa tasya nṛpater aṃsād asaṃlakṣitaḥ",
    "GK21soksvppu:896": " vetālaḥ sahasā yayau nijapadaṃ bhūyo 'pi tanmāyayā /",
    "GK21soksvppu:897": " rājāpy uccalito babhūva punar apy ānetum etaṃ pathā",
    "GK21soksvppu:898": " pūrveṇaiva suniścitaḥ pitṛvane tasmin sa tasyāṃ niśi // SoKss_12,11.132 (Vet_4.132) //",
    "GK21soksvppu:899": " dvādaśas taraṅgaḥ /",
    "GK21soksvppu:900": " tatas tasya punar gatvā śiṃśapāśākhino 'ntikam /",
    "GK21soksvppu:901": " tathaivollambamānaṃ taṃ dṛṣṭvā naraśarīragam // SoKss_12,12.1 (Vet_5.1) //",
    "GK21soksvppu:902": " vetālam avatāryaiva kṛtvāsmai bahu vaikṛtam /",
    "GK21soksvppu:903": " sa trivikramaseno drāg gantuṃ pravavṛte tataḥ // SoKss_12,12.2 (Vet_5.2) //",
    "GK21soksvppu:904": " āgacchantaṃ ca taṃ tūṣṇīṃ vetālaḥ pūrvavatpathi /",
    "GK21soksvppu:905": " rātrau mahāśmaśāne 'tra skandhastho vyājahāra saḥ // SoKss_12,12.3 (Vet_5.3) //",
    "GK21soksvppu:906": " rājann abhiniviṣṭo 'si kaṣṭe 'tyantapriyo 'si ca /",
    "GK21soksvppu:907": " tat te cetovinodāya varṇayāmi kathāṃ śṛṇu // SoKss_12,12.4 (Vet_5.4) //",
    "GK21soksvppu:908": " ujjayinyām abhūd vipraḥ puṇyasenasya bhūpateḥ /",
    "GK21soksvppu:909": " anujīvī priyo 'mātyo harisvāmīti sadguṇaḥ // SoKss_12,12.5 (Vet_5.5) //",
    "GK21soksvppu:910": " tasyātmano 'nurūpāyāṃ bhāryāyāṃ gṛhamedhinaḥ /",
    "GK21soksvppu:911": " guṇavān sadṛśaḥ putro devasvāmīty ajāyata // SoKss_12,12.6 (Vet_5.6) //",
    "GK21soksvppu:912": " tadvac cānanya sāmānya rūpalāvaṇya viśrutā /",
    "GK21soksvppu:913": " kanyā somaprabhā nāma tasyānvarthodapadyata // SoKss_12,12.7 (Vet_5.7) //",
    "GK21soksvppu:914": " sā pradeyā satī kanyā rūpotkarṣābhimāninī /",
    "GK21soksvppu:915": " mātur mukhena pitaraṃ bhrātaraṃ ca jagāda tam // SoKss_12,12.8 (Vet_5.8) //",
    "GK21soksvppu:916": " śūrasya jñānino vāhaṃ deyā vijñānino 'pi vā /",
    "GK21soksvppu:917": " anyasmai nāsmi dātavyā kāryaṃ majjīvitena cet // SoKss_12,12.9 (Vet_5.9) //",
    "GK21soksvppu:918": " tac chrutvā tādṛśaṃ tasyāś cinvann ekatamaṃ varam /",
    "GK21soksvppu:919": " tatpitā sa harisvāmī yāvac cintāṃ vahaty alam // SoKss_12,12.10 (Vet_5.10) //",
    "GK21soksvppu:920": " tāvad vyasarjī rajñā sa puṇyasenena dūtyayā /",
    "GK21soksvppu:921": " saṃdhyarthaṃ vigrahāyāta dākṣiṇātyanṛpāntikam // SoKss_12,12.11 (Vet_5.11) //",
    "GK21soksvppu:922": " kṛtakāryaś ca tatrāsāv ekenābhyetya tāṃ sutām /",
    "GK21soksvppu:923": " yācito 'bhūd dvijāgryeṇa śrutatadrūpasaṃpadā // SoKss_12,12.12 (Vet_5.12) //",
    "GK21soksvppu:924": " vijñānino jñānino vā śūrād vā nāparaṃ patim /",
    "GK21soksvppu:925": " matputrīcchati tat teṣāṃ madhyāt kathaya ko bhavān // SoKss_12,12.13 (Vet_5.13) //",
    "GK21soksvppu:926": " ity uktas tena bhāryārthaḥ sa harisvāminā dvijaḥ /",
    "GK21soksvppu:927": " ahaṃ jānāmi vijñānam iti taṃ pratyabhāṣata // SoKss_12,12.14 (Vet_5.14) //",
    "GK21soksvppu:928": " tarhi tad darśayasveti puna uktaś ca tena saḥ /",
    "GK21soksvppu:929": " vijñānī kalpayāmāsa svaśaktyā dyucaraṃ ratham // SoKss_12,12.15 (Vet_5.15) //",
    "GK21soksvppu:930": " māyāyantrarathe tatra taṃ harisvāminaṃ kṣaṇāt /",
    "GK21soksvppu:931": " āropya nītvā svargādīṃ lokāṃs tasmā adarśayat // SoKss_12,12.16 (Vet_5.16) //",
    "GK21soksvppu:932": " ānināya ca tuṣṭaṃ taṃ tatraiva kaṭakaṃ punaḥ /",
    "GK21soksvppu:933": " dākṣiṇātyasya nṛpater yatrāyātaḥ sa kāryataḥ // SoKss_12,12.17 (Vet_5.17) //",
    "GK21soksvppu:934": " tataḥ so 'smai harisvāmī pratiśuśrāva tāṃ sutām /",
    "GK21soksvppu:935": " vijñānine vivāhaṃ ca niścikāyāhni saptame // SoKss_12,12.18 (Vet_5.18) //",
    "GK21soksvppu:936": " tatkālam ujjayinyām apy anyenaitya dvijanmanā /",
    "GK21soksvppu:937": " devasvāmī sa tatputraḥ svasāraṃ tām ayācyata // SoKss_12,12.19 (Vet_5.19) //",
    "GK21soksvppu:938": " jñānivijñāniśūrebhyo nānyam icchati sā patim /",
    "GK21soksvppu:939": " iti tenāpi so 'py uktaḥ śūram ātmānam abhyadhāt // SoKss_12,12.20 (Vet_5.20) //",
    "GK21soksvppu:940": " tato darśitaśastrāstraśriye tasmai dvijo 'nujām /",
    "GK21soksvppu:941": " devasvāmī sa śūrāya dātuṃ tāṃ pratyapadyata // SoKss_12,12.21 (Vet_5.21) //",
    "GK21soksvppu:942": " saptame 'hni ca tatraiva vivāhaṃ gaṇakoktitaḥ /",
    "GK21soksvppu:943": " tasyāpi so 'bhyadhān mātuḥ parokṣaṃ kṛtaniścayaḥ // SoKss_12,12.22 (Vet_5.22) //",
    "GK21soksvppu:944": " tanmātāpi harisvāmibhāryā tatkalam eva sā /",
    "GK21soksvppu:945": " kenāpy etya tṛtīyena sutāṃ tāṃ yācitā pṛthak // SoKss_12,12.23 (Vet_5.23) //",
    "GK21soksvppu:946": " jñānī śūro 'tha vijñānī bhartāsmad duhitur mataḥ /",
    "GK21soksvppu:947": " ity uktaś ca tayā mātar ahaṃ jñānīti so 'bhyadhāt // SoKss_12,12.24 (Vet_5.24) //",
    "GK21soksvppu:948": " pṛṣṭvā bhūtaṃ bhaviṣyac ca tasmai tāṃ jñānine sutām /",
    "GK21soksvppu:949": " pratijajñe pradātuṃ sāpy ahni tatraiva saptame // SoKss_12,12.25 (Vet_5.25) //",
    "GK21soksvppu:950": " anyedyuś cāgataḥ so 'tra harisvāmī yathā kṛtam /",
    "GK21soksvppu:951": " patnyaiḥ putrāya cācakhyau taṃ kanyādānaniścayam // SoKss_12,12.26 (Vet_5.26) //",
    "GK21soksvppu:952": " tau ca taṃ svakṛtaṃ tasmai bhinnaṃ bhinnam avocatām /",
    "GK21soksvppu:953": " so 'pi tenākulo jajñe varatrayanimantraṇāt // SoKss_12,12.27 (Vet_5.27) //",
    "GK21soksvppu:954": " athodvāhadine tasmin harisvāmigṛhe varāḥ /",
    "GK21soksvppu:955": " āyayur jñānivijñāniśūrās tatra trayo 'pi te // SoKss_12,12.28 (Vet_5.28) //",
    "GK21soksvppu:956": " tatkālaṃ cātra sā citraṃ kanyā somaprabhā vadhuḥ /",
    "GK21soksvppu:957": " aśaṅkitaṃ gatā kvāpi na vicityāpy alabhyata // SoKss_12,12.29 (Vet_5.29) //",
    "GK21soksvppu:958": " tato 'bravīd dharisvāmī jñāninaṃ taṃ sasaṃbhramaḥ /",
    "GK21soksvppu:959": " jñāninn idānīṃ brūhy āśu duhitā me kva sā gatā // SoKss_12,12.30 (Vet_5.30) //",
    "GK21soksvppu:960": " tac chrutvā so 'vadaj jñānī rākṣasenāpahṛtya sā /",
    "GK21soksvppu:961": " nītā vindhyāṭavīṃ dhūmaśikhena vasatiṃ nijām // SoKss_12,12.31 (Vet_5.31) //",
    "GK21soksvppu:962": " ity ukto jñāninā bhīto harisvāmī jagāda saḥ /",
    "GK21soksvppu:963": " hā dhik kathaṃ sā prapyeta vivāhaś cāpi hā katham // SoKss_12,12.32 (Vet_5.32) //",
    "GK21soksvppu:964": " śrutvaitat prāha vijñānī dhīro bhava nayāmi vaḥ /",
    "GK21soksvppu:965": " tatrādhunaiva yatraiṣo jñānī vadati tāṃ sthitām // SoKss_12,12.33 (Vet_5.33) //",
    "GK21soksvppu:966": " ity uktvā tatkṣaṇaṃ kṛtvā rathaṃ sarvāstrasaṃyutam /",
    "GK21soksvppu:967": " tatrāropya harisvāmijñāniśūrān khagāmini // SoKss_12,12.34 (Vet_5.34) //",
    "GK21soksvppu:968": " tān sa saṃprāpayāmāsa kṣaṇād vindhyāṭavībhuvi /",
    "GK21soksvppu:969": " jñāninā tāṃ samākhyātāṃ vasatiṃ tatra rakṣasaḥ // SoKss_12,12.35 (Vet_5.35) //",
    "GK21soksvppu:970": " tatra taṃ rākṣasaṃ kruddhaṃ jñātavṛttāntanirgatam /",
    "GK21soksvppu:971": " śūro 'tha yodhayāmāsa harisvāmipuraskṛtaḥ // SoKss_12,12.36 (Vet_5.36) //",
    "GK21soksvppu:972": " tadāścaryam abhūd yuddhaṃ tayor mānuṣarakṣasoḥ /",
    "GK21soksvppu:973": " citrāstrayodhinoḥ stryarthaṃ rāmarāvaṇayor iva // SoKss_12,12.37 (Vet_5.37) //",
    "GK21soksvppu:974": " kṣaṇena ca sa saṅgrāmadurmadasyāpi rakṣasaḥ /",
    "GK21soksvppu:975": " ardhacandreṇa bāṇena śūras tasyācchinac chiraḥ // SoKss_12,12.38 (Vet_5.38) //",
    "GK21soksvppu:976": " hate rakṣasi tāṃ somaprabhām āptāṃ tadāspadāt /",
    "GK21soksvppu:977": " ādāya vijñānirathenājagmus te tato 'khilāḥ // SoKss_12,12.39 (Vet_5.39) //",
    "GK21soksvppu:978": " harisvāmigṛhaṃ prāpya teṣāṃ lagne 'py upasthite /",
    "GK21soksvppu:979": " jñānivijñāniśūrāṇāṃ vivāda udabhūn mahān // SoKss_12,12.40 (Vet_5.40) //",
    "GK21soksvppu:980": " jñānī jagāda nāhaṃ cej jānīyāṃ tad iyaṃ katham /",
    "GK21soksvppu:981": " prāpyeta kanyā gūḍhasthā deyā mahyam asāv itaḥ // SoKss_12,12.41 (Vet_5.41) //",
    "GK21soksvppu:982": " vijñānī tv avadan nāhaṃ kuryāṃ ced vyomagaṃ ratham /",
    "GK21soksvppu:983": " gamāgamau kathaṃ syātāṃ devānām iva vaḥ kṣaṇāt // SoKss_12,12.42 (Vet_5.42) //",
    "GK21soksvppu:984": " kathaṃ syāc cārathaṃ yuddhaṃ rathinā rakṣasā saha /",
    "GK21soksvppu:985": " tasmān mahyam iyaṃ deyā lagno hy eṣa mayājitaḥ // SoKss_12,12.43 (Vet_5.43) //",
    "GK21soksvppu:986": " śūro 'py uvāca hanyāṃ cen nāhaṃ taṃ rākṣasaṃ raṇe /",
    "GK21soksvppu:987": " tad yuvābhyāṃ kṛte yatne 'py etāṃ kanyāṃ ka ānayet // SoKss_12,12.44 (Vet_5.44) //",
    "GK21soksvppu:988": " tan mahyam eṣā dātavyety evaṃ teṣu vivādiṣu /",
    "GK21soksvppu:989": " harisvāmī kṣaṇaṃ tūṣṇīm āsīd udbhrāntamānasaḥ // SoKss_12,12.45 (Vet_5.45) //",
    "GK21soksvppu:990": " tat kasmai sātra deyeti rājan vadatu me bhavān /",
    "GK21soksvppu:991": " na vadiṣyasi jānaṃś cet tat te mūrdhā sphuṭiṣyati // SoKss_12,12.46 (Vet_5.46) //",
    "GK21soksvppu:992": " iti vetālatas tasmāc chrutvā maunaṃ vihāya ca /",
    "GK21soksvppu:993": " sa trivikramasenas tam uvācaivaṃ mahīpatiḥ // SoKss_12,12.47 (Vet_5.47) //",
    "GK21soksvppu:994": " śūrāya sā pradātavyā yena prāṇapaṇodyamāt /",
    "GK21soksvppu:995": " arjitā bahuvīryeṇa hatvā taṃ yudhi rākṣasam // SoKss_12,12.48 (Vet_5.48) //",
    "GK21soksvppu:996": " jñānivijñāninau tv asya dhātrā karmakarau kṛtau /",
    "GK21soksvppu:997": " sadā gaṇakatakṣāṇau paropakaraṇe na kim // SoKss_12,12.49 (Vet_5.49) //",
    "GK21soksvppu:998": " ity uktaṃ manujapater niśamya tasya skandhāgrāt sapadi sa pūrvavaj jagāma /",
    "GK21soksvppu:999": " vetālo nijapadam eva so 'pi rājānudvegaḥ punar api taṃ prati pratasthe // SoKss_12,12.50 (Vet_5.50) //",
    "GK21soksvppu:1000": " trayodaśas taraṅgaḥ /",
    "GK21soksvppu:1001": " tato gatvā punas tasmāt prāpya taṃ śiṃśapātaroḥ /",
    "GK21soksvppu:1002": " vetālaṃ prāgvad ādāya skandhe maunena bhūpatiḥ // SoKss_12,13.1 (Vet_6.1) //",
    "GK21soksvppu:1003": " sa trivikramaseno 'tra yāvad āgacchati drutam /",
    "GK21soksvppu:1004": " tāvat pathi sa vetālo bhūyo 'py evam uvāca tam // SoKss_12,13.2 (Vet_6.2) //",
    "GK21soksvppu:1005": " rājan sudhīḥ susattvaś ca bhavāṃs tena priyo 'si me /",
    "GK21soksvppu:1006": " ato vinodinīṃ vacmi kathāṃ praśnaṃ ca me śṛṇu // SoKss_12,13.3 (Vet_6.3) //",
    "GK21soksvppu:1007": " āsīd rājā yaśaḥketur iti khyāto mahītale /",
    "GK21soksvppu:1008": " tasya śobhāvatī nāma rājadhāny abhavat purī // SoKss_12,13.4 (Vet_6.4) //",
    "GK21soksvppu:1009": " tasyām abhūn nagaryāṃ ca gauryāyatanam uttamam /",
    "GK21soksvppu:1010": " tasya dakṣiṇataś cāsīd gaurītīrthābhidhaṃ saraḥ // SoKss_12,13.5 (Vet_6.5) //",
    "GK21soksvppu:1011": " tasyāṣāḍhacaturdaśyāṃ śuklāyāṃ prativatsaram /",
    "GK21soksvppu:1012": " yātrāyāṃ snātum eti sma nānādigbhyo mahājanaḥ // SoKss_12,13.6 (Vet_6.6) //",
    "GK21soksvppu:1013": " ekadā ca tithau tasyāṃ snātum atrāyayau yuvā /",
    "GK21soksvppu:1014": " rajako dhavalo nāma grāmād brahmasthalābhidhāt // SoKss_12,13.7 (Vet_6.7) //",
    "GK21soksvppu:1015": " so 'paśyad rajakasyātra tīrthe snānāgatāṃ sutām /",
    "GK21soksvppu:1016": " kanyāṃ śuddhapaṭākhyasya nāmnā madanasundarīm // SoKss_12,13.8 (Vet_6.8) //",
    "GK21soksvppu:1017": " indor lāvaṇyahāriṇyā tayā sa hṛtamānasaḥ /",
    "GK21soksvppu:1018": " anviṣya tannāmakule kāmārto 'tha gṛhaṃ yayau // SoKss_12,13.9 (Vet_6.9) //",
    "GK21soksvppu:1019": " tatrānavasthitas tiṣṭhan nirāhāras tayā vinā /",
    "GK21soksvppu:1020": " pṛṣṭho mātrārtayā tasyai tac chaśaṃsa manogatam // SoKss_12,13.10 (Vet_6.10) //",
    "GK21soksvppu:1021": " sā gatvā vimalākhyāya tat svabhartre nyavedayat /",
    "GK21soksvppu:1022": " so 'py āgatya tathāvasthaṃ dṛṣṭvā taṃ sutam abhyadhāt // SoKss_12,13.11 (Vet_6.11) //",
    "GK21soksvppu:1023": " kiṃ viṣīdasi putraivam aduṣprāpye 'pi vāñchite /",
    "GK21soksvppu:1024": " sa hi madyācitaḥ śuddhapaṭo dāsyati te sutām // SoKss_12,13.12 (Vet_6.12) //",
    "GK21soksvppu:1025": " anyūnā hi vayaṃ tasmāt kulenārthena karmaṇā /",
    "GK21soksvppu:1026": " taṃ vedmy ahaṃ sa māṃ vetti tenaitan me na duḥkaram // SoKss_12,13.13 (Vet_6.13) //",
    "GK21soksvppu:1027": " ity āśvāsya sa taṃ putram āhārādau pravartya ca /",
    "GK21soksvppu:1028": " tadyukto vimalo 'nyedyur yayau śuddhapaṭāspadam // SoKss_12,13.14 (Vet_6.14) //",
    "GK21soksvppu:1029": " yayāce cātra putrasya tasyārthe dhavalasya saḥ /",
    "GK21soksvppu:1030": " kanyāṃ tasmāt sa cāsmai tāṃ pratiśuśrāva sādaram // SoKss_12,13.15 (Vet_6.15) //",
    "GK21soksvppu:1031": " lagnaṃ niścitya cānyedyus tāṃ sa śuddhapaṭaḥ sutām /",
    "GK21soksvppu:1032": " dhavalāya dadau tasmai tulyāṃ madanasundarīm // SoKss_12,13.16 (Vet_6.16) //",
    "GK21soksvppu:1033": " kṛtodvāhaś ca sa tayā sākaṃ darśanasaktayā /",
    "GK21soksvppu:1034": " bhāryayā svapitur gehaṃ jagāma dhavalaḥ kṛtī // SoKss_12,13.17 (Vet_6.17) //",
    "GK21soksvppu:1035": " sukhasthitasya tasyātha kadācic chvaśurātmajaḥ /",
    "GK21soksvppu:1036": " tasyā madanasundaryā bhrātā tatrāgato 'bhavat // SoKss_12,13.18 (Vet_6.18) //",
    "GK21soksvppu:1037": " sa kṛtapraśrayaḥ sarvaiḥ svasrāśliṣyābhinanditaḥ /",
    "GK21soksvppu:1038": " saṃbandhipṛṣṭakuśalo viśrāntaś ca jagāda tān // SoKss_12,13.19 (Vet_6.19) //",
    "GK21soksvppu:1039": " ahaṃ madanasundaryā jāmātuś ca nimantraṇe /",
    "GK21soksvppu:1040": " tātena preṣito yasmād devīpūjotsavo 'sti naḥ // SoKss_12,13.20 (Vet_6.20) //",
    "GK21soksvppu:1041": " śraddhāya caitat tadvākyaṃ yathārhaiḥ pānabhojanaiḥ /",
    "GK21soksvppu:1042": " te saṃbandhyādayaḥ sarve tad ahas tam upācaran // SoKss_12,13.21 (Vet_6.21) //",
    "GK21soksvppu:1043": " prātar madanasundaryā svaśuryeṇa ca tena saḥ /",
    "GK21soksvppu:1044": " sahito dhavalaḥ prāyād gṛhaṃ tac chvāśuraṃ prati // SoKss_12,13.22 (Vet_6.22) //",
    "GK21soksvppu:1045": " prāpya śobhāvatīṃ tāṃ ca purīm ātmatṛtīyakaḥ /",
    "GK21soksvppu:1046": " dadarśa nikaṭaṃ prāpya sa gauryāyatanaṃ mahat // SoKss_12,13.23 (Vet_6.23) //",
    "GK21soksvppu:1047": " nijagāda ca tau bhāryāśvaśuryau śraddhayā tataḥ /",
    "GK21soksvppu:1048": " etam etāṃ bhagavatīṃ paśyāmo devatām iha // SoKss_12,13.24 (Vet_6.24) //",
    "GK21soksvppu:1049": " tac chrutvā sa śvaśuryas taṃ niṣedhaṃ pratyabhāṣata /",
    "GK21soksvppu:1050": " iyanto riktahastāḥ kiṃ paśyāmo devatām iti // SoKss_12,13.25 (Vet_6.25) //",
    "GK21soksvppu:1051": " ahaṃ tāvad vrajāmy eko yuvām atraiva tiṣṭhatam /",
    "GK21soksvppu:1052": " ity uktvā dhavalo draṣṭuṃ devīṃ tāṃ sa tato yayau // SoKss_12,13.26 (Vet_6.26) //",
    "GK21soksvppu:1053": " praviśyāyatanaṃ tasyāḥ praṇamya ca vibhāvya ca /",
    "GK21soksvppu:1054": " tām aṣṭādaśadordaṇḍakhaṇḍitoccaṇḍadānavām // SoKss_12,13.27 (Vet_6.27) //",
    "GK21soksvppu:1055": " pādapadmatalākṣiptamahiṣāsuramardinīm /",
    "GK21soksvppu:1056": " sa vidhipreraṇotpannabuddhir evam acintayat // SoKss_12,13.28 (Vet_6.28) //",
    "GK21soksvppu:1057": " jīvopahārair vividhair imāṃ devīṃ jano 'rcati /",
    "GK21soksvppu:1058": " ahaṃ tu siddhyai kiṃ naitāṃ prīṇāmy ātmopahārataḥ // SoKss_12,13.29 (Vet_6.29) //",
    "GK21soksvppu:1059": " iti dhyātvaiva tadgarbhagṛhād ādāya nirjanāt /",
    "GK21soksvppu:1060": " khaḍgaṃ sāṃyātrikaiḥ kaiścid devyāḥ prāk prābhṛtīkṛtam // SoKss_12,13.30 (Vet_6.30) //",
    "GK21soksvppu:1061": " baddhvā śiroruhair ghaṇṭāśṛṅkhalāyāṃ nijaṃ śiram /",
    "GK21soksvppu:1062": " cicchedaitena khaḍgena tac chinnaṃ cāpatad bhuvi // SoKss_12,13.31 (Vet_6.31) //",
    "GK21soksvppu:1063": " ciraṃ yāvat sa nāyāti tāvad gatvā tam īkṣitum /",
    "GK21soksvppu:1064": " tatraiva devībhavane tacchvaśuryo viveśa saḥ // SoKss_12,13.32 (Vet_6.32) //",
    "GK21soksvppu:1065": " so 'pi dṛṣṭvā tam utkṛttamūrdhānaṃ bhaginīpatim /",
    "GK21soksvppu:1066": " vyāmohitas tathaiva svaṃ śiras tenāsinācchinat // SoKss_12,13.33 (Vet_6.33) //",
    "GK21soksvppu:1067": " so 'pi yāvac ca nāyāti tāvad udbhrāntamānasā /",
    "GK21soksvppu:1068": " taddevībhavanaṃ sāpi yayau madanasundarī // SoKss_12,13.34 (Vet_6.34) //",
    "GK21soksvppu:1069": " praviśya dṛṣṭvaiva patiṃ bhrātaraṃ ca tathāgatau /",
    "GK21soksvppu:1070": " hā kim etad dhatāsmīti vilapanty apatad bhuvi // SoKss_12,13.35 (Vet_6.35) //",
    "GK21soksvppu:1071": " kṣaṇāc cotthāya śocantī tāv akāṇḍahatāv ubhau /",
    "GK21soksvppu:1072": " kiṃ mamāpy adhunānena jīvitenety acintayat // SoKss_12,13.36 (Vet_6.36) //",
    "GK21soksvppu:1073": " vyajijñapac ca devīṃ tāṃ dehatyāgonmukhī satī /",
    "GK21soksvppu:1074": " devi saubhāgyacāritravidhānaikādhidevate // SoKss_12,13.37 (Vet_6.37) //",
    "GK21soksvppu:1075": " adhyāsitaśarīrārdhe bhartur māraripor api /",
    "GK21soksvppu:1076": " aśeṣalalanālokaśaraṇye duḥkhahāriṇi // SoKss_12,13.38 (Vet_6.38) //",
    "GK21soksvppu:1077": " hṛtāv ekapade kasmād bhartā bhrātā ca me tvayā /",
    "GK21soksvppu:1078": " na yuktam etan mayi te nityabhaktā hy ahaṃ tvayi // SoKss_12,13.39 (Vet_6.39) //",
    "GK21soksvppu:1079": " tan me śritāyāḥ śaraṇaṃ śṛṇv ekaṃ kṛpaṇaṃ vacaḥ /",
    "GK21soksvppu:1080": " etāṃ tāvat tyajāmy atra daurbhāgyopahatāṃ tanum // SoKss_12,13.40 (Vet_6.40) //",
    "GK21soksvppu:1081": " janiṣye devi bhūyas tu yatra kutrāpi janmani /",
    "GK21soksvppu:1082": " tatraitāv eva bhūyāstāṃ dvau bhartṛbhrātarau mama // SoKss_12,13.41 (Vet_6.41) //",
    "GK21soksvppu:1083": " iti saṃstutya vijñapya devīṃ natvā ca tāṃ punaḥ /",
    "GK21soksvppu:1084": " pāśaṃ viracayāmāsa latayāśokapādape // SoKss_12,13.42 (Vet_6.42) //",
    "GK21soksvppu:1085": " tatrārpayati yāvac ca pāśe kaṇṭhaṃ vitatya sā /",
    "GK21soksvppu:1086": " tāvat tatroccacāraivaṃ bhāratī gaganāṅgaṇāt // SoKss_12,13.43 (Vet_6.43) //",
    "GK21soksvppu:1087": " mā kṛthāḥ sāhasaṃ putri bālāyā api te 'munā /",
    "GK21soksvppu:1088": " sattvotkarṣeṇa tuṣṭāsmi pāśam etaṃ parityaja // SoKss_12,13.44 (Vet_6.44) //",
    "GK21soksvppu:1089": " saṃśleṣaya śiraḥ svaṃ svaṃ bhartṛbhrātṛkabandhayoḥ /",
    "GK21soksvppu:1090": " uttiṣṭhatāṃ te jīvantāv etau dvāv api madvarāt // SoKss_12,13.45 (Vet_6.45) //",
    "GK21soksvppu:1091": " etac chrutvaiva saṃtyajya pāśaṃ harṣād upetya sā /",
    "GK21soksvppu:1092": " avibhāvyātirabhasād bhrāntā madanasundarī // SoKss_12,13.46 (Vet_6.46) //",
    "GK21soksvppu:1093": " bālā bhartṛśiro bhrātṛdehena samayojayat /",
    "GK21soksvppu:1094": " bhartṛdehena ca bhrātṛśiro vidhiniyogataḥ // SoKss_12,13.47 (Vet_6.47) //",
    "GK21soksvppu:1095": " tato 'kṣatāṅgau jīvantāv ubhāv uttasthatuś ca tau /",
    "GK21soksvppu:1096": " śirovinimayāj jātasaṃkarau kāyayor mithaḥ // SoKss_12,13.48 (Vet_6.48) //",
    "GK21soksvppu:1097": " athānyonyoditasvasvayathāvṛttāntatoṣiṇaḥ /",
    "GK21soksvppu:1098": " praṇamya devīṃ śarvānīṃ yatheṣṭaṃ te yayus trayaḥ // SoKss_12,13.49 (Vet_6.49) //",
    "GK21soksvppu:1099": " yāntī ca dṛṣṭvā svakṛtaṃ śirovinimayaṃ tayoḥ /",
    "GK21soksvppu:1100": " vignā kiṃkāryatāmūḍhā sābhūn madanasundarī // SoKss_12,13.50 (Vet_6.50) //",
    "GK21soksvppu:1101": " tad brūhi rājan ko bhartā tasyāḥ saṃkīrṇayos tayoḥ /",
    "GK21soksvppu:1102": " purvoktaḥ syāt sa śāpas te jānāno na bravīṣi cet // SoKss_12,13.51 (Vet_6.51) //",
    "GK21soksvppu:1103": " ity ākarṇya kathāpraśnaṃ rājā vetālatas tataḥ /",
    "GK21soksvppu:1104": " sa trivikramaseno 'tra tam evaṃ pratyabhāṣata // SoKss_12,13.52 (Vet_6.52) //",
    "GK21soksvppu:1105": " yat saṃsthaṃ tatpatiśiraḥ saiṣa tasyāḥ patis tayoḥ /",
    "GK21soksvppu:1106": " pradhānaṃ ca śiro 'ṅgeṣu pratyabhijñā ca tadgatā // SoKss_12,13.53 (Vet_6.53) //",
    "GK21soksvppu:1107": " ity uktavato nṛpates tasyāṃsāt punar atarkitaḥ sa yayau /",
    "GK21soksvppu:1108": " vetālaḥ sa ca rājā jagāma bhūyas tam ānetum // SoKss_12,13.54 (Vet_6.54) //",
    "GK21soksvppu:1109": " caturdaśas taraṅgaḥ /",
    "GK21soksvppu:1110": " tato gatvā punaḥ prāpya vetālaṃ śiṃśapātaroḥ /",
    "GK21soksvppu:1111": " sa trivikramasenas taṃ skandhe jagrāha bhūpatiḥ // SoKss_12,14.1 (Vet_7.1) //",
    "GK21soksvppu:1112": " gṛhītvā prasthitaṃ taṃ ca vetālaḥ so 'bravīt pathi /",
    "GK21soksvppu:1113": " rājañ śramavinodārthaṃ kathām ākhyāmi te śṛṇu // SoKss_12,14.2 (Vet_7.2) //",
    "GK21soksvppu:1114": " astīha tāmraliptīti purī pūrvāmbudhes taṭe /",
    "GK21soksvppu:1115": " caṇḍasenābhidhānaś ca rājā tasyām abhūt puri // SoKss_12,14.3 (Vet_7.3) //",
    "GK21soksvppu:1116": " parāṅmukhaḥ parastrīṣu yo na saṅgrāmabhūmiṣu /",
    "GK21soksvppu:1117": " hartā ca śatrulakṣmīṇāṃ na paradravyasaṃpadām // SoKss_12,14.4 (Vet_7.4) //",
    "GK21soksvppu:1118": " tasyaikadā dākṣiṇātyo rājaputro janapriyaḥ /",
    "GK21soksvppu:1119": " āyayau sattvaśīlākhyaḥ siṃhadvāre 'tra bhūpateḥ // SoKss_12,14.5 (Vet_7.5) //",
    "GK21soksvppu:1120": " tatra cātmānam āvedya nairdhanyāttaṃ nṛpaṃ prati /",
    "GK21soksvppu:1121": " kapaṭaṃ pāṭayāmāsa rājaputraiḥ sahāparaiḥ // SoKss_12,14.6 (Vet_7.6) //",
    "GK21soksvppu:1122": " tataḥ kārpaṭiko bhūtvā bahūny abdāni tatra saḥ /",
    "GK21soksvppu:1123": " tasthau kurvan sadā sevān naiva prāpa phalaṃ nṛpāt // SoKss_12,14.7 (Vet_7.7) //",
    "GK21soksvppu:1124": " yadi rājānvaye janma nirdhanatvaṃ kim īdṛśam /",
    "GK21soksvppu:1125": " nirdhanatve 'pi kiṃ dhātrā kṛteyaṃ me mahecchatā // SoKss_12,14.8 (Vet_7.8) //",
    "GK21soksvppu:1126": " ayaṃ hi sevamānaṃ mām evaṃ kliṣṭaparicchadam /",
    "GK21soksvppu:1127": " ciraṃ kṣudhāvasīdantaṃ rājā nādyāpi vīkṣate // SoKss_12,14.9 (Vet_7.9) //",
    "GK21soksvppu:1128": " iti yāvac ca sa dhyāyaty atra kārpaṭikas tataḥ /",
    "GK21soksvppu:1129": " tāvad ākheṭakārthaṃ sa niragād ekadā nṛpaḥ // SoKss_12,14.10 (Vet_7.10) //",
    "GK21soksvppu:1130": " tasmin kārpaṭike dhāvaty agre laguḍavāhini /",
    "GK21soksvppu:1131": " jagāma cāśvapādātayutaḥ so 'tha mṛgāṭavīm // SoKss_12,14.11 (Vet_7.11) //",
    "GK21soksvppu:1132": " kṛtākheṭaś ca tatrārān mahāntaṃ mattasūkaram /",
    "GK21soksvppu:1133": " anudhāvan kṣaṇāt prāpad atidūraṃ vanāntaram // SoKss_12,14.12 (Vet_7.12) //",
    "GK21soksvppu:1134": " tatra parṇatṛṇacchannamārge hāritasūkaraḥ /",
    "GK21soksvppu:1135": " śrānto mahāvane so 'tha rājā diṅmoham āyayau // SoKss_12,14.13 (Vet_7.13) //",
    "GK21soksvppu:1136": " ekaḥ kārpaṭikaś cātha sa taṃ vātāśvapṛṣṭhagam /",
    "GK21soksvppu:1137": " prānānapekṣo 'nuyayau padātiḥ kṣuttṛṣārditaḥ // SoKss_12,14.14 (Vet_7.14) //",
    "GK21soksvppu:1138": " taṃ ca dṛṣṭvā tathābhūtam anvāyātaṃ sa bhūpatiḥ /",
    "GK21soksvppu:1139": " sasneham avadat kaccid vetsi mārgaṃ yathāgatam // SoKss_12,14.15 (Vet_7.15) //",
    "GK21soksvppu:1140": " tadākarṇyāñjaliṃ baddhvā sa taṃ kārpaṭiko 'bhyadhāt /",
    "GK21soksvppu:1141": " vedmi kiṃ ca kṣaṇaṃ tāvad iha viśrāmyatu prabhuḥ // SoKss_12,14.16 (Vet_7.16) //",
    "GK21soksvppu:1142": " dyuvadhūmekhalāmadhyamaṇir eṣa hi saṃprati /",
    "GK21soksvppu:1143": " dedīpyate sphuradraśmiśikhājālo 'bjinīpatiḥ // SoKss_12,14.17 (Vet_7.17) //",
    "GK21soksvppu:1144": " etac chrutvā sa rājā taṃ soparodham abhāṣata /",
    "GK21soksvppu:1145": " tarhi kvāpīha pānīyaṃ bhavatā prekṣyatām iti // SoKss_12,14.18 (Vet_7.18) //",
    "GK21soksvppu:1146": " tathety āruhya sa tatas tuṅgaṃ kārpaṭikas tarum /",
    "GK21soksvppu:1147": " nadīṃ dṛṣṭvāvaruhyātha nṛpaṃ tatra nināya tam // SoKss_12,14.19 (Vet_7.19) //",
    "GK21soksvppu:1148": " tad vāhaṃ ca viparyānīkṛtaṃ kṛtavivartanam /",
    "GK21soksvppu:1149": " dattāmbuśaṣpakavalaṃ vidadhe vigataśramam // SoKss_12,14.20 (Vet_7.20) //",
    "GK21soksvppu:1150": " kṛtasnānāya rājñe ca pronmucya vasanāñcalāt /",
    "GK21soksvppu:1151": " prakṣālyopānayat tasmai hṛdyāny āmalakāni saḥ // SoKss_12,14.21 (Vet_7.21) //",
    "GK21soksvppu:1152": " etāni kuta ity etaṃ pṛcchantaṃ sa ca bhūpatim /",
    "GK21soksvppu:1153": " evaṃ vyajijñapaj jānusthitaḥ sāmalakāñjaliḥ // SoKss_12,14.22 (Vet_7.22) //",
    "GK21soksvppu:1154": " etadvṛttir ahaṃ nityaṃ vyatītadaśavatsaraḥ /",
    "GK21soksvppu:1155": " carāmy ārādhayan devam anekāntamunivratam // SoKss_12,14.23 (Vet_7.23) //",
    "GK21soksvppu:1156": " tac chrutvā satyanāmā tvaṃ sattvaśīlaḥ kim ucyate /",
    "GK21soksvppu:1157": " ity uktvā sa kṛpākrānto hrītaś cācintayan nṛpaḥ // SoKss_12,14.24 (Vet_7.24) //",
    "GK21soksvppu:1158": " dhiṅ nṛpān kliṣṭam akliṣṭaṃ ye bhṛtyeṣa na jānate /",
    "GK21soksvppu:1159": " dhik ca taṃ parivāraṃ yo na jñāpayati tāṃs tathā // SoKss_12,14.25 (Vet_7.25) //",
    "GK21soksvppu:1160": " iti saṃcintya jagrāha sa rājāmalakadvayam /",
    "GK21soksvppu:1161": " hastāt kārpaṭikasyātha kathaṃcid anubadhnataḥ // SoKss_12,14.26 (Vet_7.26) //",
    "GK21soksvppu:1162": " bhuktvā ca tan nipīyāmbu viśaśrāmātra sa kṣaṇam /",
    "GK21soksvppu:1163": " jagdhāmalakasaṃpītajalakārpaṭikānvitaḥ // SoKss_12,14.27 (Vet_7.27) //",
    "GK21soksvppu:1164": " tataḥ sajjīkṛtaṃ tena vāhaṃ kārpaṭikena saḥ /",
    "GK21soksvppu:1165": " āruhyāgresare tasminn eva mārgapradarśini // SoKss_12,14.28 (Vet_7.28) //",
    "GK21soksvppu:1166": " paścādbhāgam anārūḍhe hayasyābhyarthite 'py alam /",
    "GK21soksvppu:1167": " yayau sa rājā svapuriṃ pathi prāptātmasainikaḥ // SoKss_12,14.29 (Vet_7.29) //",
    "GK21soksvppu:1168": " tatra prakhyāpya tadbhaktiṃ vasubhir viṣayaiś ca tam /",
    "GK21soksvppu:1169": " apūrayat kārpaṭikaṃ na cāmanyata niṣkṛtim // SoKss_12,14.30 (Vet_7.30) //",
    "GK21soksvppu:1170": " tataḥ kṛtārthaḥ pārśve 'sya caṇḍasiṃhasya bhūpateḥ /",
    "GK21soksvppu:1171": " muktakārpaṭikācāraḥ sattvaśīlaḥ sa tasthivān // SoKss_12,14.31 (Vet_7.31) //",
    "GK21soksvppu:1172": " ekadā tena rājñā ca sa siṃhalapateḥ sutām /",
    "GK21soksvppu:1173": " yācituṃ siṃhaladvīpam ātmārthaṃ preṣito 'bhavat // SoKss_12,14.32 (Vet_7.32) //",
    "GK21soksvppu:1174": " tatrābdhivartmanā gacchann arcitābhīṣṭadevataḥ /",
    "GK21soksvppu:1175": " āruroha pravahaṇaṃ rājādiṣṭaiḥ saha dvijaiḥ // SoKss_12,14.33 (Vet_7.33) //",
    "GK21soksvppu:1176": " gate tasmin pravahaṇe madhyabhāgam aśaṅkitam /",
    "GK21soksvppu:1177": " uttasthau jaladhes tasmād dhvajo janitavismayaḥ // SoKss_12,14.34 (Vet_7.34) //",
    "GK21soksvppu:1178": " abhramlihāgraḥ sumahāñ jāmbūnadavinirmitaḥ /",
    "GK21soksvppu:1179": " vicitravarṇavicaladvaijayantīvirājitaḥ // SoKss_12,14.35 (Vet_7.35) //",
    "GK21soksvppu:1180": " tatkālaṃ cātra sahasā samunnamya ghanāvalī /",
    "GK21soksvppu:1181": " bhṛśaṃ varṣitum ārebhe vavau tīvraś ca mārutaḥ // SoKss_12,14.36 (Vet_7.36) //",
    "GK21soksvppu:1182": " tair varṣavātaiḥ sa balād ākṛṣyādhoranair iva /",
    "GK21soksvppu:1183": " āsajyata dhvajastambhe tasmin pravahaṇadvipaḥ // SoKss_12,14.37 (Vet_7.37) //",
    "GK21soksvppu:1184": " tāvac ca sa dhvajas tasmin vāridhau vīciviplute /",
    "GK21soksvppu:1185": " vahanena samaṃ tena prāvartata nimajjitum // SoKss_12,14.38 (Vet_7.38) //",
    "GK21soksvppu:1186": " tato dvijās te tatrasthāś caṇḍasiṃhaṃ svabhūpatim /",
    "GK21soksvppu:1187": " uddiśyodghoṣayāmāsur abhrahmaṇyaṃ bhayākulāḥ // SoKss_12,14.39 (Vet_7.39) //",
    "GK21soksvppu:1188": " tad ākarṇyāsahiṣṇuś ca svāmibhakter anudhvajam /",
    "GK21soksvppu:1189": " sa sattvaśīlo nistriṃśahasto baddhottarīyakaḥ // SoKss_12,14.40 (Vet_7.40) //",
    "GK21soksvppu:1190": " ātmānam akṣipat tatra nirapekṣo mahodadhau /",
    "GK21soksvppu:1191": " udadheḥ kāraṇāśaṅkī vīraḥ pratividhitsayā // SoKss_12,14.41 (Vet_7.41) //",
    "GK21soksvppu:1192": " magne ca tasmin vātormidūrotkṣiptam abhajyata /",
    "GK21soksvppu:1193": " vahanaṃ tac ca tatstāś ca nipetur yādasāṃ mukhe // SoKss_12,14.42 (Vet_7.42) //",
    "GK21soksvppu:1194": " sa ca magno 'mbudhau tatra sattvaśīlo nirīkṣate /",
    "GK21soksvppu:1195": " yāvat tāvad dadarśātra purīṃ divyāṃ na vāridhim // SoKss_12,14.43 (Vet_7.43) //",
    "GK21soksvppu:1196": " tasmin maṇimayasthambhair bhāsvare hemamandire /",
    "GK21soksvppu:1197": " sadratnabaddhasopānavāpīkodyānaśobhini // SoKss_12,14.44 (Vet_7.44) //",
    "GK21soksvppu:1198": " nānāmaṇiśilābhittiratnacitrocchritadhvajam /",
    "GK21soksvppu:1199": " kātyāyanīdevagṛhaṃ merupronnatam aikṣata // SoKss_12,14.45 (Vet_7.45) //",
    "GK21soksvppu:1200": " tatra praṇamya devīṃ tāṃ stutyābhyarcya tadagrataḥ /",
    "GK21soksvppu:1201": " indrajālaṃ kim etat syād ity āścaryād upāviśat // SoKss_12,14.46 (Vet_7.46) //",
    "GK21soksvppu:1202": " tāvac ca devyagragataprabhāmaṇḍalakāntarāt /",
    "GK21soksvppu:1203": " akasmān niragāt kanyā divyodghāṭya kavāṭakam // SoKss_12,14.47 (Vet_7.47) //",
    "GK21soksvppu:1204": " indī varākṣī phullābjavadanā kusumasmitā /",
    "GK21soksvppu:1205": " mṛṇālanālamṛdvaṅgī jaṅgameva sarojinī // SoKss_12,14.48 (Vet_7.48) //",
    "GK21soksvppu:1206": " strīsahasraparīvārā devīgarbhagṛhaṃ ca sā /",
    "GK21soksvppu:1207": " viveśa sattvaśīlasya hṛdayaṃ ca tataḥ samam // SoKss_12,14.49 (Vet_7.49) //",
    "GK21soksvppu:1208": " niragāt kṛtapūjā ca devīgarbhagṛhāt tataḥ /",
    "GK21soksvppu:1209": " na punaḥ sattvaśīlasya hṛdayāt sā kathaṃ cana // SoKss_12,14.50 (Vet_7.50) //",
    "GK21soksvppu:1210": " prāviśat sā ca tatraiva prabhāmaṇḍalakāntare /",
    "GK21soksvppu:1211": " sattvaśīlo 'py asau tasyāḥ paścāt tatra praviṣṭavān // SoKss_12,14.51 (Vet_7.51) //",
    "GK21soksvppu:1212": " praviśya ca dadarśāntar anyad evottamaṃ puram /",
    "GK21soksvppu:1213": " saṃketodyānam iva yat sarvāsāṃ bhogasaṃpadām // SoKss_12,14.52 (Vet_7.52) //",
    "GK21soksvppu:1214": " tatrāntarmaṇiparyaṅkaniṣaṇṇāṃ tāṃ vilokya saḥ /",
    "GK21soksvppu:1215": " kanyām upetya tatpārśve sattvaśīla upāviśat // SoKss_12,14.53 (Vet_7.53) //",
    "GK21soksvppu:1216": " āsīc ca tanmukhāsaktalocano likhito yathā /",
    "GK21soksvppu:1217": " aṅgaiḥ sotkampapulakair vadann āliṅganotkatām // SoKss_12,14.54 (Vet_7.54) //",
    "GK21soksvppu:1218": " dṛṣṭvā ca taṃ smarāviṣṭaṃ ceṭīnām atra sā mukham /",
    "GK21soksvppu:1219": " adrākṣīt tāś ca tatkālam iṅgitajñās tam abruvan // SoKss_12,14.55 (Vet_7.55) //",
    "GK21soksvppu:1220": " atithis tvam iha prāptas tad asmatsvāminīkṛtam /",
    "GK21soksvppu:1221": " bhajasvātithyam uttiṣṭha snāhi bhuṅksva tataḥ param // SoKss_12,14.56 (Vet_7.56) //",
    "GK21soksvppu:1222": " tac chrutvā so 'valambyāśāṃ khatam apy utthitas tataḥ /",
    "GK21soksvppu:1223": " yayau pradarśitāṃ tābhir ekām udyānavāpikām // SoKss_12,14.57 (Vet_7.57) //",
    "GK21soksvppu:1224": " tasyāṃ nimagnaś cottasthau tāmraliptyāṃ sa tatkṣaṇāt /",
    "GK21soksvppu:1225": " caṇḍasiṃhanṛpodyānavāpīmadhyāt sasaṃbhramaḥ // SoKss_12,14.58 (Vet_7.58) //",
    "GK21soksvppu:1226": " tatra prāptam akasmāc ca vikṣyātmānam acintayat /",
    "GK21soksvppu:1227": " aho kim etat kvodyānam idaṃ divyaṃ kva tat puram // SoKss_12,14.59 (Vet_7.59) //",
    "GK21soksvppu:1228": " tatrāmṛtāsārasamaṃ kva tat tasyāś ca darśanam /",
    "GK21soksvppu:1229": " kva cānantaram evedaṃ tadviśleṣamahāviṣam // SoKss_12,14.60 (Vet_7.60) //",
    "GK21soksvppu:1230": " svapnaś ca nāyaṃ suspaṣṭo vinidro 'nubhavo hi me /",
    "GK21soksvppu:1231": " dhruvaṃ pātālakanyābhis tābhir mūḍho 'smi vañcitaḥ // SoKss_12,14.61 (Vet_7.61) //",
    "GK21soksvppu:1232": " iti dhyāyan vinā tāṃ sa kanyām unmādavān iva /",
    "GK21soksvppu:1233": " udyāne tatra babhrāma kāmārto vilalāpa ca // SoKss_12,14.62 (Vet_7.62) //",
    "GK21soksvppu:1234": " tadavasthaṃ ca taṃ dṛṣṭvā piśaṅgaiḥ puṣpareṇubhiḥ /",
    "GK21soksvppu:1235": " vātoddhūtaiḥ parītāṅgaṃ viprayogānalair iva // SoKss_12,14.63 (Vet_7.63) //",
    "GK21soksvppu:1236": " udyānapālā gatvaiva caṇḍasiṃhamahībhṛtam /",
    "GK21soksvppu:1237": " vyajijñapan sa codbhrāntaḥ svayam etya dadarśa tam // SoKss_12,14.64 (Vet_7.64) //",
    "GK21soksvppu:1238": " sāntvayitvā ca papraccha kim idaṃ brūhi naḥ sakhe /",
    "GK21soksvppu:1239": " kva prasthitas tvaṃ kva prāptaḥ kvāstaḥ kva patitaḥ śaraḥ // SoKss_12,14.65 (Vet_7.65) //",
    "GK21soksvppu:1240": " tac chrutvā sa svavṛttāntaṃ tasmai sarva śaśaṃsa tam /",
    "GK21soksvppu:1241": " sattvaśīlo nṛpataye so 'py athaivam acintayat // SoKss_12,14.66 (Vet_7.66) //",
    "GK21soksvppu:1242": " hanta vīro 'pi matpuṇyaiḥ kāmenaiṣo viḍambitaḥ /",
    "GK21soksvppu:1243": " ānṛṇyaṃ gantum etasya labdho hy avasaro mayā // SoKss_12,14.67 (Vet_7.67) //",
    "GK21soksvppu:1244": " ity antaś cintayitvā sa vīro rājā jagāda tam /",
    "GK21soksvppu:1245": " tahri muñca mudhā śokam ahaṃ tvāṃ prāpayāmi tām // SoKss_12,14.68 (Vet_7.68) //",
    "GK21soksvppu:1246": " nītvā tenaiva mārgeṇa priyām asurakanyakām /",
    "GK21soksvppu:1247": " iti cāśvāsayāmāsa taṃ sa snānādinā nṛpaḥ // SoKss_12,14.69 (Vet_7.69) //",
    "GK21soksvppu:1248": " anyedyur mantrivinyastarājyas tena samaṃ ca saḥ /",
    "GK21soksvppu:1249": " prāyāt pravahaṇārūḍhas taddarśitapatho 'mbudhim // SoKss_12,14.70 (Vet_7.70) //",
    "GK21soksvppu:1250": " prāpya tanmadhyabhāgaṃ ca dṛṣṭvā taṃ prāgvad utthitam /",
    "GK21soksvppu:1251": " sapatākaṃ dhvajaṃ sattvaśīlas taṃ nṛpam abhyadhāt // SoKss_12,14.71 (Vet_7.71) //",
    "GK21soksvppu:1252": " so 'yam abhyutthito divyaprabhāvo 'tra mahādhvajaḥ /",
    "GK21soksvppu:1253": " mayi magne 'tra maṅktavyaṃ devenaitam anu dhvajam // SoKss_12,14.72 (Vet_7.72) //",
    "GK21soksvppu:1254": " ity uktvā nikaṭaṃ prāpya dhvajasyāsya nimajjataḥ /",
    "GK21soksvppu:1255": " mārge sa sattvaśīlo 'sau pūrvam ātmānam akṣipat // SoKss_12,14.73 (Vet_7.73) //",
    "GK21soksvppu:1256": " tato rājāpi cikṣepa tatrātmānaṃ tathaiva saḥ /",
    "GK21soksvppu:1257": " anto magnau ca tau kṣipraṃ tad divyaṃ prāpatuḥ puram // SoKss_12,14.74 (Vet_7.74) //",
    "GK21soksvppu:1258": " tatra dṛṣṭvā sa sāścaryo rājā devīṃ praṇamya tām /",
    "GK21soksvppu:1259": " pārvatīṃ sattvaśīlena sahitaḥ samupāviśat // SoKss_12,14.75 (Vet_7.75) //",
    "GK21soksvppu:1260": " tāvac ca niragāt tatra sā sakhījanasaṃgatā /",
    "GK21soksvppu:1261": " rūpinīva prabhā kanyā prabhāmaṇḍalakāt tataḥ // SoKss_12,14.76 (Vet_7.76) //",
    "GK21soksvppu:1262": " iyaṃ sā sumukhīty ukte sattvaśīlena tāṃ nṛpaḥ /",
    "GK21soksvppu:1263": " dṛṣṭvā yuktam abhiṣvaṅgaṃ tasya tasyām amanyata // SoKss_12,14.77 (Vet_7.77) //",
    "GK21soksvppu:1264": " sāpi taṃ vīkṣya rājānaṃ śubhaśārīralakṣaṇam /",
    "GK21soksvppu:1265": " puruṣātiśayo 'pūrvaḥ ko 'yaṃ syād ity acintayat // SoKss_12,14.78 (Vet_7.78) //",
    "GK21soksvppu:1266": " viveśa cāmbikādhāma pūjāyai sā nṛpo 'pi saḥ /",
    "GK21soksvppu:1267": " jagāmodyānam ādāya sattvaśīlam avajñayā // SoKss_12,14.79 (Vet_7.79) //",
    "GK21soksvppu:1268": " kṣaṇāc ca kṛtapūjā sā niragād daityakanyakā /",
    "GK21soksvppu:1269": " yācitvā satpatiprāptiṃ devyā garbhagṛhāntarāt // SoKss_12,14.80 (Vet_7.80) //",
    "GK21soksvppu:1270": " nirgatya sā jagādaikāṃ sakhīṃ sakhi gaveṣyatām /",
    "GK21soksvppu:1271": " yo 'sāv iha mayā dṛṣṭo mahātmā kva sa tiṣṭhati // SoKss_12,14.81 (Vet_7.81) //",
    "GK21soksvppu:1272": " ātithyaṃ gṛhyatām etya prasādaḥ kriyatāṃ tvayā /",
    "GK21soksvppu:1273": " iti caiṣo 'rthyatāṃ pūjyaḥ pumān ko 'py uttamo hy asau // SoKss_12,14.82 (Vet_7.82) //",
    "GK21soksvppu:1274": " evaṃ sakhī tayoktā sā vicityodyānavartine /",
    "GK21soksvppu:1275": " svasvāminīnideśaṃ taṃ prahvā tasmai nyavedayat // SoKss_12,14.83 (Vet_7.83) //",
    "GK21soksvppu:1276": " tac chrutvā sa nṛpo vīraḥ sāvahelam uvāca tām /",
    "GK21soksvppu:1277": " eṣaivātithyam asmākam anyat kim upayujyate // SoKss_12,14.84 (Vet_7.84) //",
    "GK21soksvppu:1278": " etac chrutvā tayā gatvā sakhyā sā śrāvitā tadā /",
    "GK21soksvppu:1279": " mene mānyam udāraṃ taṃ sarvathā daityakanyakā // SoKss_12,14.85 (Vet_7.85) //",
    "GK21soksvppu:1280": " tataś cākṛṣyamāneva dhairyapāśena tena sā /",
    "GK21soksvppu:1281": " nṛpeṇa mānuṣāyogye 'py ātithye niḥspṛhātmanā // SoKss_12,14.86 (Vet_7.86) //",
    "GK21soksvppu:1282": " patyarthaṃ pārvatīsevāparipākasamarpitam /",
    "GK21soksvppu:1283": " matvā tat svayam udyānaṃ viveśāsuraputrikā // SoKss_12,14.87 (Vet_7.87) //",
    "GK21soksvppu:1284": " vicitraśakunālāpair vātāñcitalatābhujaiḥ /",
    "GK21soksvppu:1285": " vikīrṇakusumair ārān nandyamāneva pādapaiḥ // SoKss_12,14.88 (Vet_7.88) //",
    "GK21soksvppu:1286": " upagamya ca sā tatra yathāvat praśrayānatā /",
    "GK21soksvppu:1287": " ātithyagrahaṇārthaṃ taṃ prārthayāmāsa pārthivam // SoKss_12,14.89 (Vet_7.89) //",
    "GK21soksvppu:1288": " tataḥ sa sattvaśīlaṃ tam uddiśyovāca tāṃ nṛpaḥ /",
    "GK21soksvppu:1289": " anena kathitāṃ devīm ihāhaṃ draṣṭum āgataḥ // SoKss_12,14.90 (Vet_7.90) //",
    "GK21soksvppu:1290": " gaurīṃ dhvajapathaprāpyaparamādbhutaketanām /",
    "GK21soksvppu:1291": " sā dṛṣṭā tadanu tvaṃ ca kānyātithyārthitātra naḥ // SoKss_12,14.91 (Vet_7.91) //",
    "GK21soksvppu:1292": " tac chrutvā sābravīt kanyā kautukāt tarhi vīkṣitum /",
    "GK21soksvppu:1293": " āgamyatāṃ dvitīyaṃ me puraṃ trijagadadbhutām // SoKss_12,14.92 (Vet_7.92) //",
    "GK21soksvppu:1294": " evam uktavatīṃ tāṃ ca sa vihasya nṛpo 'bravīt /",
    "GK21soksvppu:1295": " tad apy anenaivoktaṃ me yatra sā snānavāpikā // SoKss_12,14.93 (Vet_7.93) //",
    "GK21soksvppu:1296": " tataḥ sā kanyakāvādīd deva mā smaivam ādiśa /",
    "GK21soksvppu:1297": " na viḍambanaśīlāhaṃ kā vā pūjye viḍambanā // SoKss_12,14.94 (Vet_7.94) //",
    "GK21soksvppu:1298": " ahaṃ hi sattvotkarṣeṇa yuṣmākaṃ kiṃkarīkṛtā /",
    "GK21soksvppu:1299": " tanmama prārthanābhaṅgaṃ naivaivaṃ kartum arhatha // SoKss_12,14.95 (Vet_7.95) //",
    "GK21soksvppu:1300": " etac chrutvā tathety uktvā sattvaśīlasakhaḥ sa tat /",
    "GK21soksvppu:1301": " prabhāmaṇḍalakopāntaṃ yayau rājā tayā saha // SoKss_12,14.96 (Vet_7.96) //",
    "GK21soksvppu:1302": " apāvṛtakavāṭe ca tasminn antas tathaiva saḥ /",
    "GK21soksvppu:1303": " praveśito dadarśāsyās tad divyam aparaṃ puram // SoKss_12,14.97 (Vet_7.97) //",
    "GK21soksvppu:1304": " nitya saṃnaddhasarvartu sadāpuṣpaphaladrumam /",
    "GK21soksvppu:1305": " merupṛṣṭham ivāśeṣaṃ nirmitaṃ ratnakāñcanaiḥ // SoKss_12,14.98 (Vet_7.98) //",
    "GK21soksvppu:1306": " ratnāsane mahārhe taṃ rājānam upaveśya sā /",
    "GK21soksvppu:1307": " yathocitopanītārghyā daityarājasutābravīt // SoKss_12,14.99 (Vet_7.99) //",
    "GK21soksvppu:1308": " kanyāham asurendrasya kālanemer mahātmanaḥ /",
    "GK21soksvppu:1309": " cakrāyudhena ca sa me svargatiṃ prāpitaḥ pitā // SoKss_12,14.100 (Vet_7.100) //",
    "GK21soksvppu:1310": " viśvakarmakṛtaṃ cedaṃ paitṛkaṃ me puradvayam /",
    "GK21soksvppu:1311": " na jarātra na mṛtyuś ca bādhate sarvakāmade // SoKss_12,14.101 (Vet_7.101) //",
    "GK21soksvppu:1312": " idānīṃ ca pitā tvaṃ me sapurāhaṃ vaśe tava /",
    "GK21soksvppu:1313": " ity arpitātmasarvasvāṃ tām uvāca sa bhūpatiḥ // SoKss_12,14.102 (Vet_7.102) //",
    "GK21soksvppu:1314": " yady evaṃ tat sute hy asmai mayā dattāsy anindite /",
    "GK21soksvppu:1315": " sattvaśīlāya vīrāya suhṛde bāndhavāya ca // SoKss_12,14.103 (Vet_7.103) //",
    "GK21soksvppu:1316": " evaṃ devīprasādena mūrteneva nṛpeṇa sā /",
    "GK21soksvppu:1317": " uktā guṇajñā vinatā tat tathety anvamanyata // SoKss_12,14.104 (Vet_7.104) //",
    "GK21soksvppu:1318": " tataḥ kṛtārthaṃ taṃ tasyāḥ kṛtapāṇigrahaṃ nṛpaḥ /",
    "GK21soksvppu:1319": " dattāsurapuraiśvaryaṃ sattvaśīlam uvāca saḥ // SoKss_12,14.105 (Vet_7.105) //",
    "GK21soksvppu:1320": " buktayor āmalakayos tayor ekaṃ mayā tava /",
    "GK21soksvppu:1321": " saṃśodhitam asaṃśuddhād ṛṇī te 'haṃ dvitīyataḥ // SoKss_12,14.106 (Vet_7.106) //",
    "GK21soksvppu:1322": " iti praṇatam uktvā taṃ daityaputrīṃ jagāda tām /",
    "GK21soksvppu:1323": " mārgo me darśyatāṃ yena svapurīṃ prāpnuyām iti // SoKss_12,14.107 (Vet_7.107) //",
    "GK21soksvppu:1324": " tato 'parājitaṃ nāma khaḍgaṃ bhakṣyaṃ phalaṃ ca sā /",
    "GK21soksvppu:1325": " ekaṃ jarāmṛtyuharaṃ tasmai daityasutā dadau // SoKss_12,14.108 (Vet_7.108) //",
    "GK21soksvppu:1326": " tābhyāṃ yuktas tayoktāyāṃ vāpyaṃ magnaḥ svadeśataḥ /",
    "GK21soksvppu:1327": " utthāya sarvasaṃsiddhakāmo 'bhūt sa kramān nṛpaḥ // SoKss_12,14.109 (Vet_7.109) //",
    "GK21soksvppu:1328": " sattvaśīlo 'pi daityastrīpurarājyaṃ śaśāsa saḥ /",
    "GK21soksvppu:1329": " tad brūhi ko 'bdhipatane dvayoḥ sattvādhiko 'nayoḥ // SoKss_12,14.110 (Vet_7.110) //",
    "GK21soksvppu:1330": " iti śrutvā tathā praśnaṃ vetālāc chapabhītitaḥ /",
    "GK21soksvppu:1331": " sa trivikramasenas taṃ bhūpatiḥ pratyabhāṣata // SoKss_12,14.111 (Vet_7.111) //",
    "GK21soksvppu:1332": " etayoḥ sattvaśīlo 'tra sa me sattvādhiko mataḥ /",
    "GK21soksvppu:1333": " sa hy avijñātatattvārtho nirāsthaḥ patito 'mbudhau // SoKss_12,14.112 (Vet_7.112) //",
    "GK21soksvppu:1334": " rājā tu tattvaṃ vijñāya viveśāmbhodhim āsthayā /",
    "GK21soksvppu:1335": " daityakanyāṃ ca nāvañchad asādhyā spṛhayeti saḥ // SoKss_12,14.113 (Vet_7.113) //",
    "GK21soksvppu:1336": " iti tasyākarṇya vaco nirastamaunasya bhūpateḥ skandhāt /",
    "GK21soksvppu:1337": " sa jagāma pūrvavat taṃ vetālaḥ śiṃśapātaruṃ svapadam // SoKss_12,14.114 (Vet_7.114) //",
    "GK21soksvppu:1338": " rājāpi tathaiva sa taṃ punar apy ānetum anujagāma javāt /",
    "GK21soksvppu:1339": " prārabdhe hy asamāpte kārye śithilībhavanti kiṃ sudhiyaḥ // SoKss_12,14.115 (Vet_7.115) //",
    "GK21soksvppu:1340": " pañcadaśas taraṅgaḥ /",
    "GK21soksvppu:1341": " gatvā tāṃ śiṃśapāṃ bhūyo vetālaṃ prāpya bhūmipaḥ /",
    "GK21soksvppu:1342": " taṃ trivikramaseno 'tra skandhe kṛtvoccacāla saḥ // SoKss_12,15.1 (Vet_8.1) //",
    "GK21soksvppu:1343": " prayāntaṃ sa punas taṃ ca vetālaḥ skandhato 'bravīt /",
    "GK21soksvppu:1344": " śramavismṛtaye rājan mattaḥ praśnam imaṃ śṛṇu // SoKss_12,15.2 (Vet_8.2) //",
    "GK21soksvppu:1345": " aṅgadeśe 'grahāro 'sti mahān vṛkṣaghaṭābhidhaḥ /",
    "GK21soksvppu:1346": " viṣṇusvāmīti tatrāsīd dvijo yajvā mahādhanaḥ // SoKss_12,15.3 (Vet_8.3) //",
    "GK21soksvppu:1347": " tasya ca svānurūpāyāṃ patnyāṃ jātāḥ kramāt trayaḥ /",
    "GK21soksvppu:1348": " babhūvus taruṇāḥ putrā divyavaidagdhyaśālinaḥ // SoKss_12,15.4 (Vet_8.4) //",
    "GK21soksvppu:1349": " te pitrā preṣitās tena kūrmahetoḥ kadācana /",
    "GK21soksvppu:1350": " prārabdhayajñena yayus te trayo bhrātaro 'mbudhim // SoKss_12,15.5 (Vet_8.5) //",
    "GK21soksvppu:1351": " prāpya kūrmaṃ tato jyāyān kaniṣṭhau tāv abhāṣata /",
    "GK21soksvppu:1352": " gṛhṇātu yuvayor ekaḥ kūrmaṃ kratukṛte pituḥ // SoKss_12,15.6 (Vet_8.6) //",
    "GK21soksvppu:1353": " aham etaṃ na śaknomi grahītuṃ visrapicchalam /",
    "GK21soksvppu:1354": " ity uktavantaṃ taṃ jyeṣṭhaṃ kaniṣṭhau tāv avocatām // SoKss_12,15.7 (Vet_8.7) //",
    "GK21soksvppu:1355": " tavātra vicikitsā cen nāvayor api sā katham /",
    "GK21soksvppu:1356": " tac chrutvā so 'bravīj jyeṣṭho gṛhṇītaṃ gacchataṃ yuvām // SoKss_12,15.8 (Vet_8.8) //",
    "GK21soksvppu:1357": " pitur yajñakriyālopo bhaved yuṣmatkṛto 'nyathā /",
    "GK21soksvppu:1358": " tato narakapātaḥ syād yuvayos tasya ca dhruvam // SoKss_12,15.9 (Vet_8.9) //",
    "GK21soksvppu:1359": " ity uktāv anujau tena tau vihasya tam ūcatuḥ /",
    "GK21soksvppu:1360": " dharmaṃ vetsy āvayor eva samānam api nātmanaḥ // SoKss_12,15.10 (Vet_8.10) //",
    "GK21soksvppu:1361": " tato jyeṣṭho 'bravīt kiṃ me jānītho naiva caṅgatām /",
    "GK21soksvppu:1362": " ahaṃ bhojanacaṅgo 'smi nārhaḥ spraṣṭuṃ jugupsitam // SoKss_12,15.11 (Vet_8.11) //",
    "GK21soksvppu:1363": " etat tasya vacaḥ śrutvā bhrātaraṃ madhyamo 'bravīt /",
    "GK21soksvppu:1364": " ahaṃ tarhy adhikaś caṅgo nārīcaṅgo vicakṣaṇaḥ // SoKss_12,15.12 (Vet_8.12) //",
    "GK21soksvppu:1365": " madhyamenaivam ukte tu jyāyān puna uvāca saḥ /",
    "GK21soksvppu:1366": " kūrmaṃ gṛhṇātu tarhy eṣa kanīyān āvayor iti // SoKss_12,15.13 (Vet_8.13) //",
    "GK21soksvppu:1367": " tataḥ sa bhrukuṭiṃ kṛtvā kanīyān apy uvāca tau /",
    "GK21soksvppu:1368": " he mūrkhau tūlikācaṅgaś caṅgo 'haṃ hi viśeṣataḥ // SoKss_12,15.14 (Vet_8.14) //",
    "GK21soksvppu:1369": " evaṃ te kalahāsaktās trayo 'pi bhrātaro mithaḥ /",
    "GK21soksvppu:1370": " nirṇayāyābhimānaikagrastāḥ kūrmaṃ vihāya tam // SoKss_12,15.15 (Vet_8.15) //",
    "GK21soksvppu:1371": " rājñaḥ prasenajinnāmnas tatpradeśabhuvo 'ntikam /",
    "GK21soksvppu:1372": " nagaraṃ sahasā jagmur viṭaṅkapuranāmakam // SoKss_12,15.16 (Vet_8.16) //",
    "GK21soksvppu:1373": " tatra pratīhāramukhenāvedyāntaḥ praviśya ca /",
    "GK21soksvppu:1374": " nṛpaṃ vijñāpayāmāsuḥ svavṛttāntaṃ tathaiva te // SoKss_12,15.17 (Vet_8.17) //",
    "GK21soksvppu:1375": " tiṣṭhatehaiva yāvad vaḥ parīkṣiṣye kramād aham /",
    "GK21soksvppu:1376": " ity uktas tena rājñā ca tasthus tatra tatheti te // SoKss_12,15.18 (Vet_8.18) //",
    "GK21soksvppu:1377": " svāhārakāle cānāyya tebhyaḥ so 'grāsanaṃ nṛpaḥ /",
    "GK21soksvppu:1378": " rājārhaṃ dāpayāmāsa ṣaḍrasaṃ svādubhojanam // SoKss_12,15.19 (Vet_8.19) //",
    "GK21soksvppu:1379": " bhuñjāneṣu ca sarveṣu tadaiko bubhuje na saḥ /",
    "GK21soksvppu:1380": " vipro bhojanacaṅgo 'tra jugupsākūṇitānanaḥ // SoKss_12,15.20 (Vet_8.20) //",
    "GK21soksvppu:1381": " kathaṃ na bhojanaṃ bhuṅkte brahman svādu sugandhy api /",
    "GK21soksvppu:1382": " iti rajñā svayaṃ pṛṣṭaḥ śanair vipro jagāda saḥ // SoKss_12,15.21 (Vet_8.21) //",
    "GK21soksvppu:1383": " śavadhūmadurāmodaḥ śālibhakte 'tra vidyate /",
    "GK21soksvppu:1384": " tena nāham idaṃ bhoktum utsahe svādv api prabho // SoKss_12,15.22 (Vet_8.22) //",
    "GK21soksvppu:1385": " ity ukte tena sarve 'pi tatrāghrāya nṛpājñayā /",
    "GK21soksvppu:1386": " ūcuḥ kalamaśālyannam adoṣaṃ tat sugandhi ca // SoKss_12,15.23 (Vet_8.23) //",
    "GK21soksvppu:1387": " sa tu bhojanacaṅgas tan nāśnāt pihitanāsikaḥ /",
    "GK21soksvppu:1388": " tataḥ sa rājā saṃcintya yāvad anviṣyati kramāt // SoKss_12,15.24 (Vet_8.24) //",
    "GK21soksvppu:1389": " tāvan niyogijanatas tad annaṃ bubudhe tathā /",
    "GK21soksvppu:1390": " grāmaśmaśānanikaṭakṣetrasaṃbhavaśālijam // SoKss_12,15.25 (Vet_8.25) //",
    "GK21soksvppu:1391": " tato 'tivismitas tuṣṭaḥ sa rājā tam abhāṣata /",
    "GK21soksvppu:1392": " satyaṃ bhojanacaṅgas tvaṃ tadanyadbhujyatām iti // SoKss_12,15.26 (Vet_8.26) //",
    "GK21soksvppu:1393": " kṛtāhāraś ca sa nṛpo viprān vāsagṛheṣu tān /",
    "GK21soksvppu:1394": " visṛjyānāyayāmāsa svam ekāṃ gaṇikottamām // SoKss_12,15.27 (Vet_8.27) //",
    "GK21soksvppu:1395": " tāṃ ca tasmai dvitīyasmai prāhiṇot kṛtamaṇḍanām /",
    "GK21soksvppu:1396": " viprāya nāricaṅgāya sāyaṃ sarvāṅgasundarīm // SoKss_12,15.28 (Vet_8.28) //",
    "GK21soksvppu:1397": " sā ca vāsagṛhaṃ tasya rājabhṛtyānvitā yayau /",
    "GK21soksvppu:1398": " rākāniśeva purṇendumukhī kaṃdarpadīpinī // SoKss_12,15.29 (Vet_8.29) //",
    "GK21soksvppu:1399": " praviṣṭāyāṃ ca tasyāṃ sa prabhābhāsitaveśmani /",
    "GK21soksvppu:1400": " utpannamūrcchaḥ saṃruddhanāsāgro vāmapāṇinā // SoKss_12,15.30 (Vet_8.30) //",
    "GK21soksvppu:1401": " nārīcaṅgo 'bravīd rājabhṛtyān niṣkāsyatām iti /",
    "GK21soksvppu:1402": " na cen mṛto 'haṃ niryāti gandho 'syāś chāgalo yataḥ // SoKss_12,15.31 (Vet_8.31) //",
    "GK21soksvppu:1403": " ity uktās tena ninyus te vignāṃ tāṃ rājapūruṣāḥ /",
    "GK21soksvppu:1404": " rājño 'ntikaṃ vāravadhūṃ vṛttāntaṃ jagaduś ca tam // SoKss_12,15.32 (Vet_8.32) //",
    "GK21soksvppu:1405": " rājāpy ānāyya tatkālaṃ nārīcaṅgam uvāca tam /",
    "GK21soksvppu:1406": " yeyaṃ śrīkhaṇḍakarpūrakālāgurumadottamaiḥ // SoKss_12,15.33 (Vet_8.33) //",
    "GK21soksvppu:1407": " kṛtaprasādhanā dikṣu prasaraccārusaurabhā /",
    "GK21soksvppu:1408": " tasyā vāravilāsinyā gandhaḥ syāc chāgalaḥ kutaḥ // SoKss_12,15.34 (Vet_8.34) //",
    "GK21soksvppu:1409": " ity ukto 'pi sa rājñā tan nārīcaṅgas tadā na yat /",
    "GK21soksvppu:1410": " pratipede tadā rājā vicārapatito 'bhavat // SoKss_12,15.35 (Vet_8.35) //",
    "GK21soksvppu:1411": " pṛcchaṃś ca yuktyā bubudhe tām ajakṣīravardhitām /",
    "GK21soksvppu:1412": " tanmukhād eva bālatve mātṛdhātrīviyogataḥ // SoKss_12,15.36 (Vet_8.36) //",
    "GK21soksvppu:1413": " tato 'tivismitas tasya nārīcaṅgasya caṅgatām /",
    "GK21soksvppu:1414": " praśaṃsan nṛpatis tasmai tṛtīyāya dvijanmane // SoKss_12,15.37 (Vet_8.37) //",
    "GK21soksvppu:1415": " tadrasāt tūlikācaṅgāyāśu śayyām adāpayat /",
    "GK21soksvppu:1416": " paryaṅkopari vinyastasaptasaṃkhyākatūlikām // SoKss_12,15.38 (Vet_8.38) //",
    "GK21soksvppu:1417": " tasyāṃ ca tūlikācaṅgo mahārhe vāsavesmani /",
    "GK21soksvppu:1418": " suṣvāpa dhautasuślakṣṇapaṭapracchadavāsasi // SoKss_12,15.39 (Vet_8.39) //",
    "GK21soksvppu:1419": " yāmārdha eva ca gate sa rātrau śayanāt tataḥ /",
    "GK21soksvppu:1420": " uttasthau pāṇyavaṣṭabdhapārśvaḥ krandan vyathārditaḥ // SoKss_12,15.40 (Vet_8.40) //",
    "GK21soksvppu:1421": " dadṛśe tasya pārśve ca tatratyai rājapūruṣaiḥ /",
    "GK21soksvppu:1422": " gāḍhalagnasya bālasya mudreva kuṭilāruṇā // SoKss_12,15.41 (Vet_8.41) //",
    "GK21soksvppu:1423": " gatvā ca tais tadākhyātaṃ rājñe rājāpy uvāca tān /",
    "GK21soksvppu:1424": " tūlikānāṃ tale kiṃcin mā syāt tad vīkṣyatām iti // SoKss_12,15.42 (Vet_8.42) //",
    "GK21soksvppu:1425": " gatvekṣante ca te yāvad ekaikaṃ tūlikātalam /",
    "GK21soksvppu:1426": " tāvat sarvatalād āpur vālaṃ paryaṅkapṛṣṭataḥ // SoKss_12,15.43 (Vet_8.43) //",
    "GK21soksvppu:1427": " nītvā cādarśayan rājñe so 'py ānītasya vīkṣya tat /",
    "GK21soksvppu:1428": " tadrūpaṃ tūlikācaṅgasyāṅgaṃ rājā visismiye // SoKss_12,15.44 (Vet_8.44) //",
    "GK21soksvppu:1429": " saptabhyas tūlikābhyo 'sya vālo lagnas tanau khatam /",
    "GK21soksvppu:1430": " iti citrīyamāṇas tāṃ rājā rātriṃ nināya saḥ // SoKss_12,15.45 (Vet_8.45) //",
    "GK21soksvppu:1431": " prātaś cādbhutavaidagdhyasaukumāryā amī iti /",
    "GK21soksvppu:1432": " tebhyas tribhyo 'pi caṅgebhyo hemalakṣatrayaṃ dadau // SoKss_12,15.46 (Vet_8.46) //",
    "GK21soksvppu:1433": " tatas te sukhitās tatra tasthur vismṛtakacchapāḥ /",
    "GK21soksvppu:1434": " pitur vighnitayajñārthaphalopārjitapātakāḥ // SoKss_12,15.47 (Vet_8.47) //",
    "GK21soksvppu:1435": " ity ākhyāya kathādbhutam aṃsaniṣaṇṇaḥ punaḥ sa vetālaḥ /",
    "GK21soksvppu:1436": " papraccha taṃ trivikramasenaṃ pṛthvīpatiṃ praśnam // SoKss_12,15.48 (Vet_8.48) //",
    "GK21soksvppu:1437": " rājan vicintya śāpaṃ pūrvoktaṃ brūhi me tvam eteṣām /",
    "GK21soksvppu:1438": " bhojananārīśayyācaṅgānāṃ ko 'dhikaś caṅgaḥ // SoKss_12,15.49 (Vet_8.49) //",
    "GK21soksvppu:1439": " tac chrutvaiva sa dhīmān vetālaṃ pratyuvāca taṃ nṛpatiḥ /",
    "GK21soksvppu:1440": " aham eṣāṃ niḥkaitavam adhikaṃ jānāmi tūlikācaṅgam // SoKss_12,15.50 (Vet_8.50) //",
    "GK21soksvppu:1441": " yasyāṅge pratyakṣaṃ vālapratibimbam udgataṃ dṛṣṭam /",
    "GK21soksvppu:1442": " itarābhyāṃ hi bhavet tat pūrvaṃ jātv anyato 'vagatam // SoKss_12,15.51 (Vet_8.51) //",
    "GK21soksvppu:1443": " iti tasyoktavato 'ṃsād vetālo bhūpater yayau prāgvat /",
    "GK21soksvppu:1444": " so 'pi tathaiva ca rājā tam anvayāsīd anirviṇṇaḥ // SoKss_12,15.52 (Vet_8.52) //",
    "GK21soksvppu:1445": " ṣoḍaśas taraṅgaḥ /",
    "GK21soksvppu:1446": " tato gatvā punas tasmāc chiṃśapāpādapān nṛpaḥ /",
    "GK21soksvppu:1447": " sa trivikramasenas taṃ skandhe vetālam agrahīt // SoKss_12,16.1 (Vet_9.1) //",
    "GK21soksvppu:1448": " prasthitaś ca tatas tena vetālenābhyadhāyi saḥ /",
    "GK21soksvppu:1449": " rājan kva rājyaṃ kvaitasmiñ śmaśāne bhramaṇaṃ niśi // SoKss_12,16.2 (Vet_9.2) //",
    "GK21soksvppu:1450": " kim etan nekṣase bhūtasaṃkulaṃ rātribhīṣaṇam /",
    "GK21soksvppu:1451": " citādhūmair iva dhvāntair niruddhaṃ pitṛkānanam // SoKss_12,16.3 (Vet_9.3) //",
    "GK21soksvppu:1452": " kaṣṭaṃ kīdṛg graho 'yaṃ te bhikṣos tasyānurodhataḥ /",
    "GK21soksvppu:1453": " tad idaṃ śṛṇu tāvan me praśnaṃ mārgavinodanam // SoKss_12,16.4 (Vet_9.4) //",
    "GK21soksvppu:1454": " avantiṣv asti nagarī yugādau devanirmitā /",
    "GK21soksvppu:1455": " śaivī tanur ivoddāmabhogibhūtivibhūṣitā // SoKss_12,16.5 (Vet_9.5) //",
    "GK21soksvppu:1456": " padmāvatī bhogavatī yā hiraṇyavatīti ca /",
    "GK21soksvppu:1457": " kṛtādiṣu triṣu khyātā kalāv ujjayinīti ca // SoKss_12,16.6 (Vet_9.6) //",
    "GK21soksvppu:1458": " tasyāṃ ca vīradevākhyo rājābhūd bhūbhṛtāṃ varaḥ /",
    "GK21soksvppu:1459": " tasya padmaratir nāma mahādevī babhūva ca // SoKss_12,16.7 (Vet_9.7) //",
    "GK21soksvppu:1460": " so 'tha rājā tayā sākaṃ gatvā mandākinītaṭe /",
    "GK21soksvppu:1461": " haram ārādhayāmāsa tapasā putrakāmyayā // SoKss_12,16.8 (Vet_9.8) //",
    "GK21soksvppu:1462": " ciraṃ tapaḥsthitaś cātra parituṣṭeśvaroditām /",
    "GK21soksvppu:1463": " kṛtasnānārcanavidhiḥ śuśrāvemāṃ giraṃ divaḥ // SoKss_12,16.9 (Vet_9.9) //",
    "GK21soksvppu:1464": " rājann utpatsyate putraḥ śūras tava kulodbhavaḥ /",
    "GK21soksvppu:1465": " kanyā cānanyasāmānyalāvaṇyanyakkṛtāpsarāḥ // SoKss_12,16.10 (Vet_9.10) //",
    "GK21soksvppu:1466": " śrutvaitāṃ nābhasīṃ vāṇīṃ siddhābhīṣṭaḥ sa bhūpatiḥ /",
    "GK21soksvppu:1467": " vīradevaḥ svanagarīm āyayau mahiṣīsakhaḥ // SoKss_12,16.11 (Vet_9.11) //",
    "GK21soksvppu:1468": " tatrāsya śūradevākhye jāte prathamam ātmaje /",
    "GK21soksvppu:1469": " tasyāṃ padmaratau devyāṃ kramād ajani kanyakā // SoKss_12,16.12 (Vet_9.12) //",
    "GK21soksvppu:1470": " anaṅgasyāpi rūpeṇa ratim utpādayed iyam /",
    "GK21soksvppu:1471": " ity anaṅgaratir nāmnā pitrā tena vyadhāyi sā // SoKss_12,16.13 (Vet_9.13) //",
    "GK21soksvppu:1472": " vṛddhiṃ gatāyās tasyāś ca sa pitā sadṛśaṃ varam /",
    "GK21soksvppu:1473": " prepsur ānāyayat pṛthvyāṃ paṭeṣu likhithān nṛpān // SoKss_12,16.14 (Vet_9.14) //",
    "GK21soksvppu:1474": " teṣv eko 'pi na yat tasya tattulyaḥ pratyabhāsata /",
    "GK21soksvppu:1475": " tena rājā sa vātsalyāt tāṃ sutāṃ pratyabhāṣata // SoKss_12,16.15 (Vet_9.15) //",
    "GK21soksvppu:1476": " ahaṃ tāvan na paśyāmi sadṛśaṃ putri te varam /",
    "GK21soksvppu:1477": " tat kuruṣva nṛpān sarvān melayitvā svayaṃvaram // SoKss_12,16.16 (Vet_9.16) //",
    "GK21soksvppu:1478": " etat pitṛvacaḥ śrutvā rājaputrī jagāda sā /",
    "GK21soksvppu:1479": " tāta svayaṃvaraṃ kartuṃ hrepaṇān nāham utsahe // SoKss_12,16.17 (Vet_9.17) //",
    "GK21soksvppu:1480": " kiṃ tv ekaṃ vetti yo 'pūrvaṃ vijñānaṃ svākṛtir yuvā /",
    "GK21soksvppu:1481": " tasmai tvayāhaṃ dātavyā nārtho 'nyenādhikena me // SoKss_12,16.18 (Vet_9.18) //",
    "GK21soksvppu:1482": " ity anaṅgarates tasyāḥ śrutvā svaduhitur vacaḥ /",
    "GK21soksvppu:1483": " tādṛśaṃ tadvaraṃ yāvad anviṣyati sa bhūpatiḥ // SoKss_12,16.19 (Vet_9.19) //",
    "GK21soksvppu:1484": " tāvat tallokato buddhvā catvāras tam upāyayuḥ /",
    "GK21soksvppu:1485": " vīrā vijñānino bhavyāḥ puruṣā dakṣiṇāpathāt // SoKss_12,16.20 (Vet_9.20) //",
    "GK21soksvppu:1486": " te rājñā pūjitās tasmai svaṃ svaṃ vijñānam ekaśaḥ /",
    "GK21soksvppu:1487": " śaśaṃsuḥ saṃnidhau tasyā rājaputryās tadarthinaḥ // SoKss_12,16.21 (Vet_9.21) //",
    "GK21soksvppu:1488": " eko jagāda śūdro 'ham ākhyayā pañcapaṭṭikaḥ /",
    "GK21soksvppu:1489": " pañcāgryavastrayugmāni karomy eko 'ham anvaham // SoKss_12,16.22 (Vet_9.22) //",
    "GK21soksvppu:1490": " tebhya ekaṃ prayacchāmi devāyaikaṃ dvijanmane /",
    "GK21soksvppu:1491": " ekaṃ ca parigṛhṇāmi vāsasor ātmanaḥ kṛte // SoKss_12,16.23 (Vet_9.23) //",
    "GK21soksvppu:1492": " ekaṃ dadāmi bhāryāyai yadi sā bhavatīha me /",
    "GK21soksvppu:1493": " ekaṃ vikrīya cāhārapānādi vidadhāmy aham // SoKss_12,16.24 (Vet_9.24) //",
    "GK21soksvppu:1494": " evaṃ vijñānine 'naṅgaratir me dīyatām iti /",
    "GK21soksvppu:1495": " ity ekenodite tena dvitīyaḥ puruṣo 'bravīt // SoKss_12,16.25 (Vet_9.25) //",
    "GK21soksvppu:1496": " bhāṣājño nāma vaiśyo 'haṃ sarveṣāṃ mṛgapakṣiṇām /",
    "GK21soksvppu:1497": " rutaṃ vedmi tad eṣā me rājaputrī pradīyatām // SoKss_12,16.26 (Vet_9.26) //",
    "GK21soksvppu:1498": " evam ukte dvitīyena tṛtīyaḥ proktavāṃs tataḥ /",
    "GK21soksvppu:1499": " ahaṃ khaḍgadharo nāma doḥśālī kṣatriyo nṛpa // SoKss_12,16.27 (Vet_9.27) //",
    "GK21soksvppu:1500": " na khaḍgavidyāvijñāne pratimallo 'sti me kṣitau /",
    "GK21soksvppu:1501": " tad eṣā tanayā rājaṃs tvayā mahyaṃ vitīryatām // SoKss_12,16.28 (Vet_9.28) //",
    "GK21soksvppu:1502": " ity ukte tu tṛtīyena caturtha idam abhyadhāt /",
    "GK21soksvppu:1503": " vipro 'haṃ jīvadattākhyo vijñānaṃ ca mamedṛśam // SoKss_12,16.29 (Vet_9.29) //",
    "GK21soksvppu:1504": " jantūṃ mṛtān apy ānīya darśayāmy āśu jīvataḥ /",
    "GK21soksvppu:1505": " tadvīracaryāsiddhaṃ māṃ patim eṣā prapadyatām // SoKss_12,16.30 (Vet_9.30) //",
    "GK21soksvppu:1506": " evaṃ vaktṝn sa tān paśyan divyaveṣākṛtīn nṛpaḥ /",
    "GK21soksvppu:1507": " vīradevaḥ sutāyukto dolārūḍha ivābhavat // SoKss_12,16.31 (Vet_9.31) //",
    "GK21soksvppu:1508": " ity ākhyāya kathām etāṃ vetālaḥ pṛṣṭavān nṛpam /",
    "GK21soksvppu:1509": " sa trivikramasenaṃ taṃ dattapūrvoktaśāpabhīḥ // SoKss_12,16.32 (Vet_9.32) //",
    "GK21soksvppu:1510": " tad bhavān vaktu tāvan me kasmai deyā viśāmpate /",
    "GK21soksvppu:1511": " teṣāṃ caturṇāṃ madhyāt sā kanyānaṅgaratir bhavet // SoKss_12,16.33 (Vet_9.33) //",
    "GK21soksvppu:1512": " etac chrutvā sa rājā taṃ vetālaṃ pratyabhāṣata /",
    "GK21soksvppu:1513": " maunaṃ tyājayati prāyaḥ kālakṣepāya māṃ bhavān // SoKss_12,16.34 (Vet_9.34) //",
    "GK21soksvppu:1514": " anyathā gahanaḥ ko 'yaṃ praśno yogeśvarocyatām /",
    "GK21soksvppu:1515": " śūdrāya hi kuvindāya kṣatriyā dīyate katham // SoKss_12,16.35 (Vet_9.35) //",
    "GK21soksvppu:1516": " vaiśyāyāpi kathaṃ deyā kṣatriyā yac ca tad gatam /",
    "GK21soksvppu:1517": " mṛgādibhāṣāvijñānaṃ kārye tat kvopayujyate // SoKss_12,16.36 (Vet_9.36) //",
    "GK21soksvppu:1518": " yo 'pi vipras tṛtīyo 'tra tenāpi patitena kim /",
    "GK21soksvppu:1519": " svakarmapracyutenendrajālinā vīramāninā // SoKss_12,16.37 (Vet_9.37) //",
    "GK21soksvppu:1520": " tasmāt tasmai kṣatriyāya caturthāya samāya sā /",
    "GK21soksvppu:1521": " deyā khaḍgadharāyaiva svavidyāvīryaśāline // SoKss_12,16.38 (Vet_9.38) //",
    "GK21soksvppu:1522": " etat tasya vaco niśamya nṛpater aṃsasthalāt pūrvavat",
    "GK21soksvppu:1523": " vetālaḥ sa jagāma yogabalataḥ svasthānam evāśu tat /",
    "GK21soksvppu:1524": " bhūpālo 'pi sa taṃ tathaiva punar apy ānetum anvag yayau",
    "GK21soksvppu:1525": " utsāhaikaghane hi vīrahṛdaye nāpnoti khedo 'ntaram // SoKss_12,16.39 (Vet_9.39) //",
    "GK21soksvppu:1526": " saptadaśas taraṅgaḥ /",
    "GK21soksvppu:1527": " sa trivikramaseno 'tha gatvā taṃ śiṃśapātaroḥ /",
    "GK21soksvppu:1528": " rājā jagrāha vetālaṃ punar aṃse cacāla ca // SoKss_12,17.1 (Vet_10.1) //",
    "GK21soksvppu:1529": " prayāntaṃ ca tam āha sma vetālaḥ so 'ṃsapṛṣṭhagaḥ /",
    "GK21soksvppu:1530": " śrānto 'si rājaṃs tad imāṃ śṛṇu śramaharāṃ kathām // SoKss_12,17.2 (Vet_10.2) //",
    "GK21soksvppu:1531": " abhūt sakalabhūpālamastakanyastaśāsanaḥ /",
    "GK21soksvppu:1532": " vīrabāhur iti khyāto nāmnā pārthivasattamaḥ // SoKss_12,17.3 (Vet_10.3) //",
    "GK21soksvppu:1533": " tasyānaṅgapuraṃ nāma babhūva nagarottamam /",
    "GK21soksvppu:1534": " tatrāsīd arthadattākhyaḥ sārthavāho mahādhanaḥ // SoKss_12,17.4 (Vet_10.4) //",
    "GK21soksvppu:1535": " tasyāsīd dhanadattākhyajyeṣṭhaputrakanīyasī /",
    "GK21soksvppu:1536": " sutā madanaseneti kanyāratnaṃ vaṇikpateḥ // SoKss_12,17.5 (Vet_10.5) //",
    "GK21soksvppu:1537": " tām ekadā nijodyāne krīḍantīṃ sasakhījanām /",
    "GK21soksvppu:1538": " dadarśa dharmadattākhyo bhrātṛmitraṃ vaṇiksutaḥ // SoKss_12,17.6 (Vet_10.6) //",
    "GK21soksvppu:1539": " sa tām ālokya lāvaṇyarasanirbharanirjharām /",
    "GK21soksvppu:1540": " ālakṣya kucakumbhāgrāṃ valitrayataraṅgitām // SoKss_12,17.7 (Vet_10.7) //",
    "GK21soksvppu:1541": " yauvanadviradasyeva krīḍāmajjanavāpikām /",
    "GK21soksvppu:1542": " sadyo 'bhūt smarabāṇaughasaṃtāpahṛtacetanaḥ // SoKss_12,17.8 (Vet_10.8) //",
    "GK21soksvppu:1543": " aho dhārādhirūḍhena rūpeṇa dyotitāmunā /",
    "GK21soksvppu:1544": " iyaṃ me mānasaṃ bhettuṃ bhallī māreṇa nirmitā // SoKss_12,17.9 (Vet_10.9) //",
    "GK21soksvppu:1545": " ity ādi yāvad dhyāyan sa nirvarṇayati tāṃ ciram /",
    "GK21soksvppu:1546": " tāvat tasyāticakrāma cakrāhvasyeva vāsaraḥ // SoKss_12,17.10 (Vet_10.10) //",
    "GK21soksvppu:1547": " tato madanasenā sā viveśa svagṛhāntaram /",
    "GK21soksvppu:1548": " cittaṃ ca dharmadattasya tadanālokanavyathā // SoKss_12,17.11 (Vet_10.11) //",
    "GK21soksvppu:1549": " tadadarśanaduḥkhāgnisaṃtāpeneva ca jvalan /",
    "GK21soksvppu:1550": " lohito nipapātāśu bhāsvān apy aparāmbudhau // SoKss_12,17.12 (Vet_10.12) //",
    "GK21soksvppu:1551": " tāṃ vijñāyaiva sumukhīṃ naktam abhyantare gatām /",
    "GK21soksvppu:1552": " udiyāya śanaiś candras tanmukhābjavinirjitaḥ // SoKss_12,17.13 (Vet_10.13) //",
    "GK21soksvppu:1553": " tāvad gatvā gṛhaṃ tāṃ sa dharmadatto 'nucintayan /",
    "GK21soksvppu:1554": " tasthau nipatya śayane candrapādāhato luṭhan // SoKss_12,17.14 (Vet_10.14) //",
    "GK21soksvppu:1555": " yatnena pṛcchyamāno 'pi sakhibhir bandhubhis tathā /",
    "GK21soksvppu:1556": " na kiṃcit kathayām āsa smaragrahavimohitaḥ // SoKss_12,17.15 (Vet_10.15) //",
    "GK21soksvppu:1557": " niśi kṛcchrāc ca saṃprāptanidraḥ svapne tathaiva tām /",
    "GK21soksvppu:1558": " paśyann anunayan kāntāṃ kiṃ kiṃ cakre na sotsukaḥ // SoKss_12,17.16 (Vet_10.16) //",
    "GK21soksvppu:1559": " prātaḥ prabuddho gatvā ca dadarśaikākinīṃ rahaḥ /",
    "GK21soksvppu:1560": " sakhīṃ pratīkṣamānāṃ tāṃ tatrodyānasthitāṃ punaḥ // SoKss_12,17.17 (Vet_10.17) //",
    "GK21soksvppu:1561": " upetya ca pariṣvaṅgalālasaḥ premapeśalaiḥ /",
    "GK21soksvppu:1562": " tām upacchandayāmāsa vacobhiś caraṇānataḥ // SoKss_12,17.18 (Vet_10.18) //",
    "GK21soksvppu:1563": " kanyāhaṃ paradārāś ca na tavāsmīha saṃpratam /",
    "GK21soksvppu:1564": " pitrā samudradattāya dattāhaṃ vaṇije yataḥ // SoKss_12,17.19 (Vet_10.19) //",
    "GK21soksvppu:1565": " dinaiḥ katipayair eva vivāho bhavitā ca me /",
    "GK21soksvppu:1566": " tad gaccha tūṣṇīṃ mā kaścit paśyed doṣo bhavet tataḥ // SoKss_12,17.20 (Vet_10.20) //",
    "GK21soksvppu:1567": " ity uktaḥ sa tayāty arthaṃ dharmadatto jagāda tām /",
    "GK21soksvppu:1568": " yad astu me na jīveyaṃ vinā hi bhavatīm aham // SoKss_12,17.21 (Vet_10.21) //",
    "GK21soksvppu:1569": " tac chrutvā sā vaṇikkanyā balātkārabhayākulā /",
    "GK21soksvppu:1570": " tam uvāca vivāho me tāvat saṃpadyatām iha // SoKss_12,17.22 (Vet_10.22) //",
    "GK21soksvppu:1571": " kanyādānaphalaṃ tātaḥ prāpnotu cirakāṅkṣitam /",
    "GK21soksvppu:1572": " tato 'haṃ tvām upaiṣyāmi niścitaṃ praṇayārjitā // SoKss_12,17.23 (Vet_10.23) //",
    "GK21soksvppu:1573": " śrutvaitat so 'bravīn neṣṭā hy anyapūrvā mama priyā /",
    "GK21soksvppu:1574": " parabhukte hi kamale kim aler jāyate ratiḥ // SoKss_12,17.24 (Vet_10.24) //",
    "GK21soksvppu:1575": " ity uktā tena sāvādīt kṛtodvāhaiva tarhy aham /",
    "GK21soksvppu:1576": " pūrvaṃ tvām upayāsyāmi tato 'bhyeṣyāmi taṃ patim // SoKss_12,17.25 (Vet_10.25) //",
    "GK21soksvppu:1577": " evam uktavatīṃ tasmin nojjhati pratyayaṃ vinā /",
    "GK21soksvppu:1578": " vaṇikputre saśapathaṃ satyavācaṃ babandha sā // SoKss_12,17.26 (Vet_10.26) //",
    "GK21soksvppu:1579": " tatas tenojjhatā vignā sā viveśa svamandiram /",
    "GK21soksvppu:1580": " prāpte ca lagnadivase nirvṛttodvāhamaṅgalā // SoKss_12,17.27 (Vet_10.27) //",
    "GK21soksvppu:1581": " gatvā patigṛhaṃ nītvā sotsavena ca taddinam /",
    "GK21soksvppu:1582": " sā patyā samam adhyāsta śayanīyagṛhaṃ niśi // SoKss_12,17.28 (Vet_10.28) //",
    "GK21soksvppu:1583": " tatra śayyāniṣaṇṇāpi na tasya pratyapadyata /",
    "GK21soksvppu:1584": " patyuḥ samudradattasya pariṣvaṅgam asaṃmukhī // SoKss_12,17.29 (Vet_10.29) //",
    "GK21soksvppu:1585": " tenānunīyamānāpi yad udaśrur babhūva sā /",
    "GK21soksvppu:1586": " tat sa nābhimato 'smy asyā nūnam ity akarod dhṛdi // SoKss_12,17.30 (Vet_10.30) //",
    "GK21soksvppu:1587": " jagāda cānabhimato yady ahaṃ tava sundari /",
    "GK21soksvppu:1588": " tan me nārthas tvayā gaccha yaḥ priyas tava taṃ prati // SoKss_12,17.31 (Vet_10.31) //",
    "GK21soksvppu:1589": " tac chrutvā sā natamukhī śanair evam uvāca tam /",
    "GK21soksvppu:1590": " tvaṃ me prāṇādhikaḥ preyān vijñaptiṃ kiṃ tu me śṛṇu // SoKss_12,17.32 (Vet_10.32) //",
    "GK21soksvppu:1591": " anutiṣṭha saharṣaṃ ca prayaccha ca mamābhayam /",
    "GK21soksvppu:1592": " kuruṣva śapathaṃ yāvad āryaputra vadāmi te // SoKss_12,17.33 (Vet_10.33) //",
    "GK21soksvppu:1593": " evam uktavatī kṛcchrāt tathā tena kṛte punaḥ /",
    "GK21soksvppu:1594": " salajjaṃ saviṣādaṃ ca sabhayaṃ ca jagāda sā // SoKss_12,17.34 (Vet_10.34) //",
    "GK21soksvppu:1595": " ekākinīṃ gṛhodyāne dṛṣṭvā mām ekadā yuvā /",
    "GK21soksvppu:1596": " aruṇad dharmadattākhyaḥ sakhā bhrātuḥ smarāturaḥ // SoKss_12,17.35 (Vet_10.35) //",
    "GK21soksvppu:1597": " rakṣantyā saparīvādaṃ kanyādānaphalaṃ pituḥ /",
    "GK21soksvppu:1598": " mayā haṭhapravṛttasya tasya vāksaṃyamaḥ kṛtaḥ // SoKss_12,17.36 (Vet_10.36) //",
    "GK21soksvppu:1599": " pūrvaṃ kṛtavivāhā tvām upaiṣyāmi tataḥ priyam /",
    "GK21soksvppu:1600": " tan me satyavacaḥ pālyam anumanyasva tat prabho // SoKss_12,17.37 (Vet_10.37) //",
    "GK21soksvppu:1601": " yāvat tan nikaṭaṃ gatvā kṣaṇenopaimi te 'ntikam /",
    "GK21soksvppu:1602": " na hi śaknomy atikrāntuṃ satyam ābālya sevitam // SoKss_12,17.38 (Vet_10.38) //",
    "GK21soksvppu:1603": " iti tasyā vacovajrapātena sahasā hataḥ /",
    "GK21soksvppu:1604": " samudradattaḥ satyena baddhaḥ kṣaṇam acintayat // SoKss_12,17.39 (Vet_10.39) //",
    "GK21soksvppu:1605": " aho dhig anyarakteyaṃ gantavyaṃ dhruvam etayā /",
    "GK21soksvppu:1606": " tatsatyaṃ hanmi kiṃ yātu ko 'syāḥ pariṇayagrahaḥ // SoKss_12,17.40 (Vet_10.40) //",
    "GK21soksvppu:1607": " ity ālocyānumene tāṃ yatheṣṭagamanāya saḥ /",
    "GK21soksvppu:1608": " sāpy utthāya tatas tasmān niryayau pativeśmanaḥ // SoKss_12,17.41 (Vet_10.41) //",
    "GK21soksvppu:1609": " tāvad atrodayādrīndraharmyāgraṃ himadīdhitiḥ /",
    "GK21soksvppu:1610": " āruroha karākrāntahasatpūrvadigaṅganaḥ // SoKss_12,17.42 (Vet_10.42) //",
    "GK21soksvppu:1611": " tatas tamaḥsv apy āśliṣya sthiteṣv adridarī priyāḥ /",
    "GK21soksvppu:1612": " sevamāneṣu bhṛṅgeṣv apy aparaṃ kumudākaram // SoKss_12,17.43 (Vet_10.43) //",
    "GK21soksvppu:1613": " yāntī madanasenā sā mārge dṛṣṭvaikakā niśi /",
    "GK21soksvppu:1614": " caureṇādhāvya kenāpi rurudhe vasanāñcale // SoKss_12,17.44 (Vet_10.44) //",
    "GK21soksvppu:1615": " kā tvaṃ brūhi kva yāsīti tenoktā bibhyatī ca sā /",
    "GK21soksvppu:1616": " uvāca kiṃ tavānena muñca kāryam ihāsti me // SoKss_12,17.45 (Vet_10.45) //",
    "GK21soksvppu:1617": " tataś cauro 'bravīn mattaś caurāt tvaṃ mucyase katham /",
    "GK21soksvppu:1618": " tac chrutvā sāvadat taṃ ca gṛhāṇābharaṇāni me // SoKss_12,17.46 (Vet_10.46) //",
    "GK21soksvppu:1619": " atha cauro 'bhyadhān mugdhe kim ebhir upalair mama /",
    "GK21soksvppu:1620": " candrakāntānanāṃ tārkṣyaratnāsitaśiroruhām // SoKss_12,17.47 (Vet_10.47) //",
    "GK21soksvppu:1621": " vajramadhyāṃ suvarṇāṅgīṃ padmarāgāṅghrihāriṇīm /",
    "GK21soksvppu:1622": " jagadābharaṇaṃ naiva mokṣyāmi bhavatīm aham // SoKss_12,17.48 (Vet_10.48) //",
    "GK21soksvppu:1623": " ity uktā tena caureṇa vivaśā sā vaṇiksutā /",
    "GK21soksvppu:1624": " ākhyāya nijavṛttāntam evaṃ prārthayate sma tam // SoKss_12,17.49 (Vet_10.49) //",
    "GK21soksvppu:1625": " kṣamasva me kṣaṇaṃ yāvat kṛtvā satyānupālanam /",
    "GK21soksvppu:1626": " ihasthasyaiva te pārśvam āgamiṣyāmi satvaram // SoKss_12,17.50 (Vet_10.50) //",
    "GK21soksvppu:1627": " nāham ullaṅghayiṣyāmi bhadra satyām imāṃ giram /",
    "GK21soksvppu:1628": " śrutvaitat satyasaṃdhāṃ tāṃ matvā cauro mumoca saḥ // SoKss_12,17.51 (Vet_10.51) //",
    "GK21soksvppu:1629": " tasthau pratīkṣamānaś ca tatraiva sa tadāgamam /",
    "GK21soksvppu:1630": " sāpi tasyāntikaṃ dharmadattasya vaṇijo yayau // SoKss_12,17.52 (Vet_10.52) //",
    "GK21soksvppu:1631": " sa cābhīṣṭām api prāptāṃ tathā tāṃ vijane sthitām /",
    "GK21soksvppu:1632": " dṛṣṭvā pṛṣṭvā yathāvṛttaṃ vicintya kṣaṇam abravīt // SoKss_12,17.53 (Vet_10.53) //",
    "GK21soksvppu:1633": " satyena tava tuṣṭo 'smi kiṃ tvayā me parastriyā /",
    "GK21soksvppu:1634": " yāvat tvāṃ nekṣate kaścit tāvad gaccha yathāgatam // SoKss_12,17.54 (Vet_10.54) //",
    "GK21soksvppu:1635": " iti tena parityaktā sā tathety āyayau tataḥ /",
    "GK21soksvppu:1636": " caurasya nikaṭaṃ tasya pratipālayataḥ pathi // SoKss_12,17.55 (Vet_10.55) //",
    "GK21soksvppu:1637": " brūhi kas te 'tra vṛttānto gatāyā iti pṛcchate /",
    "GK21soksvppu:1638": " tasmai sā tena vaṇijā yathā muktā tathābravīt // SoKss_12,17.56 (Vet_10.56) //",
    "GK21soksvppu:1639": " tataḥ sa cauro 'vādīt tāṃ yady evaṃ tan mayāpy asi /",
    "GK21soksvppu:1640": " vimuktā satyatuṣṭena gṛhaṃ sābharaṇā vraja // SoKss_12,17.57 (Vet_10.57) //",
    "GK21soksvppu:1641": " evaṃ tenāpi sā tyaktā rakṣitā cānuyāyinā /",
    "GK21soksvppu:1642": " aluptaśīlā muditā patyur evāyayau gṛham // SoKss_12,17.58 (Vet_10.58) //",
    "GK21soksvppu:1643": " tatra guptaṃ praviṣṭā sā prahṛṣṭopāgatā satī /",
    "GK21soksvppu:1644": " dṛṣṭvā pṛṣṭavate tasmai patye sarvam avarṇayat // SoKss_12,17.59 (Vet_10.59) //",
    "GK21soksvppu:1645": " so 'py aluptamukhacchāyāṃ tām asaṃbhogalakṣaṇām /",
    "GK21soksvppu:1646": " saṃbhāvyābhagnacāritrāṃ satyalābharatāṃ satīm // SoKss_12,17.60 (Vet_10.60) //",
    "GK21soksvppu:1647": " adṛṣṭamanasaṃ bhāryām abhinandya kulocitam /",
    "GK21soksvppu:1648": " tasthau samudradatto 'tha tayā saha yathāsukham // SoKss_12,17.61 (Vet_10.61) //",
    "GK21soksvppu:1649": " iti tatra kathām uktvā pitṛvanabhūmau tadā sa vetālaḥ /",
    "GK21soksvppu:1650": " vadati sma taṃ trivikramasenaṃ vasudhādhipaṃ bhūyaḥ // SoKss_12,17.62 (Vet_10.62) //",
    "GK21soksvppu:1651": " tad brūhi cauravaṇijām eṣāṃ madhyān narendra kas tyāgī /",
    "GK21soksvppu:1652": " jānan yadi na vadiṣyasi vidaliṣyati te śiraḥ śatadhā // SoKss_12,17.63 (Vet_10.63) //",
    "GK21soksvppu:1653": " tac chrutvā sa mahīpatir ujjhitamaunas tam āha vetālam /",
    "GK21soksvppu:1654": " eṣāṃ cauras tyāgī na punar vaṇijāv ubhāv api tau // SoKss_12,17.64 (Vet_10.64) //",
    "GK21soksvppu:1655": " yo hi patis tām ajahād atyājyāṃ tādṛśīṃ vivāhyāpi /",
    "GK21soksvppu:1656": " kulajaḥ so 'nyāsaktāṃ bhāryāṃ jānan kathaṃ vahatu // SoKss_12,17.65 (Vet_10.65) //",
    "GK21soksvppu:1657": " yo 'py aparaḥ sa bhayāt tām atyākṣīt kālajīrṇasaṃvegaḥ /",
    "GK21soksvppu:1658": " viditārtho bhartāsyāḥ prātar brūyān nṛpāyeti // SoKss_12,17.66 (Vet_10.66) //",
    "GK21soksvppu:1659": " cauras tu guptacārī nirapekṣaḥ pāpakarmakṛt prāptam /",
    "GK21soksvppu:1660": " strīratnaṃ yad amuñcat sābharaṇaṃ tena sa tyāgī // SoKss_12,17.67 (Vet_10.67) //",
    "GK21soksvppu:1661": " etac chrutvaivāṃsatas tasya rājño",
    "GK21soksvppu:1662": " vetālo 'gāt pūrvavat svaṃ padaṃ saḥ /",
    "GK21soksvppu:1663": " rājā bhūyo 'py atra saṃprāptum etat",
    "GK21soksvppu:1664": " prāyād evākhaṇḍitoddāmadhairyaḥ // SoKss_12,17.68 (Vet_10.68) //",
    "GK21soksvppu:1665": " aṣṭādaśas taraṅgaḥ /",
    "GK21soksvppu:1666": " tato gatvā punaḥ prāpya śiṃśapāto 'grahīn nṛpaḥ /",
    "GK21soksvppu:1667": " sa trivikramaseno 'ṃse vetālaṃ taṃ cacāla ca // SoKss_12,18.1 (Vet_11.1) //",
    "GK21soksvppu:1668": " āyāntaṃ ca tam aṃsastho vetālaḥ so 'bravīn nṛpam /",
    "GK21soksvppu:1669": " rājan vicitrām ekāṃ te varṇayāmi kathāṃ śṛṇu // SoKss_12,18.2 (Vet_11.2) //",
    "GK21soksvppu:1670": " ujjayinyām abhūt pūrvaṃ nāmnā dharmadhvajo nṛpaḥ /",
    "GK21soksvppu:1671": " tisras tasyābhavan bhāryā rājaputryo 'tivallabhāḥ // SoKss_12,18.3 (Vet_11.3) //",
    "GK21soksvppu:1672": " ekā tāsv indulekheti tārāvaly aparā tathā /",
    "GK21soksvppu:1673": " nāmnā mṛgāṅkavaty anyā niḥsāmānyavapurguṇāḥ // SoKss_12,18.4 (Vet_11.4) //",
    "GK21soksvppu:1674": " tābhiḥ sa viharan rājā rājñībhis tisṛbhiḥ saha /",
    "GK21soksvppu:1675": " āsāṃcakre kṛtī tatra jitāśeṣaripuḥ sukham // SoKss_12,18.5 (Vet_11.5) //",
    "GK21soksvppu:1676": " ekadā tatra saṃprāpte vasantasamayotsave /",
    "GK21soksvppu:1677": " priyābhiḥ sahitas tābhir udyānaṃ krīḍituṃ yayau // SoKss_12,18.6 (Vet_11.6) //",
    "GK21soksvppu:1678": " tatrālimālāmaurvīkāḥ paśyan puṣpānatā latāḥ /",
    "GK21soksvppu:1679": " cāpayaṣṭīr anaṅgasya madhunā sajjitā iva // SoKss_12,18.7 (Vet_11.7) //",
    "GK21soksvppu:1680": " śṛṇvaṃś ca taddrumāgrasthakokilodīritāṃ giram /",
    "GK21soksvppu:1681": " sambhogaikarasasyājñām iva mānasajanmanaḥ // SoKss_12,18.8 (Vet_11.8) //",
    "GK21soksvppu:1682": " siṣeve 'ntaḥpuraiḥ sākaṃ sa rājā vāsavopamaḥ /",
    "GK21soksvppu:1683": " pānaṃ madasya kaṃdarpajīvitasyāpi jīvitam // SoKss_12,18.9 (Vet_11.9) //",
    "GK21soksvppu:1684": " tanniḥśvāsasugandhīni tadbimbauṣṭharucīni ca /",
    "GK21soksvppu:1685": " priyāpītāvaśeṣāṇi piban reme madhūni saḥ // SoKss_12,18.10 (Vet_11.10) //",
    "GK21soksvppu:1686": " tatra tasyendulekhāyā rājñaḥ kelikacagrahāt /",
    "GK21soksvppu:1687": " tasyāḥ papāta karṇāgrād utsaṅge tvaṅgad utpalam // SoKss_12,18.11 (Vet_11.11) //",
    "GK21soksvppu:1688": " tenorupṛṣṭhe sahasā kṣate jāte 'bhighātaje /",
    "GK21soksvppu:1689": " abhijātā mahādevī hā hety uktvā mumūrccha sā // SoKss_12,18.12 (Vet_11.12) //",
    "GK21soksvppu:1690": " tad dṛṣṭvā vihvalenārtyā rājñā parijanena ca /",
    "GK21soksvppu:1691": " samāśvāsyata rājñī sā śanaiḥ śītāmbumārutaiḥ // SoKss_12,18.13 (Vet_11.13) //",
    "GK21soksvppu:1692": " tato nītvā sa rājā tāṃ rājadhānīṃ bhiṣakkṛtaiḥ /",
    "GK21soksvppu:1693": " priyām upācarad divyair āmuktavraṇapaṭṭikām // SoKss_12,18.14 (Vet_11.14) //",
    "GK21soksvppu:1694": " rātrau ca susthitāṃ dṛṣṭvā tāṃ sa rājā dvitīyayā /",
    "GK21soksvppu:1695": " tārāvalyā sahārohac candraprāsādam īśvaraḥ // SoKss_12,18.15 (Vet_11.15) //",
    "GK21soksvppu:1696": " tatra tasyāṅkasuptāyā rājñas tasyā himatviṣaḥ /",
    "GK21soksvppu:1697": " karā jālapathaiḥ petur aṅge calitavāsasi // SoKss_12,18.16 (Vet_11.16) //",
    "GK21soksvppu:1698": " tataḥ kṣaṇāt prabuddhā sā hā dagdhāsmīti vādinī /",
    "GK21soksvppu:1699": " śayanāt sahasottasthau tadaṅgaparimarśinī // SoKss_12,18.17 (Vet_11.17) //",
    "GK21soksvppu:1700": " kim etad iti saṃbhrāntaḥ prabuddho 'tha dadarśa saḥ /",
    "GK21soksvppu:1701": " utthāya rājā visphoṭān aṅge tasyā vinirgatān // SoKss_12,18.18 (Vet_11.18) //",
    "GK21soksvppu:1702": " pṛcchantaṃ sā ca taṃ prāha rājñī tārāvalī tadā /",
    "GK21soksvppu:1703": " nagnāṅge patitair indoḥ karair etat kṛtaṃ mama // SoKss_12,18.19 (Vet_11.19) //",
    "GK21soksvppu:1704": " ity uktavatyāḥ krandantyāḥ sārtir āhvayati sma saḥ /",
    "GK21soksvppu:1705": " tasyāḥ parijanaṃ rājā vihvalākuladhāvitam // SoKss_12,18.20 (Vet_11.20) //",
    "GK21soksvppu:1706": " tenāsyāḥ kārayāmāsa sajalair nalinīdalaiḥ /",
    "GK21soksvppu:1707": " śayyām adāpayac cāṅge śrīkhaṇḍārdravilepanam // SoKss_12,18.21 (Vet_11.21) //",
    "GK21soksvppu:1708": " tāvad buddhvā tṛtīyāsya sā mṛgāṅkavatī priyā /",
    "GK21soksvppu:1709": " tatpārśvam āgantumanā niryayau nijamandirāt // SoKss_12,18.22 (Vet_11.22) //",
    "GK21soksvppu:1710": " nirgatā sāśṛṇot kvāpi gṛhe dhānyāvaghātajam /",
    "GK21soksvppu:1711": " niḥśabdāyāṃ niśi vyaktaṃ vidūre musaladhvanim // SoKss_12,18.23 (Vet_11.23) //",
    "GK21soksvppu:1712": " śrutvaiva hā mṛtāsmīti bruvāṇā dhunvatī karau /",
    "GK21soksvppu:1713": " upāviśad vyathākrāntā mārge sā mṛgalocanā // SoKss_12,18.24 (Vet_11.24) //",
    "GK21soksvppu:1714": " tataḥ pratinivṛtyaiva nītvā parijanena sā /",
    "GK21soksvppu:1715": " svam evāntaḥpuraṃ bālā rudatī śayane 'patat // SoKss_12,18.25 (Vet_11.25) //",
    "GK21soksvppu:1716": " dadarśa tatra tasyāś ca cinvan sāśruḥ paricchadaḥ /",
    "GK21soksvppu:1717": " ālīnabhramarau padmāv iva hastau kiṇāṅkitau // SoKss_12,18.26 (Vet_11.26) //",
    "GK21soksvppu:1718": " gatvā ca so 'bravīd rājñe rājāpy āgatya vihvalaḥ /",
    "GK21soksvppu:1719": " kim etad iti papraccha so 'tha dharmadhvajaḥ priyām // SoKss_12,18.27 (Vet_11.27) //",
    "GK21soksvppu:1720": " sāpi pradarśya hastau tam ity uvāca rujānvitā /",
    "GK21soksvppu:1721": " śrute musalaśabde me jatāv etau kiṇāṅkitau // SoKss_12,18.28 (Vet_11.28) //",
    "GK21soksvppu:1722": " tataḥ sa dāhaśamanaṃ dāpayāmāsa hastayoḥ /",
    "GK21soksvppu:1723": " tasyāś candanalepādi rājādbhutaviṣādavān // SoKss_12,18.29 (Vet_11.29) //",
    "GK21soksvppu:1724": " ekasyā utpalenāpi patatā kṣatam āhitam /",
    "GK21soksvppu:1725": " dvitīyasyāḥ punar dagdham aṅgaṃ śaśikarair api // SoKss_12,18.30 (Vet_11.30) //",
    "GK21soksvppu:1726": " ekasyās tu tṛtīyasyāḥ śrutenāpi vinirgatāḥ /",
    "GK21soksvppu:1727": " kaṣṭaṃ musalaśabdena hastayor īdṛśāḥ kiṇāḥ // SoKss_12,18.31 (Vet_11.31) //",
    "GK21soksvppu:1728": " aho yugapad etāsāṃ preyasīnāṃ mamādhunā /",
    "GK21soksvppu:1729": " guṇo 'py atyabhijātatvaṃ jāto doṣāya daivataḥ // SoKss_12,18.32 (Vet_11.32) //",
    "GK21soksvppu:1730": " iti cintayatas tasya bhramato 'ntaḥpureṣu ca /",
    "GK21soksvppu:1731": " triyāmā śatayāmeva kṛcchrāt sā nṛpater yayau // SoKss_12,18.33 (Vet_11.33) //",
    "GK21soksvppu:1732": " prātaś ca sa bhiṣakśalyahartṛbhiḥ saha saṃvyadhāt /",
    "GK21soksvppu:1733": " tathā yathābhūd acirāt svasthāntaḥpuranirvṛtaḥ // SoKss_12,18.34 (Vet_11.34) //",
    "GK21soksvppu:1734": " evam etāṃ kathām uktvā vetālo 'tyadbhutāṃ tadā /",
    "GK21soksvppu:1735": " sa trivikramasenaṃ taṃ papracchāṃsasthito nṛpam // SoKss_12,18.35 (Vet_11.35) //",
    "GK21soksvppu:1736": " abhijātataraitāsu rājan rājñīṣu kā vada /",
    "GK21soksvppu:1737": " pūrvoktaḥ so 'stu śāpas te jānan yadi na jalpasi // SoKss_12,18.36 (Vet_11.36) //",
    "GK21soksvppu:1738": " tac chrutvā so 'bravīd rājā sukumāratarātra sā /",
    "GK21soksvppu:1739": " aspṛṣṭe musale yasyāḥ śabdenaivodgatāḥ kiṇāḥ // SoKss_12,18.37 (Vet_11.37) //",
    "GK21soksvppu:1740": " utpalendukaraiḥ sparśe vṛtte tv itarayor dvayoḥ /",
    "GK21soksvppu:1741": " saṃjātā vraṇavisphoṭās tena tasyā na te same // SoKss_12,18.38 (Vet_11.38) //",
    "GK21soksvppu:1742": " iti tasyoktavato 'ṃsād rājño bhūyo jagāma sa svapadam /",
    "GK21soksvppu:1743": " vetālaḥ sa ca rājā tathaiva taṃ sudṛḍhaniścayo 'nuyayau // SoKss_12,18.39 (Vet_11.39) //",
    "GK21soksvppu:1744": " navadaśas taraṅgaḥ /",
    "GK21soksvppu:1745": " sa trivikramaseno 'tha punas taṃ śiṃśapātarum /",
    "GK21soksvppu:1746": " gatvā prāpya ca vetālaṃ rājā skandhe cakāra tam // SoKss_12,19.1 (Vet_12.1) //",
    "GK21soksvppu:1747": " pratasthe ca tam ādāya tūṣṇīm eva sa pūrvavat /",
    "GK21soksvppu:1748": " tato bhūyas tam āha sma vetālaḥ so 'ṃsapṛṣṭhataḥ // SoKss_12,19.2 (Vet_12.2) //",
    "GK21soksvppu:1749": " rājann evam anudvignaḥ paryāptam asi me priyaḥ /",
    "GK21soksvppu:1750": " tad etāṃ śṛṇv akhedāya hṛdyām ākhyāmi te kathām // SoKss_12,19.3 (Vet_12.3) //",
    "GK21soksvppu:1751": " aṅgadeśe yaśaḥketur iti rājābhavat purā /",
    "GK21soksvppu:1752": " kṣmām āśrito 'ṅgaguptyartham adagdho 'nya iva smaraḥ // SoKss_12,19.4 (Vet_12.4) //",
    "GK21soksvppu:1753": " bāhuvīryajitāśeṣavairivargasya tasya ca /",
    "GK21soksvppu:1754": " dīrghadarśīty abhūn mantrī śakrasyeva bṛhaspatiḥ // SoKss_12,19.5 (Vet_12.5) //",
    "GK21soksvppu:1755": " tasmin mantriṇi vinyasya rājyaṃ sa hatakaṇṭakam /",
    "GK21soksvppu:1756": " śanaiḥ sukhaikasakto 'bhūd vayorūpamadān nṛpaḥ // SoKss_12,19.6 (Vet_12.6) //",
    "GK21soksvppu:1757": " tasthāv antaḥpure śaśvan nāsthāne pramadāspade /",
    "GK21soksvppu:1758": " śuśrāva raktimad gītaṃ vacanaṃ na hitaiṣiṇām // SoKss_12,19.7 (Vet_12.7) //",
    "GK21soksvppu:1759": " rajyati sma ca niścinto jālavātāyaneṣu saḥ /",
    "GK21soksvppu:1760": " na punā rājakāryeṣu bahucchidreṣu jātv api // SoKss_12,19.8 (Vet_12.8) //",
    "GK21soksvppu:1761": " dīrghadarśī tu tad rājyacintābhāraṃ samudvahan /",
    "GK21soksvppu:1762": " atiṣṭhat sa mahāmantrī divāniśam atandritaḥ // SoKss_12,19.9 (Vet_12.9) //",
    "GK21soksvppu:1763": " nāmamātre kṛtadhṛtiṃ prakṣipya vyasane nṛpam /",
    "GK21soksvppu:1764": " mantrī rājñaḥ śriyaṃ bhuṅkte dīrghadarśīha sāmpratam // SoKss_12,19.10 (Vet_12.10) //",
    "GK21soksvppu:1765": " ity utpanne mahaty atra janavāde 'tha gehinīm /",
    "GK21soksvppu:1766": " svairaṃ medhāvinīṃ nāma dīrghadarśī jagāda saḥ // SoKss_12,19.11 (Vet_12.11) //",
    "GK21soksvppu:1767": " priye rājñi sukhāsakte tadbhāraṃ vahato 'pi me /",
    "GK21soksvppu:1768": " rājyaṃ bhakṣitam etenety utpannam ayaśo jane // SoKss_12,19.12 (Vet_12.12) //",
    "GK21soksvppu:1769": " lokavādaś ca mithyāpi mahatām iha doṣakṛt /",
    "GK21soksvppu:1770": " tatyāja kiṃ na rāmo 'pi janavādena jānakīm // SoKss_12,19.13 (Vet_12.13) //",
    "GK21soksvppu:1771": " tad atra kiṃ mayā kāryam ity ukte tena mantriṇā /",
    "GK21soksvppu:1772": " bhāryā medhāvinī dhīrā sānvarthā tam abhāṣata // SoKss_12,19.14 (Vet_12.14) //",
    "GK21soksvppu:1773": " tīrthayātrāpadeśena yuktyāpṛcchya mahīpatim /",
    "GK21soksvppu:1774": " kaṃcit kālaṃ videśaṃ te gantuṃ yuktaṃ mahāmate // SoKss_12,19.15 (Vet_12.15) //",
    "GK21soksvppu:1775": " evaṃ te niḥspṛhasyaiṣa janavādo nivartsyati /",
    "GK21soksvppu:1776": " tvayy asthite tato rājyam udvakṣyati nṛpaḥ svayam // SoKss_12,19.16 (Vet_12.16) //",
    "GK21soksvppu:1777": " tataś cāsya śanair etad vyasanaṃ hānimeṣyati /",
    "GK21soksvppu:1778": " āgatasyātra nirgarhā bhavitrī mantritā ca te // SoKss_12,19.17 (Vet_12.17) //",
    "GK21soksvppu:1779": " ity ukto bhāryayā gatvā dīrghadarśī tatheti saḥ /",
    "GK21soksvppu:1780": " kathāprasaṅge taṃ bhūpaṃ yaśaḥketuṃ vyajijñapat // SoKss_12,19.18 (Vet_12.18) //",
    "GK21soksvppu:1781": " anujānīhi māṃ rājan divasān kāṃścid apy aham /",
    "GK21soksvppu:1782": " vrajāmi tīrthayātrāyai dharmo hi prepsitaḥ sa me // SoKss_12,19.19 (Vet_12.19) //",
    "GK21soksvppu:1783": " tac chrutvā so 'bravīd rājā maivaṃ tīrthair vinā paraḥ /",
    "GK21soksvppu:1784": " dānādiḥ kiṃ na dharmo 'sti svargyas te svagṛheṣv api // SoKss_12,19.20 (Vet_12.20) //",
    "GK21soksvppu:1785": " athāvocat sa mantrī tam arthaśuddhyādi mṛgyate /",
    "GK21soksvppu:1786": " dānādau nityaśuddhāni tīrthāni nṛpate punaḥ // SoKss_12,19.21 (Vet_12.21) //",
    "GK21soksvppu:1787": " yāvac ca yauvanaṃ rājaṃs tāvad gamyāni dhīmatā /",
    "GK21soksvppu:1788": " aviśvāsye śarīre hi saṃgamas taiḥ kuto 'nyadā // SoKss_12,19.22 (Vet_12.22) //",
    "GK21soksvppu:1789": " iti tasmin vadaty eva rājñi caivaṃ niṣedhati /",
    "GK21soksvppu:1790": " praviśyātra pratīhāro rājānaṃ taṃ vyajijñapat // SoKss_12,19.23 (Vet_12.23) //",
    "GK21soksvppu:1791": " deva vyomasaromadhyam aṃśumālī vigāhate /",
    "GK21soksvppu:1792": " tad uttiṣṭhata saiṣā vaḥ snānavelātivartate // SoKss_12,19.24 (Vet_12.24) //",
    "GK21soksvppu:1793": " śrutvaitat sahasā snātum udatiṣṭhan mahīpatiḥ /",
    "GK21soksvppu:1794": " yātronmukhaḥ sa mantrī ca taṃ praṇamya gṛhaṃ yayau // SoKss_12,19.25 (Vet_12.25) //",
    "GK21soksvppu:1795": " tatrāvasthāpya bhāryāṃ tām anuyātrānivāritām /",
    "GK21soksvppu:1796": " sa pratasthe tato yuktyā svabhṛtyair apy atarkitaḥ // SoKss_12,19.26 (Vet_12.26) //",
    "GK21soksvppu:1797": " ekākī ca bhramaṃs tāṃs tān deśāṃs tīrthāni ca vrajan /",
    "GK21soksvppu:1798": " sa prāpa puṇḍraviṣayaṃ dīrghadarśī suniścayaḥ // SoKss_12,19.27 (Vet_12.27) //",
    "GK21soksvppu:1799": " tatra pattana ekasminn adūre 'bdheḥ praviśya saḥ /",
    "GK21soksvppu:1800": " ekaṃ devakulaṃ śaivaṃ tatprāṅgaṇa upāviśat // SoKss_12,19.28 (Vet_12.28) //",
    "GK21soksvppu:1801": " tatrārkakarasaṃtāpaklāntaṃ dūrādhvadhūsaram /",
    "GK21soksvppu:1802": " dadarśa nidhidattākhyo vaṇig devārcanāgataḥ // SoKss_12,19.29 (Vet_12.29) //",
    "GK21soksvppu:1803": " sa taṃ tathāvidhaṃ dṛṣṭvā sopavītaṃ sulakṣaṇam /",
    "GK21soksvppu:1804": " saṃbhāvya cottamaṃ vipram ātitheyo 'nayad gṛham // SoKss_12,19.30 (Vet_12.30) //",
    "GK21soksvppu:1805": " tatra cāpūjayat snānabhojanādyais tam uttamaiḥ /",
    "GK21soksvppu:1806": " kaḥ kutas tvaṃ kva yāsīti viśrāntaṃ ca sa pṛṣṭavān // SoKss_12,19.31 (Vet_12.31) //",
    "GK21soksvppu:1807": " dīrghadarśīti vipro 'ham aṅgadeśād ihāgataḥ /",
    "GK21soksvppu:1808": " tīrthayātrārtham ity eva gāmbhīryāt so 'py uvāca tam // SoKss_12,19.32 (Vet_12.32) //",
    "GK21soksvppu:1809": " tataḥ sa nidhidatto 'pi taṃ jagāda mahāvaṇik /",
    "GK21soksvppu:1810": " suvarṇadvīpagamanāyodyato 'haṃ vaṇijyayā // SoKss_12,19.33 (Vet_12.33) //",
    "GK21soksvppu:1811": " tat tvaṃ tiṣṭheha madgehe yāvad eṣyāmy ahaṃ tataḥ /",
    "GK21soksvppu:1812": " tīrthayātrāpariśrānto viśrānto hy atha yāsyasi // SoKss_12,19.34 (Vet_12.34) //",
    "GK21soksvppu:1813": " tac chrutvā so 'bravīd dīrghadarśī tarhi mameha kim /",
    "GK21soksvppu:1814": " tvayaiva saha yāsyāmi sārthavāha yathāsukham // SoKss_12,19.35 (Vet_12.35) //",
    "GK21soksvppu:1815": " evam astv iti tenokte sādhunā so 'tha tadgṛhe /",
    "GK21soksvppu:1816": " cirād avāptaśayano niśāṃ mantrī nināya tām // SoKss_12,19.36 (Vet_12.36) //",
    "GK21soksvppu:1817": " anyedyur atha tenaiva vaṇijā saha vāridhim /",
    "GK21soksvppu:1818": " gatvāruroha tadbhāṇḍapūrṇaṃ pravahaṇaṃ ca saḥ // SoKss_12,19.37 (Vet_12.37) //",
    "GK21soksvppu:1819": " tena gacchan pravahaṇenābdhim adbhutabhīṣaṇam /",
    "GK21soksvppu:1820": " vilokayan sa saṃprāpa svarṇadvīpaṃ krameṇa tat // SoKss_12,19.38 (Vet_12.38) //",
    "GK21soksvppu:1821": " kva mantrimukhyatā cāsya kva vādhvollaṅghitāmbudhiḥ /",
    "GK21soksvppu:1822": " ayaśobhīravaḥ kiṃ na kurvate bata sādhavaḥ // SoKss_12,19.39 (Vet_12.39) //",
    "GK21soksvppu:1823": " tatra dvīpe samaṃ tena kaṃcit kālam uvāsa saḥ /",
    "GK21soksvppu:1824": " vaṇijā nidhidattena kurvatā krayavikrayau // SoKss_12,19.40 (Vet_12.40) //",
    "GK21soksvppu:1825": " āgacchaṃś ca tato 'kasmāt tadyukto vahanasthitaḥ /",
    "GK21soksvppu:1826": " kalpavṛkṣaṃ dadarśābdhāv ūrmeḥ paścāt samutthitam // SoKss_12,19.41 (Vet_12.41) //",
    "GK21soksvppu:1827": " pravālaśākhāsubhagaiḥ skandhair jāmbūnadojjvalaiḥ /",
    "GK21soksvppu:1828": " phalair maṇimayaiḥ kāntaiḥ kusumaiś copaśobhitam // SoKss_12,19.42 (Vet_12.42) //",
    "GK21soksvppu:1829": " tasya skandhe ca sadratnaparyaṅkotsaṅgavartinīm /",
    "GK21soksvppu:1830": " kanyām atyadbhutākārakamanīyām avaikṣata // SoKss_12,19.43 (Vet_12.43) //",
    "GK21soksvppu:1831": " aho kim etad ity evaṃ yāvad dhyāyati sa kṣaṇam /",
    "GK21soksvppu:1832": " tāvat sā vīṇinī kanyā gātum evaṃ pracakrame // SoKss_12,19.44 (Vet_12.44) //",
    "GK21soksvppu:1833": " yat karmabījam uptaṃ yena purā niścitaṃ sa tad bhuṅkte /",
    "GK21soksvppu:1834": " pūrvakṛtasya hi śakyo vidhināpi na kartum anyathābhāvaḥ // SoKss_12,19.45 (Vet_12.45) //",
    "GK21soksvppu:1835": " ity udgāya kṣaṇāt tasminn ambhodhau divyakanyakā /",
    "GK21soksvppu:1836": " sakalpadrumaparyaṅkaśayyātraiva mamajja sā // SoKss_12,19.46 (Vet_12.46) //",
    "GK21soksvppu:1837": " kimapy apūrvam adyedaṃ mayā dṛṣṭam ihādbhutam /",
    "GK21soksvppu:1838": " kvābdhiḥ kva dṛṣṭanaṣṭo 'tra gāyaddivyāṅganas taruḥ // SoKss_12,19.47 (Vet_12.47) //",
    "GK21soksvppu:1839": " yadi vā vandya eṣo 'bdhir ākaraḥ śaśvad īdṛśām /",
    "GK21soksvppu:1840": " lakṣmīndupārijātādyā nāsmāt te te kim udgatāḥ // SoKss_12,19.48 (Vet_12.48) //",
    "GK21soksvppu:1841": " iti taṃ cintayantaṃ ca tatkṣaṇaṃ dīrghadarśinam /",
    "GK21soksvppu:1842": " vilokya vismayāviṣṭaṃ karṇadhārādayo 'bruvan // SoKss_12,19.49 (Vet_12.49) //",
    "GK21soksvppu:1843": " evam eṣā sadaiveha dṛśyate varakanyakā /",
    "GK21soksvppu:1844": " nimajjati ca tatkālaṃ tavaitad darśanaṃ navam // SoKss_12,19.50 (Vet_12.50) //",
    "GK21soksvppu:1845": " ity uktas taiḥ samaṃ tena nidhidattena sa kramāt /",
    "GK21soksvppu:1846": " mantrī citrīyamāṇo 'bdhes tīraṃ potagato 'bhyagāt // SoKss_12,19.51 (Vet_12.51) //",
    "GK21soksvppu:1847": " tatrottāritabhāṇḍena tenaiva vaṇijā saha /",
    "GK21soksvppu:1848": " jagāma hṛṣṭabhṛtyena sotsavaṃ so 'tha tadgṛham // SoKss_12,19.52 (Vet_12.52) //",
    "GK21soksvppu:1849": " sthitvā nāticiraṃ tatra nidhidattam uvāca tam /",
    "GK21soksvppu:1850": " sārthavāha bhavadgehe viśrānto 'haṃ ciraṃ sukham // SoKss_12,19.53 (Vet_12.53) //",
    "GK21soksvppu:1851": " idānīṃ gantum icchāmi svadeśaṃ bhadram astu te /",
    "GK21soksvppu:1852": " ity uktvā tam anicchantam apy āmantrya vaṇikpatim // SoKss_12,19.54 (Vet_12.54) //",
    "GK21soksvppu:1853": " dīrghadarśī sa sattvaikasahāyaḥ prasthitas tataḥ /",
    "GK21soksvppu:1854": " kramollaṅghitadūrādhvā prāpāṅgaviṣayaṃ nijam // SoKss_12,19.55 (Vet_12.55) //",
    "GK21soksvppu:1855": " tatra taṃ dadṛśuś cārā bahir nagaram āgatam /",
    "GK21soksvppu:1856": " ye yaśaḥketunā rājñā prāṅnyastās tadgaveṣaṇe // SoKss_12,19.56 (Vet_12.56) //",
    "GK21soksvppu:1857": " taiś ca gatvā sa vijñaptaś cārai rājā tam abhyagāt /",
    "GK21soksvppu:1858": " svayaṃ nirgatya nagarāt tadviśleṣasuduḥkhitaḥ // SoKss_12,19.57 (Vet_12.57) //",
    "GK21soksvppu:1859": " upetya ca pariṣvaṅgapūrvaṃ tam abhinandya saḥ /",
    "GK21soksvppu:1860": " nināyābhyantaraṃ bhūpaś cirādhvakṣāmadhūsaram // SoKss_12,19.58 (Vet_12.58) //",
    "GK21soksvppu:1861": " tyaktvāsmān kiṃ tvayā nītaṃ na paraṃ bata mānasam /",
    "GK21soksvppu:1862": " yāvac charīram apy etan niḥsnehaparuṣāṃ daśām // SoKss_12,19.59 (Vet_12.59) //",
    "GK21soksvppu:1863": " kiṃ vā bhagavato vetti bhavitavyasya ko gatim /",
    "GK21soksvppu:1864": " yad akasmāt tavaiṣābhūt tīrthādigamane matiḥ // SoKss_12,19.60 (Vet_12.60) //",
    "GK21soksvppu:1865": " tad brūhi ke tvayā bhrāntā deśā dṛṣṭaṃ ca kiṃ navam /",
    "GK21soksvppu:1866": " iti tatra ca taṃ rājā sa jagāda svamantriṇam // SoKss_12,19.61 (Vet_12.61) //",
    "GK21soksvppu:1867": " tataḥ suvarṇadvīpāntaṃ so 'dhvānaṃ varṇayan kramāt /",
    "GK21soksvppu:1868": " abdhāv udgaminīṃ tasmai tāṃ dṛṣṭāṃ divyakanyakām // SoKss_12,19.62 (Vet_12.62) //",
    "GK21soksvppu:1869": " gāyantīṃ trijagatsārabhūtāṃ kalpatarusthitām /",
    "GK21soksvppu:1870": " yathāvat kathayāmāsa dīrghadarśī mahībhṛte // SoKss_12,19.63 (Vet_12.63) //",
    "GK21soksvppu:1871": " sa tāṃ śrutvaiva ca nṛpas tathā smaravaśo 'bhavat /",
    "GK21soksvppu:1872": " yathā tayā vinā mene niṣphale rājyajīvite // SoKss_12,19.64 (Vet_12.64) //",
    "GK21soksvppu:1873": " jagāda ca tam ekānte nītvā svasacivaṃ tadā /",
    "GK21soksvppu:1874": " draṣṭavyāsau mayāvaśyaṃ jīvitaṃ nāsti me 'nyathā // SoKss_12,19.65 (Vet_12.65) //",
    "GK21soksvppu:1875": " yāmi tvaduktena pathā praṇamya bhavitavyatām /",
    "GK21soksvppu:1876": " nivāraṇīyo nāhaṃ te nānugamyaś ca sarvathā // SoKss_12,19.66 (Vet_12.66) //",
    "GK21soksvppu:1877": " guptam eko hi yāsyāmi rājyaṃ rakṣyaṃ tu me tvayā /",
    "GK21soksvppu:1878": " madvaco mānyathā kārṣīḥ śāpito 'si mamāsubhiḥ // SoKss_12,19.67 (Vet_12.67) //",
    "GK21soksvppu:1879": " ity uktvā tatprativaco nirasya visasarja tam /",
    "GK21soksvppu:1880": " mantriṇaṃ svagṛhaṃ rājā cirotkaṃ svajanaṃ prati // SoKss_12,19.68 (Vet_12.68) //",
    "GK21soksvppu:1881": " tatrānalpotsave 'py āsīd dīrghadarśī sudurmanāḥ /",
    "GK21soksvppu:1882": " svāminy asādhyavyasane sukhaṃ sanmantriṇāṃ kutaḥ // SoKss_12,19.69 (Vet_12.69) //",
    "GK21soksvppu:1883": " anyedyuś ca sa taddhastanyastarājyabharo nṛpaḥ /",
    "GK21soksvppu:1884": " yaśaḥketus tataḥ prāyān niśi tāpasaveṣabhṛt // SoKss_12,19.70 (Vet_12.70) //",
    "GK21soksvppu:1885": " gacchaṃś ca kuśanābhākhyaṃ muniṃ mārge dadarśa saḥ /",
    "GK21soksvppu:1886": " so 'tra taṃ tāpasākalpaṃ praṇataṃ munir ādiśat // SoKss_12,19.71 (Vet_12.71) //",
    "GK21soksvppu:1887": " lakṣmīdattena vaṇijā saha potena vāridhau /",
    "GK21soksvppu:1888": " gatvā prapsyasi tām iṣṭāṃ kanyāṃ vraja nirākulaḥ // SoKss_12,19.72 (Vet_12.72) //",
    "GK21soksvppu:1889": " iti tadvacasā prītās taṃ praṇamya sa pārthivaḥ /",
    "GK21soksvppu:1890": " gacchan deśān nadīr adrīn krāntvā taṃ prāpad ambudhim // SoKss_12,19.73 (Vet_12.73) //",
    "GK21soksvppu:1891": " sutāraśaṅkhadhavalair vīcibhrūbhir vikasvaraiḥ /",
    "GK21soksvppu:1892": " vīkṣamāṇam ivāvartanetrair ātithyasaṃbhramāt // SoKss_12,19.74 (Vet_12.74) //",
    "GK21soksvppu:1893": " tattīre vaṇijā tena muniproktena saṃgatiḥ /",
    "GK21soksvppu:1894": " lakṣmīdattena jajñe 'sya svarṇadvīpaṃ yiyāsunā // SoKss_12,19.75 (Vet_12.75) //",
    "GK21soksvppu:1895": " tenaiva saha cakrāṅkapādamudrādi darśanāt /",
    "GK21soksvppu:1896": " prahveṇāruhya vahanaṃ pratasthe so 'mbudhau nṛpaḥ // SoKss_12,19.76 (Vet_12.76) //",
    "GK21soksvppu:1897": " madhyam abdheś ca saṃprāpte vahane vārimadhyataḥ /",
    "GK21soksvppu:1898": " udagāt kalpaviṭapiskandhasthā sātra kanyakā // SoKss_12,19.77 (Vet_12.77) //",
    "GK21soksvppu:1899": " yāvat paśyati tāṃ rājā cakora iva candrikām /",
    "GK21soksvppu:1900": " tāvat sā gāyati smaivaṃ vallakīvādyasundaram // SoKss_12,19.78 (Vet_12.78) //",
    "GK21soksvppu:1901": " yat karmabījam uptaṃ yena purā niścitaṃ sa tad bhuṅkte /",
    "GK21soksvppu:1902": " pūrvakṛtasya hi śakyo vidhināpi na kartum anyathābhāvaḥ // SoKss_12,19.79 (Vet_12.79) //",
    "GK21soksvppu:1903": " tasmād yatra yathā yad bhavitavyaṃ yasya daivayogena /",
    "GK21soksvppu:1904": " tatra tathā tatprāptyai vivaśo 'sau nīyate 'tra na bhrāntiḥ // SoKss_12,19.80 (Vet_12.80) //",
    "GK21soksvppu:1905": " iti sūcitabhavyārthāṃ gāyantīṃ tāṃ vibhāvayan /",
    "GK21soksvppu:1906": " niḥspandaḥ sa kṣaṇaṃ tasthau rājā smaraśarāhataḥ // SoKss_12,19.81 (Vet_12.81) //",
    "GK21soksvppu:1907": " ratnākara namaḥ satyam agādhahṛdayāya te /",
    "GK21soksvppu:1908": " yena tvayaitāṃ pracchādya vipralabdho hariḥ śriyā // SoKss_12,19.82 (Vet_12.82) //",
    "GK21soksvppu:1909": " tat surair apy alabhyāntaṃ sapakṣakṣmābhṛdāśrayam /",
    "GK21soksvppu:1910": " śaraṇaṃ tvāṃ prapanno 'ham iṣṭasiddhiṃ vidhatsva me // SoKss_12,19.83 (Vet_12.83) //",
    "GK21soksvppu:1911": " evaṃ yāvat samudraṃ taṃ sa nataḥ stauti bhūmipaḥ /",
    "GK21soksvppu:1912": " tāvat sā kanyakā tatra nimamajja sapādapā // SoKss_12,19.84 (Vet_12.84) //",
    "GK21soksvppu:1913": " tad dṛṣṭvaivānumārge 'syāḥ sa rājātmānam akṣipat /",
    "GK21soksvppu:1914": " vāridhāv atra kāmāgnisaṃtāpasyeva śāntaye // SoKss_12,19.85 (Vet_12.85) //",
    "GK21soksvppu:1915": " tad vīkṣyāśaṅkitaṃ matvā vinaṣṭaṃ taṃ sa sajjanaḥ /",
    "GK21soksvppu:1916": " lakṣmīdatto vaṇig duḥkhād dehatyāgodyato 'bhavat // SoKss_12,19.86 (Vet_12.86) //",
    "GK21soksvppu:1917": " mā kārṣīḥ sāhasaṃ nāsti magnasyāsyāmbhudhau bhayam /",
    "GK21soksvppu:1918": " eṣo rājā yaśaḥketur nāmnā tāpasaveṣabhṛt // SoKss_12,19.87 (Vet_12.87) //",
    "GK21soksvppu:1919": " etat kanyārtham āyātaḥ pūrvabhāryeyam asya ca /",
    "GK21soksvppu:1920": " etāṃ prāpya punaś cāsāv aṅgarājyaṃ sameṣyati // SoKss_12,19.88 (Vet_12.88) //",
    "GK21soksvppu:1921": " ity athāśvāsito vācā tatkālaṃ gaganotthayā /",
    "GK21soksvppu:1922": " sārthavāho yathākāmaṃ sa jagāmeṣṭasiddhaye // SoKss_12,19.89 (Vet_12.89) //",
    "GK21soksvppu:1923": " sa rājāpi yaśaḥketur nimagno 'nto mahodadhau /",
    "GK21soksvppu:1924": " akasmān nagaraṃ divyam apaśyaj jātavismayaḥ // SoKss_12,19.90 (Vet_12.90) //",
    "GK21soksvppu:1925": " bhāsvanmaṇimayastambhaiḥ kāñcanojjvalabhittibhiḥ /",
    "GK21soksvppu:1926": " virājamānaṃ prāsādair muktājālagavākṣakaiḥ // SoKss_12,19.91 (Vet_12.91) //",
    "GK21soksvppu:1927": " nānāratnaśilāpaṭṭabaddhasopānavāpikaiḥ /",
    "GK21soksvppu:1928": " kāmadaiḥ kalpavṛkṣāḍhyair udyānair upaśobhitam // SoKss_12,19.92 (Vet_12.92) //",
    "GK21soksvppu:1929": " samṛddhe 'pi pure tatra nirjane 'tha gṛhaṃ gṛham /",
    "GK21soksvppu:1930": " anupraviśya na yadā tāṃ dadarśa priyāṃ kvacit // SoKss_12,19.93 (Vet_12.93) //",
    "GK21soksvppu:1931": " tadā vicinvan dṛṣṭvaikam uttuṅgaṃ maṇimandiram /",
    "GK21soksvppu:1932": " āruhya dvāram udghāṭya praviveśa sa bhūpatiḥ // SoKss_12,19.94 (Vet_12.94) //",
    "GK21soksvppu:1933": " praviśya cāntaḥ sadratnaparyaṅkasthitam ekakam /",
    "GK21soksvppu:1934": " vastrācchāditasarvāṅgaṃ śayānaṃ kaṃcid aikṣata // SoKss_12,19.95 (Vet_12.95) //",
    "GK21soksvppu:1935": " kiṃ syāt saiveti sotkaṇṭham udghāṭayati tanmukham /",
    "GK21soksvppu:1936": " yāvat tāvad apaśyat tāṃ svepsitām eva so 'ṅganām // SoKss_12,19.96 (Vet_12.96) //",
    "GK21soksvppu:1937": " srastanīlāṃśukadhvāntahasanmukhaśaśiśriyam /",
    "GK21soksvppu:1938": " jyotsnāvadātāṃ pātālagatām iva divā niśām // SoKss_12,19.97 (Vet_12.97) //",
    "GK21soksvppu:1939": " taddarśanena cāsyābhūd avasthā kāpi sā tadā /",
    "GK21soksvppu:1940": " grīṣmartau marupānthasya saritsaṃdarśanena yā // SoKss_12,19.98 (Vet_12.98) //",
    "GK21soksvppu:1941": " sāpy unmīlitacakṣus taṃ kalyāṇākṛtilakṣaṇam /",
    "GK21soksvppu:1942": " vīkṣyākasmāt tathāprāptaṃ saṃbhramāc chayanaṃ jahau // SoKss_12,19.99 (Vet_12.99) //",
    "GK21soksvppu:1943": " kṛtātithyā natamukhī pūjayantīva pādayoḥ /",
    "GK21soksvppu:1944": " phullekṣaṇotpalanyāsaiḥ śanair etam uvāca ca // SoKss_12,19.100 (Vet_12.100) //",
    "GK21soksvppu:1945": " ko bhavān kim agamyaṃ ca praviṣṭho 'si rasātalam /",
    "GK21soksvppu:1946": " rājacihnāṅkitatanoḥ kiṃ ca te tāpasavratam // SoKss_12,19.101 (Vet_12.101) //",
    "GK21soksvppu:1947": " ity ādiśa mahābhāga prasādo yadi te mayi /",
    "GK21soksvppu:1948": " evaṃ tasyā vacaḥ śrutvā sa rājā pratyuvāca tām // SoKss_12,19.102 (Vet_12.102) //",
    "GK21soksvppu:1949": " aṅgarājo yaśaḥketur iti nāmnāsmi sundari /",
    "GK21soksvppu:1950": " āptād anvahadṛśyāṃ ca tvām aśrauṣam ihāmbudhau // SoKss_12,19.103 (Vet_12.103) //",
    "GK21soksvppu:1951": " tatas tvadarthaṃ kṛtvemaṃ veṣaṃ rājyaṃ vimucya ca /",
    "GK21soksvppu:1952": " āgatyaiṣa praviṣṭo 'ham anumārgeṇa te 'mbudhim // SoKss_12,19.104 (Vet_12.104) //",
    "GK21soksvppu:1953": " tan me kathaya kāsi tvam ity ukte tena cātha sā /",
    "GK21soksvppu:1954": " salajjā sānurāgā ca sānandā caivam abhyadhāt // SoKss_12,19.105 (Vet_12.105) //",
    "GK21soksvppu:1955": " mṛgāṅkasena ity asti śrīmān vidyādharādhipaḥ /",
    "GK21soksvppu:1956": " māṃ mṛgāṅkavatīṃ nāmnā viddhi tasya sutām imām // SoKss_12,19.106 (Vet_12.106) //",
    "GK21soksvppu:1957": " sa mām asmin svanagare vimucyaikākinīṃ pitā /",
    "GK21soksvppu:1958": " na jāne hetunā kena gataḥ kvāpi sapaurakaḥ // SoKss_12,19.107 (Vet_12.107) //",
    "GK21soksvppu:1959": " tenāhaṃ śūnyavasater nirviṇṇonmajjya vāridheḥ /",
    "GK21soksvppu:1960": " yantrakalpadrumārūḍhā gāyāmi bhavitavyatām // SoKss_12,19.108 (Vet_12.108) //",
    "GK21soksvppu:1961": " evam uktavatī tena smaratā tan muner vacaḥ /",
    "GK21soksvppu:1962": " tathārajyata sā rājñā vacobhiḥ premapeśalaiḥ // SoKss_12,19.109 (Vet_12.109) //",
    "GK21soksvppu:1963": " yathānurāgavivaśā bhāryātvaṃ tasya tatkṣaṇam /",
    "GK21soksvppu:1964": " aṅgīcakāra vīrasya samayaṃ tv ekam abhyadhāt // SoKss_12,19.110 (Vet_12.110) //",
    "GK21soksvppu:1965": " śuklakṛṣṇacaturdaśyām aṣṭamyāṃ cāryaputra te /",
    "GK21soksvppu:1966": " pratimāsam anāyattā caturo divasān aham // SoKss_12,19.111 (Vet_12.111) //",
    "GK21soksvppu:1967": " yatra kvāpi dineṣv eṣu gacchantī cāsmi na tvayā /",
    "GK21soksvppu:1968": " praṣṭavyā na niṣeddhavyā kāraṇaṃ hy atra vidyate // SoKss_12,19.112 (Vet_12.112) //",
    "GK21soksvppu:1969": " evaṃ tām uktasamayāṃ sa rājā divyakanyakām /",
    "GK21soksvppu:1970": " tathety uktvaiva gāndharvavidhinā pariṇītavān // SoKss_12,19.113 (Vet_12.113) //",
    "GK21soksvppu:1971": " bheje tataś ca saṃbhogasukhaṃ tatra tayā saha /",
    "GK21soksvppu:1972": " yathābhūd anya evāsyā mānmatho maṇḍanakramaḥ // SoKss_12,19.114 (Vet_12.114) //",
    "GK21soksvppu:1973": " keśeṣu srastamālyeṣu kacagrahanakhāvalī /",
    "GK21soksvppu:1974": " bimbādhare 'tha niṣpītanīrāge daśanakṣatiḥ // SoKss_12,19.115 (Vet_12.115) //",
    "GK21soksvppu:1975": " kucayoḥ karajaśreṇir bhinnamāṇikyamālayoḥ /",
    "GK21soksvppu:1976": " luptāṅgarāgeṣv aṅgeṣu gāḍhāliṅganarāgitā // SoKss_12,19.116 (Vet_12.116) //",
    "GK21soksvppu:1977": " iti taddivyasaṃbhogasukhāvasthitam atra tam /",
    "GK21soksvppu:1978": " sā mṛgāṅkavatī bhāryā bhūpaṃ prāhedam ekadā // SoKss_12,19.117 (Vet_12.117) //",
    "GK21soksvppu:1979": " tvam ihaiva pratīkṣethāḥ kāryārthaṃ kvāpi yāmy aham /",
    "GK21soksvppu:1980": " adya saiṣā hi saṃprāptā mama kṛṣṇacaturdaśī // SoKss_12,19.118 (Vet_12.118) //",
    "GK21soksvppu:1981": " iha sthas tv āryaputrāmuṃ mā sma gāḥ sphāṭikaṃ gṛham /",
    "GK21soksvppu:1982": " mātra vāpyāṃ nipatito bhūlokaṃ tvaṃ gamiṣyasi // SoKss_12,19.119 (Vet_12.119) //",
    "GK21soksvppu:1983": " ity uktvā sā tam āmantrya yayau tasmāt purād bahiḥ /",
    "GK21soksvppu:1984": " rājāpi prāptakhaḍgas tāṃ channo jijñāsur anvagāt // SoKss_12,19.120 (Vet_12.120) //",
    "GK21soksvppu:1985": " tatrāpaśyat tamaḥśyāmaṃ vyāttavakrabilaṃ ca saḥ /",
    "GK21soksvppu:1986": " sākāram iva pātālam āyāntaṃ rākṣasaṃ nṛpaḥ // SoKss_12,19.121 (Vet_12.121) //",
    "GK21soksvppu:1987": " sa rākṣaso nipatyaiva muktaghoraravas tadā /",
    "GK21soksvppu:1988": " tāṃ mṛgāṅkavatīṃ vaktre nikṣipyaiva nigīrṇavān // SoKss_12,19.122 (Vet_12.122) //",
    "GK21soksvppu:1989": " tad dṛṣṭvaivātikopena sahasā sa jvalann iva /",
    "GK21soksvppu:1990": " nirmokamuktabhujagaśyāmalena mahāsinā // SoKss_12,19.123 (Vet_12.123) //",
    "GK21soksvppu:1991": " koṣākṛṣṭena dhāvitvā rājasiṃho 'bhidhāvataḥ /",
    "GK21soksvppu:1992": " ciccheda rakṣasas tasya saṃdaṣṭauṣṭhapuṭaṃ śiraḥ // SoKss_12,19.124 (Vet_12.124) //",
    "GK21soksvppu:1993": " rakṣaḥkabandhavāntena rājñas tasyāsravāriṇā /",
    "GK21soksvppu:1994": " krodhajo 'tha śaśāmāgnir na tu kāntāviyogajaḥ // SoKss_12,19.125 (Vet_12.125) //",
    "GK21soksvppu:1995": " tato mohaniśāndhe 'smin vinaṣṭagatike nṛpe /",
    "GK21soksvppu:1996": " akasmān meghamalinasyāṅgaṃ bhittveva rakṣasaḥ // SoKss_12,19.126 (Vet_12.126) //",
    "GK21soksvppu:1997": " tasyoddyotitadikcakrā candramūrtir ivāmalā /",
    "GK21soksvppu:1998": " sā mṛgāṅkavatī jīvanty akṣatāṅgī viniryayau // SoKss_12,19.127 (Vet_12.127) //",
    "GK21soksvppu:1999": " tāṃ tathā saṃkaṭottīrṇāṃ dṛṣṭvā kāntāṃ sasaṃbhramam /",
    "GK21soksvppu:2000": " ehy ehīti vadan rājā pradhāvyaivāliliṅga saḥ // SoKss_12,19.128 (Vet_12.128) //",
    "GK21soksvppu:2001": " priye kim etat svapno 'yam uta māyeti tena sā /",
    "GK21soksvppu:2002": " pṛṣṭā nṛpeṇa saṃsmṛtya vidyādhary evam abravīt // SoKss_12,19.129 (Vet_12.129) //",
    "GK21soksvppu:2003": " śṛṇv āryaputra na svapno na māyeyam ayaṃ punaḥ /",
    "GK21soksvppu:2004": " vidhyādharendrāt svapituḥ śāpo 'bhūd īdṛśo mama // SoKss_12,19.130 (Vet_12.130) //",
    "GK21soksvppu:2005": " bahuputro 'pi sa hi me pitā pūrvaṃ vasann iha /",
    "GK21soksvppu:2006": " mayā vinātivātsalyān nāhāram akarot sadā // SoKss_12,19.131 (Vet_12.131) //",
    "GK21soksvppu:2007": " ahaṃ ca sarvadā śarvapūjāsakteha nirjane /",
    "GK21soksvppu:2008": " caturdaśyor athāṣṭamyor āgacchaṃ pakṣayor dvayoḥ // SoKss_12,19.132 (Vet_12.132) //",
    "GK21soksvppu:2009": " ekadā ca caturdaśyām ihāgatya rasān mama /",
    "GK21soksvppu:2010": " ciraṃ gaurīṃ samarcantyā daivād avasitaṃ dinam // SoKss_12,19.133 (Vet_12.133) //",
    "GK21soksvppu:2011": " tad ahar matpratīkṣaḥ san kṣudhito 'pi sa matpitā /",
    "GK21soksvppu:2012": " nābhuṅkta nāpibat kiṃcid āsīt kruddhas tu māṃ prati // SoKss_12,19.134 (Vet_12.134) //",
    "GK21soksvppu:2013": " tato rātrāv upetāṃ māṃ sāparādhām adhomukhīm /",
    "GK21soksvppu:2014": " bhavitavyabalagrastamatsnehaḥ śapati sma saḥ // SoKss_12,19.135 (Vet_12.135) //",
    "GK21soksvppu:2015": " yathā tvadavalepena grasto 'dyāham ayaṃ kṣudhā /",
    "GK21soksvppu:2016": " māsi māsi tathāṣṭamyoś caturdaśyoś ca kevalam // SoKss_12,19.136 (Vet_12.136) //",
    "GK21soksvppu:2017": " harārcanarasād yantīm atraiva tvāṃ bahiḥ pure /",
    "GK21soksvppu:2018": " nāmnā kṛtāntasaṃtrāso rākṣaso nigariṣyati // SoKss_12,19.137 (Vet_12.137) //",
    "GK21soksvppu:2019": " bhittvā bhittvāsya hṛdayaṃ jīvantī ca nireṣyasi /",
    "GK21soksvppu:2020": " na smariṣyasi śāpaṃ ca na tāṃ nigaraṇavyathām // SoKss_12,19.138 (Vet_12.138) //",
    "GK21soksvppu:2021": " sthāsyasy ekākinī cātrety uktaśāpavacāḥ śanaiḥ /",
    "GK21soksvppu:2022": " so 'nunīto mayā dhyātvā śāpāntaṃ me 'bravīt pitā // SoKss_12,19.139 (Vet_12.139) //",
    "GK21soksvppu:2023": " bhartā bhūtvā yaśaḥketunāmāṅganṛpatir yadā /",
    "GK21soksvppu:2024": " rākṣasena nigīrṇāṃ tvāṃ dṛṣṭvā taṃ nihaniṣyati // SoKss_12,19.140 (Vet_12.140) //",
    "GK21soksvppu:2025": " tadā tvaṃ mokṣyase śāpād dhṛdayāt tasya nirgatā /",
    "GK21soksvppu:2026": " saṃsmariṣyasi śāpādi vidyāḥ sarvās tathā nijāḥ // SoKss_12,19.141 (Vet_12.141) //",
    "GK21soksvppu:2027": " ity ādiśya sa śāpāntaṃ tyaktvā mām ekakām iha /",
    "GK21soksvppu:2028": " niṣadhādriṃ gatas tāto bhūlokaṃ saparicchadaḥ // SoKss_12,19.142 (Vet_12.142) //",
    "GK21soksvppu:2029": " ahaṃ tathā carantī ca śāpamohād ihāvasam /",
    "GK21soksvppu:2030": " kṣīṇaś caiṣa sa śāpo me jātā sarvatra ca smṛtiḥ // SoKss_12,19.143 (Vet_12.143) //",
    "GK21soksvppu:2031": " tat tātapārśvam adhunā niṣadhādriṃ vrajāmy aham /",
    "GK21soksvppu:2032": " śāpānte svāṃ gatiṃ yāma ity eṣa samayo hi naḥ // SoKss_12,19.144 (Vet_12.144) //",
    "GK21soksvppu:2033": " tvam ihāsva svarāṣṭraṃ vā vraja svātantryam atra te /",
    "GK21soksvppu:2034": " evaṃ tayokte sa nṛpo duḥkhito 'rthayate sma tām // SoKss_12,19.145 (Vet_12.145) //",
    "GK21soksvppu:2035": " saptāhāni na gantavyaṃ prasīda sumukhi tvayā /",
    "GK21soksvppu:2036": " kṣipāva tāvad autsukyam udyāne krīḍanair iha // SoKss_12,19.146 (Vet_12.146) //",
    "GK21soksvppu:2037": " tvaṃ gacchātha pituḥ sthānaṃ yāsyāmy aham api svakam /",
    "GK21soksvppu:2038": " etat tadvacanaṃ mugdhā tathety aṅgīcakāra sā // SoKss_12,19.147 (Vet_12.147) //",
    "GK21soksvppu:2039": " tato 'tra reme sa tayā sahodyāneṣu kāntayā /",
    "GK21soksvppu:2040": " sajalotpalanetrāsu vāpīṣu ṣaḍahaṃ nṛpaḥ // SoKss_12,19.148 (Vet_12.148) //",
    "GK21soksvppu:2041": " mā sma yātaṃ vihāyāsmān iti pūt kurvatīṣv iva /",
    "GK21soksvppu:2042": " utkṣiptavīcihastāsu haṃsasārasaniḥsvanaiḥ // SoKss_12,19.149 (Vet_12.149) //",
    "GK21soksvppu:2043": " saptame 'hni sa yuktyā tāṃ priyāṃ tatrānayad gṛhe /",
    "GK21soksvppu:2044": " bhūlokaprāpiṇī yatra sā yantradvāravāpikā // SoKss_12,19.150 (Vet_12.150) //",
    "GK21soksvppu:2045": " tatra kaṇṭhe gṛhītvā tāṃ tasyāṃ vāpyāṃ nipatya saḥ /",
    "GK21soksvppu:2046": " uttasthau svapurodyānavāpīmadhyāt tayā saha // SoKss_12,19.151 (Vet_12.151) //",
    "GK21soksvppu:2047": " tatra kāntāsakhaṃ prāptaṃ taṃ dṛṣṭvodyānapālakāḥ /",
    "GK21soksvppu:2048": " hṛṣṭās tan mantriṇe gatvā jagadur dīrghadarśine // SoKss_12,19.152 (Vet_12.152) //",
    "GK21soksvppu:2049": " so 'py etya pādapatitas tam ānītepsitāṅganam /",
    "GK21soksvppu:2050": " dṛṣṭvā prāveśayan mantrī sapauro 'bhyantaraṃ nṛpam // SoKss_12,19.153 (Vet_12.153) //",
    "GK21soksvppu:2051": " aho saiṣā kathaṃ prāptā rājñā divyāṅganāmunā /",
    "GK21soksvppu:2052": " vyomnīva vidyud iva yā kṣaṇadṛśyā mayekṣitā // SoKss_12,19.154 (Vet_12.154) //",
    "GK21soksvppu:2053": " yad yasya likhitaṃ dhātrā lalāṭākṣarapaṅktiṣu /",
    "GK21soksvppu:2054": " tad avaśyam asaṃbhāvyam api tasyopatiṣṭhate // SoKss_12,19.155 (Vet_12.155) //",
    "GK21soksvppu:2055": " ity atra mantrimukhye 'smin dhyāyaty anyajane 'pi ca /",
    "GK21soksvppu:2056": " divyastrīprāptisāścaryaṃ rājāgamanasotsave // SoKss_12,19.156 (Vet_12.156) //",
    "GK21soksvppu:2057": " sā mṛgāṅkavatī dṛṣṭvā taṃ svadeśagataṃ nṛpam /",
    "GK21soksvppu:2058": " iyeṣa pūrṇasaptāhā yātuṃ vaidyādharīṃ gatim // SoKss_12,19.157 (Vet_12.157) //",
    "GK21soksvppu:2059": " nāvirāsīc ca vidyāsyāḥ smṛtāpy utpatanī tadā /",
    "GK21soksvppu:2060": " tataḥ sā muṣitevātra viṣādam agamat param // SoKss_12,19.158 (Vet_12.158) //",
    "GK21soksvppu:2061": " kim akasmād viṣaṇṇeva dṛśyase vada me priye /",
    "GK21soksvppu:2062": " ity uktā tena rājñā sā vidhyādary evam abravīt // SoKss_12,19.159 (Vet_12.159) //",
    "GK21soksvppu:2063": " sthitāhaṃ śāpamuktāpi tvatsnehād yad iyac ciram /",
    "GK21soksvppu:2064": " tena vidyā mama bhraṣṭā naṣṭā divyā ca sā gatiḥ // SoKss_12,19.160 (Vet_12.160) //",
    "GK21soksvppu:2065": " tac chrutvā hanta siddheyaṃ mama vidyādharīti saḥ /",
    "GK21soksvppu:2066": " rājā tato yaśaḥketuḥ pūrṇaṃ cakre mahotsavam // SoKss_12,19.161 (Vet_12.161) //",
    "GK21soksvppu:2067": " tad dṛṣṭvā dīrghadarśī sa mantrī gatvā gṛhaṃ niśi /",
    "GK21soksvppu:2068": " śayanīyagato 'kasmād dhṛtsphoṭena vyapadyata // SoKss_12,19.162 (Vet_12.162) //",
    "GK21soksvppu:2069": " tato 'nubhūya tacchokaṃ dhṛtarājyabharaḥ svayam /",
    "GK21soksvppu:2070": " yaśaḥketuś ciraṃ tasthau sa mṛgāṅkavatīyutaḥ // SoKss_12,19.163 (Vet_12.163) //",
    "GK21soksvppu:2071": " ity etāṃ kathayitvā mārge tasmai kathāṃ sa vetālaḥ /",
    "GK21soksvppu:2072": " avadat punas trivikramasenaṃ nṛpatiṃ tam aṃsagataḥ // SoKss_12,19.164 (Vet_12.164) //",
    "GK21soksvppu:2073": " tad brūhi bhūpate te saṃpanne svāminas tathābhyudaye /",
    "GK21soksvppu:2074": " hṛdayaṃ sapadi sphuṭitaṃ tasya mahāmantriṇaḥ kim iti // SoKss_12,19.165 (Vet_12.165) //",
    "GK21soksvppu:2075": " divyastrī na mayā kiṃ prāpteti śucāsphuṭad dhṛdayam /",
    "GK21soksvppu:2076": " kiṃ vā rājyam abhīpsor rājāgamajena duḥkhena // SoKss_12,19.166 (Vet_12.166) //",
    "GK21soksvppu:2077": " etac ca yadi na vakṣyasi mahyaṃ jānann apīha tad rājan /",
    "GK21soksvppu:2078": " dharmaś ca tava vinaṅkṣyati yāsyati dalaśaś ca jhaṭiti śiraḥ // SoKss_12,19.167 (Vet_12.167) //",
    "GK21soksvppu:2079": " śrutveti tu trivikramaseno rājā jagāda vetālam /",
    "GK21soksvppu:2080": " naitat tasmin dvayam api śubhacarite yujyate hi mantrivare // SoKss_12,19.168 (Vet_12.168) //",
    "GK21soksvppu:2081": " kiṃ tu strīmātrarasād upekṣitaṃ yena bhūbhujā rājyam /",
    "GK21soksvppu:2082": " tasyādhunā tu divyastrīraktasyātra kā vārtā // SoKss_12,19.169 (Vet_12.169) //",
    "GK21soksvppu:2083": " tan me kaṣṭe 'pi kṛte pratyuta doṣo batādhikībhūtaḥ /",
    "GK21soksvppu:2084": " iti tasya vibhāvayato hṛdayaṃ tanmantriṇaḥ sphuṭitam // SoKss_12,19.170 (Vet_12.170) //",
    "GK21soksvppu:2085": " ity ukte narapatinā punaḥ sa māyī vetālo nijapadam eva taj jagāma /",
    "GK21soksvppu:2086": " rājāpi prasabham avāptum anvadhāvad bhūyo 'pi drutam atha taṃ sa dhīracetāḥ // SoKss_12,19.171 (Vet_12.171) //",
    "GK21soksvppu:2087": " viṃśas taraṅgaḥ /",
    "GK21soksvppu:2088": " atha gatvā punaḥ prāpya śiṃśapātas tato nṛpaḥ /",
    "GK21soksvppu:2089": " sa trivikramasenas taṃ skandhe vetālam ādade // SoKss_12,20.1 (Vet_13.1) //",
    "GK21soksvppu:2090": " āyāntaṃ ca sa vetālo bhūyas taṃ nṛpam abravīt /",
    "GK21soksvppu:2091": " rājañ śṛṇu kathām ekāṃ saṃkṣiptāṃ varṇayāmi te // SoKss_12,20.2 (Vet_13.2) //",
    "GK21soksvppu:2092": " asti vārāṇasī nāma purī haranivāsabhūḥ /",
    "GK21soksvppu:2093": " devasvāmīti tatrāsīn mānyo narapater dvijaḥ // SoKss_12,20.3 (Vet_13.3) //",
    "GK21soksvppu:2094": " mahādhanasya tasyaiko harisvāmīty abhūt sutaḥ /",
    "GK21soksvppu:2095": " tasya bhāryā ca lāvaṇyavatīty atyuttamābhavat // SoKss_12,20.4 (Vet_13.4) //",
    "GK21soksvppu:2096": " tilottamādinākastrīnirmāṇe prāptakauśalaḥ /",
    "GK21soksvppu:2097": " anargharūpalāvaṇyāṃ manye yāṃ nirmame vidhiḥ // SoKss_12,20.5 (Vet_13.5) //",
    "GK21soksvppu:2098": " tayā sa kāntayā sākaṃ harisvāmī kadācana /",
    "GK21soksvppu:2099": " ratiśrānto yayau nidrāṃ harmye candrāṃśuśītale // SoKss_12,20.6 (Vet_13.6) //",
    "GK21soksvppu:2100": " tat kālaṃ tena mārgeṇa kāmacārī vihāyasā /",
    "GK21soksvppu:2101": " āgān madanavegākhyo vidyādharakumārakaḥ // SoKss_12,20.7 (Vet_13.7) //",
    "GK21soksvppu:2102": " sa tatra lāvaṇyavatīṃ patyuḥ pārśve dadarśa tām /",
    "GK21soksvppu:2103": " suptāṃ ratiklamasrastavastravyaktāṅgasauṣṭhavām // SoKss_12,20.8 (Vet_13.8) //",
    "GK21soksvppu:2104": " tadrūpahṛtacittaḥ san madanāndhaḥ sa tat kṣaṇam /",
    "GK21soksvppu:2105": " suptām eva nipatyaitāṃ gṛhītvā nabhasā yayau // SoKss_12,20.9 (Vet_13.9) //",
    "GK21soksvppu:2106": " kṣaṇāt prabuddho 'tha yuvā harisvāmī sa tatpatiḥ /",
    "GK21soksvppu:2107": " prāṇeśvarīm apaśyaṃs tām udatiṣṭhat sasaṃbhramaḥ // SoKss_12,20.10 (Vet_13.10) //",
    "GK21soksvppu:2108": " aho kim etat kva gatā kupitā sā nu kiṃ mayi /",
    "GK21soksvppu:2109": " channā jijñāsituṃ kiṃ me cittaṃ parihasaty uta // SoKss_12,20.11 (Vet_13.11) //",
    "GK21soksvppu:2110": " ity anekavikalpaughavyākulas tām itas tataḥ /",
    "GK21soksvppu:2111": " harmyaprāsādavalabhīṣv anviṣyan so 'bhraman niśi // SoKss_12,20.12 (Vet_13.12) //",
    "GK21soksvppu:2112": " agṛhodyānataś cinvan yan na prāpa kuto 'pi tām /",
    "GK21soksvppu:2113": " tat sa śokāgnisaṃtapto vilalāpāśrugadgadam // SoKss_12,20.13 (Vet_13.13) //",
    "GK21soksvppu:2114": " hā candrabimbavadane hā jyotsnāgauri hā priye /",
    "GK21soksvppu:2115": " rātryā tulyaguṇadveṣāt kiṃ nu soḍhāsi nānayā // SoKss_12,20.14 (Vet_13.14) //",
    "GK21soksvppu:2116": " tvayā kāntyā jito bibhyad iva candanaśītalaiḥ /",
    "GK21soksvppu:2117": " karair asukhayad yo māṃ so 'yam indus tvayā vinā // SoKss_12,20.15 (Vet_13.15) //",
    "GK21soksvppu:2118": " labdhāntara ivedānīṃ tair eva tudati priye /",
    "GK21soksvppu:2119": " prajvaladbhir ivāṅgārair viṣadigdhair ivāśugaiḥ // SoKss_12,20.16 (Vet_13.16) //",
    "GK21soksvppu:2120": " ity ādi krandatas tasya sā harisvāminas tadā /",
    "GK21soksvppu:2121": " kṛcchrād vyatīyāya niśā na punar virahavyathā // SoKss_12,20.17 (Vet_13.17) //",
    "GK21soksvppu:2122": " prātar bibheda viśvasya karaiḥ saṃtamasaṃ raviḥ /",
    "GK21soksvppu:2123": " bhettuṃ na cakṣame tasya mohāndhatamasaṃ punaḥ // SoKss_12,20.18 (Vet_13.18) //",
    "GK21soksvppu:2124": " vilabdha iva cakrāhvais tasya tīrṇaniśais tadā /",
    "GK21soksvppu:2125": " bheje śatagunībhāvaṃ karuṇākranditadhvaniḥ // SoKss_12,20.19 (Vet_13.19) //",
    "GK21soksvppu:2126": " svajanaiḥ sāntvyamāno 'pi viyogānaladīpitaḥ /",
    "GK21soksvppu:2127": " na ca lebhe dvijayuvā dhṛtiṃ tāṃ preyasīṃ vinā // SoKss_12,20.20 (Vet_13.20) //",
    "GK21soksvppu:2128": " iha sthitam iha snātaṃ kṛtam atra prasādhanam /",
    "GK21soksvppu:2129": " vihṛtaṃ ca tayātreti yayau tv ita ito rudan // SoKss_12,20.21 (Vet_13.21) //",
    "GK21soksvppu:2130": " mṛtā tāvan na sā tat kim ātmaivaṃ hanyate tvayā /",
    "GK21soksvppu:2131": " avaśyaṃ tām avāptāsi jīvañ jātu kutaścana // SoKss_12,20.22 (Vet_13.22) //",
    "GK21soksvppu:2132": " tad dhairyam avalambasva tāṃ gaveṣaya ca priyām /",
    "GK21soksvppu:2133": " aprāpyaṃ nāma nehāsti dhīrasya vyavasāyinaḥ // SoKss_12,20.23 (Vet_13.23) //",
    "GK21soksvppu:2134": " iti bandhusuhṛdvākyair bodhitaḥ so 'tha kṛcchrataḥ /",
    "GK21soksvppu:2135": " dinaiḥ kaiścid dharisvāmī babandha dhṛtim āsthayā // SoKss_12,20.24 (Vet_13.24) //",
    "GK21soksvppu:2136": " acintayac ca sarvasvaṃ kṛtvā brāhmaṇasād aham /",
    "GK21soksvppu:2137": " bhramāmi tāvat tīrthāni kṣapayāmy aghasaṃcayam // SoKss_12,20.25 (Vet_13.25) //",
    "GK21soksvppu:2138": " pāpakṣayād dhi tāṃ jātu priyāṃ bhrāmyann avāpnuyām /",
    "GK21soksvppu:2139": " ity ālocya yathāvasthaṃ snānādy utthāya so 'karot // SoKss_12,20.26 (Vet_13.26) //",
    "GK21soksvppu:2140": " anyedyuś ca vicitrānnapānaṃ sattre dvijanmanām /",
    "GK21soksvppu:2141": " cakārāvāritaṃ kiṃ ca dadau dhanam aśeṣataḥ // SoKss_12,20.27 (Vet_13.27) //",
    "GK21soksvppu:2142": " brāhmaṇyamātravittasya nirgatyaiva svadeśataḥ /",
    "GK21soksvppu:2143": " priyāprāptīcchayā so 'tha tīrthāni bhramituṃ yayau // SoKss_12,20.28 (Vet_13.28) //",
    "GK21soksvppu:2144": " bhrāmyataś ca jagāmāsya bhīmo grīṣmartukesarī /",
    "GK21soksvppu:2145": " pracaṇḍādityavadano dīptatadraśmikesaraḥ // SoKss_12,20.29 (Vet_13.29) //",
    "GK21soksvppu:2146": " priyāvirahasaṃtaptapānthaniḥśvāsamārutaiḥ /",
    "GK21soksvppu:2147": " nyastoṣmāṇa ivātyuṣṇā vānti sma ca samīraṇāḥ // SoKss_12,20.30 (Vet_13.30) //",
    "GK21soksvppu:2148": " śuṣyadvidīrṇapaṅkāś ca hṛdayaiḥ sphuṭitair iva /",
    "GK21soksvppu:2149": " jalāśayā dadṛśire gharmaluptāmbusaṃpadaḥ // SoKss_12,20.31 (Vet_13.31) //",
    "GK21soksvppu:2150": " cīrīcītkāramukharās tāpamlānadalādharāḥ /",
    "GK21soksvppu:2151": " madhuśrīvirahān mārgeṣv arudann iva pādapāḥ // SoKss_12,20.32 (Vet_13.32) //",
    "GK21soksvppu:2152": " tasmin kāle 'rkatāpena viyogena kṣudhā tṛṣā /",
    "GK21soksvppu:2153": " nityādhvanā ca sa klānto virūkṣakṣāmadhūsaraḥ // SoKss_12,20.33 (Vet_13.33) //",
    "GK21soksvppu:2154": " bhojanārthi harisvāmī prāpa grāmaṃ kvacid bhraman /",
    "GK21soksvppu:2155": " padmanābhābhidhānasya gṛhaṃ viprasya sattriṇaḥ // SoKss_12,20.34 (Vet_13.34) //",
    "GK21soksvppu:2156": " tatra dṛṣṭvā sa bhuñjānān viprān abhyantare bahūn /",
    "GK21soksvppu:2157": " dvāraśākhāṃ samālambya tasthau niḥśabdaniścalaḥ // SoKss_12,20.35 (Vet_13.35) //",
    "GK21soksvppu:2158": " tathāsthitaṃ tam ālokya sattriṇas tasya gehinī /",
    "GK21soksvppu:2159": " padmanābhasya saṃjātadayā sādhvī vyacintayat // SoKss_12,20.36 (Vet_13.36) //",
    "GK21soksvppu:2160": " aho kṣun nāma gurvy eṣā na kuryāt kasya lāghavam /",
    "GK21soksvppu:2161": " yad evam ayam annārthī ko 'py āste dvāry adhomukhaḥ // SoKss_12,20.37 (Vet_13.37) //",
    "GK21soksvppu:2162": " dūrādhvābhyāgataḥ snātas tāvat kṣīṇendriyaḥ kṣudhā /",
    "GK21soksvppu:2163": " tad eṣaś cānnadānasya pātram ity avadhārya sā // SoKss_12,20.38 (Vet_13.38) //",
    "GK21soksvppu:2164": " paramānnabhṛtaṃ sādhvī tasmai saghṛtaśarkaram /",
    "GK21soksvppu:2165": " pātram utkṣipya pāṇibhyām ānīya praśritā dadau // SoKss_12,20.39 (Vet_13.39) //",
    "GK21soksvppu:2166": " jagāda caitaṃ bhuṅkṣvaitad gatvā vāpītaṭe kvacit /",
    "GK21soksvppu:2167": " idaṃ sthānaṃ samucchiṣṭaṃ bhuñjānair brāhmanair vṛtam // SoKss_12,20.40 (Vet_13.40) //",
    "GK21soksvppu:2168": " tatheti so 'nnapātraṃ tad gṛhītvā nātidūrataḥ /",
    "GK21soksvppu:2169": " gatvā sthāpitavān vāpyās taṭe vaṭataror adhaḥ // SoKss_12,20.41 (Vet_13.41) //",
    "GK21soksvppu:2170": " prakṣālya pāṇipādaṃ ca vāpyām ācamya cātra saḥ /",
    "GK21soksvppu:2171": " yāvad bhakṣayituṃ tuṣṭaḥ paramānnam upaiti tat // SoKss_12,20.42 (Vet_13.42) //",
    "GK21soksvppu:2172": " tāvad gṛhītvā kṛṣṇāhiṃ cañcvā pādayugena ca /",
    "GK21soksvppu:2173": " śyenaḥ kutaścid āgatya tarau tasminn upāviśat // SoKss_12,20.43 (Vet_13.43) //",
    "GK21soksvppu:2174": " tena tasyohyamānasya sarpasyākramya pakṣiṇā /",
    "GK21soksvppu:2175": " utkrāntajīvitasyāsyād viṣalālā viniryayau // SoKss_12,20.44 (Vet_13.44) //",
    "GK21soksvppu:2176": " sā tatrādhaḥsthite tasminn annapātre 'patat tadā /",
    "GK21soksvppu:2177": " tac cādṛṣṭvā harisvāmī sa etyānnam abhuṅkta tat // SoKss_12,20.45 (Vet_13.45) //",
    "GK21soksvppu:2178": " kṣudhārtasya tadā tasya mṛṣṭānnaṃ tat kṣaṇena tat /",
    "GK21soksvppu:2179": " kṛtsnaṃ bhuktavatas tīvrā prodabhūd viṣavedanā // SoKss_12,20.46 (Vet_13.46) //",
    "GK21soksvppu:2180": " aho vidhau viparyaste na viparyasyatīha kim /",
    "GK21soksvppu:2181": " yad viṣībhūtam annaṃ me sakṣīraghṛṭaśarkaram // SoKss_12,20.47 (Vet_13.47) //",
    "GK21soksvppu:2182": " iti jalpan viṣārtaḥ sa harisvāmī pariskhalan /",
    "GK21soksvppu:2183": " gatvā tāṃ sattriṇas tasya viprasyovāca gehinīm // SoKss_12,20.48 (Vet_13.48) //",
    "GK21soksvppu:2184": " tvaddattād viṣam annān me jātaṃ tad viṣamantriṇam /",
    "GK21soksvppu:2185": " kaṃcin mamānaya kṣipraṃ brahmahatyānyathāsti te // SoKss_12,20.49 (Vet_13.49) //",
    "GK21soksvppu:2186": " ity uktvaiva sa tāṃ sādhvīṃ kim etad iti vihvalām /",
    "GK21soksvppu:2187": " harisvāmī parāvṛttanetraḥ prāṇair vyayujyata // SoKss_12,20.50 (Vet_13.50) //",
    "GK21soksvppu:2188": " tataḥ sā tena nirdoṣāpy ātitheyy api sattriṇā /",
    "GK21soksvppu:2189": " bhāryā niṣkāsitā gehān mithyātithivadhakrudhā // SoKss_12,20.51 (Vet_13.51) //",
    "GK21soksvppu:2190": " sāpy utpannamṛṣāvadyā suśubhād api karmaṇaḥ /",
    "GK21soksvppu:2191": " jātāvamānā tapase sādhvī tīrtham aśiśriyat // SoKss_12,20.52 (Vet_13.52) //",
    "GK21soksvppu:2192": " kasya vipravadhaḥ so 'stu sarpaśyenānnadeśv iti /",
    "GK21soksvppu:2193": " tad abhūd dharmarājāgre vādo nāsīt tu nirṇayaḥ // SoKss_12,20.53 (Vet_13.53) //",
    "GK21soksvppu:2194": " tat trivikramasena tvaṃ rajan brūhi mamādhunā /",
    "GK21soksvppu:2195": " kasya sā brahmahatyeti pūrvaḥ śāpaḥ sa te 'nyathā // SoKss_12,20.54 (Vet_13.54) //",
    "GK21soksvppu:2196": " iti vetālato rājā śrutvā śāpaniyantritaḥ /",
    "GK21soksvppu:2197": " sa trivikramasenas taṃ muktamauno 'bravīd idam // SoKss_12,20.55 (Vet_13.55) //",
    "GK21soksvppu:2198": " tasya tat pātakaṃ tāvat sarpasya yadi vāsya kaḥ /",
    "GK21soksvppu:2199": " vivaśasyāparādho 'sti bhakṣyamāṇasya śatruṇā // SoKss_12,20.56 (Vet_13.56) //",
    "GK21soksvppu:2200": " atha syenasya tenāpi kiṃ duṣṭaṃ kṣudhitātmanā /",
    "GK21soksvppu:2201": " akasmāt prāptam ānīya bhakṣyaṃ bhakṣayatā nijam // SoKss_12,20.57 (Vet_13.57) //",
    "GK21soksvppu:2202": " daṃpatyor annadātror vā tayor ekasya vā kutaḥ /",
    "GK21soksvppu:2203": " abhāvyadoṣau dharmaikapravṛttau tāv ubhau yataḥ // SoKss_12,20.58 (Vet_13.58) //",
    "GK21soksvppu:2204": " tad ahaṃ tasya manye sā brahmahatyā jaḍātmanaḥ /",
    "GK21soksvppu:2205": " avicāryaiva yo brūyād eṣām ekatamasya tām // SoKss_12,20.59 (Vet_13.59) //",
    "GK21soksvppu:2206": " ity uktavato 'sya nṛpasyāṃsād bhūyo 'py agāt sa vetālaḥ /",
    "GK21soksvppu:2207": " nijapadam eva nṛpo 'pi sa punar api dhīras tam anvagād eva // SoKss_12,20.60 (Vet_13.60) //",
    "GK21soksvppu:2208": " ekaviṃśas taraṅgaḥ /",
    "GK21soksvppu:2209": " sa trivikramaseno 'tha gatvā taṃ śiṃśapātaroḥ /",
    "GK21soksvppu:2210": " bhūyo 'py āsādya vetālaṃ skandhe jagrāha bhūpatiḥ // SoKss_12,21.1 (Vet_14.1) //",
    "GK21soksvppu:2211": " prasthitaṃ ca tam urvīśaṃ sa vetālo 'bhyadhāt punaḥ /",
    "GK21soksvppu:2212": " rājañ śrānto 'si tac citrāṃ kathām ākhyāmi te śṛṇu // SoKss_12,21.2 (Vet_14.2) //",
    "GK21soksvppu:2213": " asty ayodhyeti nagarī rājadhānī babhūva yā /",
    "GK21soksvppu:2214": " rakṣaḥkulakṛtāntasya rāmarūpasya śārṅgiṇaḥ // SoKss_12,21.3 (Vet_14.3) //",
    "GK21soksvppu:2215": " tasyāṃ rājābhavad vīraketur nāma rarakṣa yaḥ /",
    "GK21soksvppu:2216": " kṣoṇīm imāṃ mahābāhuḥ prākāro nagarīm iva // SoKss_12,21.4 (Vet_14.4) //",
    "GK21soksvppu:2217": " tasmin mahīpatāv asyāṃ puryām eko mahāvaṇik /",
    "GK21soksvppu:2218": " ratnadattābhidhāno 'bhūd vaṇiṅnīvahanāyakaḥ // SoKss_12,21.5 (Vet_14.5) //",
    "GK21soksvppu:2219": " nandayantyabhidhānāyāṃ patnyāṃ tasyodapadyata /",
    "GK21soksvppu:2220": " sutā ratnavatī nāma devatārādhanārjitā // SoKss_12,21.6 (Vet_14.6) //",
    "GK21soksvppu:2221": " sā ca tasya pitur veśmany avardhata manasvinī /",
    "GK21soksvppu:2222": " rūpalāvaṇyavinayaiḥ sahaiva sahajair guṇaiḥ // SoKss_12,21.7 (Vet_14.7) //",
    "GK21soksvppu:2223": " yauvanasthāṃ ca tāṃ tasmād ratnadattān na kevalam /",
    "GK21soksvppu:2224": " mahānto vaṇijo yāvad rājāno 'pi yayācire // SoKss_12,21.8 (Vet_14.8) //",
    "GK21soksvppu:2225": " sā tu puṃdveṣiṇī naicchad bhartāram api vāsavam /",
    "GK21soksvppu:2226": " prāṇatyāgodyatā sehe na vivāhakathām api // SoKss_12,21.9 (Vet_14.9) //",
    "GK21soksvppu:2227": " tena tasyāḥ pitā tūṣṇīṃ tasthau vātsalyaduḥsthitaḥ /",
    "GK21soksvppu:2228": " sa ca pravādo 'yodyāyāṃ tasyāṃ sarvatra paprathe // SoKss_12,21.10 (Vet_14.10) //",
    "GK21soksvppu:2229": " atrāntare sadā caurair muṣyamāṇāḥ kilākhilāḥ /",
    "GK21soksvppu:2230": " saṃbhūyātra nṛpaṃ paurā vīraketuṃ vyajijñapan // SoKss_12,21.11 (Vet_14.11) //",
    "GK21soksvppu:2231": " nityaṃ muṣyāmahe caurai rātrau rātrāv iha prabho /",
    "GK21soksvppu:2232": " lakṣyante te ca nāsmābhis tad devo vettu yat param // SoKss_12,21.12 (Vet_14.12) //",
    "GK21soksvppu:2233": " iti pauraiḥ sa vijñapto rājā tām abhitaḥ purīm /",
    "GK21soksvppu:2234": " taskarānveṣaṇe channān ādiśad ratrirakṣakān // SoKss_12,21.13 (Vet_14.13) //",
    "GK21soksvppu:2235": " te 'pi prāpur na yac caurān purī sāmuṣyataiva ca /",
    "GK21soksvppu:2236": " tadaikadā svayaṃ rājā niśi svairaṃ viniryayau // SoKss_12,21.14 (Vet_14.14) //",
    "GK21soksvppu:2237": " ekākī cāttaśastro 'tra bhraman so 'paśyad ekataḥ /",
    "GK21soksvppu:2238": " ekaṃ prākārapṛṣṭena yāntaṃ kam api pūruṣam // SoKss_12,21.15 (Vet_14.15) //",
    "GK21soksvppu:2239": " niḥśabdapadavinyāsavicitragatikauśalam /",
    "GK21soksvppu:2240": " saśaṅkalolanayanaṃ paśyantaṃ pṛṣṭato muhuḥ // SoKss_12,21.16 (Vet_14.16) //",
    "GK21soksvppu:2241": " ayaṃ sa nūnaṃ cauro me muṣṇāty ekacaraḥ purīm /",
    "GK21soksvppu:2242": " iti matvaiva nikaṭaṃ sa tasyopayayau nṛpaḥ // SoKss_12,21.17 (Vet_14.17) //",
    "GK21soksvppu:2243": " tataḥ sa cauro dṛṣṭvā taṃ nṛpaṃ ko 'sīty abhāṣata /",
    "GK21soksvppu:2244": " cauro 'ham iti rājā taṃ cauraṃ pratyabravīt sa tam // SoKss_12,21.18 (Vet_14.18) //",
    "GK21soksvppu:2245": " so 'tha cauro 'bhyadhād dṛṣṭvā tarhi tulyo 'si me suhṛt /",
    "GK21soksvppu:2246": " tad ehi madgṛhaṃ tāvan mitrācāraṃ karomi te // SoKss_12,21.19 (Vet_14.19) //",
    "GK21soksvppu:2247": " tac chrutvā sa tathety uktvā tenaiva saha bhūpatiḥ /",
    "GK21soksvppu:2248": " yayau vanāntardharaṇīkhātāntarvarti tadgṛham // SoKss_12,21.20 (Vet_14.20) //",
    "GK21soksvppu:2249": " aśeṣabhogabhogāḍhyaṃ bhāsvaddīpaprakāśitam /",
    "GK21soksvppu:2250": " navīnam iva pātālaṃ balirājānadhiṣṭhitam // SoKss_12,21.21 (Vet_14.21) //",
    "GK21soksvppu:2251": " tatra praviṣṭe tasmiṃś ca kṛtāsanaparigrahe /",
    "GK21soksvppu:2252": " rājñi so 'bhyantaragṛhaṃ praviveśātha taskaraḥ // SoKss_12,21.22 (Vet_14.22) //",
    "GK21soksvppu:2253": " tat kṣaṇaṃ ca tam etyaikā dāsī tatrāvadan nṛpam /",
    "GK21soksvppu:2254": " mahābhāga praviṣṭas tvam iha mṛtyumukhe katham // SoKss_12,21.23 (Vet_14.23) //",
    "GK21soksvppu:2255": " ekacauro hy asau pāpaṃ nirgatyātaḥ kariṣyati /",
    "GK21soksvppu:2256": " dhruvaṃ visvāsaghātīti tad itas tvaritaṃ vraja // SoKss_12,21.24 (Vet_14.24) //",
    "GK21soksvppu:2257": " ity uktaḥ sa tayā rājā nirgatyaiva tato drutam /",
    "GK21soksvppu:2258": " gatvā svarājadhānīṃ ca niśi sainyāny asajjayat // SoKss_12,21.25 (Vet_14.25) //",
    "GK21soksvppu:2259": " saṃnaddhasainyaś cāgatya dasyos tasya rurodha tat /",
    "GK21soksvppu:2260": " bhūgṛhadvāravivaraṃ rasattūryākulair balaiḥ // SoKss_12,21.26 (Vet_14.26) //",
    "GK21soksvppu:2261": " tato ruddhe gṛhe vṛttaṃ pratibhedam avetya saḥ /",
    "GK21soksvppu:2262": " maraṇe niścitaś cauraḥ śūro yuddhāya niryayau // SoKss_12,21.27 (Vet_14.27) //",
    "GK21soksvppu:2263": " nirgataś ca raṇe cakre parākramam amānuṣam /",
    "GK21soksvppu:2264": " karāṃś cakarta kariṇāṃ jaṅghāś ciccheda vājinām // SoKss_12,21.28 (Vet_14.28) //",
    "GK21soksvppu:2265": " jahāra ca śirāṃsy eko bhaṭānāṃ khaḍgacarmabhṛt /",
    "GK21soksvppu:2266": " tatas taṃ kṣapitānīkam abhyadhāvat svayaṃ nṛpaḥ // SoKss_12,21.29 (Vet_14.29) //",
    "GK21soksvppu:2267": " sa tasya khaḍgavidyājño rājā karaṇayuktitaḥ /",
    "GK21soksvppu:2268": " hastāj jahāra nistriṃśam atha tāṃ kṣurikām api // SoKss_12,21.30 (Vet_14.30) //",
    "GK21soksvppu:2269": " aśastraṃ muktaśastro 'tha bāhuyuddhena taṃ nṛpaḥ /",
    "GK21soksvppu:2270": " cauraṃ nihatya dharaṇau sajīvagrāham agrahīt // SoKss_12,21.31 (Vet_14.31) //",
    "GK21soksvppu:2271": " nināya taṃ ca saṃyamya sadhanaṃ nagarīṃ nijām /",
    "GK21soksvppu:2272": " prātaś cājñāpayat tasya śūlāropaṇanigraham // SoKss_12,21.32 (Vet_14.32) //",
    "GK21soksvppu:2273": " nīyamānaṃ ca taṃ vadhyabhūmiṃ cauraṃ saḍiṇḍimam /",
    "GK21soksvppu:2274": " dadarśa sā ratnavatī vaṇikkanyātra harmyataḥ // SoKss_12,21.33 (Vet_14.33) //",
    "GK21soksvppu:2275": " vraṇitaṃ dhūliliptāṅgam apy etaṃ māramohitā /",
    "GK21soksvppu:2276": " dṛṣṭvaiva gatvā pitaraṃ ratnadattam uvāca sā // SoKss_12,21.34 (Vet_14.34) //",
    "GK21soksvppu:2277": " vadhāya nīyate yo 'yam eṣa bhartā vṛto mayā /",
    "GK21soksvppu:2278": " tan nṛpād rakṣa tātainaṃ na ced enam anu mriye // SoKss_12,21.35 (Vet_14.35) //",
    "GK21soksvppu:2279": " tac chrutvā tāṃ pitāvādīt kim idaṃ putri bhāṣase /",
    "GK21soksvppu:2280": " yā tvaṃ necchasi bhūpālām api bhartṝn abhīpsataḥ // SoKss_12,21.36 (Vet_14.36) //",
    "GK21soksvppu:2281": " sā pāpaṃ taskaram imaṃ vāñchasy āpadgataṃ katham /",
    "GK21soksvppu:2282": " ity ādi pitrā proktāpi niścayān na cacāla sā // SoKss_12,21.37 (Vet_14.37) //",
    "GK21soksvppu:2283": " tataḥ sa tatpitā gatvā tasya caurasya satvaram /",
    "GK21soksvppu:2284": " sarvasvenāpi rājānaṃ vadhān mokṣam ayācata // SoKss_12,21.38 (Vet_14.38) //",
    "GK21soksvppu:2285": " rājā tu taṃ na tatyāja hemakoṭiśatair api /",
    "GK21soksvppu:2286": " svaśarīrapaṇānītaṃ cauraṃ sarvāpahāriṇam // SoKss_12,21.39 (Vet_14.39) //",
    "GK21soksvppu:2287": " tataḥ pitary upāyāte vimukhe sā vaṇiksutā /",
    "GK21soksvppu:2288": " anumartuṃ kṛtasnānā vāryamāṇāpi bandhubhiḥ // SoKss_12,21.40 (Vet_14.40) //",
    "GK21soksvppu:2289": " āruhya śibikāṃ tasya dasyor vadhyabhuvaṃ yayau /",
    "GK21soksvppu:2290": " anvīyamānā rudatā pitrā mātrā janena ca // SoKss_12,21.41 (Vet_14.41) //",
    "GK21soksvppu:2291": " tāvac ca vadhakaiḥ so 'tra cauraḥ śūle 'dhiropitaḥ /",
    "GK21soksvppu:2292": " tāṃ dadarśa galatprāṇas tathā sajñātim āgatām // SoKss_12,21.42 (Vet_14.42) //",
    "GK21soksvppu:2293": " janāc chrutvā ca vṛttāntam aśru muktvā kṣaṇaṃ tataḥ /",
    "GK21soksvppu:2294": " hasan sa cauraḥ kim api prāṇāñ śūlagato jahau // SoKss_12,21.43 (Vet_14.43) //",
    "GK21soksvppu:2295": " tato 'vatāritaṃ śūlāt sā taccaurakalevaram /",
    "GK21soksvppu:2296": " ādāya cārurohātra citāṃ sādhvī vaṇiksutā // SoKss_12,21.44 (Vet_14.44) //",
    "GK21soksvppu:2297": " tat kṣaṇaṃ ca śmaśāne 'tra bhairavaḥ kṛtasaṃnidhiḥ /",
    "GK21soksvppu:2298": " adṛśyo bhagavān evaṃ tām uvācāntarikṣataḥ // SoKss_12,21.45 (Vet_14.45) //",
    "GK21soksvppu:2299": " asmin svayaṃvarapatāv evaṃ bhaktyā tavānayā /",
    "GK21soksvppu:2300": " tuṣṭo 'smi tad varaṃ mattaḥ prārthayasva pativrate // SoKss_12,21.46 (Vet_14.46) //",
    "GK21soksvppu:2301": " tac chrutvaiva varaṃ devād evaṃ vavre praṇamya sā /",
    "GK21soksvppu:2302": " nātha putraśataṃ bhūyād aputrasyāpi matpituḥ // SoKss_12,21.47 (Vet_14.47) //",
    "GK21soksvppu:2303": " yenānanyasuto naiṣaḥ prāṇāñ jahyān mayā vinā /",
    "GK21soksvppu:2304": " iti proktavatīm enāṃ sādhvīṃ devo 'bravīt punaḥ // SoKss_12,21.48 (Vet_14.48) //",
    "GK21soksvppu:2305": " pituḥ putraśataṃ te 'stu varam anyaṃ vṛṇīṣva ca /",
    "GK21soksvppu:2306": " tvādṛśī dṛḍhasattvā hi naitāvanmātram arhati // SoKss_12,21.49 (Vet_14.49) //",
    "GK21soksvppu:2307": " tad ākarṇyātha sāvādīt prasanno mayi cet prabhuḥ /",
    "GK21soksvppu:2308": " taj jīvatv eṣa bhartā me dhārmikaś ca sadāstv iti // SoKss_12,21.50 (Vet_14.50) //",
    "GK21soksvppu:2309": " evam astv akṣato jīvann uttiṣṭhatv eṣa te patiḥ /",
    "GK21soksvppu:2310": " dhārmikaś cāstu rājāsya vīraketuś ca tuṣyatu // SoKss_12,21.51 (Vet_14.51) //",
    "GK21soksvppu:2311": " ity uktavaty anālakṣyamūrtau śarve nabhaḥsthite /",
    "GK21soksvppu:2312": " uttasthāv akṣatāṅgo 'tra cauro jīvaṃs tadaiva saḥ // SoKss_12,21.52 (Vet_14.52) //",
    "GK21soksvppu:2313": " tato vismitahṛṣṭaḥ san ratnadattaḥ sutāṃ vaṇik /",
    "GK21soksvppu:2314": " ādāya tāṃ ratnavatīṃ cauraṃ jāmātaraṃ ca tam // SoKss_12,21.53 (Vet_14.53) //",
    "GK21soksvppu:2315": " prahṛṣṭair bāndhavaiḥ sākaṃ praviśya nijamandiram /",
    "GK21soksvppu:2316": " labdhaputravaraś cakre svānandocitam utsavam // SoKss_12,21.54 (Vet_14.54) //",
    "GK21soksvppu:2317": " jñātavṛttāntatuṣṭaś ca tadaivānāyya taṃ nṛpaḥ /",
    "GK21soksvppu:2318": " ekavīraṃ vīraketuś cauraṃ senāpatiṃ vyadhāt // SoKss_12,21.55 (Vet_14.55) //",
    "GK21soksvppu:2319": " cauryān nivṛtto 'tha sa tāṃ pariṇīya vaṇiksutām /",
    "GK21soksvppu:2320": " ekavīraḥ sukhaṃ tasthau mārgastho rājasaṃmataḥ // SoKss_12,21.56 (Vet_14.56) //",
    "GK21soksvppu:2321": " iti kathayitvā sa kathāṃ vetālo dattapūrvaśāpabhayam /",
    "GK21soksvppu:2322": " aṃsasthitas trivikramasenaṃ papraccha taṃ kṣitipam // SoKss_12,21.57 (Vet_14.57) //",
    "GK21soksvppu:2323": " rājan brūhi sapitṛkām upasthitāṃ tāṃ vaṇiksutāṃ dṛṣṭvā /",
    "GK21soksvppu:2324": " caureṇa śūlapṛṣṭe ruditaṃ hasitaṃ ca kiṃ tena // SoKss_12,21.58 (Vet_14.58) //",
    "GK21soksvppu:2325": " atha rājā pratyavadad ruditaṃ caureṇa duḥkhatas tena /",
    "GK21soksvppu:2326": " nāsyānṛṇyam akāraṇabandhor yāto 'smi vaṇija iti // SoKss_12,21.59 (Vet_14.59) //",
    "GK21soksvppu:2327": " āścaryataś ca hasitaṃ kim iyaṃ kanyā nṛpān varān hitvā /",
    "GK21soksvppu:2328": " mayy asminn anuraktā strīcittam aho vicitram iti // SoKss_12,21.60 (Vet_14.60) //",
    "GK21soksvppu:2329": " ity uktavākyasya mahībhṛto 'ṃsān",
    "GK21soksvppu:2330": " māyī svaśaktyaiva tadā jagāma /",
    "GK21soksvppu:2331": " svaṃ dhāma vetālavaraḥ sa rājāpy",
    "GK21soksvppu:2332": " etaṃ punaḥ pūrvavad anvagacchat // SoKss_12,21.61 (Vet_14.61) //",
    "GK21soksvppu:2333": " dvāviṃśas taraṅgaḥ /",
    "GK21soksvppu:2334": " tato gatvā punaḥ prāpya vetālaṃ śiṃśapātaroḥ /",
    "GK21soksvppu:2335": " sa trivikramasenas tam ādāyodacalat punaḥ // SoKss_12,22.1 (Vet_15.1) //",
    "GK21soksvppu:2336": " āyāntaṃ taṃ ca rājānaṃ sa vetālo 'ṃsapṛṣṭhagaḥ /",
    "GK21soksvppu:2337": " jagāda bhūyo 'py etāṃ te rājan vacmi kathāṃ śṛṇu // SoKss_12,22.2 (Vet_15.2) //",
    "GK21soksvppu:2338": " abhūn nepālaviṣaye nāmnā śivapuraṃ puram /",
    "GK21soksvppu:2339": " yathārthanāmā tatrāsīd yaśaḥketuḥ purā nṛpaḥ // SoKss_12,22.3 (Vet_15.3) //",
    "GK21soksvppu:2340": " sa mantriṇi nyasya bharaṃ prajñāsāgarasaṃjñake /",
    "GK21soksvppu:2341": " candraprabhākhyayā devyā sārdhaṃ bhogān asevata // SoKss_12,22.4 (Vet_15.4) //",
    "GK21soksvppu:2342": " kālena tasyāṃ devyāṃ ca tasyājāyata kanyakā /",
    "GK21soksvppu:2343": " rājñaḥ śaśiprabhā nāma jagannetraśaśiprabhā // SoKss_12,22.5 (Vet_15.5) //",
    "GK21soksvppu:2344": " krameṇa yauvanasthā sā madhumāse kadācana /",
    "GK21soksvppu:2345": " yayau yātrotsavaṃ draṣṭum udyānaṃ saparicchadā // SoKss_12,22.6 (Vet_15.6) //",
    "GK21soksvppu:2346": " tatraikadeśe 'paśyat tāṃ kusumāvacayodyatām /",
    "GK21soksvppu:2347": " utkṣiptabāhulatikālakṣitaikapayodharām // SoKss_12,22.7 (Vet_15.7) //",
    "GK21soksvppu:2348": " prasūnavṛntavigalatsaṃdaṃśakaraśobhinīm /",
    "GK21soksvppu:2349": " āḍhyaputro manaḥsvāmī nāma yātrāgato dvijaḥ // SoKss_12,22.8 (Vet_15.8) //",
    "GK21soksvppu:2350": " sa tayā dṛṣṭayā sadyo hṛtasya manaso yuvā /",
    "GK21soksvppu:2351": " manaḥsvāmy api naivābhūt svāmī madanamohitaḥ // SoKss_12,22.9 (Vet_15.9) //",
    "GK21soksvppu:2352": " mārgaṇānāṃ kṛte kiṃ svid ratir eṣā manobhuvaḥ /",
    "GK21soksvppu:2353": " vasantasaṃbhṛtānīha puṣpāṇy uccinute svayam // SoKss_12,22.10 (Vet_15.10) //",
    "GK21soksvppu:2354": " kiṃ vārcayitukāmeyaṃ mādhavaṃ vanadevatā /",
    "GK21soksvppu:2355": " iti saṃcintayantaṃ taṃ sāpy apaśyan nṛpātmajā // SoKss_12,22.11 (Vet_15.11) //",
    "GK21soksvppu:2356": " dṛṣṭamātre ca sā tasmin sāṅge nava iva smare /",
    "GK21soksvppu:2357": " na puṣpāṇi na cāṅgāni sotkā nātmānam asmarat // SoKss_12,22.12 (Vet_15.12) //",
    "GK21soksvppu:2358": " ity anyonanavapremasarasau yāvad atra tau /",
    "GK21soksvppu:2359": " tiṣṭhatas tāvad udabhūd dhāhāheti mahāravaḥ // SoKss_12,22.13 (Vet_15.13) //",
    "GK21soksvppu:2360": " kim etad iti cotkṣiptakaṃdharaṃ paśyatos tayoḥ /",
    "GK21soksvppu:2361": " āyād atropalabdhānyagajagandhotthayā ruṣā // SoKss_12,22.14 (Vet_15.14) //",
    "GK21soksvppu:2362": " bhagnālāno vinirgatya matto mārgadrumān rujan /",
    "GK21soksvppu:2363": " patitādhorano dhāvaṃl lambamānāṅkuśaḥ karī // SoKss_12,22.15 (Vet_15.15) //",
    "GK21soksvppu:2364": " tataḥ parijane trastavidrute tāṃ sasaṃbhramam /",
    "GK21soksvppu:2365": " rājaputrīṃ pradhāvyaiva dorbhyām utkṣipya caikakām // SoKss_12,22.16 (Vet_15.16) //",
    "GK21soksvppu:2366": " aṅgaiḥ kiṃcit kṛtāśleṣāṃ bhayaprematrapākulām /",
    "GK21soksvppu:2367": " nināya sa manaḥsvāmī sudūraṃ gajagocarāt // SoKss_12,22.17 (Vet_15.17) //",
    "GK21soksvppu:2368": " athāgataiḥ parijanaiḥ stuvadbhis taṃ dvijottamam /",
    "GK21soksvppu:2369": " muhur vivṛtya paśyantī sā ninye nijamandiram // SoKss_12,22.18 (Vet_15.18) //",
    "GK21soksvppu:2370": " tatra tasthau tam evārtā smarantī prāṇadāyinam /",
    "GK21soksvppu:2371": " smarāgnipuṭapākena pacyamānā divāniśam // SoKss_12,22.19 (Vet_15.19) //",
    "GK21soksvppu:2372": " so 'py udyānān manaḥsvāmī tadā tasmād anuvrajan /",
    "GK21soksvppu:2373": " svāntaḥpurapraviṣṭāṃ tāṃ dṛṣṭvā sotko vyacintayat // SoKss_12,22.20 (Vet_15.20) //",
    "GK21soksvppu:2374": " naitāṃ vinādhunā sthātuṃ jīvituṃ vāham utsahe /",
    "GK21soksvppu:2375": " tan me śrīmūladevo 'tra dhūrthaḥ siddho gurur gatiḥ // SoKss_12,22.21 (Vet_15.21) //",
    "GK21soksvppu:2376": " iti saṃcintya katham apy asminn avasite dine /",
    "GK21soksvppu:2377": " prato yayau guros tasya mūladevasya so 'ntikam // SoKss_12,22.22 (Vet_15.22) //",
    "GK21soksvppu:2378": " dadarśa taṃ ca mitreṇa śaśinā nitya saṃgatam /",
    "GK21soksvppu:2379": " siddhamāyādbhutapathaṃ saśarīram ivāmbaram // SoKss_12,22.23 (Vet_15.23) //",
    "GK21soksvppu:2380": " nyavedayac ca tat tasmai praṇamya svamanīṣitam /",
    "GK21soksvppu:2381": " so 'pi sādhayituṃ tasya pratipede vihasya tat // SoKss_12,22.24 (Vet_15.24) //",
    "GK21soksvppu:2382": " tataḥ sa yogagulikāṃ kṣiptvā dhūrtapatir mukhe /",
    "GK21soksvppu:2383": " mūladevo vyadhād vṛddhabrāhmaṇākṛtim ātmanaḥ // SoKss_12,22.25 (Vet_15.25) //",
    "GK21soksvppu:2384": " dvitīyāṃ gulikāṃ dattvā mukhakṣepyāṃ cakāra ca /",
    "GK21soksvppu:2385": " sukāntakanyakārūpaṃ taṃ manaḥsvāminaṃ dvijam // SoKss_12,22.26 (Vet_15.26) //",
    "GK21soksvppu:2386": " tadrūpaṃ taṃ samādāya gatvā dhūrtādhipo 'tha saḥ /",
    "GK21soksvppu:2387": " tatpriyājanakaṃ bhūpam āsthāne taṃ vyajijñapat // SoKss_12,22.27 (Vet_15.27) //",
    "GK21soksvppu:2388": " rājann eko 'sti me putraḥ kanyā dūrāc ca tatkṛte /",
    "GK21soksvppu:2389": " mayaiṣā yācitānītā sa ca kvāpi gato 'dhunā // SoKss_12,22.28 (Vet_15.28) //",
    "GK21soksvppu:2390": " tam anveṣṭum ahaṃ yāmi tad eṣā rakṣyatāṃ tvayā /",
    "GK21soksvppu:2391": " ānayāmi sutaṃ yāvat tvaṃ hi viśvasya rakṣitā // SoKss_12,22.29 (Vet_15.29) //",
    "GK21soksvppu:2392": " tac chrutvā śāpabhītyā ca pratipadya sa bhūpatiḥ /",
    "GK21soksvppu:2393": " sutām ānāyayāmāsa yaśaḥketuḥ śaśiprabhām // SoKss_12,22.30 (Vet_15.30) //",
    "GK21soksvppu:2394": " jagāda caitāṃ putrīmāṃ kanyāṃ rakṣeḥ svamandire /",
    "GK21soksvppu:2395": " svapārśva eva cāhāraṃ śayyāṃ cāsyāḥ prakalpayeḥ // SoKss_12,22.31 (Vet_15.31) //",
    "GK21soksvppu:2396": " iti pitroktayā ninye kanyārūpas tatheti saḥ /",
    "GK21soksvppu:2397": " antaḥpuraṃ manaḥsvāmī rājaputryā tayā nijam // SoKss_12,22.32 (Vet_15.32) //",
    "GK21soksvppu:2398": " yathāruci tato yāte muladeve dvijākṛtau /",
    "GK21soksvppu:2399": " kanyārūpaḥ sa tatrāsīn manaḥsvāmī priyāntike // SoKss_12,22.33 (Vet_15.33) //",
    "GK21soksvppu:2400": " dinaiś ca tāṃ sakhīprītivisrambhaṃ samyagāgatām /",
    "GK21soksvppu:2401": " ekadā virahakṣāmāṃ śayanīyaluṭhattanum // SoKss_12,22.34 (Vet_15.34) //",
    "GK21soksvppu:2402": " rātrau raho rājasutām āsannaśayanasthitaḥ /",
    "GK21soksvppu:2403": " kanyārūpapraticchanno manaḥsvāmī sa pṛṣṭavān // SoKss_12,22.35 (Vet_15.35) //",
    "GK21soksvppu:2404": " sakhi kiṃ pāṇḍuracchāyā kṣīyamāṇā dine dine /",
    "GK21soksvppu:2405": " kāntapakṣaviyukteva duḥkhitāsi śaśiprabhe // SoKss_12,22.36 (Vet_15.36) //",
    "GK21soksvppu:2406": " brūhi me ko hy aviśvāsaḥ snigdhamugdhe sakhījane /",
    "GK21soksvppu:2407": " idānīṃ naiva bhokṣye 'haṃ na vadiṣyasi cen mama // SoKss_12,22.37 (Vet_15.37) //",
    "GK21soksvppu:2408": " tac chrutvā sā viniḥśvasya śanai rājasutābravīt /",
    "GK21soksvppu:2409": " kiṃ me tvayy apy aviśvāsaḥ śṛṇu tat sakhi vacmi te // SoKss_12,22.38 (Vet_15.38) //",
    "GK21soksvppu:2410": " ekadāhaṃ madhūdyānayātrāṃ draṣṭuṃ gatābhavam /",
    "GK21soksvppu:2411": " tatrāpaśyaṃ ca subhagaṃ kaṃcid brāhmaṇaputrakam // SoKss_12,22.39 (Vet_15.39) //",
    "GK21soksvppu:2412": " himamuktendusaśrīkaṃ darśanoddīpitasmaram /",
    "GK21soksvppu:2413": " madhumāsam ivālokakrīḍālaṃkṛtakānanam // SoKss_12,22.40 (Vet_15.40) //",
    "GK21soksvppu:2414": " cakorāyitum ete ca pravṛtte yāvad unmukhe /",
    "GK21soksvppu:2415": " tanmukhendudyutisudhāpāyinī me vilocane // SoKss_12,22.41 (Vet_15.41) //",
    "GK21soksvppu:2416": " tāvat sravanmadajalas tatrākasmān nirargalaḥ /",
    "GK21soksvppu:2417": " akālakālameghābho garjann āgān mahāgajaḥ // SoKss_12,22.42 (Vet_15.42) //",
    "GK21soksvppu:2418": " tatsaṃbhramāt parijane naṣṭe 'haṃ bhayavihvalā /",
    "GK21soksvppu:2419": " utkṣipya vipraputreṇa nītā tenaiva dūrataḥ // SoKss_12,22.43 (Vet_15.43) //",
    "GK21soksvppu:2420": " śrīkhaṇḍenānulipteva sikteva sudhayā tathā /",
    "GK21soksvppu:2421": " ahaṃ tadaṅgasparśena na jāne kāṃ daśām agām // SoKss_12,22.44 (Vet_15.44) //",
    "GK21soksvppu:2422": " kṣanāc ca parivāreṇa militenāvaśā tataḥ /",
    "GK21soksvppu:2423": " ihānītāsmi nikṣiptā svargād iva bhuvas tale // SoKss_12,22.45 (Vet_15.45) //",
    "GK21soksvppu:2424": " tadāprabhṛti saṃkalpais tais taiḥ kalpitasaṃgamam /",
    "GK21soksvppu:2425": " paśyāmi taṃ prabuddhāpi pārśvasthaṃ prāṇadaṃ patim // SoKss_12,22.46 (Vet_15.46) //",
    "GK21soksvppu:2426": " suptā svapne ca kurvāṇaṃ cāṭūny ālokayāmi tam /",
    "GK21soksvppu:2427": " tyājayantaṃ haṭhāl lajjāṃ cumbanāliṅganādhibhiḥ // SoKss_12,22.47 (Vet_15.47) //",
    "GK21soksvppu:2428": " na ca prāpnomy abhavyā tannāmādyajñānamohitā /",
    "GK21soksvppu:2429": " tad evaṃ māṃ dahaty eṣa prāṇeśavirahānalaḥ // SoKss_12,22.48 (Vet_15.48) //",
    "GK21soksvppu:2430": " iti vāksudhayā tasyāḥ pūrṇasvaśravaṇodaraḥ /",
    "GK21soksvppu:2431": " sānandaḥ sa manaḥsvāmī viprakanyāvapurdharaḥ // SoKss_12,22.49 (Vet_15.49) //",
    "GK21soksvppu:2432": " kṛtārthamānī matvā taṃ kālam ātmaprakāśane /",
    "GK21soksvppu:2433": " svarūpaṃ prakaṭīcakre niṣkṛṣya gulikāṃ mukhāt // SoKss_12,22.50 (Vet_15.50) //",
    "GK21soksvppu:2434": " jagāda ca vilolākṣi so 'ham evaiṣa yas tvayā /",
    "GK21soksvppu:2435": " udyāne darśanakrīto nīto nirvyājadāsatām // SoKss_12,22.51 (Vet_15.51) //",
    "GK21soksvppu:2436": " tvat saṃstavakṣaṇabhraṃśāt kleśaṃ taṃ cāptavān aham /",
    "GK21soksvppu:2437": " yasyaiṣaḥ pariṇāmo me kanyārūpagraho 'bhavat // SoKss_12,22.52 (Vet_15.52) //",
    "GK21soksvppu:2438": " tasmāt saphalayaitāṃ me visoḍhāṃ virahavyathām /",
    "GK21soksvppu:2439": " ātmanaś ca na tanvaṅgi kṣamate 'taḥ paraṃ smaraḥ // SoKss_12,22.53 (Vet_15.53) //",
    "GK21soksvppu:2440": " evaṃ vadantaṃ sahasā prāṇeśaṃ taṃ vilokya sā /",
    "GK21soksvppu:2441": " āsīd rājasutā kṣipraṃ snehāścaryatrapākulā // SoKss_12,22.54 (Vet_15.54) //",
    "GK21soksvppu:2442": " athātyautsukyanirvṛttagāndharvodvāhayos tayoḥ /",
    "GK21soksvppu:2443": " premṇas tasya mato yādṛk tādṛśo 'bhūd ratotsavaḥ // SoKss_12,22.55 (Vet_15.55) //",
    "GK21soksvppu:2444": " tataḥ so 'tra manaḥsvāmī kṛtī tasthau dvirūpabhṛt /",
    "GK21soksvppu:2445": " divā sagulikāḥ kanyā rātrāv agulikāḥ pumān // SoKss_12,22.56 (Vet_15.56) //",
    "GK21soksvppu:2446": " gateṣv atha dineṣv atra yaśaḥketor mahīpateḥ /",
    "GK21soksvppu:2447": " mṛgāṅkadattasaṃjñena svaśuryeṇa nijā sutā // SoKss_12,22.57 (Vet_15.57) //",
    "GK21soksvppu:2448": " dattā mṛgāṅkavatyākhyā mahārhavibhavottarā /",
    "GK21soksvppu:2449": " dvijātaye mahāmantriprajñāsāgarasūnave // SoKss_12,22.58 (Vet_15.58) //",
    "GK21soksvppu:2450": " tasmin mātulaputryāḥ sā rājaputrī śaśiprabhā /",
    "GK21soksvppu:2451": " vivāhe mātulagṛhaṃ taj jagāma nimantritā // SoKss_12,22.59 (Vet_15.59) //",
    "GK21soksvppu:2452": " tayā saha yayau so 'pi kanyakāparivārayā /",
    "GK21soksvppu:2453": " vipraputro manaḥsvāmī kāntakanyāsvarūpadhṛt // SoKss_12,22.60 (Vet_15.60) //",
    "GK21soksvppu:2454": " tatra taṃ kanyakārūpadharaṃ mantrisuto 'tha saḥ /",
    "GK21soksvppu:2455": " dṛṣṭvā kila smaravyādhagāḍhabāṇāhato 'bhavat // SoKss_12,22.61 (Vet_15.61) //",
    "GK21soksvppu:2456": " tato muṣitacittaḥ saṃs tayā kapaṭakanyayā /",
    "GK21soksvppu:2457": " yayau mantrisutaḥ śūnyaṃ svagṛhaṃ svavadhūsakhaḥ // SoKss_12,22.62 (Vet_15.62) //",
    "GK21soksvppu:2458": " tatra tanmukhalāvanyadhyānāsakto jagāma saḥ /",
    "GK21soksvppu:2459": " tīvrarāgamahāvyāladaṣṭo moham aśaṅkitam // SoKss_12,22.63 (Vet_15.63) //",
    "GK21soksvppu:2460": " kim etad iti saṃbhrānte jane tatrotsavojjhite /",
    "GK21soksvppu:2461": " tam upāgād drutaṃ buddhvā sa prajñāsāgaraḥ pitā // SoKss_12,22.64 (Vet_15.64) //",
    "GK21soksvppu:2462": " tena cāśvāsyamāno 'pi pitrā mohāt prabudhya saḥ /",
    "GK21soksvppu:2463": " pralapann iva sonmādam ujjagāra manogatam // SoKss_12,22.65 (Vet_15.65) //",
    "GK21soksvppu:2464": " asvādhīnaṃ ca taṃ matvā tat pitary ativihvale /",
    "GK21soksvppu:2465": " tasmin rājāpi tad buddhvā tatraiva samupāyayau // SoKss_12,22.66 (Vet_15.66) //",
    "GK21soksvppu:2466": " sa taṃ dṛṣṭvā jhaṭity eva gāḍhābhiṣvaṅgato gatam /",
    "GK21soksvppu:2467": " saptamīṃ madanāvasthāṃ jagāda prakṛtīr nṛpaḥ // SoKss_12,22.67 (Vet_15.67) //",
    "GK21soksvppu:2468": " kathaṃ brāhmaṇanikṣepaḥ kanyā sāsmai pradīyate /",
    "GK21soksvppu:2469": " tayā vinā ca niyataṃ paścimām ety asau daśām // SoKss_12,22.68 (Vet_15.68) //",
    "GK21soksvppu:2470": " asmin naṣṭe pitāsyaiṣo mama mantrī vinaṅkṣyati /",
    "GK21soksvppu:2471": " etannāśe rājyanāśas tad iha brūta kā gatiḥ // SoKss_12,22.69 (Vet_15.69) //",
    "GK21soksvppu:2472": " ity uktās tena rājñā tāḥ sarvāḥ prakṛtayo 'bruvan /",
    "GK21soksvppu:2473": " rājño dharmaṃ nijaṃ prāhuḥ prajānāṃ dharmarakṣaṇam // SoKss_12,22.70 (Vet_15.70) //",
    "GK21soksvppu:2474": " mūlaṃ tasya vidur mantraṃ sa ca mantriṣv avasthitaḥ /",
    "GK21soksvppu:2475": " mantrināśe mūlanāśād rakṣyā dharmakṣatir dhruvam // SoKss_12,22.71 (Vet_15.71) //",
    "GK21soksvppu:2476": " pāpaṃ ca syād dvijasyāsya sasūnor mantriṇo vadhāt /",
    "GK21soksvppu:2477": " tasmād rakṣyo 'yam āsanno 'vaśyaṃ te dharmaviplavaḥ // SoKss_12,22.72 (Vet_15.72) //",
    "GK21soksvppu:2478": " dātavyā mantriputrāya vipranyastā kumārikā /",
    "GK21soksvppu:2479": " kālāntarāgate vipre kruddhe pratividhāsyate // SoKss_12,22.73 (Vet_15.73) //",
    "GK21soksvppu:2480": " evam uktaḥ prakṛtibhis tatheti pratyapadyata /",
    "GK21soksvppu:2481": " sa rājā mantriputrāya dātuṃ tāṃ kūṭakanyakām // SoKss_12,22.74 (Vet_15.74) //",
    "GK21soksvppu:2482": " ānītaś ca sa niścitya lagnaṃ rājasutāgṛhāt /",
    "GK21soksvppu:2483": " kanyārūpo manaḥsvāmī taṃ jagāda mahīpatim // SoKss_12,22.75 (Vet_15.75) //",
    "GK21soksvppu:2484": " anyenānyārtham ānītām anyasmai māṃ dadāsi cet /",
    "GK21soksvppu:2485": " kāmaṃ tad astu rājā tvaṃ dharmādharmau tavādya tau // SoKss_12,22.76 (Vet_15.76) //",
    "GK21soksvppu:2486": " ahaṃ vivāham icchāmi samayenedṛśena tu /",
    "GK21soksvppu:2487": " ekaśayyāṃ na netavyā patyā tāvad ahaṃ haṭhāt // SoKss_12,22.77 (Vet_15.77) //",
    "GK21soksvppu:2488": " yāvat tīrthāni ṣaṇmāsān paribhramya sa nāgataḥ /",
    "GK21soksvppu:2489": " evaṃ na cet kṛttajihvāṃ dantair jānīhi māṃ mṛtām // SoKss_12,22.78 (Vet_15.78) //",
    "GK21soksvppu:2490": " ity ukte samaye tena yūnā kanyāvapurbhṛtā /",
    "GK21soksvppu:2491": " rājñā sa bodhitaḥ prāpa nirvṛttiṃ mantriputrakaḥ // SoKss_12,22.79 (Vet_15.79) //",
    "GK21soksvppu:2492": " tatheti pratipadyaitat kṛtvodvāhaṃ kilāśu tam /",
    "GK21soksvppu:2493": " ekasmin sthāpayitvā ca vāsake te surakṣite // SoKss_12,22.80 (Vet_15.80) //",
    "GK21soksvppu:2494": " tāṃ mṛgāṅkavatīm ādyāṃ vadhūṃ kūṭavadhūṃ ca tām /",
    "GK21soksvppu:2495": " jagāma tīrthayātrāyai mūḍaḥ kāntāpriyecchayā // SoKss_12,22.81 (Vet_15.81) //",
    "GK21soksvppu:2496": " sa covāsa manaḥsvāmī strīrūpo 'tra tayā saha /",
    "GK21soksvppu:2497": " mṛgāṅkavatyekagṛhe samānaśayanāsanaḥ // SoKss_12,22.82 (Vet_15.82) //",
    "GK21soksvppu:2498": " tathā sthitaṃ kadācit taṃ sā mṛgāṅkavatī niśi /",
    "GK21soksvppu:2499": " śayyāgṛhe raho 'vādīd bahiḥsupte paricchade // SoKss_12,22.83 (Vet_15.83) //",
    "GK21soksvppu:2500": " kathāṃ kāṃcit tvam ākhyāhi nidrā nāsti hi me sakhi /",
    "GK21soksvppu:2501": " tac chrutvākathayat so 'syai strīrūpas tāṃ kathāṃ yuvā // SoKss_12,22.84 (Vet_15.84) //",
    "GK21soksvppu:2502": " yatrelākhyasya rājarṣeḥ sūryavaṃśabhuvaḥ purā /",
    "GK21soksvppu:2503": " prāptasya gaurīśāpena strītvaṃ viśvaikamohanam // SoKss_12,22.85 (Vet_15.85) //",
    "GK21soksvppu:2504": " anyonyadarśanaprītyā devodyānavanāntare /",
    "GK21soksvppu:2505": " abhūd budhena saṃyogaḥ samabhūc ca purūravāḥ // SoKss_12,22.86 (Vet_15.86) //",
    "GK21soksvppu:2506": " tāṃ kathāṃ kathayitvā ca dhūrtaḥ puna uvāca saḥ /",
    "GK21soksvppu:2507": " tad evaṃ devatādeśān mantrauṣadhavaśena vā // SoKss_12,22.87 (Vet_15.87) //",
    "GK21soksvppu:2508": " puruṣaḥ strī kadācit syāt strī vā jātu pumān bhavet /",
    "GK21soksvppu:2509": " bhavanti caivaṃ saṃyogāḥ kāmajā mahatām api // SoKss_12,22.88 (Vet_15.88) //",
    "GK21soksvppu:2510": " śrutvaitat taruṇī mugdhā vivāhaproṣitānukā /",
    "GK21soksvppu:2511": " sā mṛgāṅkavatī smāha viśvastā sahavāsataḥ // SoKss_12,22.89 (Vet_15.89) //",
    "GK21soksvppu:2512": " śrutvaitāṃ me kathām etad aṅgaṃ simisimāyate /",
    "GK21soksvppu:2513": " hṛdayaṃ sīdatīvedaṃ tad etat sakhi kiṃ vada // SoKss_12,22.90 (Vet_15.90) //",
    "GK21soksvppu:2514": " tac chrutvā so 'ṅganārūpo vipraḥ puna uvāca tām /",
    "GK21soksvppu:2515": " etāni kāmacihnāni nanv apūrvāṇi te sakhi // SoKss_12,22.91 (Vet_15.91) //",
    "GK21soksvppu:2516": " mayaitāny anubhūtāni nigūhe na hy ahaṃ tava /",
    "GK21soksvppu:2517": " iti tenoditāvādīt sā mṛgāṅkavatī śanaiḥ // SoKss_12,22.92 (Vet_15.92) //",
    "GK21soksvppu:2518": " sakhi prāṇasamā tvaṃ me tat kālajñā na vacmi kim /",
    "GK21soksvppu:2519": " api puṃsaḥ praveśaḥ syād upāyena hi kenacit // SoKss_12,22.93 (Vet_15.93) //",
    "GK21soksvppu:2520": " evam uktavatīm etāṃ sa ca labdhāśayas tadā /",
    "GK21soksvppu:2521": " prāha dhūrtapateḥ śiṣyo yady evaṃ tad vadāmi te // SoKss_12,22.94 (Vet_15.94) //",
    "GK21soksvppu:2522": " vaiṣṇavo 'sti prasādo me yenāhaṃ svecchayā niśi /",
    "GK21soksvppu:2523": " puruṣaḥ syāṃ tad eṣo 'dya bhavāmi tvatkṛte pumān // SoKss_12,22.95 (Vet_15.95) //",
    "GK21soksvppu:2524": " ity uktvā sa manaḥsvāmī niṣkṛṣya gulikāṃ mukhāt /",
    "GK21soksvppu:2525": " yauvanoddāmam ātmānaṃ tasyai kāntam adarśayat // SoKss_12,22.96 (Vet_15.96) //",
    "GK21soksvppu:2526": " tataḥ kathitavisrambhaḥ sarvasvagatayantraṇaḥ /",
    "GK21soksvppu:2527": " kālocitarasaḥ ko'pi tayor āsīd ratotsavaḥ // SoKss_12,22.97 (Vet_15.97) //",
    "GK21soksvppu:2528": " atha tatra tayā sākaṃ sa mantrisutabhāryayā /",
    "GK21soksvppu:2529": " tasthau dvijo divā nārī rātrau ca puruṣo bhavan // SoKss_12,22.98 (Vet_15.98) //",
    "GK21soksvppu:2530": " āsannāgamanaṃ taṃ ca buddhvā mantrisutaṃ dinaiḥ /",
    "GK21soksvppu:2531": " tām ādāya niśi svairaṃ palāyya sa yayau tataḥ // SoKss_12,22.99 (Vet_15.99) //",
    "GK21soksvppu:2532": " etasmiṃś ca kathāsaṃdhau mūladevaḥ sa tadguruḥ /",
    "GK21soksvppu:2533": " buddhvā tad akhilaṃ bhūtvā bhūyo vṛddhadvijākṛtiḥ // SoKss_12,22.100 (Vet_15.100) //",
    "GK21soksvppu:2534": " śaśinānugataḥ sakhyā taruṇadvijarūpiṇā /",
    "GK21soksvppu:2535": " āgatya taṃ yaśaḥketuṃ prahvo rājānam abravīt // SoKss_12,22.101 (Vet_15.101) //",
    "GK21soksvppu:2536": " ānīto 'yaṃ mayā putro dehi me tāṃ snuṣām iti /",
    "GK21soksvppu:2537": " tataḥ saṃmantrya sa nṛpaḥ śāpabhītas tam abhyadhāt // SoKss_12,22.102 (Vet_15.102) //",
    "GK21soksvppu:2538": " brahman na jāne kva gatā sā snuṣā te kṣamasva tat /",
    "GK21soksvppu:2539": " aparādhāt sutasyārthe dadāmi svasutāṃ tava // SoKss_12,22.103 (Vet_15.103) //",
    "GK21soksvppu:2540": " ity uktvā dhūrtarājaṃ taṃ kṛtakakrodhaniṣṭhuram /",
    "GK21soksvppu:2541": " vibruvāṇaṃ jaradviprarūpaṃ prārthya sa bhūpatiḥ // SoKss_12,22.104 (Vet_15.104) //",
    "GK21soksvppu:2542": " tatsakhye kṛtatatputravyapadeśāya tāṃ dadau /",
    "GK21soksvppu:2543": " tanayāṃ śaśine tasmai yathāvidhi śaśiprabhām // SoKss_12,22.105 (Vet_15.105) //",
    "GK21soksvppu:2544": " tataḥ sa mūladevas tau yathābhūtau vadhūvarau /",
    "GK21soksvppu:2545": " ādāya svāspadaṃ prāyād rājārtheṣv akṛtaspṛhaḥ // SoKss_12,22.106 (Vet_15.106) //",
    "GK21soksvppu:2546": " tatra tasmiṃś ca milite manaḥsvāmīny abhūn mahān /",
    "GK21soksvppu:2547": " vivādo mūladevāgre śaśinas tasya cobhayoḥ // SoKss_12,22.107 (Vet_15.107) //",
    "GK21soksvppu:2548": " manaḥsvāmy abravīd eṣā dīyatāṃ me śaśiprabhā /",
    "GK21soksvppu:2549": " kanyaiva hi mayodūḍā prāg asau gurvanugrahāt // SoKss_12,22.108 (Vet_15.108) //",
    "GK21soksvppu:2550": " śaśī jagāda ko 'syās tvaṃ mūrkha dārā iyaṃ mama /",
    "GK21soksvppu:2551": " agnisākṣikam eṣā hi pitrā me pratipāditā // SoKss_12,22.109 (Vet_15.109) //",
    "GK21soksvppu:2552": " evaṃ māyābalaprāptarājaputrīnimittataḥ /",
    "GK21soksvppu:2553": " vivādāsaktayor nāsīt paricchedas tayor dvayoḥ // SoKss_12,22.110 (Vet_15.110) //",
    "GK21soksvppu:2554": " tad rājaṃs tvaṃ mama brūhi tāvat kasyopapadyate /",
    "GK21soksvppu:2555": " bhāryā sā saṃśayaṃ chindhi pūrvoktaḥ samayo 'sti te // SoKss_12,22.111 (Vet_15.111) //",
    "GK21soksvppu:2556": " iti vetālataḥ śrutvā tasmāt skandhāgravartinaḥ",
    "GK21soksvppu:2557": " sa trivikramasenas taṃ nṛpatiḥ pratyabhāṣata // SoKss_12,22.112 (Vet_15.112) //",
    "GK21soksvppu:2558": " manye śaśina evāsau bhāryā nyāyyā nṛpātmajā /",
    "GK21soksvppu:2559": " yasmai pradattā prakaṭaṃ pitrā dharmyeṇa vartmanā // SoKss_12,22.113 (Vet_15.113) //",
    "GK21soksvppu:2560": " manaḥsvāmī tu tāṃ bheje cauryād gāndharvadharmataḥ /",
    "GK21soksvppu:2561": " caurasya tu parasveṣu svatvaṃ nyāyyaṃ na jātu cit // SoKss_12,22.114 (Vet_15.114) //",
    "GK21soksvppu:2562": " iti tasya vaco niśamya rājño",
    "GK21soksvppu:2563": " vetālaḥ sa yayau punas tad eva /",
    "GK21soksvppu:2564": " sahasaiva tad aṃsataḥ svadhāma",
    "GK21soksvppu:2565": " kṣitipaḥ so 'pi tam anviyāya tūrṇam // SoKss_12,22.115 (Vet_15.115) //",
    "GK21soksvppu:2566": " trayoviṃśas taraṅgaḥ /",
    "GK21soksvppu:2567": " atha gatvā punaḥ skandhe vetālaṃ śiṃśapādrumāt /",
    "GK21soksvppu:2568": " sa trivikramasenas tam ādāyodacalat tataḥ // SoKss_12,23.1 (Vet_16.1) //",
    "GK21soksvppu:2569": " āgacchantaṃ ca taṃ bhūpaṃ sa vetālo 'bravīt punaḥ /",
    "GK21soksvppu:2570": " rājañ śṛṇu kathām ekām udārāṃ kathayāmi te // SoKss_12,23.2 (Vet_16.2) //",
    "GK21soksvppu:2571": " astīha himavān nāma nagendraḥ sarvaratnabhūḥ /",
    "GK21soksvppu:2572": " yo gaurīgaṅgayos tulyaḥ prabhavo harakāntayoḥ // SoKss_12,23.3 (Vet_16.3) //",
    "GK21soksvppu:2573": " śūrāsaṃspṛṣṭapṛṣṭhaś ca yo madhye kulabhūbhṛtām /",
    "GK21soksvppu:2574": " abhimānonnataḥ satyaṃ gīyate bhuvanatraye // SoKss_12,23.4 (Vet_16.4) //",
    "GK21soksvppu:2575": " tasyāsti sānuny anvarthaṃ tat kāñcanapuraṃ puram /",
    "GK21soksvppu:2576": " nyāsīkṛtam ivārkeṇa raśmivṛndaṃ vibhāti yat // SoKss_12,23.5 (Vet_16.5) //",
    "GK21soksvppu:2577": " jīmūtaketur ity āsīt tasmin puravare purā /",
    "GK21soksvppu:2578": " vidyādhareśvaraḥ śrīmān merāv iva śatakratuḥ // SoKss_12,23.6 (Vet_16.6) //",
    "GK21soksvppu:2579": " tasyāsīt svagṛhodyāne kalpavṛkṣo 'nvayāgataḥ /",
    "GK21soksvppu:2580": " yathārthanāmā prathito yo manorathadāyakaḥ // SoKss_12,23.7 (Vet_16.7) //",
    "GK21soksvppu:2581": " taṃ prārthya devatātmānaṃ sa rājā tat prasādataḥ /",
    "GK21soksvppu:2582": " prāpa jātismaraṃ putraṃ bodhisattvāṃśasaṃbhavam // SoKss_12,23.8 (Vet_16.8) //",
    "GK21soksvppu:2583": " dānavīraṃ mahāsattvaṃ sarvabhūtānukampinam /",
    "GK21soksvppu:2584": " guruśuśrūṣaṇaparaṃ nāmnā jīmūtavāhanam // SoKss_12,23.9 (Vet_16.9) //",
    "GK21soksvppu:2585": " saṃprāptayauvanaṃ taṃ ca yauvarājye 'bhiṣiktavān /",
    "GK21soksvppu:2586": " tanayaṃ preritaḥ sadbhis tadguṇaiḥ sacivaiś ca saḥ // SoKss_12,23.10 (Vet_16.10) //",
    "GK21soksvppu:2587": " yauvarājyasthitaś caiṣo jātu jīmūtavāhanaḥ /",
    "GK21soksvppu:2588": " hitaiṣibhir upāgatya jagade pitṛmantribhiḥ // SoKss_12,23.11 (Vet_16.11) //",
    "GK21soksvppu:2589": " deva kalpatarur yo 'yam asti vaḥ sarvakāmadaḥ /",
    "GK21soksvppu:2590": " adhṛṣyaḥ sarvabhūtānāṃ saiṣa pūjyaḥ sadā tava // SoKss_12,23.12 (Vet_16.12) //",
    "GK21soksvppu:2591": " nāsmin sati hi śakro 'pi bādhetāsmān kuto 'paraḥ /",
    "GK21soksvppu:2592": " etac chrutvā sa jīmūtavāhano 'ntaracintayat // SoKss_12,23.13 (Vet_16.13) //",
    "GK21soksvppu:2593": " aho batedṛśam imaṃ saṃprāpyāmarapādapam /",
    "GK21soksvppu:2594": " nāsāditaṃ kim apy asmāt pūrvair nas tādṛśaṃ phalam // SoKss_12,23.14 (Vet_16.14) //",
    "GK21soksvppu:2595": " kevalaṃ kaiścid apy arthair arthitaiḥ kṛpaṇocitaiḥ /",
    "GK21soksvppu:2596": " ātmā caiṣo mahātmā ca nītau dvāv api lāghavam // SoKss_12,23.15 (Vet_16.15) //",
    "GK21soksvppu:2597": " tad ahaṃ sādhayīṣyāmi kāmam asmān manogatam /",
    "GK21soksvppu:2598": " iti niścitya sa yayau mahāsattvo 'ntikaṃ pituḥ // SoKss_12,23.16 (Vet_16.16) //",
    "GK21soksvppu:2599": " tatra saṃvihitāśeṣaśuśrūṣāparitoṣitam /",
    "GK21soksvppu:2600": " sukhāsīnaṃ tam ekānte pitaraṃ sa vyajijñapat // SoKss_12,23.17 (Vet_16.17) //",
    "GK21soksvppu:2601": " tata tvam eva jānāsi yad etasmin bhavāmbudhau /",
    "GK21soksvppu:2602": " āśarīram idaṃ sarvaṃ vīcivibhramacañcalam // SoKss_12,23.18 (Vet_16.18) //",
    "GK21soksvppu:2603": " viśeṣenācirasthāyiprakāśapravilāyinī /",
    "GK21soksvppu:2604": " saṃdhyā vidyuc ca lakṣmīś ca dṛṣṭā kutra kadā sthirā // SoKss_12,23.19 (Vet_16.19) //",
    "GK21soksvppu:2605": " ekaḥ paropakāras tu saṃsāre 'sminn anaśvaraḥ /",
    "GK21soksvppu:2606": " yo dharmayaśasī sūte yugāntaśatasākṣiṇī // SoKss_12,23.20 (Vet_16.20) //",
    "GK21soksvppu:2607": " tat tāta kṣaṇikeṣv eṣu bhogeṣv asmābhir īdṛśaḥ /",
    "GK21soksvppu:2608": " eṣa kalpataruḥ kasya kṛte mogho 'bhirakṣyate // SoKss_12,23.21 (Vet_16.21) //",
    "GK21soksvppu:2609": " yair vā mama mamety evam āgrahenaiṣa rakṣitaḥ /",
    "GK21soksvppu:2610": " pūrvais te kutra kutrāyaṃ teṣāṃ kaś caiṣa ko 'sya vā // SoKss_12,23.22 (Vet_16.22) //",
    "GK21soksvppu:2611": " tasmāt paropakāraikaphalasiddhyai tvadājñayā /",
    "GK21soksvppu:2612": " tātainaṃ viniyuñje 'haṃ kāmadaṃ kalpapādapam // SoKss_12,23.23 (Vet_16.23) //",
    "GK21soksvppu:2613": " evam astv iti pitrā ca dattānujño 'tha tena saḥ /",
    "GK21soksvppu:2614": " jīmūtavāhano gatvā kalpadrumam uvāca tam // SoKss_12,23.24 (Vet_16.24) //",
    "GK21soksvppu:2615": " abhīṣṭāḥ pūritāḥ kāmāḥ pūrveṣāṃ deva nas tvayā /",
    "GK21soksvppu:2616": " tan mamaikam imaṃ kāmam ananyaṃ paripūraya // SoKss_12,23.25 (Vet_16.25) //",
    "GK21soksvppu:2617": " adaridrāṃ yathā pṛthvīm imāṃ drakṣye tathā kuru /",
    "GK21soksvppu:2618": " bhadraṃ te vraja datto 'si lokāyārthārthine mayā // SoKss_12,23.26 (Vet_16.26) //",
    "GK21soksvppu:2619": " ity uktavati jīmūtavāhane racitāñjalau /",
    "GK21soksvppu:2620": " tyaktas tvayaiṣo jāto 'smīty udabhūd vāk taros tataḥ // SoKss_12,23.27 (Vet_16.27) //",
    "GK21soksvppu:2621": " kṣaṇāc cotpatya sa divaṃ kalpavṛkṣas tathā vasu /",
    "GK21soksvppu:2622": " vavarṣa bhuvi naivāsīt ko 'py asyāṃ durgato yathā // SoKss_12,23.28 (Vet_16.28) //",
    "GK21soksvppu:2623": " tatas tasya tayā tīvrasarvasattvānukampayā /",
    "GK21soksvppu:2624": " jīmūtavāhanasyātra trailokye paprathe yaśaḥ // SoKss_12,23.29 (Vet_16.29) //",
    "GK21soksvppu:2625": " tena tadgotrajāḥ sarve mātsaryād asahiṣṇavaḥ /",
    "GK21soksvppu:2626": " taṃ lokasātkṛtārtighnakalpavṛkṣavinākṛtam // SoKss_12,23.30 (Vet_16.30) //",
    "GK21soksvppu:2627": " jeyaṃ sapitṛkaṃ matvā saṃbhūya kṛtaniścayāḥ /",
    "GK21soksvppu:2628": " yuddhāya samanahyanta tad rājyāpajihīrṣayā // SoKss_12,23.31 (Vet_16.31) //",
    "GK21soksvppu:2629": " tad dṛṣṭvā prāha pitaraṃ svaṃ sa jīmūtavāhanaḥ /",
    "GK21soksvppu:2630": " tāta kasyāparasyāsti śaktis tvayi dhṛtāyudhe // SoKss_12,23.32 (Vet_16.32) //",
    "GK21soksvppu:2631": " kiṃ tv asya pāpakasyārthe śarīrasya vināśinaḥ /",
    "GK21soksvppu:2632": " hatvā bandhūn akṛpano rājyaṃ ko nāma vāñchati // SoKss_12,23.33 (Vet_16.33) //",
    "GK21soksvppu:2633": " tat kiṃ rājyena naḥ kāryaṃ gatvānyatra kvacid vayam /",
    "GK21soksvppu:2634": " dharmam eva cariṣyāmo lokadvayasukhāvaham // SoKss_12,23.34 (Vet_16.34) //",
    "GK21soksvppu:2635": " modantāṃ kṛpaṇā ete dāyādā rājyalolupāḥ /",
    "GK21soksvppu:2636": " ity uktavantaṃ jīmūtaketus taṃ sa pitābravīt // SoKss_12,23.35 (Vet_16.35) //",
    "GK21soksvppu:2637": " ahaṃ tvadartham icchāmi rājyaṃ putra tvam eva cet /",
    "GK21soksvppu:2638": " taj jahāsi kṛpāviṣṭas tan me vṛddhasya tena kim // SoKss_12,23.36 (Vet_16.36) //",
    "GK21soksvppu:2639": " evaṃ kṛtābhyanujñena pitrā mātrā ca so 'nvitaḥ /",
    "GK21soksvppu:2640": " malayādrim agāt tyaktarājyo jīmūtavāhanaḥ // SoKss_12,23.37 (Vet_16.37) //",
    "GK21soksvppu:2641": " tatra candanasaṃchannavahan nirjharakandare /",
    "GK21soksvppu:2642": " śuśrūṣamāṇaḥ pitaraṃ sa tasthau kalpitāśramaḥ // SoKss_12,23.38 (Vet_16.38) //",
    "GK21soksvppu:2643": " mitraṃ cāsyātra saṃpede mitrāvasur iti śrutaḥ /",
    "GK21soksvppu:2644": " viśvāvasoḥ sutaḥ siddharājasyaitannivāsinaḥ // SoKss_12,23.39 (Vet_16.39) //",
    "GK21soksvppu:2645": " ekadā cātra sa bhrāmyan viveśopavanasthitam /",
    "GK21soksvppu:2646": " draṣṭum āyatanaṃ devyā gauryā jīmūtavāhanaḥ // SoKss_12,23.40 (Vet_16.40) //",
    "GK21soksvppu:2647": " tatropavīṇayantīṃ ca dadarśa varakanyakām /",
    "GK21soksvppu:2648": " sakhījanānvitāṃ śailatanayārādhanodyatām // SoKss_12,23.41 (Vet_16.41) //",
    "GK21soksvppu:2649": " ākarṇyamānasaṃgītamañjuvīṇāravāṃ mṛgaiḥ /",
    "GK21soksvppu:2650": " dṛṣṭalocanalāvanyalajjitair iva niścalaiḥ // SoKss_12,23.42 (Vet_16.42) //",
    "GK21soksvppu:2651": " dadhatā tārakaṃ kṛṣṇam arjunena svacakṣuṣā /",
    "GK21soksvppu:2652": " pāṇḍavīyām iva camūṃ karṇamūlaṃ vivikṣatīm // SoKss_12,23.43 (Vet_16.43) //",
    "GK21soksvppu:2653": " paraḥparavimardena mukhendor iva darśanam /",
    "GK21soksvppu:2654": " atṛptāv iva vāñchantau bibhrantīṃ saṃmukhau stanau // SoKss_12,23.44 (Vet_16.44) //",
    "GK21soksvppu:2655": " dhātur ghaṭayato muṣṭigraheṇeva nipīḍite /",
    "GK21soksvppu:2656": " valīmagnāṅgulīmudre madhye kṣāmamanoramām // SoKss_12,23.45 (Vet_16.45) //",
    "GK21soksvppu:2657": " dṛṣṭayā ca tayā sadyaḥ so 'bhūj jīmūtavāhanaḥ /",
    "GK21soksvppu:2658": " tanvyā muṣitacitto 'nto dṛṣṭimārgapraviṣṭayā // SoKss_12,23.46 (Vet_16.46) //",
    "GK21soksvppu:2659": " sāpi taṃ bhūṣitodyānaṃ dṛṣṭvotkaṇṭhāvikāradam /",
    "GK21soksvppu:2660": " kāmāṅgadāhavairāgyād vanaṃ madhum ivāśritam // SoKss_12,23.47 (Vet_16.47) //",
    "GK21soksvppu:2661": " tathānurāgavivaśā bheje kanyā vihastatām /",
    "GK21soksvppu:2662": " yathā sakhīva vīṇāsyā vyākulālāpatāṃ yayau // SoKss_12,23.48 (Vet_16.48) //",
    "GK21soksvppu:2663": " tataḥ sa papraccha sakhīṃ tasyā jīmūtavāhanaḥ /",
    "GK21soksvppu:2664": " kiṃ dhanyaṃ nāma sakhyās te ko vaṃśo 'laṃkṛto 'nayā // SoKss_12,23.49 (Vet_16.49) //",
    "GK21soksvppu:2665": " tac chrutvā sā sakhī prāha nāmnā malayavaty asau /",
    "GK21soksvppu:2666": " mitrāvasusvasā siddharājaviśvāvasoḥ sutā // SoKss_12,23.50 (Vet_16.50) //",
    "GK21soksvppu:2667": " evam uktvā sahṛdayā sā taṃ jīmūtavāhanam /",
    "GK21soksvppu:2668": " nāmānvayau ca pṛṣṭvāsya muniputraṃ sahāgatam // SoKss_12,23.51 (Vet_16.51) //",
    "GK21soksvppu:2669": " tāṃ bravīti sma malayavatīṃ smitamitākṣaram /",
    "GK21soksvppu:2670": " sakhi vidyādharendrasya nāsyātithyaṃ karoṣi kim // SoKss_12,23.52 (Vet_16.52) //",
    "GK21soksvppu:2671": " jagatpūjyo 'tithir hy eṣa prāpta ity udite tayā /",
    "GK21soksvppu:2672": " sābhūd vidyādharasutā tūṣṇīṃ lajjānatānanā // SoKss_12,23.53 (Vet_16.53) //",
    "GK21soksvppu:2673": " lajjāvatīyaṃ matto 'rcā gṛhyatām iti vādinī /",
    "GK21soksvppu:2674": " ekātha tat sakhī tasmai sārghyāṃ mālām upānayat // SoKss_12,23.54 (Vet_16.54) //",
    "GK21soksvppu:2675": " sa cādāyaiva jīmūtavāhanaḥ premanirbharaḥ /",
    "GK21soksvppu:2676": " kaṇṭhe malayavatyās tāṃ mālāṃ tasyāḥ samarpayat // SoKss_12,23.55 (Vet_16.55) //",
    "GK21soksvppu:2677": " sāpi tiryakprasṛtayā paśyantī snigdhayā dṛśā /",
    "GK21soksvppu:2678": " nīlotpalamayīṃ mālām iva tasmin nyaveśayat // SoKss_12,23.56 (Vet_16.56) //",
    "GK21soksvppu:2679": " ity anyonakṛtāśabdasvayaṃvaraviśeṣayoḥ /",
    "GK21soksvppu:2680": " tayor etya jagādaikā ceṭī tāṃ siddhakanyakām // SoKss_12,23.57 (Vet_16.57) //",
    "GK21soksvppu:2681": " jananī rājaputri tvāṃ smaraty āgaccha māciram /",
    "GK21soksvppu:2682": " tac chrutvākṛṣya kāmeṣukīlitām iva kṛcchrataḥ // SoKss_12,23.58 (Vet_16.58) //",
    "GK21soksvppu:2683": " sotkāṃ priyamukhād dṛṣṭiṃ kathaṃcit sā yayau gṛham /",
    "GK21soksvppu:2684": " jīmūtavāhano 'py āgāt tan natātmā svamāśramam // SoKss_12,23.59 (Vet_16.59) //",
    "GK21soksvppu:2685": " sātha svāṃ jananīṃ dṛṣṭā prāṇeśavirahāturā /",
    "GK21soksvppu:2686": " gatvā malayavaty āśu papāta śayanīyake // SoKss_12,23.60 (Vet_16.60) //",
    "GK21soksvppu:2687": " athāntargatakāmāgnidhūmenevāvilekṣaṇā /",
    "GK21soksvppu:2688": " aśrudhārāṃ pramuñcantī saṃtāpakvathitāṅgakā // SoKss_12,23.61 (Vet_16.61) //",
    "GK21soksvppu:2689": " sakhībhiś candanair liptā vījitā cābjinīdalaiḥ /",
    "GK21soksvppu:2690": " ratiṃ na bheje śayane nāṅke sakhyā na bhūtale // SoKss_12,23.62 (Vet_16.62) //",
    "GK21soksvppu:2691": " gate 'tha vāsare kvāpi raktayā saha saṃdhyayā /",
    "GK21soksvppu:2692": " hasatprācīmukhaṃ candre samākramya ca cumbati // SoKss_12,23.63 (Vet_16.63) //",
    "GK21soksvppu:2693": " smareṇa preryamāṇāpi dūtīsaṃpreṣaṇādi sā /",
    "GK21soksvppu:2694": " lajjayā nāśakat kartuṃ jīvitaspṛhayojjhitā // SoKss_12,23.64 (Vet_16.64) //",
    "GK21soksvppu:2695": " nināya ca niśām induviṣamām abjinīva tām /",
    "GK21soksvppu:2696": " baddhamohālipaṭale hṛdi saṃkocam etya sā // SoKss_12,23.65 (Vet_16.65) //",
    "GK21soksvppu:2697": " tāvac ca tadviyogārtaḥ so 'pi jīmūtavāhanaḥ /",
    "GK21soksvppu:2698": " śayanastho 'pi patito haste kusumadhanvanaḥ // SoKss_12,23.66 (Vet_16.66) //",
    "GK21soksvppu:2699": " nūtanodbhinnarāgo 'pi pronmiṣatpāṇḍuracchaviḥ /",
    "GK21soksvppu:2700": " hrīmūko 'pi vadan pīḍāṃ kāmajām anayan niśām // SoKss_12,23.67 (Vet_16.67) //",
    "GK21soksvppu:2701": " prātaś cātyutsuko bhūyas tad gauryāyatanaṃ yayau /",
    "GK21soksvppu:2702": " yatra dṛṣṭābhavat tena sā siddhādhipaputrikā // SoKss_12,23.68 (Vet_16.68) //",
    "GK21soksvppu:2703": " tatra tena sa mitreṇa muniputreṇa pṛṣṭhataḥ /",
    "GK21soksvppu:2704": " āgatyāśvāsyate yāvan madanānalavihvalaḥ // SoKss_12,23.69 (Vet_16.69) //",
    "GK21soksvppu:2705": " tāvat tatraiva sāpy āgān nirgatyaikaiva nirjane /",
    "GK21soksvppu:2706": " guptaṃ malayavaty ātmatyāgāya virahāsahā // SoKss_12,23.70 (Vet_16.70) //",
    "GK21soksvppu:2707": " alakṣayantī kāntaṃ svaṃ pādapāntaritaṃ ca sā /",
    "GK21soksvppu:2708": " udaśrulocanā bālā devīṃ gaurīṃ vyajijñapat // SoKss_12,23.71 (Vet_16.71) //",
    "GK21soksvppu:2709": " tvadbhaktyā devi saṃvṛtto nāsmiñ janmani cen mama /",
    "GK21soksvppu:2710": " jīmūtavāhano bhartā tad bhūyāt so 'nyajanmani // SoKss_12,23.72 (Vet_16.72) //",
    "GK21soksvppu:2711": " ity uktvā racayāmāsa svottarīyeṇa tat kṣaṇam /",
    "GK21soksvppu:2712": " aśokataruśākhāyāṃ pāśaṃ sā girijāgrataḥ // SoKss_12,23.73 (Vet_16.73) //",
    "GK21soksvppu:2713": " hā nātha viśvavikhyātakaruṇenāpi na tvayā /",
    "GK21soksvppu:2714": " katham asmi paritrātā deva jīmūtavāhana // SoKss_12,23.74 (Vet_16.74) //",
    "GK21soksvppu:2715": " evam uktvā gale yāvat sā taṃ pāśaṃ niyacchati /",
    "GK21soksvppu:2716": " uccacāra divas tāvad bhāratī devyudīritā // SoKss_12,23.75 (Vet_16.75) //",
    "GK21soksvppu:2717": " putri mā sāhasaṃ kārṣīś cakravartī patis tava /",
    "GK21soksvppu:2718": " vidyādharendro jīmūtavāhano hi bhaviṣyati // SoKss_12,23.76 (Vet_16.76) //",
    "GK21soksvppu:2719": " ity uktavatyāṃ devyāṃ sa śrutvaiva savayasyakaḥ /",
    "GK21soksvppu:2720": " jīmūtavāhano hṛṣṭāṃ priyām upajagāma tām // SoKss_12,23.77 (Vet_16.77) //",
    "GK21soksvppu:2721": " saiṣa devyā varaḥ paśya vitīrṇaḥ satya eva te /",
    "GK21soksvppu:2722": " iti jalpati bālāṃ tāṃ tanmitre muniputrake // SoKss_12,23.78 (Vet_16.78) //",
    "GK21soksvppu:2723": " jīmūtavāhanas tat tad bruvan praṇayapeśalam /",
    "GK21soksvppu:2724": " svahastenaiva taṃ tasyāḥ kaṇṭhāt pāśam apānayat // SoKss_12,23.79 (Vet_16.79) //",
    "GK21soksvppu:2725": " tato 'kasmāt sudhāvarṣam iva manvānayos tayoḥ /",
    "GK21soksvppu:2726": " bhuvaṃ malayavatyāṃ ca likhantyāṃ hrītayā dṛśā // SoKss_12,23.80 (Vet_16.80) //",
    "GK21soksvppu:2727": " cinvānāgatya sahasā sakhī hṛṣṭā jagāda tām /",
    "GK21soksvppu:2728": " sakhi kalyāṇinī diṣṭyā vardhase 'bhīṣṭasiddhitaḥ // SoKss_12,23.81 (Vet_16.81) //",
    "GK21soksvppu:2729": " adyaiva hi mahārājas tava viśvāvasuḥ pitā /",
    "GK21soksvppu:2730": " kumāramitrāvasunā vijñaptaḥ saṃnidhau mama // SoKss_12,23.82 (Vet_16.82) //",
    "GK21soksvppu:2731": " ihāgato jaganmānyas tāta kalpatarupradaḥ /",
    "GK21soksvppu:2732": " vidyādharendratanayo yo 'yaṃ jīmūtavāhanaḥ // SoKss_12,23.83 (Vet_16.83) //",
    "GK21soksvppu:2733": " atithitvāt sa naḥ pūjyo varaś cānyo na tādṛśaḥ /",
    "GK21soksvppu:2734": " tasmān malayavatyāsau kanyāratnena pūjyatām // SoKss_12,23.84 (Vet_16.84) //",
    "GK21soksvppu:2735": " tatheti śraddhite rājñā bhrātā mitrāvasuḥ sa te /",
    "GK21soksvppu:2736": " tādarthyena mahābhāgasyāsyāśramapadaṃ gataḥ // SoKss_12,23.85 (Vet_16.85) //",
    "GK21soksvppu:2737": " jāne sadyaś ca bhāvī te vivāhas tat svamandiram /",
    "GK21soksvppu:2738": " āyāhi yātu caiṣo 'pi mahābhāgaḥ svam āspadam // SoKss_12,23.86 (Vet_16.86) //",
    "GK21soksvppu:2739": " ity uktā sā tayā sakhyā rājaputrī śanais tataḥ /",
    "GK21soksvppu:2740": " yayuḥ saharṣā sotkā ca muhur valitakaṃdharā // SoKss_12,23.87 (Vet_16.87) //",
    "GK21soksvppu:2741": " jīmūtavāhano 'py āśu gatvā svāśramam āgatāt /",
    "GK21soksvppu:2742": " mitrāvasor yathābhīṣṭaṃ kāryaṃ śrutvābhinandya ca // SoKss_12,23.88 (Vet_16.88) //",
    "GK21soksvppu:2743": " jātismaraḥ samācakhyau tasmai svaṃ pūrvajanma saḥ /",
    "GK21soksvppu:2744": " yatra mitraṃ sa tasyāsīt sā ca bhāryaiva tatsvasā // SoKss_12,23.89 (Vet_16.89) //",
    "GK21soksvppu:2745": " tato mitrāvasuḥ prītas tatpitroḥ parituṣyatoḥ /",
    "GK21soksvppu:2746": " āvedya gatvā pitarau kṛtārthaḥ svāv anandayat // SoKss_12,23.90 (Vet_16.90) //",
    "GK21soksvppu:2747": " nināya ca tadaiva svān gṛhāñ jīmūtavāhanam /",
    "GK21soksvppu:2748": " cakre cotsavasaṃbhāraṃ svasiddhyucitavaibhavam // SoKss_12,23.91 (Vet_16.91) //",
    "GK21soksvppu:2749": " tasminn eva ca dhanye 'hni tasya vidyādharaprabhoḥ /",
    "GK21soksvppu:2750": " svasur malayavatyāś ca vivāhaṃ samapādayan // SoKss_12,23.92 (Vet_16.92) //",
    "GK21soksvppu:2751": " tato navoḍhayā sākaṃ tayā jīmūtavāhanaḥ /",
    "GK21soksvppu:2752": " tasthau malayavatyā sa tatra siddhamanorathaḥ // SoKss_12,23.93 (Vet_16.93) //",
    "GK21soksvppu:2753": " ekadā kautukāc cātra sa mitrāvasunā saha /",
    "GK21soksvppu:2754": " malayādrau bhramann abdher velāvanam upeyivān // SoKss_12,23.94 (Vet_16.94) //",
    "GK21soksvppu:2755": " tatrāsthirāśīn subahūn dṛṣṭvā mitrāvasuṃ sa tam /",
    "GK21soksvppu:2756": " keṣām ete 'sthisaṃghātāḥ prāṇinām iti pṛṣṭavān // SoKss_12,23.95 (Vet_16.95) //",
    "GK21soksvppu:2757": " tato mitrāvasuḥ śyālas taṃ kāruṇikam abravīt /",
    "GK21soksvppu:2758": " śṛṇu vṛttāntam atremaṃ saṃkṣepād varṇayāmi te // SoKss_12,23.96 (Vet_16.96) //",
    "GK21soksvppu:2759": " nāgamātā purā kadrūr vinatāṃ tārkṣyamātaram /",
    "GK21soksvppu:2760": " nināya kila dāsatvaṃ savyājapaṇanirjitām // SoKss_12,23.97 (Vet_16.97) //",
    "GK21soksvppu:2761": " tena vaireṇa garuḍas tām unmocyāpi mātaram /",
    "GK21soksvppu:2762": " balī bhakṣayituṃ nāgān kadrūputrān pracakrame // SoKss_12,23.98 (Vet_16.98) //",
    "GK21soksvppu:2763": " sadā praviśya pātālaṃ so 'tha kāṃścij jaghāsa tān /",
    "GK21soksvppu:2764": " kāṃścin mamarda kecit tu svayaṃ trāsād vipedire // SoKss_12,23.99 (Vet_16.99) //",
    "GK21soksvppu:2765": " tad dṛṣṭvaikapade sarvakṣayam āśaṅkya nāgarāṭ /",
    "GK21soksvppu:2766": " vāsukiḥ prārthanāpūrvaṃ tārkṣyasya samayaṃ vyadhāt // SoKss_12,23.100 (Vet_16.100) //",
    "GK21soksvppu:2767": " ekam ekam ahaṃ nāgam āhārārthaṃ khagendra te /",
    "GK21soksvppu:2768": " pratyahaṃ preṣayāmy atra puline dakṣiṇodadheḥ // SoKss_12,23.101 (Vet_16.101) //",
    "GK21soksvppu:2769": " tvayā tu na praveṣṭavyaṃ pātāle 'smin kathaṃcana /",
    "GK21soksvppu:2770": " ko hi svārtho vinaṣṭeṣu nāgeṣv ekapade tava // SoKss_12,23.102 (Vet_16.102) //",
    "GK21soksvppu:2771": " ity ukte nāgarājena samayaṃ pratyapadyata /",
    "GK21soksvppu:2772": " svārthadarśī tathety eva garuḍo guruvikramaḥ // SoKss_12,23.103 (Vet_16.103) //",
    "GK21soksvppu:2773": " tadāprabhṛti caikaikaṃ nāgaṃ bhuṅkte dine dine /",
    "GK21soksvppu:2774": " vāsukipreṣitaṃ so 'tra khagendraḥ puline 'mbudheḥ // SoKss_12,23.104 (Vet_16.104) //",
    "GK21soksvppu:2775": " atas tadbhakṣyamāṇānāṃ nāganām asthisaṃcayāḥ /",
    "GK21soksvppu:2776": " ete 'tra giriśṛṅgābhā vṛddhiṃ kālakramād gatāḥ // SoKss_12,23.105 (Vet_16.105) //",
    "GK21soksvppu:2777": " iti mitrāvasor vaktrāt sāntarduḥkho niśamya saḥ /",
    "GK21soksvppu:2778": " nijagāda dayādhairyanidhir jīmūtavāhanaḥ // SoKss_12,23.106 (Vet_16.106) //",
    "GK21soksvppu:2779": " śocyaḥ sa vāsukī rājā yaḥ svahastena vidviṣe /",
    "GK21soksvppu:2780": " upahārīkaroti svāḥ prajāḥ klībo dine dine // SoKss_12,23.107 (Vet_16.107) //",
    "GK21soksvppu:2781": " dhṛtānanasahasraḥ sann ekenāpy ānanena saḥ /",
    "GK21soksvppu:2782": " mām ādau bhuṅkṣva tārkṣyeti bhāṣituṃ nāśakat katham // SoKss_12,23.108 (Vet_16.108) //",
    "GK21soksvppu:2783": " kathaṃ cābhyarthayāmāsa niḥsattvaḥ svakulakṣayam /",
    "GK21soksvppu:2784": " tārkṣyaṃ nāgāṅganākrandanityākarṇananirghṛṇaḥ // SoKss_12,23.109 (Vet_16.109) //",
    "GK21soksvppu:2785": " tārkṣyo 'pi kāśyapir vīraḥ kṛṣṇādhiṣṭhānapāvanaḥ /",
    "GK21soksvppu:2786": " īdṛśaṃ kurute pāpam aho mohasya gāḍhatā // SoKss_12,23.110 (Vet_16.110) //",
    "GK21soksvppu:2787": " ity uktvā sa mahāsattvo hṛdi cakre manoratham /",
    "GK21soksvppu:2788": " apy asāreṇa dehena sāram atrāpnuyām aham // SoKss_12,23.111 (Vet_16.111) //",
    "GK21soksvppu:2789": " ekasyāpy adya nāgasya kuryāṃ jīvitarakṣaṇam /",
    "GK21soksvppu:2790": " abāndhavasya bhītasya dattvātmānaṃ garutmate // SoKss_12,23.112 (Vet_16.112) //",
    "GK21soksvppu:2791": " iti saṃcintayaty eva tasmiñ jīmūtavāhane /",
    "GK21soksvppu:2792": " mitrāvasoḥ pituḥ pārśvāt kṣattāhvānārtham āyayau // SoKss_12,23.113 (Vet_16.113) //",
    "GK21soksvppu:2793": " vraja tvam aham eṣyāmi paścād iti tataś ca tam /",
    "GK21soksvppu:2794": " mitrāvasuṃ sa jīmūtavāhano vyasṛjad gṛham // SoKss_12,23.114 (Vet_16.114) //",
    "GK21soksvppu:2795": " gate tasmin sa cātraiko vāñchitārthonmukho bhraman /",
    "GK21soksvppu:2796": " kṛpālur aśṛnod dūrāt karuṇaṃ ruditadhvanim // SoKss_12,23.115 (Vet_16.115) //",
    "GK21soksvppu:2797": " gatvā dadarśa cottuṅgaśilātalasamīpagam /",
    "GK21soksvppu:2798": " yuvānam ekaṃ puruṣaṃ duḥkhitaṃ sundarākṛtim // SoKss_12,23.116 (Vet_16.116) //",
    "GK21soksvppu:2799": " puṃsā rājabhaṭeneva tyaktam ānīya tat kṣaṇam /",
    "GK21soksvppu:2800": " nivartayantaṃ rudatīṃ vṛddhāṃ sānunayaṃ striyam // SoKss_12,23.117 (Vet_16.117) //",
    "GK21soksvppu:2801": " ko 'yaṃ syād iti yāvac ca jijñāsuḥ so 'tra tiṣṭhati /",
    "GK21soksvppu:2802": " karuṇākulitaś channaḥ śṛṇvañ jīmūtavāhanaḥ // SoKss_12,23.118 (Vet_16.118) //",
    "GK21soksvppu:2803": " tāvat sā tatra vṛddhā strī duḥkhabhārātipīḍitā /",
    "GK21soksvppu:2804": " prāvartata yuvānaṃ taṃ dṛṣṭvā dṛṣṭvānuśocitum // SoKss_12,23.119 (Vet_16.119) //",
    "GK21soksvppu:2805": " hā śaṅkhacūḍa hā duḥkhaśatasaṃprāpta hā guṇin /",
    "GK21soksvppu:2806": " kulaikatanto hā putra kva tvāṃ drakṣyāmy ahaṃ punaḥ // SoKss_12,23.120 (Vet_16.120) //",
    "GK21soksvppu:2807": " vatsa tvanmukhacandre 'smin gate 'staṃ sa pitā tava /",
    "GK21soksvppu:2808": " sokāndhakārapatitaḥ kathaṃ vṛddho bhaviṣyati // SoKss_12,23.121 (Vet_16.121) //",
    "GK21soksvppu:2809": " athārkakarasaṃsparśād aṅgaṃ dūyeta yat tava /",
    "GK21soksvppu:2810": " kathaṃ śakṣyati tat soḍhuṃ tārkṣyabhakṣaṇajāṃ rujam // SoKss_12,23.122 (Vet_16.122) //",
    "GK21soksvppu:2811": " vistīrṇe nāgaloke 'pi dhātrā nāgādhipena ca /",
    "GK21soksvppu:2812": " labdhas tvaṃ kim abhavyāyā vicityaikasuto mama // SoKss_12,23.123 (Vet_16.123) //",
    "GK21soksvppu:2813": " iti tāṃ vilapantīṃ ca sa yuvā tanayo 'bravīt /",
    "GK21soksvppu:2814": " duḥkhārtam api mām amba kiṃ duḥkhayasi hā bhṛśam // SoKss_12,23.124 (Vet_16.124) //",
    "GK21soksvppu:2815": " nivartasva gṛhān eṣa praṇāmaḥ paścimas tava /",
    "GK21soksvppu:2816": " ihāgamanavelā hi bhavej jātu garutmataḥ // SoKss_12,23.125 (Vet_16.125) //",
    "GK21soksvppu:2817": " tac chrutvā hā hatāsmīha ko me pāsyati putrakam /",
    "GK21soksvppu:2818": " ita cakranda sā vṛddhā dikṣu kṣiptārtalocanā // SoKss_12,23.126 (Vet_16.126) //",
    "GK21soksvppu:2819": " tāvac ca bodhisattvāṃśaḥ sa taj jīmūtavāhanaḥ /",
    "GK21soksvppu:2820": " śrutvā dṛṣṭvā ca kṛpayā gāḍhākrānto vyacintayat // SoKss_12,23.127 (Vet_16.127) //",
    "GK21soksvppu:2821": " hantāyaṃ śaṅkhacūḍākhyo nāgo vāsukinā bata /",
    "GK21soksvppu:2822": " āhārahetos tārkṣyasya tapasvī preṣito 'dhunā // SoKss_12,23.128 (Vet_16.128) //",
    "GK21soksvppu:2823": " iyaṃ caitasya jananī snehenehānvag āgatā /",
    "GK21soksvppu:2824": " etadekasutā vṛddhā duḥkhadīnapralāpinī // SoKss_12,23.129 (Vet_16.129) //",
    "GK21soksvppu:2825": " tad enam ekam ārtaṃ ced dehenaikāntanāśinā /",
    "GK21soksvppu:2826": " rakṣāmi nāmunā nāgaṃ tan me dhig janma niḥphalam // SoKss_12,23.130 (Vet_16.130) //",
    "GK21soksvppu:2827": " ity ālocyopagamyaiva mudā jīmūtavāhanaḥ /",
    "GK21soksvppu:2828": " vṛddhām uvāca tāṃ mātaḥ putraṃ rakṣāmy ahaṃ tava // SoKss_12,23.131 (Vet_16.131) //",
    "GK21soksvppu:2829": " tac chrutvā bhāvitabhayā vṛddhā garuḍaśaṅkhinī /",
    "GK21soksvppu:2830": " saṃtrastā tārkṣya māṃ bhuṅkṣva māṃ bhuṅkṣveti jagāda sā // SoKss_12,23.132 (Vet_16.132) //",
    "GK21soksvppu:2831": " śaṅkhacūḍas tato 'vādīn naiṣas tārkṣyo 'mba mā trasīḥ /",
    "GK21soksvppu:2832": " kvāyaṃ candra ivāhlādī kva sa tārkṣyo bhayaṃkaraḥ // SoKss_12,23.133 (Vet_16.133) //",
    "GK21soksvppu:2833": " ity ukte śaṅkhacūḍena prāha jīmūtavāhanaḥ /",
    "GK21soksvppu:2834": " vidyādharo 'ham āyāto rākṣituṃ sutam amba te // SoKss_12,23.134 (Vet_16.134) //",
    "GK21soksvppu:2835": " dāsyāmi hi śarīraṃ svaṃ vastracchannaṃ garutmate /",
    "GK21soksvppu:2836": " kṣudhitāya prayāhi tvam ādāyainaṃ sutaṃ gṛham // SoKss_12,23.135 (Vet_16.135) //",
    "GK21soksvppu:2837": " tac chrutvā sābravīd vṛddhā maivaṃ tvaṃ hy adhiko mama /",
    "GK21soksvppu:2838": " putro yasyedṛśe kāle kṛpāsmāsv iyam īdṛśī // SoKss_12,23.136 (Vet_16.136) //",
    "GK21soksvppu:2839": " etac chrutvā sa jīmūtavāhanaḥ punar abravīt /",
    "GK21soksvppu:2840": " na me manorathasyāsya bhaṅgaṃ kartum ihārhatha // SoKss_12,23.137 (Vet_16.137) //",
    "GK21soksvppu:2841": " grahād evaṃ bruvāṇaṃ ca śaṅkhacūḍo jagāda tam /",
    "GK21soksvppu:2842": " darśitaiva mahāsattva tvayā satyaṃ kṛpālutā // SoKss_12,23.138 (Vet_16.138) //",
    "GK21soksvppu:2843": " na tv ahaṃ tvaccharīreṇa rakṣyāmi svaśarīrakam /",
    "GK21soksvppu:2844": " ratnavyayena pāṣāṇaṃ ko hi rakṣitum arhati // SoKss_12,23.139 (Vet_16.139) //",
    "GK21soksvppu:2845": " mādṛśais tu jagat pūrṇaṃ svātmamātrānukampibhiḥ /",
    "GK21soksvppu:2846": " anukampyaṃ jagad yeṣāṃ viralās te bhavādṛśāḥ // SoKss_12,23.140 (Vet_16.140) //",
    "GK21soksvppu:2847": " na cāhaṃ malinīkartuṃ śaṅkhapālakulaṃ śuci /",
    "GK21soksvppu:2848": " kalaṅka iva tīkṣṇāṃśubimbaṃ śakṣyāmi sanmate // SoKss_12,23.141 (Vet_16.141) //",
    "GK21soksvppu:2849": " iti taṃ pratiṣidhyaiva śaṅkhacūḍaḥ svamātaram /",
    "GK21soksvppu:2850": " jagādāmba nivartasva kāntārād durgamād itaḥ // SoKss_12,23.142 (Vet_16.142) //",
    "GK21soksvppu:2851": " na paśyasi kim atraitan nāgāsṛkkardamokṣitam /",
    "GK21soksvppu:2852": " kṛtāntalīlāparyaṅkaraudraṃ vadhyaśilātalam // SoKss_12,23.143 (Vet_16.143) //",
    "GK21soksvppu:2853": " ahaṃ cābdhitaṭe gatvā natvā gokarṇam īśvaram /",
    "GK21soksvppu:2854": " āgacchāmi drutaṃ yāvan nāyāti garuḍo 'tra saḥ // SoKss_12,23.144 (Vet_16.144) //",
    "GK21soksvppu:2855": " ity uktvā kṛpaṇākrandāṃ praṇamyāpṛcchya mātaram /",
    "GK21soksvppu:2856": " sa gokarṇapraṇāmārthaṃ śaṅkhacūḍo yayau tataḥ // SoKss_12,23.145 (Vet_16.145) //",
    "GK21soksvppu:2857": " asmiṃś ced antare prāptas tārkṣyaḥ siddho mamepsitaḥ /",
    "GK21soksvppu:2858": " parārtha iti jīmūtavāhano 'py akarod dhṛdi // SoKss_12,23.146 (Vet_16.146) //",
    "GK21soksvppu:2859": " tāvac cāsannapakṣīndrapakṣānilacalāṃs tarūn /",
    "GK21soksvppu:2860": " vilokyātra sa mā meti nivāraṇaparān iva // SoKss_12,23.147 (Vet_16.147) //",
    "GK21soksvppu:2861": " matvā garuḍavelāṃ ca prāptāṃ jīmūtavāhanaḥ /",
    "GK21soksvppu:2862": " parārthaprāṇado vadhyaśilām adhyāruroha tām // SoKss_12,23.148 (Vet_16.148) //",
    "GK21soksvppu:2863": " pavanāghūrṇite cābdhau sphuradratnaprabhādṛśā /",
    "GK21soksvppu:2864": " taṃ sattvātiśayaṃ tasya paśyatīva savismayam // SoKss_12,23.149 (Vet_16.149) //",
    "GK21soksvppu:2865": " āgatyācchāditanabhā nipatyaitacchilātalāt /",
    "GK21soksvppu:2866": " cañcvā garutmān āhatya mahāsattvaṃ jahāra tam // SoKss_12,23.150 (Vet_16.150) //",
    "GK21soksvppu:2867": " srutāsṛgdhāram utkhātaśiroratnaṃ ca taṃ javāt /",
    "GK21soksvppu:2868": " nītvā bhakṣayituṃ śṛṅge malayādreḥ pracakrame // SoKss_12,23.151 (Vet_16.151) //",
    "GK21soksvppu:2869": " evam eva parārthāya dehaḥ syāt pratijanma me /",
    "GK21soksvppu:2870": " mā bhūtāṃ svargamokṣau tu paropakṛtivarjitau // SoKss_12,23.152 (Vet_16.152) //",
    "GK21soksvppu:2871": " iti tārkṣyādyamānasya tasyānudhyāyatas tadā /",
    "GK21soksvppu:2872": " vidyādharendor apatat puṣpavṛṣṭir nabhotalāt // SoKss_12,23.153 (Vet_16.153) //",
    "GK21soksvppu:2873": " atrāntare sa tad raktadhārāsravaśiromaṇiḥ /",
    "GK21soksvppu:2874": " tasyā malayavatyāś ca tatpatnyāḥ prāpatat puraḥ // SoKss_12,23.154 (Vet_16.154) //",
    "GK21soksvppu:2875": " sā tad dṛṣṭvā parijñāya cūḍāratnaṃ suvihvalā /",
    "GK21soksvppu:2876": " antikasthā śvaśurayos tābhyāṃ sāśrur adarśayat // SoKss_12,23.155 (Vet_16.155) //",
    "GK21soksvppu:2877": " tau ca jāyāpatī sūnoḥ śiroratnaṃ vilokya tam /",
    "GK21soksvppu:2878": " kim etad iti saṃbhrāntau sahasaiva babhūvatuḥ // SoKss_12,23.156 (Vet_16.156) //",
    "GK21soksvppu:2879": " tataḥ svavidyānudhyānād yathāvṛttam avetya tat /",
    "GK21soksvppu:2880": " rājā jīmūtaketuḥ sā rājñī kanakavaty api // SoKss_12,23.157 (Vet_16.157) //",
    "GK21soksvppu:2881": " vadhvā malayavatyā tau prāvartetāṃ saha drutam /",
    "GK21soksvppu:2882": " gantuṃ tatraiva tau yatra tārkṣyajīmūtavāhanau // SoKss_12,23.158 (Vet_16.158) //",
    "GK21soksvppu:2883": " tāvat sa śaṅkhacūḍo 'tra natvā gokarṇam āgataḥ /",
    "GK21soksvppu:2884": " dadarśa rudhirārdraṃ tad vigno vadhyaśilātalam // SoKss_12,23.159 (Vet_16.159) //",
    "GK21soksvppu:2885": " hā hato 'smi mahāpāpo dhruvaṃ tena mahātmanā /",
    "GK21soksvppu:2886": " ātmā garutmate datto matkṛte sukṛpālunā // SoKss_12,23.160 (Vet_16.160) //",
    "GK21soksvppu:2887": " tad anviṣyāmi nītaḥ sa kṣaṇe 'smin kvāhivairiṇā /",
    "GK21soksvppu:2888": " majjeyaṃ nāyaśaḥpaṅke jīvantaṃ cet tam āpnuyām // SoKss_12,23.161 (Vet_16.161) //",
    "GK21soksvppu:2889": " ity udaśrur vadan so 'tha sādhur dṛṣṭvā nirantarām /",
    "GK21soksvppu:2890": " patitāṃ bhuvi tadraktadhārām anusaran yayau // SoKss_12,23.162 (Vet_16.162) //",
    "GK21soksvppu:2891": " atrāntare bhakṣayaṃs taṃ dṛṣṭvā jīmūtavāhanam /",
    "GK21soksvppu:2892": " hṛṣṭaṃ viramya garuḍaś cintayāmāsa tat kṣaṇam // SoKss_12,23.163 (Vet_16.163) //",
    "GK21soksvppu:2893": " aho apūrvaḥ ko 'py eṣa bhakṣyamāno 'pi yo mayā /",
    "GK21soksvppu:2894": " prahṛṣyati mahāsattvo na tu prāṇair viyujyate // SoKss_12,23.164 (Vet_16.164) //",
    "GK21soksvppu:2895": " bibharti luptaśeṣe ca gātre romāñcakañcukam /",
    "GK21soksvppu:2896": " kiṃ copakāriṇīvāsya mayi dṛṣṭiḥ prasīdati // SoKss_12,23.165 (Vet_16.165) //",
    "GK21soksvppu:2897": " tan naiṣa nāgaḥ ko'py eṣa sādhuḥ pṛcchāmi nādmy amum /",
    "GK21soksvppu:2898": " iti tārkṣyaṃ vimṛśyantaṃ prāha jīmūtavāhanaḥ // SoKss_12,23.166 (Vet_16.166) //",
    "GK21soksvppu:2899": " pakṣīndra kiṃ nivṛtto 'si na hi me māṃsaśoṇitam /",
    "GK21soksvppu:2900": " dehe nāsti na cādyāpi paritṛpto 'si buṅkṣva tat // SoKss_12,23.167 (Vet_16.167) //",
    "GK21soksvppu:2901": " etac chrutvātisāścaryas taṃ papraccha sa pakṣirāṭ /",
    "GK21soksvppu:2902": " nāgo naivāsi tad brūhi mahātman ko bhavān iti // SoKss_12,23.168 (Vet_16.168) //",
    "GK21soksvppu:2903": " nāga evāsmi ko 'yaṃ te praśnaḥ prakṛtam ācara /",
    "GK21soksvppu:2904": " prastutārthaviruddhaṃ hi ko 'bhidadhyād abāliśaḥ // SoKss_12,23.169 (Vet_16.169) //",
    "GK21soksvppu:2905": " evaṃ prativadaty eva tārkṣyaṃ jīmūtavāhane /",
    "GK21soksvppu:2906": " prāptaḥ sa śaṅkhacūḍo 'tra dūrād evābhyabhāṣata // SoKss_12,23.170 (Vet_16.170) //",
    "GK21soksvppu:2907": " mā mā kṛthā mahāpāpaṃ sāhasaṃ vinatātmaja /",
    "GK21soksvppu:2908": " ko 'yaṃ bhramas te na hy eṣa nāgo nāgo 'ham eṣa te // SoKss_12,23.171 (Vet_16.171) //",
    "GK21soksvppu:2909": " ity uktvā drutam āgatya madhye sthitvā tayor dvayoḥ /",
    "GK21soksvppu:2910": " dṛṣṭvā ca tārkṣyaṃ vibhrāntaṃ śaṅkhacūḍo 'bravīt punaḥ // SoKss_12,23.172 (Vet_16.172) //",
    "GK21soksvppu:2911": " kiṃ bhrāmyasi phaṇāḥ kiṃ me jihve dve ca na paśyasi /",
    "GK21soksvppu:2912": " vidyādharasya kiṃ cāsya saumyāṃ paśyasi nākṛtim // SoKss_12,23.173 (Vet_16.173) //",
    "GK21soksvppu:2913": " śaṅkhacūḍe vadaty evaṃ bhāryā ca pitarau ca tau /",
    "GK21soksvppu:2914": " jīmūtavāhanasyātra sarve satvaram āyayuḥ // SoKss_12,23.174 (Vet_16.174) //",
    "GK21soksvppu:2915": " viluptāṅgaṃ ca taṃ dṛṣṭvā pitarau tasya tat kṣaṇam /",
    "GK21soksvppu:2916": " cakrandatus tau hā putra hā hā jīmūtavāhana // SoKss_12,23.175 (Vet_16.175) //",
    "GK21soksvppu:2917": " hā kāruṇika hā vatsa parārthaprattajīvita /",
    "GK21soksvppu:2918": " hā kathaṃ vainateyedam avimṛśya kṛtaṃ tvayā // SoKss_12,23.176 (Vet_16.176) //",
    "GK21soksvppu:2919": " etac chrutvaiva tārkṣyo 'tra so 'nutapto vyacintayat /",
    "GK21soksvppu:2920": " hā kathaṃ bodhisattvāṃśaḥ saṃmohād bhakṣito mayā // SoKss_12,23.177 (Vet_16.177) //",
    "GK21soksvppu:2921": " jīmūtavāhanaḥ so 'yaṃ parārthaprāṇadāyakaḥ /",
    "GK21soksvppu:2922": " yasya bhramati kṛtsne 'smiṃs trailokye kīrtighoṣaṇā // SoKss_12,23.178 (Vet_16.178) //",
    "GK21soksvppu:2923": " tan me mṛte 'smin pāpasya prāptam agnipraveśanam /",
    "GK21soksvppu:2924": " adharmaviṣavṛkṣasya pacyate svādu kiṃ phalam // SoKss_12,23.179 (Vet_16.179) //",
    "GK21soksvppu:2925": " iti cintākule tārkṣye dṛṣṭvā bandhūn nipatya saḥ /",
    "GK21soksvppu:2926": " vraṇavyathāyāṃ pañcatvaṃ prāpa jīmūtavāhanaḥ // SoKss_12,23.180 (Vet_16.180) //",
    "GK21soksvppu:2927": " tato vilapatos tatra tatpitroḥ śokadīnayoḥ /",
    "GK21soksvppu:2928": " utkruśya muhur ātmānaṃ śaṅkhacūḍe ca nindati // SoKss_12,23.181 (Vet_16.181) //",
    "GK21soksvppu:2929": " bhāryā malayavaty asya nabho dṛṣṭvāśrugadgadam /",
    "GK21soksvppu:2930": " pūrvaprasannāṃ varadām ity upālabhatāmbikām // SoKss_12,23.182 (Vet_16.182) //",
    "GK21soksvppu:2931": " vidyādharādhipo bhāvicakravartī patis tava /",
    "GK21soksvppu:2932": " bhavitety aham ādiṣṭā devi gaurī tadā tvayā // SoKss_12,23.183 (Vet_16.183) //",
    "GK21soksvppu:2933": " tan mithyāvādinī jātā tvam apy asi kathaṃ mayi /",
    "GK21soksvppu:2934": " ity uktavatyāṃ tasyāṃ sā gaurī pratyakṣatām agāt // SoKss_12,23.184 (Vet_16.184) //",
    "GK21soksvppu:2935": " na me mithyā vacaḥ putrīty uktvā sā svakamaṇḍaloḥ /",
    "GK21soksvppu:2936": " amṛtenāśu jīmūtavāhanaṃ siñcati sma tam // SoKss_12,23.185 (Vet_16.185) //",
    "GK21soksvppu:2937": " tena so 'kṣatasarvāṅgaḥ pūrvādhikataradyutiḥ /",
    "GK21soksvppu:2938": " jīvan sadyaḥ samuttasthau kṛtī jīmūtavāhanaḥ // SoKss_12,23.186 (Vet_16.186) //",
    "GK21soksvppu:2939": " utthitaṃ praṇataṃ taṃ ca sarveṣu praṇamatsu sā /",
    "GK21soksvppu:2940": " uvāca devī tuṣṭāsmi dehadānena te 'munā // SoKss_12,23.187 (Vet_16.187) //",
    "GK21soksvppu:2941": " tad eṣā tvābhiṣiñcāmi putrātmīyena pāṇinā /",
    "GK21soksvppu:2942": " vidyādharāṇām ākalpaṃ cakravartipade 'dhunā // SoKss_12,23.188 (Vet_16.188) //",
    "GK21soksvppu:2943": " evaṃ vadantī jīmūtavāhanaṃ kalaśāmbudhiḥ /",
    "GK21soksvppu:2944": " tam abhyaṣiñcac charvānī pūjitā ca tirodadhe // SoKss_12,23.189 (Vet_16.189) //",
    "GK21soksvppu:2945": " nipetuś cātra tat kālaṃ divyāḥ kusumavṛṣṭayaḥ /",
    "GK21soksvppu:2946": " nadanti sma ca sānandaṃ devadundubhayo divi // SoKss_12,23.190 (Vet_16.190) //",
    "GK21soksvppu:2947": " athovāca sa taṃ prahvas tārkṣyo jīmūtavāhanam /",
    "GK21soksvppu:2948": " cakravartinn ahaṃ prītaḥ puruṣātiśaye tvayi // SoKss_12,23.191 (Vet_16.191) //",
    "GK21soksvppu:2949": " apūrvodāramatinā trijagatkautukāvaham /",
    "GK21soksvppu:2950": " brahmāṇḍabhittilikhitaṃ yena citram idaṃ kṛtam // SoKss_12,23.192 (Vet_16.192) //",
    "GK21soksvppu:2951": " tan māṃ praśādhi mattaś ca vṛṇuṣvābhīpsitaṃ varam /",
    "GK21soksvppu:2952": " ity uktavantaṃ garuḍaṃ mahāsattvo jagāda saḥ // SoKss_12,23.193 (Vet_16.193) //",
    "GK21soksvppu:2953": " na bhakṣyāḥ sānutāpena bhūtvā nāgāḥ punas tvayā /",
    "GK21soksvppu:2954": " te 'py asthiśeṣā jīvantu ye tvayā pūrvabhakṣitāḥ // SoKss_12,23.194 (Vet_16.194) //",
    "GK21soksvppu:2955": " evam astu na bhokṣye 'haṃ nāgāñ śāntamataḥ param /",
    "GK21soksvppu:2956": " prāg ye ca bhuktās te jīvantv iti tārkṣyo 'py uvāca saḥ // SoKss_12,23.195 (Vet_16.195) //",
    "GK21soksvppu:2957": " tato 'stiśeṣā ye 'py āsan nāgās tatpūrvabhakṣitāḥ /",
    "GK21soksvppu:2958": " te 'pi sarve samuttasthus tadvarāmṛtajīvitāḥ // SoKss_12,23.196 (Vet_16.196) //",
    "GK21soksvppu:2959": " surair nagair muniganaiḥ sānandair militair atha /",
    "GK21soksvppu:2960": " sa lokatritayābhikhyām uvāha malayācalaḥ // SoKss_12,23.197 (Vet_16.197) //",
    "GK21soksvppu:2961": " tat kālaṃ taṃ ca jīmūtavāhanodantam adbhutam /",
    "GK21soksvppu:2962": " gauryāḥ prasādād vividuḥ sarve vidyādhareśvarāḥ // SoKss_12,23.198 (Vet_16.198) //",
    "GK21soksvppu:2963": " āgatya te ca caraṇāvanatā himādriṃ ninyuḥ kṣaṇān muditabandhusuhṛtsametam /",
    "GK21soksvppu:2964": " taṃ pārvatīsvakarakḷptamahābhiṣekaṃ saccakravartinam atha pratimuktatārkṣyam // SoKss_12,23.199 (Vet_16.199) //",
    "GK21soksvppu:2965": " tatra sa pitrā mātrā mitrāvasunā ca malayavatyā ca /",
    "GK21soksvppu:2966": " nijagṛhagatāgatena ca saṃyuktaḥ śaṅkhacūḍena // SoKss_12,23.200 (Vet_16.200) //",
    "GK21soksvppu:2967": " lokottaracaritādbhutasiddhāṃ jīmūtavāhanaḥ suciram /",
    "GK21soksvppu:2968": " abhajata ratnopacitāṃ vidyādharacakravartidhuram // SoKss_12,23.201 (Vet_16.201) //",
    "GK21soksvppu:2969": " ity atyudārasarasām ākhyāya kathāṃ tadā sa vetālaḥ /",
    "GK21soksvppu:2970": " puna eva taṃ trivikramasenaṃ papraccha rājānam // SoKss_12,23.202 (Vet_16.202) //",
    "GK21soksvppu:2971": " tad brūhi śaṅkhacūḍaḥ kiṃ vā jīmūtavāhano 'bhyadhikaḥ /",
    "GK21soksvppu:2972": " sattvena tayor ubhayoḥ pūrvoktaś cātra samayas te // SoKss_12,23.203 (Vet_16.203) //",
    "GK21soksvppu:2973": " ity asmād vetālāc chrutvā maunaṃ vihāya śāpabhayāt /",
    "GK21soksvppu:2974": " tam uvāca sa trivikramaseno nṛpatir nirudvegaḥ // SoKss_12,23.204 (Vet_16.204) //",
    "GK21soksvppu:2975": " bahujanmasiddham etac citraṃ jīmūtavāhanasya kiyat /",
    "GK21soksvppu:2976": " ślāghyaḥ sa śaṅkhacūḍo maraṇottīrṇo 'pi yo ripave // SoKss_12,23.205 (Vet_16.205) //",
    "GK21soksvppu:2977": " anyaprattātmānaṃ prāpya sudūraṃ gatāya tārkṣyāya /",
    "GK21soksvppu:2978": " paścād dhāvan gatvā svaṃ deham upānayat prasabham // SoKss_12,23.206 (Vet_16.206) //",
    "GK21soksvppu:2979": " etan niśamyaiva nṛpasya tasya",
    "GK21soksvppu:2980": " vākyaṃ sa vetālavaro jagāma /",
    "GK21soksvppu:2981": " punaḥ svadhāmaiva tadaṃsapṛṣṭhān",
    "GK21soksvppu:2982": " nṛpo 'pi taṃ so 'nuyayau tathaiva // SoKss_12,23.207 (Vet_16.207) //",
    "GK21soksvppu:2983": " caturviṃśas taraṅgaḥ /",
    "GK21soksvppu:2984": " tato gatvā punas tasmāt sa rājā śiṃśapātaroḥ /",
    "GK21soksvppu:2985": " taṃ trivikramaseno 'ṃse vīro vetālam agrahīt // SoKss_12,24.1 (Vet_17.1) //",
    "GK21soksvppu:2986": " prasthitaṃ ca tatas taṃ sa vetālaḥ skandhato 'bravīt /",
    "GK21soksvppu:2987": " rājañ śramavinodāya śṛṇv etāṃ vacmi te kathām // SoKss_12,24.2 (Vet_17.2) //",
    "GK21soksvppu:2988": " akhaṇḍadharmamaryādaṃ gaṅgākūle kṛtāspadam /",
    "GK21soksvppu:2989": " kaler agamyaṃ kanakapuraṃ nāmnābhavat puram // SoKss_12,24.3 (Vet_17.3) //",
    "GK21soksvppu:2990": " tasmin yaśodhanākhyo 'bhūd anvartho vasudhādhipaḥ /",
    "GK21soksvppu:2991": " rarakṣa viplavāmbhodher yo velādrir iva kṣitim // SoKss_12,24.4 (Vet_17.4) //",
    "GK21soksvppu:2992": " jagādāhlādakaś caṇḍapratāpo 'khaṇḍamaṇḍalaḥ /",
    "GK21soksvppu:2993": " vidhinā yaś ca candrārkāv ekīkṛtyeva nirmame // SoKss_12,24.5 (Vet_17.5) //",
    "GK21soksvppu:2994": " maurkhyaṃ paraparīvāde na śāstrārthe daridratā /",
    "GK21soksvppu:2995": " doṣe na koṣadaṇḍābhyāṃ yasyāsīc ca mahīpateḥ // SoKss_12,24.6 (Vet_17.6) //",
    "GK21soksvppu:2996": " pāpabhīrur yaśolubdhaḥ ṣaṇḍhaḥ parapuraṃdhriṣu /",
    "GK21soksvppu:2997": " yaḥ śauryaudāryaśṛṅgāramayo janatayā jage // SoKss_12,24.7 (Vet_17.7) //",
    "GK21soksvppu:2998": " tasya rājñaḥ pure tasminn abhūd eko mahāvaṇik /",
    "GK21soksvppu:2999": " unmādinīti khyātā ca kanyā tasyābhavat sutā // SoKss_12,24.8 (Vet_17.8) //",
    "GK21soksvppu:3000": " yo yas tāṃ hi dadarśātra sa sa tadrūpasaṃpadā /",
    "GK21soksvppu:3001": " unmādyati sma madanasyāpi mohanaśaktayā // SoKss_12,24.9 (Vet_17.9) //",
    "GK21soksvppu:3002": " tasyāṃ ca yauvanasthāyāṃ sa gatvā tatpitā vaṇik /",
    "GK21soksvppu:3003": " yaśodhanaṃ taṃ rājānaṃ nītivedī vyajijñapat // SoKss_12,24.10 (Vet_17.10) //",
    "GK21soksvppu:3004": " trailokyaratnabhūtā me pradeyāsti sutā prabho /",
    "GK21soksvppu:3005": " tām anāvedya devasya nānyasmai dātum utsahe // SoKss_12,24.11 (Vet_17.11) //",
    "GK21soksvppu:3006": " devo 'pi sarvaratnānāṃ prabhuḥ kṛtsne 'pi bhūtale /",
    "GK21soksvppu:3007": " tatsvīkṛtyānugṛhṇātu devas tāṃ pratimucya vā // SoKss_12,24.12 (Vet_17.12) //",
    "GK21soksvppu:3008": " ity ākarṇya vaṇigvākyaṃ sa rājā brāhmaṇān nijān /",
    "GK21soksvppu:3009": " sādaraṃ vyasṛjat tasyāḥ saulakṣaṇyam avekṣitum // SoKss_12,24.13 (Vet_17.13) //",
    "GK21soksvppu:3010": " te gatvā brāhmaṇā dṛṣṭvā tāṃ trailokyaikasundarīm /",
    "GK21soksvppu:3011": " sadyaḥ kṣobhaṃ yayuḥ kṣiprāl labdhvā dhairyam acintayan // SoKss_12,24.14 (Vet_17.14) //",
    "GK21soksvppu:3012": " imāṃ prāpnoti ced rājā tad rāṣṭram avasīdati /",
    "GK21soksvppu:3013": " etanmohitacitto hi kiṃ sa rājyam avekṣate // SoKss_12,24.15 (Vet_17.15) //",
    "GK21soksvppu:3014": " tasmāt sulakṣaṇety eṣā nākhyeyā kṣitipāya naḥ /",
    "GK21soksvppu:3015": " ity eva mantraṃ saṃmantrya rājñas te jagmur antikam // SoKss_12,24.16 (Vet_17.16) //",
    "GK21soksvppu:3016": " kulakṣaṇā sā deveti tam ūcuś cātra te mṛṣā /",
    "GK21soksvppu:3017": " tena rājā sa naivaitāṃ svīcakāra vaṇiksutām // SoKss_12,24.17 (Vet_17.17) //",
    "GK21soksvppu:3018": " tatas tadājñayā tāṃ sa kanyām unmādinīṃ pitā /",
    "GK21soksvppu:3019": " vaṇig baladharākhyāya tat senāpataye dadau // SoKss_12,24.18 (Vet_17.18) //",
    "GK21soksvppu:3020": " atha sā tadgṛhe tasthau bhartrā tena samaṃ sukham /",
    "GK21soksvppu:3021": " kulakṣaṇety ahaṃ rajñā tyaktety āttavimānanā // SoKss_12,24.19 (Vet_17.19) //",
    "GK21soksvppu:3022": " yāti kāle ca jātv atra hatvā hemantahastinam /",
    "GK21soksvppu:3023": " phullakundalatādantaṃ mathitāmbujinīvanam // SoKss_12,24.20 (Vet_17.20) //",
    "GK21soksvppu:3024": " ājagāma lasatpuṣpamañjarīkesarāvaliḥ /",
    "GK21soksvppu:3025": " cūtāṅkuranakhaḥ krīdan kānane madhukesarī // SoKss_12,24.21 (Vet_17.21) //",
    "GK21soksvppu:3026": " tat kālaṃ cātra nagare taṃ vasantamahotsavam /",
    "GK21soksvppu:3027": " sa rājā niryayau draṣṭuṃ gajārūḍho yaśodhanaḥ // SoKss_12,24.22 (Vet_17.22) //",
    "GK21soksvppu:3028": " tadrūpālokasaṃbhāvyaviplavāḥ kulayoṣitaḥ /",
    "GK21soksvppu:3029": " apasārayituṃ dattaṃ tadā codghoṣaḍiṇḍimam // SoKss_12,24.23 (Vet_17.23) //",
    "GK21soksvppu:3030": " sā śrutvonmādinī tasmai rājñe svagṛhaharmyataḥ /",
    "GK21soksvppu:3031": " ātmānaṃ darśayāmāsa parityāgāvamānataḥ // SoKss_12,24.24 (Vet_17.24) //",
    "GK21soksvppu:3032": " sa ca tāṃ cakṣubhe dṛṣṭvā rājā jvālām ivodgatām /",
    "GK21soksvppu:3033": " saṃdhukṣitasya kāmāgner madhunā malayānilaiḥ // SoKss_12,24.25 (Vet_17.25) //",
    "GK21soksvppu:3034": " nirvarṇayaṃś ca tadrūpaṃ jaitram astraṃ manobhuvaḥ /",
    "GK21soksvppu:3035": " gāḍhaṃ praviṣṭaṃ hṛdaye kṣaṇān moham upāyayau // SoKss_12,24.26 (Vet_17.26) //",
    "GK21soksvppu:3036": " bhṛtyair āśvāsitaś cātra rājadhānīṃ praviśya saḥ /",
    "GK21soksvppu:3037": " pṛṣṭebhyo bubudhe tebhyas tāṃ prāgupanatojjhitām // SoKss_12,24.27 (Vet_17.27) //",
    "GK21soksvppu:3038": " tato nirvāsya deśāt tāṃs tatkulakṣaṇavādinaḥ /",
    "GK21soksvppu:3039": " viprān anudinaṃ dadhyau tām evotkaḥ sa bhūpatiḥ // SoKss_12,24.28 (Vet_17.28) //",
    "GK21soksvppu:3040": " aho jaḍātmā nirlajjaś candro nityam udeti yat /",
    "GK21soksvppu:3041": " jagannetrotsave tasyā niḥkalaṅke mukhe sati // SoKss_12,24.29 (Vet_17.29) //",
    "GK21soksvppu:3042": " kaṭhorau hemakalaśau gajakumbhau ca karkaśau /",
    "GK21soksvppu:3043": " labhete nopamām asyāḥ stanayoḥ pīnatuṅgayoḥ // SoKss_12,24.30 (Vet_17.30) //",
    "GK21soksvppu:3044": " kāñcīnakṣatramālāṅkaṃ tat tasyā jaghanasthalam /",
    "GK21soksvppu:3045": " kaṃ na kaṃdarpamātaṅgamastakābhaṃ vilobhayet // SoKss_12,24.31 (Vet_17.31) //",
    "GK21soksvppu:3046": " iti tāṃ cintayann antaḥ kṣīyate sma dine dine /",
    "GK21soksvppu:3047": " kāmāgnipuṭapākena pacyamānaḥ sa bhūpatiḥ // SoKss_12,24.32 (Vet_17.32) //",
    "GK21soksvppu:3048": " hriyā nigūhamānaś ca pṛcchadbhyo bāhyalakṣaṇaiḥ /",
    "GK21soksvppu:3049": " kṛcchrāc chaśaṃsa cāptebhyaḥ svapīḍākāraṇaṃ sa tat // SoKss_12,24.33 (Vet_17.33) //",
    "GK21soksvppu:3050": " alaṃ saṃtapya bhajase svādhīnāṃ tarhi kiṃ na tām /",
    "GK21soksvppu:3051": " ity uktas taiś ca naivaitad anumene sa dhārmikaḥ // SoKss_12,24.34 (Vet_17.34) //",
    "GK21soksvppu:3052": " tato baladharo buddhvā sa senāpatir etya tam /",
    "GK21soksvppu:3053": " prabhum abhyarthayāmāsa sadbhaktaś caraṇānataḥ // SoKss_12,24.35 (Vet_17.35) //",
    "GK21soksvppu:3054": " dāsastrī tava dāsy eva sā deva na parāṅganā /",
    "GK21soksvppu:3055": " svayaṃ cāhaṃ prayacchāmi tad bhāryāṃ svīkuruṣva me // SoKss_12,24.36 (Vet_17.36) //",
    "GK21soksvppu:3056": " athavā tāṃ tyajāmīha deva devakule tataḥ /",
    "GK21soksvppu:3057": " na doṣo grahaṇe tasyās tava devakulastriyaḥ // SoKss_12,24.37 (Vet_17.37) //",
    "GK21soksvppu:3058": " iti svasenāpatinā nirbandhena sa pārthivaḥ /",
    "GK21soksvppu:3059": " tenānunāthyamāno 'pi sāntaḥkopam uvāca tam // SoKss_12,24.38 (Vet_17.38) //",
    "GK21soksvppu:3060": " rājā bhūtvā kathaṃ kuryām adharmam aham īdṛśam /",
    "GK21soksvppu:3061": " mayy ullaṅghitamaryāde ko hi tiṣṭhet svavartmani // SoKss_12,24.39 (Vet_17.39) //",
    "GK21soksvppu:3062": " bhakto 'pi ca bhavān pāpe niyojayati māṃ katham /",
    "GK21soksvppu:3063": " paralokamahāduḥkhahetau kṣaṇasukhāvahe // SoKss_12,24.40 (Vet_17.40) //",
    "GK21soksvppu:3064": " na kṣamiṣye ca te dharmyān dārān yadi vihāsyasi /",
    "GK21soksvppu:3065": " sahate mādṛśaḥ ko hi tādṛśaṃ dharmaviplavam // SoKss_12,24.41 (Vet_17.41) //",
    "GK21soksvppu:3066": " tad varaṃ mṛtyur ity uktvā sa rājā niṣiṣedha tam /",
    "GK21soksvppu:3067": " tyajanty uttamasattvā hi prāṇān api na satpatham // SoKss_12,24.42 (Vet_17.42) //",
    "GK21soksvppu:3068": " tathaivārthayamānāṃś ca paurajānapadān api /",
    "GK21soksvppu:3069": " militān sa nirācakre rājā sudṛḍhaniścayaḥ // SoKss_12,24.43 (Vet_17.43) //",
    "GK21soksvppu:3070": " tataḥ krameṇa tenaiva smarajvarabharoṣmaṇā /",
    "GK21soksvppu:3071": " prakṣīṇadehaḥ prayayau sa yaśaḥśeṣatāṃ nṛpaḥ // SoKss_12,24.44 (Vet_17.44) //",
    "GK21soksvppu:3072": " senāpatiś cāsahiṣṇus taṃ tathā pramayaṃ prabhoḥ /",
    "GK21soksvppu:3073": " so 'gniṃ viveśa bhaktānām anirvācyaṃ hi ceṣṭitam // SoKss_12,24.45 (Vet_17.45) //",
    "GK21soksvppu:3074": " ity ākhyātakathāścaryo vetālo 'ṃsasthitas tadā /",
    "GK21soksvppu:3075": " sa trivikramasenaṃ taṃ bhūyaḥ papraccha pārthivam // SoKss_12,24.46 (Vet_17.46) //",
    "GK21soksvppu:3076": " tad etayoḥ ko nṛpateḥ senāpatimahībhṛtoḥ /",
    "GK21soksvppu:3077": " sattvenābhyadhiko brūhi pūrvoktaḥ samayaś ca te // SoKss_12,24.47 (Vet_17.47) //",
    "GK21soksvppu:3078": " iti vetālataḥ śrutvā muktamaunaḥ sa taṃ nṛpaḥ /",
    "GK21soksvppu:3079": " pratyuvāca dvayor rājā sattvavān adhikas tayoḥ // SoKss_12,24.48 (Vet_17.48) //",
    "GK21soksvppu:3080": " tad ākarṇyaiva vetālaḥ sākṣepas tam abhāṣata /",
    "GK21soksvppu:3081": " senāpatiḥ kathaṃ nātra rājann abhyadhiko vada // SoKss_12,24.49 (Vet_17.49) //",
    "GK21soksvppu:3082": " yas tathā svāmine bhaktyā svabhāryāṃ tāṃ tathāvidhām /",
    "GK21soksvppu:3083": " sucirajñātatadbhogasukhāsvādo 'py upānayat // SoKss_12,24.50 (Vet_17.50) //",
    "GK21soksvppu:3084": " ātmānaṃ cāgnisāc cakre tasmin pañcatvam āgate /",
    "GK21soksvppu:3085": " anāsvāditatadbhogas tatkāntāṃ tu jahau nṛpaḥ // SoKss_12,24.51 (Vet_17.51) //",
    "GK21soksvppu:3086": " vetālenaivam uktas tu vihasya sa nṛpo 'bravīt /",
    "GK21soksvppu:3087": " yady apy evaṃ tathāpy etat kiṃ citraṃ kulaputrakaḥ // SoKss_12,24.52 (Vet_17.52) //",
    "GK21soksvppu:3088": " senāpatiḥ sa bhaktyā yat svāmyarthe tat tathākarot /",
    "GK21soksvppu:3089": " prāṇair api hi bhṛtyānāṃ svāmisaṃrakṣaṇaṃ vratam // SoKss_12,24.53 (Vet_17.53) //",
    "GK21soksvppu:3090": " rājānas tu madādhmātā gajā iva niraṅkuśāḥ /",
    "GK21soksvppu:3091": " chindanti dharmamaryādāśṛṅkhalāṃ viṣayonmukhāḥ // SoKss_12,24.54 (Vet_17.54) //",
    "GK21soksvppu:3092": " teṣāṃ hy udriktacittānām abhiṣekāmbubhiḥ samam /",
    "GK21soksvppu:3093": " viveko vigalaty oghenohyamāna ivākhilaḥ // SoKss_12,24.55 (Vet_17.55) //",
    "GK21soksvppu:3094": " kṣipyanta iva coddhūya calaccāmaramārutaiḥ /",
    "GK21soksvppu:3095": " vṛddhopadiṣṭaśāstrārtharajomaśakamakṣikāḥ // SoKss_12,24.56 (Vet_17.56) //",
    "GK21soksvppu:3096": " ātapatreṇa satyaṃ ca sūryāloko nivāryate /",
    "GK21soksvppu:3097": " vibhūtivātyopahatā dṛṣṭir mārgaṃ ca nekṣate // SoKss_12,24.57 (Vet_17.57) //",
    "GK21soksvppu:3098": " te te ca vipadaṃ prāptā māramohitacetasaḥ /",
    "GK21soksvppu:3099": " jagadvijayino 'pīha rājāno nahuṣādayaḥ // SoKss_12,24.58 (Vet_17.58) //",
    "GK21soksvppu:3100": " eṣo rājā punaḥ pṛthvyām ekacchatro 'pi yat tayā /",
    "GK21soksvppu:3101": " unmadinyā capalayā lakṣmyeva na vimohitaḥ // SoKss_12,24.59 (Vet_17.59) //",
    "GK21soksvppu:3102": " prāṇān api sa dharmātmā tatyāja na punaḥ padam /",
    "GK21soksvppu:3103": " amārge nidadhe dhīras tenāsau me 'dhiko mataḥ // SoKss_12,24.60 (Vet_17.60) //",
    "GK21soksvppu:3104": " ity ākarṇya nṛpasya tasya vacanaṃ bhūyas tadaṃsasthalād",
    "GK21soksvppu:3105": " vetālaḥ sahasā svam eva sa padaṃ māyāprabhāvād yayau /",
    "GK21soksvppu:3106": " rājāpy anvasarat tathaiva sa punaḥ saṃprāptum etaṃ javād",
    "GK21soksvppu:3107": " ārabdhe hi suduḥkare 'pi mahatāṃ madhye virāmaḥ kutaḥ // SoKss_12,24.61 (Vet_17.61) //",
    "GK21soksvppu:3108": " pañcaviṃśas taraṅgaḥ /",
    "GK21soksvppu:3109": " tataḥ pitṛvane tasmin kravyabhakṣibhir āvṛte /",
    "GK21soksvppu:3110": " jvālāvilolarasanair bhūtair iva citāgnibhiḥ // SoKss_12,25.1 (Vet_18.1) //",
    "GK21soksvppu:3111": " gatvaiva tasyām akṣobhyaḥ kṣapāyāṃ śiṃśapātarum /",
    "GK21soksvppu:3112": " sa trivikramasenas tam āsasāda punar nṛpaḥ // SoKss_12,25.2 (Vet_18.2) //",
    "GK21soksvppu:3113": " tatrāpaśyac ca vetālavikṛtān sadṛśākṛtīn /",
    "GK21soksvppu:3114": " ullambamānān subahūn pretakāyān aśaṅkitam // SoKss_12,25.3 (Vet_18.3) //",
    "GK21soksvppu:3115": " aho kim etat kiṃ vānyan māyī kālaṃ kṣipaty ayam /",
    "GK21soksvppu:3116": " vetālo me na vedmy eṣāṃ grāhyaṃ yeneha bhūyaṣām // SoKss_12,25.4 (Vet_18.4) //",
    "GK21soksvppu:3117": " asiddhārthasya ced rātrir iyaṃ mama gamiṣyati /",
    "GK21soksvppu:3118": " tato vahniṃ pravekṣyāmi na sahiṣye tu hāsyatām // SoKss_12,25.5 (Vet_18.5) //",
    "GK21soksvppu:3119": " iti cintayatas tasya rājño vijñāya niścayam /",
    "GK21soksvppu:3120": " sattvatuṣṭaḥ sa vetālaḥ svamāyāṃ saṃjahāra tām // SoKss_12,25.6 (Vet_18.6) //",
    "GK21soksvppu:3121": " tato dṛṣṭvaikam evātra vetālaṃ nṛkalevare /",
    "GK21soksvppu:3122": " avatīrya gṛhītvāṃse sa pratasthe punar nṛpaḥ // SoKss_12,25.7 (Vet_18.7) //",
    "GK21soksvppu:3123": " prakrāmantaṃ ca taṃ bhūyaḥ sa vetālo 'bhyabhāṣata /",
    "GK21soksvppu:3124": " rājan nodvijase citraṃ tad imāṃ me kathāṃ sṛṇu // SoKss_12,25.8 (Vet_18.8) //",
    "GK21soksvppu:3125": " asti gaurītapaḥkleśavṛtena tripurāriṇā /",
    "GK21soksvppu:3126": " asāmānyaguṇotkarṣalubdheneva svayaṃvṛtā // SoKss_12,25.9 (Vet_18.9) //",
    "GK21soksvppu:3127": " bhogavatyamarāvatyos tṛtīyojjayinī purī /",
    "GK21soksvppu:3128": " udārasukṛtaprāpyanānābhogopabṛṃhitā // SoKss_12,25.10 (Vet_18.10) //",
    "GK21soksvppu:3129": " yasyāṃ stabdhatvakārkaśye kuceṣu varayoṣitām /",
    "GK21soksvppu:3130": " tāsām eva bhruvor bhaṅgo locaneṣu ca cāpalam // SoKss_12,25.11 (Vet_18.11) //",
    "GK21soksvppu:3131": " tamo niśāsu vakratvaṃ yasyāṃ kavivaroktiṣu /",
    "GK21soksvppu:3132": " mado dantiṣu jāḍyaṃ ca muktāmalayajenduṣu // SoKss_12,25.12 (Vet_18.12) //",
    "GK21soksvppu:3133": " tasyāṃ candraprabhākhyasya rājño 'mātyo bahuśrutaḥ /",
    "GK21soksvppu:3134": " devasvāmīty abhūd vipro bhūriyajño mahādhanaḥ // SoKss_12,25.13 (Vet_18.13) //",
    "GK21soksvppu:3135": " tasya kālena tanayaś candrasvāmīty ajāyata /",
    "GK21soksvppu:3136": " so 'dhītavidyo 'pi yuvā dyūtaikavyasano 'bhavat // SoKss_12,25.14 (Vet_18.14) //",
    "GK21soksvppu:3137": " ekadā ca dvijasutaś candrasvāmī sa kāṃcana /",
    "GK21soksvppu:3138": " dyūtakāramahāṭhiṇṭhāṃ dyūtena krīḍituṃ yayau // SoKss_12,25.15 (Vet_18.15) //",
    "GK21soksvppu:3139": " āśliṣyāmaḥ kam atreti vipadbhir iva vīkṣitum /",
    "GK21soksvppu:3140": " vikṣiptaiḥ kṛṣṇaśārābhair netrair akṣair nirantarām // SoKss_12,25.16 (Vet_18.16) //",
    "GK21soksvppu:3141": " kaḥ so 'sti na śriyaṃ yasya harāmy apy alakāpateḥ /",
    "GK21soksvppu:3142": " itīva tanvatīṃ nādān dyūtakṛtkalahasvanaiḥ // SoKss_12,25.17 (Vet_18.17) //",
    "GK21soksvppu:3143": " tāṃ praviśya kramād dīvyann akṣaiḥ sa kitavaiḥ saha /",
    "GK21soksvppu:3144": " vastrādi hārayitvāpi dhanam anyad ahārayat // SoKss_12,25.18 (Vet_18.18) //",
    "GK21soksvppu:3145": " mṛgyamāṇaṃ ca yan nādāt sa tad dhanam asaṃbhavi /",
    "GK21soksvppu:3146": " tad avaṣṭabhya sabhyena laguḍaiḥ paryatāḍyata // SoKss_12,25.19 (Vet_18.19) //",
    "GK21soksvppu:3147": " laguḍāhatasarvāṅgaḥ pāṣāṇam iva niścalam /",
    "GK21soksvppu:3148": " kṛtvā mṛtam ivātmānaṃ tasthau viprasuto 'tha saḥ // SoKss_12,25.20 (Vet_18.20) //",
    "GK21soksvppu:3149": " tathaiva divasān dvitrāṃs tatra tasminn avasthite /",
    "GK21soksvppu:3150": " kruddhaḥ sa sabhyaṣ ṭhiṇṭhāyāṃ kitavān svān abhāṣata // SoKss_12,25.21 (Vet_18.21) //",
    "GK21soksvppu:3151": " śritānenāśmatā tāvat tad etaṃ kṣipata kvacit /",
    "GK21soksvppu:3152": " nītvāndhakūpe niḥsattvaṃ dhanaṃ dāsyāmy ahaṃ tu vaḥ // SoKss_12,25.22 (Vet_18.22) //",
    "GK21soksvppu:3153": " ity uktās tena kitavās taṃ candrasvāminaṃ tataḥ /",
    "GK21soksvppu:3154": " araṇyaṃ ninyur utkṣipya dūraṃ kūpagaveṣiṇaḥ // SoKss_12,25.23 (Vet_18.23) //",
    "GK21soksvppu:3155": " tatraiko vṛddhakitavas tān anyān evam abhyadhāt /",
    "GK21soksvppu:3156": " mṛto 'yaṃ prāyaśas tat kiṃ kūpe kṣiptena no 'munā // SoKss_12,25.24 (Vet_18.24) //",
    "GK21soksvppu:3157": " tad ihaivainam ujjhitvā vakṣyāmaḥ kūpa ujjhitam /",
    "GK21soksvppu:3158": " iti te tadvacaḥ sarve tatheti pratipedire // SoKss_12,25.25 (Vet_18.25) //",
    "GK21soksvppu:3159": " tatas tyaktvā gateṣv eṣu kitaveṣu sa utthitaḥ /",
    "GK21soksvppu:3160": " candrasvāmī viveśātra śūnyam ekaṃ śivālayam // SoKss_12,25.26 (Vet_18.26) //",
    "GK21soksvppu:3161": " tatra kiṃcit samāśvasya cintayāmāsa duḥkhitaḥ /",
    "GK21soksvppu:3162": " viśvasto māyayā kaṣṭaṃ muṣitaḥ kitavair aham // SoKss_12,25.27 (Vet_18.27) //",
    "GK21soksvppu:3163": " tad īdṛśaḥ kva gacchāmi nāgnopahatapāṃśulaḥ /",
    "GK21soksvppu:3164": " pitā bandhuḥ suhṛd vāpi dṛṣṭvā kiṃ hi vaden mama // SoKss_12,25.28 (Vet_18.28) //",
    "GK21soksvppu:3165": " tat saṃprati sthito 'smīha naktaṃ ca kṣutpraśāntaye /",
    "GK21soksvppu:3166": " paśyāmi nirgatya kathaṃ yatiṣye bhojanaṃ prati // SoKss_12,25.29 (Vet_18.29) //",
    "GK21soksvppu:3167": " ity ālocayatas tasya klāntasyānambarasya ca /",
    "GK21soksvppu:3168": " mandīkṛtātapo 'stādriṃ ravis tyaktāmbaro yayau // SoKss_12,25.30 (Vet_18.30) //",
    "GK21soksvppu:3169": " tāvac ca bhūtidigdhāṅgas tatrāyāti sma tāpasaḥ /",
    "GK21soksvppu:3170": " mahāvratī jaṭāśūladharo hara ivāparaḥ // SoKss_12,25.31 (Vet_18.31) //",
    "GK21soksvppu:3171": " sa candrasvāminaṃ dṛṣṭvā ko 'sīti paripṛcchya ca /",
    "GK21soksvppu:3172": " srutvā tasmāc ca vṛttāntaṃ prahvaṃ taṃ tāpaso 'bravīt // SoKss_12,25.32 (Vet_18.32) //",
    "GK21soksvppu:3173": " tvaṃ mamehāśramaṃ prāptaḥ kṣutklānto 'cintito 'tithiḥ /",
    "GK21soksvppu:3174": " tad uttiṣṭha kṛtasnāno bhikṣābhāgaṃ mamāhara // SoKss_12,25.33 (Vet_18.33) //",
    "GK21soksvppu:3175": " ity ukto vratinā so 'tha candrasvāmī jagāda tam /",
    "GK21soksvppu:3176": " vipro 'haṃ bhagavan bhokṣye bhikṣābhāgaṃ kathaṃ tava // SoKss_12,25.34 (Vet_18.34) //",
    "GK21soksvppu:3177": " tac chrutvā sa vratī siddhaḥ praviśya maṭhikāṃ nijām /",
    "GK21soksvppu:3178": " iṣṭasaṃpādinīṃ vidyāṃ sasmārātithivallabhaḥ // SoKss_12,25.35 (Vet_18.35) //",
    "GK21soksvppu:3179": " saṃsmṛtopasthitāṃ tāṃ ca kiṃ karomīti vādinīm /",
    "GK21soksvppu:3180": " amuṣyātithyam atitheḥ kuruṣveti śaśāsa tām // SoKss_12,25.36 (Vet_18.36) //",
    "GK21soksvppu:3181": " tathety ukte tayā tatra sodyānaṃ sāṅganājanam /",
    "GK21soksvppu:3182": " puraṃ sauvarṇam utpannaṃ candrasvāmī dadarśa saḥ // SoKss_12,25.37 (Vet_18.37) //",
    "GK21soksvppu:3183": " vismitaṃ ca tam abhyetya tasmād vārāṅganāḥ purāt /",
    "GK21soksvppu:3184": " ūcur uttiṣṭha bhadraihi snāhi bhuṅkṣva tyaja śramam // SoKss_12,25.38 (Vet_18.38) //",
    "GK21soksvppu:3185": " ity uktvābhyantaraṃ nītvā snāpayitvānulipya ca /",
    "GK21soksvppu:3186": " tābhiḥ sa dattasadvastro ninye 'nyad vāsakottamam // SoKss_12,25.39 (Vet_18.39) //",
    "GK21soksvppu:3187": " tatrāntaḥ sa dadarśaikāṃ pradhānayuvatiṃ yuvā /",
    "GK21soksvppu:3188": " sarvāṅgasundarīṃ dhātrā kautukād iva nirmitām // SoKss_12,25.40 (Vet_18.40) //",
    "GK21soksvppu:3189": " tayā sa sotkayotthāya svāsanārdhopaveśitaḥ /",
    "GK21soksvppu:3190": " bubhuje divyam āhāraṃ tayaivātra samaṃ tataḥ // SoKss_12,25.41 (Vet_18.41) //",
    "GK21soksvppu:3191": " bhuktapakvaphalasvādutāmbūlaḥ svarasena ca /",
    "GK21soksvppu:3192": " paryaṅkaśayane bheje tatsaṃbhogasukhaṃ niśi // SoKss_12,25.42 (Vet_18.42) //",
    "GK21soksvppu:3193": " prātaḥ prabuddhaś cāpaśyat tad evātra śivāyalam /",
    "GK21soksvppu:3194": " nāpi divyāṅganāṃ nāpi puraṃ tan na paricchadam // SoKss_12,25.43 (Vet_18.43) //",
    "GK21soksvppu:3195": " tataḥ sa vigno niryātaṃ maṭhikātaḥ smitānanam /",
    "GK21soksvppu:3196": " pṛṣṭarātrisukhaṃ prātas tāpasaṃ taṃ vyajijñapat // SoKss_12,25.44 (Vet_18.44) //",
    "GK21soksvppu:3197": " tatprasādād ahaṃ rātrāv uṣito bhagavan sukham /",
    "GK21soksvppu:3198": " kiṃ tu yāsyanti me prāṇās tayā divyastriyā vinā // SoKss_12,25.45 (Vet_18.45) //",
    "GK21soksvppu:3199": " tac chrutvā sa tapasvī taṃ hasan kāruṇiko 'bravīt /",
    "GK21soksvppu:3200": " ihaivāssva punar naktaṃ bhaviṣyati tathaiva te // SoKss_12,25.46 (Vet_18.46) //",
    "GK21soksvppu:3201": " ity ukte vratinā tena tadyuktyaiva pratikṣapam /",
    "GK21soksvppu:3202": " candrasvāmy atra so 'bhuṅkta bhogāṃs tāṃs tatprasādataḥ // SoKss_12,25.47 (Vet_18.47) //",
    "GK21soksvppu:3203": " buddhvā ca taṃ śanair vidyāprabhāvaṃ vidhicoditaḥ /",
    "GK21soksvppu:3204": " ekadā tāpasendraṃ taṃ sa prasādyānvayācata // SoKss_12,25.48 (Vet_18.48) //",
    "GK21soksvppu:3205": " satyaṃ kṛpā ced bhagavan mayi te śaraṇāgate /",
    "GK21soksvppu:3206": " tad etāṃ dehi me vidyāṃ yatprabhāvo 'yam īdṛśaḥ // SoKss_12,25.49 (Vet_18.49) //",
    "GK21soksvppu:3207": " iti bruvāṇaṃ nirbandhāt taṃ pratyāha sa tāpasaḥ /",
    "GK21soksvppu:3208": " asādhyā tava vidyeyaṃ sādhyate 'ntarjale hy asau // SoKss_12,25.50 (Vet_18.50) //",
    "GK21soksvppu:3209": " tatra caiṣā sṛjaty āśu japataḥ sādhakasya tat /",
    "GK21soksvppu:3210": " māyājālaṃ vimohāya yena siddhiṃ na so 'śnute // SoKss_12,25.51 (Vet_18.51) //",
    "GK21soksvppu:3211": " sa hi tatra punar jātaṃ bālam ātmānam īkṣate /",
    "GK21soksvppu:3212": " tato yuvānam udvyūḍhadāraṃ jātātmajaṃ tathā // SoKss_12,25.52 (Vet_18.52) //",
    "GK21soksvppu:3213": " suhṛn me 'yam ayaṃ śatrur iti mithyā sa muhyati /",
    "GK21soksvppu:3214": " na ca smarati janmedaṃ na vidyāsādhane kriyām // SoKss_12,25.53 (Vet_18.53) //",
    "GK21soksvppu:3215": " yas tu triraṣṭavarṣaḥ san guruvidyāprabodhitaḥ /",
    "GK21soksvppu:3216": " janma smṛtvā viditvā tad dhīro māyāvijṛmbhitam // SoKss_12,25.54 (Vet_18.54) //",
    "GK21soksvppu:3217": " tadvaśo 'py atra kurute tathaivāgnipraveśanam /",
    "GK21soksvppu:3218": " paramārthaṃ jalottīrṇaḥ siddhavidyaḥ sa paśyati // SoKss_12,25.55 (Vet_18.55) //",
    "GK21soksvppu:3219": " anyasya na paraṃ vidyā śiṣyasyaiṣā hi sidhyati /",
    "GK21soksvppu:3220": " asthānārpaṇato yāvad guror api vinaśyati // SoKss_12,25.56 (Vet_18.56) //",
    "GK21soksvppu:3221": " matsiddhyaiva phale siddhe kiṃ graheṇāmunā tava /",
    "GK21soksvppu:3222": " matsiddhihānyā mā jātu tavaitad api naṅkṣyati // SoKss_12,25.57 (Vet_18.57) //",
    "GK21soksvppu:3223": " evaṃ tapasvinokte 'pi candrasvāmī graheṇa saḥ /",
    "GK21soksvppu:3224": " śikṣyāmi sarvaṃ mā bhūd vaś cintātreti tam abravīt // SoKss_12,25.58 (Vet_18.58) //",
    "GK21soksvppu:3225": " tato 'smai pratipede tāṃ vidyāṃ dātuṃ sa tāpasaḥ /",
    "GK21soksvppu:3226": " batāśritānurodhena kiṃ na kurvanti sādhavaḥ // SoKss_12,25.59 (Vet_18.59) //",
    "GK21soksvppu:3227": " tato nītvā nadītīraṃ sa taṃ smāha mahāvratī /",
    "GK21soksvppu:3228": " vatsa vidyāṃ japan māyāṃ yadi drakṣyasi tāṃ tadā // SoKss_12,25.60 (Vet_18.60) //",
    "GK21soksvppu:3229": " māyāgnim eva praviśer vidhyayā bodhito mayā /",
    "GK21soksvppu:3230": " ahaṃ ca tāvat sthāsyāmi tavehaiva nadītaṭe // SoKss_12,25.61 (Vet_18.61) //",
    "GK21soksvppu:3231": " ity uktvādhyāpayāmāsa tam ācāntaṃ śuciṃ śuciḥ /",
    "GK21soksvppu:3232": " sa candrasvāminaṃ vidyāṃ samyak tāṃ vratināṃ varaḥ // SoKss_12,25.62 (Vet_18.62) //",
    "GK21soksvppu:3233": " tatas tīre sthite tasmin gurau mūrdhnā praṇamya tam /",
    "GK21soksvppu:3234": " candrasvāmī sa rabhasān nadīm avatatāra tām // SoKss_12,25.63 (Vet_18.63) //",
    "GK21soksvppu:3235": " tasyām antarjale vidyāṃ tāṃ japan sahasaiva saḥ /",
    "GK21soksvppu:3236": " tanmāyāmohito mithyā sarvaṃ vismṛtya janma tat // SoKss_12,25.64 (Vet_18.64) //",
    "GK21soksvppu:3237": " vīkṣate yāvad anyasyām utpannaḥ svātmanā puri /",
    "GK21soksvppu:3238": " putro viprasya kasyāpi buddhiṃ sa śanakair gataḥ // SoKss_12,25.65 (Vet_18.65) //",
    "GK21soksvppu:3239": " kṛtopanayano 'dhītavidyo dārān avāpya ca /",
    "GK21soksvppu:3240": " tadduḥkhasukhasaṃmūḍhaḥ saṃpūrṇo 'patyavān kramāt // SoKss_12,25.66 (Vet_18.66) //",
    "GK21soksvppu:3241": " tataś cātra sutasnehasvīkṛtas tat tad ācarat /",
    "GK21soksvppu:3242": " sthito baddharatiḥ sārdhaṃ pitṛbhyāṃ bandhubhis tathā // SoKss_12,25.67 (Vet_18.67) //",
    "GK21soksvppu:3243": " evaṃ janmāntaraṃ mithyā tasyānubhavato 'tra saḥ /",
    "GK21soksvppu:3244": " kāle prabodhinīṃ vidyāṃ guruḥ prāyuṅkta tāpasaḥ // SoKss_12,25.68 (Vet_18.68) //",
    "GK21soksvppu:3245": " sa tadvidyāprayogeṇa sadyas tena prabodhitaḥ /",
    "GK21soksvppu:3246": " smṛtvātmānaṃ guruṃ taṃ ca māyājālam avetya tat // SoKss_12,25.69 (Vet_18.69) //",
    "GK21soksvppu:3247": " udyato 'gnipraveśāya divyāsādhyaphalāptaye /",
    "GK21soksvppu:3248": " paryavāri niṣedhadbhir vṛddhāptagurubandhubhiḥ // SoKss_12,25.70 (Vet_18.70) //",
    "GK21soksvppu:3249": " bahudhā bodhyamāno 'pi tair divyasukhalolupaḥ /",
    "GK21soksvppu:3250": " sa sajjitacitaṃ prāyān nadītīraṃ sabāndhavaḥ // SoKss_12,25.71 (Vet_18.71) //",
    "GK21soksvppu:3251": " dṛṣṭvātra vṛddhau pitarau bhāryāṃ ca maraṇodyatām /",
    "GK21soksvppu:3252": " krandanti bālāpatyāni so 'tha mohād acintayat // SoKss_12,25.72 (Vet_18.72) //",
    "GK21soksvppu:3253": " kaṣṭaṃ mriyante svajanāḥ sarve me viśato 'nalam /",
    "GK21soksvppu:3254": " na ca jānāmi kiṃ satyaṃ guros tad vacanaṃ na vā // SoKss_12,25.73 (Vet_18.73) //",
    "GK21soksvppu:3255": " tat kiṃ nu praviśāmy agnim uta na praviśāmi kim /",
    "GK21soksvppu:3256": " athavā tat kathaṃ mithyā syāt saṃvādi guror vacaḥ // SoKss_12,25.74 (Vet_18.74) //",
    "GK21soksvppu:3257": " tad viśāmy analaṃ kāmam ity antaḥ pravimṛśya saḥ /",
    "GK21soksvppu:3258": " agnipraveśaṃ vidadhe candrasvāmī kila dvijaḥ // SoKss_12,25.75 (Vet_18.75) //",
    "GK21soksvppu:3259": " anubhūtahimasparśo vahneś ca sa savismayaḥ /",
    "GK21soksvppu:3260": " śāntamāyo nadītīrād utthāyopayayau taṭam // SoKss_12,25.76 (Vet_18.76) //",
    "GK21soksvppu:3261": " tatra sthitaṃ ca dṛṣṭvā taṃ guruṃ natvā ca pādayoḥ /",
    "GK21soksvppu:3262": " pṛcchantaṃ cāgniśaityāntaṃ svam udantam abodhayat // SoKss_12,25.77 (Vet_18.77) //",
    "GK21soksvppu:3263": " tatas taṃ sa guruḥ prāha vatsa śaṅke kṛtas tvayā /",
    "GK21soksvppu:3264": " apacāro 'tra śītas te kathaṃ jāto 'gnir anyathā // SoKss_12,25.78 (Vet_18.78) //",
    "GK21soksvppu:3265": " adṛṣṭam etad etasyā vidyāyāḥ sādhane yataḥ /",
    "GK21soksvppu:3266": " etad guror vacaḥ śrutvā candrasvāmī jagāda saḥ // SoKss_12,25.79 (Vet_18.79) //",
    "GK21soksvppu:3267": " nāpacāro mayā kaścid vihito bhagavann iti /",
    "GK21soksvppu:3268": " tataḥ sa tadgurur vidyāṃ jijñāsus tāṃ samasmarat // SoKss_12,25.80 (Vet_18.80) //",
    "GK21soksvppu:3269": " na ca sāvirabhūt tasya na tacchiṣyasya tasya vā /",
    "GK21soksvppu:3270": " naṣṭavidyāv athobhau tau viṣaṇṇau jagmatus tataḥ // SoKss_12,25.81 (Vet_18.81) //",
    "GK21soksvppu:3271": " ity ākhyāya kathām atha vetālaḥ pṛṣṭavān sa taṃ bhūyaḥ /",
    "GK21soksvppu:3272": " pṛthvīpatiṃ trivikramasenaṃ samayaṃ nigadya pūrvoktam // SoKss_12,25.82 (Vet_18.82) //",
    "GK21soksvppu:3273": " rājan saṃśayam etaṃ chinddhi mama brūhi hetunā kena /",
    "GK21soksvppu:3274": " vihite 'pi yathoddiṣṭe karmaṇi vidyobhayos tayor naṣṭā // SoKss_12,25.83 (Vet_18.83) //",
    "GK21soksvppu:3275": " etat sa vetālavaco niśamya",
    "GK21soksvppu:3276": " taṃ pratyavocan manujendravīraḥ /",
    "GK21soksvppu:3277": " jāne bhavān me kṣipatīha kālaṃ",
    "GK21soksvppu:3278": " yogeśvaraivaṃ tad api bravīmi // SoKss_12,25.84 (Vet_18.84) //",
    "GK21soksvppu:3279": " na duṣkareṇāpi hi karmaṇaiva",
    "GK21soksvppu:3280": " śuddhena siddhiḥ puruṣasya labhyā /",
    "GK21soksvppu:3281": " yāvan na niṣkramya vikalpaśuddhaṃ",
    "GK21soksvppu:3282": " dhīraṃ mano nirmalasattvavṛtti // SoKss_12,25.85 (Vet_18.85) //",
    "GK21soksvppu:3283": " tasyātra mandasya tu viprayūnaś",
    "GK21soksvppu:3284": " cittaṃ prabudhyāpi vikalpate sma /",
    "GK21soksvppu:3285": " vidyā na sā tena gatāsya siddhir",
    "GK21soksvppu:3286": " asthānadānāc ca guror vinaṣṭā // SoKss_12,25.86 (Vet_18.86) //",
    "GK21soksvppu:3287": " iti tasya nṛpasya sṛṣṭavāco bata vetālavaro 'ṃsataḥ sa bhūyaḥ /",
    "GK21soksvppu:3288": " nijam eva padaṃ yayāv alakṣyo nṛpatis taṃ ca tathaiva so 'nvayāsīt // SoKss_12,25.87 (Vet_18.87) //",
    "GK21soksvppu:3289": " ṣaḍviṃśas taraṅgaḥ /",
    "GK21soksvppu:3290": " atha gatvā punaḥ skandhe vetālaṃ śiṃśapādrumāt /",
    "GK21soksvppu:3291": " sa trivikramasenas taṃ gṛhītvodacalan nṛpaḥ // SoKss_12,26.1 (Vet_19.1) //",
    "GK21soksvppu:3292": " āgacchantaṃ ca taṃ bhūyo vetālaḥ so 'bhyabhāṣata /",
    "GK21soksvppu:3293": " rājañ śṛṇu katham ekāṃ hṛdyāṃ te kathayāmy aham // SoKss_12,26.2 (Vet_19.2) //",
    "GK21soksvppu:3294": " asti vakrolakaṃ nāma puraṃ surapuropamam /",
    "GK21soksvppu:3295": " tasmin sūryaprabhākhyo 'bhūd rājā jambhārisaṃnibhaḥ // SoKss_12,26.3 (Vet_19.3) //",
    "GK21soksvppu:3296": " saukaryodyatayā mūrtyā dattānando vasuṃdharām /",
    "GK21soksvppu:3297": " imāṃ harir ivoddhṛtya yo babhāra ciraṃ bhuje // SoKss_12,26.4 (Vet_19.4) //",
    "GK21soksvppu:3298": " dhūmāsaṅge 'śrusaṃpātaḥ śṛṅgāre mārasaṃkathāḥ /",
    "GK21soksvppu:3299": " dvāḥstheṣu hemadaṇḍāś ca rāṣṭre yasyābhavan prabhoḥ // SoKss_12,26.5 (Vet_19.5) //",
    "GK21soksvppu:3300": " sarvasaṃpatsamṛddhasya tasyaikābhūd anirvṛtiḥ /",
    "GK21soksvppu:3301": " nodapadyata yat putro bahuṣv antaḥpureṣv api // SoKss_12,26.6 (Vet_19.6) //",
    "GK21soksvppu:3302": " etasmiṃś ca kathāsaṃdhau tāmraliptyāṃ mahāpuri /",
    "GK21soksvppu:3303": " babhūva dhanapālākhyo dhuryo dhanavatāṃ vanik // SoKss_12,26.7 (Vet_19.7) //",
    "GK21soksvppu:3304": " tasya cājāyataikaiva nāmnā dhanavatī sutā /",
    "GK21soksvppu:3305": " vidyādharī cyutā śāpāt saundaryeṇaiva sūcitā // SoKss_12,26.8 (Vet_19.8) //",
    "GK21soksvppu:3306": " tasyāṃ ca yauvanasthāyāṃ sa vaṇik pañcatāṃ yayau /",
    "GK21soksvppu:3307": " taddhanaṃ rājasānāthyād ākrāntam atha gotrajaiḥ // SoKss_12,26.9 (Vet_19.9) //",
    "GK21soksvppu:3308": " tato hiraṇyavatyākhyā vaṇijas tasya gehinī /",
    "GK21soksvppu:3309": " ādāya ratnabharaṇaṃ nijam aprakaṭasthitam // SoKss_12,26.10 (Vet_19.10) //",
    "GK21soksvppu:3310": " dhanavatyā tayā sākaṃ svaduhitrā niśāmukhe /",
    "GK21soksvppu:3311": " palāyya dāyādabhayād gṛhād guptaṃ viniryayau // SoKss_12,26.11 (Vet_19.11) //",
    "GK21soksvppu:3312": " dhvāntena bahir antaś ca sā duḥkhenāndhakāritā /",
    "GK21soksvppu:3313": " kṛcchrād bahiḥpuraṃ prāyāt sutāhastāvalambinī // SoKss_12,26.12 (Vet_19.12) //",
    "GK21soksvppu:3314": " tatra saṃtamase yāntī vidhiyogād alakṣitam /",
    "GK21soksvppu:3315": " aṃsenātāḍayac cauraṃ śūlāgrāropitasthitam // SoKss_12,26.13 (Vet_19.13) //",
    "GK21soksvppu:3316": " sa sajīvas tadaṃsāgraghaṭṭanādhikapīḍitaḥ /",
    "GK21soksvppu:3317": " āḥ kṣate kṣāram etan me kṣiptaṃ kenety abhāṣata // SoKss_12,26.14 (Vet_19.14) //",
    "GK21soksvppu:3318": " tatas tatraiva sā ko 'sīty apṛcchat taṃ vaṇigvadhūḥ /",
    "GK21soksvppu:3319": " pratyuvāca tataś cauraś cauro 'ham iha sūcitaḥ // SoKss_12,26.15 (Vet_19.15) //",
    "GK21soksvppu:3320": " śūle pāpasya cādyāpi notkrāmanti mamāsavaḥ /",
    "GK21soksvppu:3321": " tad ārye tvaṃ mama brūhi kāsikvaivaṃ prayāsi ca // SoKss_12,26.16 (Vet_19.16) //",
    "GK21soksvppu:3322": " tac chrutvā taṃ vaṇigbhāryā yāvat svodantam āha sā /",
    "GK21soksvppu:3323": " tāvat tilakitaṃ prācyā mukham udbhāsitendunā // SoKss_12,26.17 (Vet_19.17) //",
    "GK21soksvppu:3324": " tato dikṣu prakāśāsu sa cauras tāṃ vaṇiksutām /",
    "GK21soksvppu:3325": " dṛṣṭvā dhanavatīṃ kanyāṃ tanmātaram uvāca tām // SoKss_12,26.18 (Vet_19.18) //",
    "GK21soksvppu:3326": " śṛṇu me prārthanām ekāṃ sahasraṃ kāñcanasya te /",
    "GK21soksvppu:3327": " dadāmi tad imāṃ mahyaṃ svasutāṃ dehi kanyakām // SoKss_12,26.19 (Vet_19.19) //",
    "GK21soksvppu:3328": " kim etayā tavety ukto hasantyātha tayātra saḥ /",
    "GK21soksvppu:3329": " punaś cauro 'bravīn nāsti putro mama gatāyuṣaḥ // SoKss_12,26.20 (Vet_19.20) //",
    "GK21soksvppu:3330": " na cāputro 'śnate lokāṃs tad eṣā yaṃ madājñayā /",
    "GK21soksvppu:3331": " kutracij janayet putraṃ kṣetrajaḥ sa bhaven mama // SoKss_12,26.21 (Vet_19.21) //",
    "GK21soksvppu:3332": " ity etāṃ prārthaye tvaṃ tu tad vidhatsva mamepsitam /",
    "GK21soksvppu:3333": " tac chrutvā sā vaṇigyoṣil lobhāt tat pratyapadyata // SoKss_12,26.22 (Vet_19.22) //",
    "GK21soksvppu:3334": " ānīya ca kuto 'py ambu pāṇau caurasya tasya sā /",
    "GK21soksvppu:3335": " eṣā sutā mayā tubhyaṃ kanyā dattety apātayat // SoKss_12,26.23 (Vet_19.23) //",
    "GK21soksvppu:3336": " so 'pi tadduhitur dattayathoktājño jagāda tām /",
    "GK21soksvppu:3337": " gacchāmuṣya vaṭasyādhaḥ khātvā svarṇaṃ gṛhāṇa tat // SoKss_12,26.24 (Vet_19.24) //",
    "GK21soksvppu:3338": " gatāsor dāhayitvā me dehaṃ yuktyā visṛjya ca /",
    "GK21soksvppu:3339": " asthīni tīrthe sasutā gaccher vakrolakaṃ puram // SoKss_12,26.25 (Vet_19.25) //",
    "GK21soksvppu:3340": " tatra sūryaprabhe rājñi saurājyasukhite jane /",
    "GK21soksvppu:3341": " nirupadravaniścintā sthāsyasi tvaṃ yathecchasi // SoKss_12,26.26 (Vet_19.26) //",
    "GK21soksvppu:3342": " ity uktvā tṛṣitaḥ pītvā tayaivopahṛtaṃ jalam /",
    "GK21soksvppu:3343": " śūlavyadhavyathotkrāntajīvaś cauro babhūva saḥ // SoKss_12,26.27 (Vet_19.27) //",
    "GK21soksvppu:3344": " tato gatvā vaṇikstrī sā svarṇaṃ vaṭataros talāt /",
    "GK21soksvppu:3345": " gṛhītvā sasutā guptam agād bhartṛsuhṛdgṛham // SoKss_12,26.28 (Vet_19.28) //",
    "GK21soksvppu:3346": " tatra sthitvā ca yuktyā tad dāhayitvā kalevaram /",
    "GK21soksvppu:3347": " caurasya tasya tīrthe 'sthikṣepādikam akārayat // SoKss_12,26.29 (Vet_19.29) //",
    "GK21soksvppu:3348": " anyedyuś cāttaguptārthā tato nirgatya sātmajā /",
    "GK21soksvppu:3349": " prayāntī kramaśaḥ prāpa sā tad vakrolakaṃ puram // SoKss_12,26.30 (Vet_19.30) //",
    "GK21soksvppu:3350": " tatraikaṃ vasudattākhyād gṛhaṃ krītvā vaṇigvarāt /",
    "GK21soksvppu:3351": " tasminn uvāsa sutayā dhanavatyā tayā saha // SoKss_12,26.31 (Vet_19.31) //",
    "GK21soksvppu:3352": " tadā ca tatropādhyāyo viṣṇusvāmīty abhūt pure /",
    "GK21soksvppu:3353": " manaḥsvāmīti tasyāsīc chiṣyo vipro 'tirūpavān // SoKss_12,26.32 (Vet_19.32) //",
    "GK21soksvppu:3354": " vidhyābhijanayukto 'pi sa yauvanavaśīkṛtaḥ /",
    "GK21soksvppu:3355": " tatra haṃsāvalīṃ nāma vāñchati sma vilāsinīm // SoKss_12,26.33 (Vet_19.33) //",
    "GK21soksvppu:3356": " sā ca sauvarṇadīnāraśatapañcakam agrahīt /",
    "GK21soksvppu:3357": " bhāṭiṃ tasya ca tan nābhūd vyaṣīdat tena so 'nvaham // SoKss_12,26.34 (Vet_19.34) //",
    "GK21soksvppu:3358": " ekadā ca tam adrākṣīt tādṛśaṃ sā vaṇiksutā /",
    "GK21soksvppu:3359": " kṣāmābhirāmavapuṣaṃ dhanavaty atra harmyataḥ // SoKss_12,26.35 (Vet_19.35) //",
    "GK21soksvppu:3360": " tadrūpahṛtacittā ca bhartuś caurasya tasya sā /",
    "GK21soksvppu:3361": " smṛtvānujñāṃ samīpasthāṃ yuktyāvocat svamātaram // SoKss_12,26.36 (Vet_19.36) //",
    "GK21soksvppu:3362": " amba viprasutasyāsya paśyaite rūpayauvane /",
    "GK21soksvppu:3363": " kīdṛśe bata viśvasya nayanāmṛtavarṣiṇī // SoKss_12,26.37 (Vet_19.37) //",
    "GK21soksvppu:3364": " etac chrutvaiva tasmiṃs tāṃ baddhabhāvām avetya ca /",
    "GK21soksvppu:3365": " tan mātā sā vaṇigbhāryā manasy evam acintayat // SoKss_12,26.38 (Vet_19.38) //",
    "GK21soksvppu:3366": " madduhitrānayā tāvad varaṇīyaḥ sutāptaye /",
    "GK21soksvppu:3367": " kaścid bhartrājñayā tasmād eṣa evārthyate na kim // SoKss_12,26.39 (Vet_19.39) //",
    "GK21soksvppu:3368": " ity ākalayya vyasṛjat tat saṃdiśya manīṣitam /",
    "GK21soksvppu:3369": " rahasyadhāriṇīṃ ceṭīṃ tam ānetuṃ sutākṛte // SoKss_12,26.40 (Vet_19.40) //",
    "GK21soksvppu:3370": " sā gatvā vijane nītvā ceṭī tasmai śaśaṃsa tat /",
    "GK21soksvppu:3371": " sa ca śrutvā dvijayuvā vyasanī tām abhāṣata // SoKss_12,26.41 (Vet_19.41) //",
    "GK21soksvppu:3372": " yadi haṃsāvalīhetor dīnāraśatapañcakam /",
    "GK21soksvppu:3373": " sauvarṇaṃ dīyate sahyaṃ tad ekām emi yāminīm // SoKss_12,26.42 (Vet_19.42) //",
    "GK21soksvppu:3374": " iti tenoktayā ceṭyā tayā gatvā tathaiva sā /",
    "GK21soksvppu:3375": " uktā vaṇikstrī tasmai tat taddhaste prāhiṇod dhanam // SoKss_12,26.43 (Vet_19.43) //",
    "GK21soksvppu:3376": " tad gṛhītvā manaḥsvāmī tatputryā vāsakaṃ yayau /",
    "GK21soksvppu:3377": " tasyāḥ sa tannisṛṣṭāyā dhanavatyaḥ saceṭikaḥ // SoKss_12,26.44 (Vet_19.44) //",
    "GK21soksvppu:3378": " tatra tāṃ vitatotkaṇṭhāṃ kāntāṃ bhūṣitabhūtalām /",
    "GK21soksvppu:3379": " sa cakora iva jyotsnāṃ dadarśa ca jaharṣa ca // SoKss_12,26.45 (Vet_19.45) //",
    "GK21soksvppu:3380": " tayā samaṃ ca nītvā tāṃ rātriṃ saṃbhogalīlayā /",
    "GK21soksvppu:3381": " nirgatya sa tato guptaṃ yayau prātar yathāgatam // SoKss_12,26.46 (Vet_19.46) //",
    "GK21soksvppu:3382": " sāpi tasmād dhanavatī sagarbhābhūd vaṇiksutā /",
    "GK21soksvppu:3383": " kāle ca suṣuve putraṃ lakṣaṇānumitāyatim // SoKss_12,26.47 (Vet_19.47) //",
    "GK21soksvppu:3384": " parituṣṭāṃ tadā tāṃ ca sutotpattyā samātṛkām /",
    "GK21soksvppu:3385": " ādideśa haraḥ svapne darśitasvavapur niśi // SoKss_12,26.48 (Vet_19.48) //",
    "GK21soksvppu:3386": " yuktaṃ hemasahasreṇa nītvā bālam uṣasy amum /",
    "GK21soksvppu:3387": " sūryaprabhanṛpasyeha mañcasthaṃ dvāri muñcatam // SoKss_12,26.49 (Vet_19.49) //",
    "GK21soksvppu:3388": " evaṃ syāt kṣemam ity uktā śūlinā sā vaṇiksutā /",
    "GK21soksvppu:3389": " tanmātā ca prabudhyaitaṃ svapnann anyonam ūcatuḥ // SoKss_12,26.50 (Vet_19.50) //",
    "GK21soksvppu:3390": " nītvā ca taṃ tatyajatur bhagavatpratyayāc chiśum /",
    "GK21soksvppu:3391": " rājñaḥ sūryaprabhasyāsya siṃhadvāre sahemakam // SoKss_12,26.51 (Vet_19.51) //",
    "GK21soksvppu:3392": " tāvac ca tam api svapne sutacintāturaṃ sadā /",
    "GK21soksvppu:3393": " tatra sūryaprabhaṃ bhūpam ādideśa vṛṣadhvajaḥ // SoKss_12,26.52 (Vet_19.52) //",
    "GK21soksvppu:3394": " uttiṣṭha rājan bālas te siṃhadvāre sakāñcanaḥ /",
    "GK21soksvppu:3395": " kenāpi sthāpito bhavyo mañcakasthaṃ gṛhāṇa tam // SoKss_12,26.53 (Vet_19.53) //",
    "GK21soksvppu:3396": " ity uktaḥ śaṃbhunā prātaḥ prabuddho 'pi tathaiva saḥ /",
    "GK21soksvppu:3397": " dvāḥsthaiḥ praviśya vijñapto niryayau nṛpatiḥ svayam // SoKss_12,26.54 (Vet_19.54) //",
    "GK21soksvppu:3398": " dṛṣṭvā ca siṃhadvāre taṃ bālaṃ sakanakotkaram /",
    "GK21soksvppu:3399": " rekhācchattradhvajādyaṅkapāṇipādaṃ śubhākṛtim // SoKss_12,26.55 (Vet_19.55) //",
    "GK21soksvppu:3400": " datto mamocitaḥ putraḥ śaṃbhunāyam iti bruvan /",
    "GK21soksvppu:3401": " svayaṃ gṛhītvā bāhubhyāṃ rājadhānīṃ viveśa saḥ // SoKss_12,26.56 (Vet_19.56) //",
    "GK21soksvppu:3402": " cakāra cotsavaṃ tāvad asaṃkhyātaṃ dadad vasu /",
    "GK21soksvppu:3403": " daridraśabdasyaikasya yāvad āsīn nirarthatā // SoKss_12,26.57 (Vet_19.57) //",
    "GK21soksvppu:3404": " nṛttavādyādibhir nītvā dvādaśāhaṃ tataḥ sa tam /",
    "GK21soksvppu:3405": " putraṃ candraprabhaṃ nāmnā cakre suryaprabho nṛpaḥ // SoKss_12,26.58 (Vet_19.58) //",
    "GK21soksvppu:3406": " vavṛdhe rājaputro 'tra so 'tha candraprabhaḥ kramāt /",
    "GK21soksvppu:3407": " vapuṣeva guṇaughenāpy āśritānandadāyinā // SoKss_12,26.59 (Vet_19.59) //",
    "GK21soksvppu:3408": " śanair yuvā ca saṃjañje śauryaudāryaśrutādibhiḥ /",
    "GK21soksvppu:3409": " āvarjitaprakṛtikaḥ kṣmābhārodvahanakṣamaḥ // SoKss_12,26.60 (Vet_19.60) //",
    "GK21soksvppu:3410": " tādṛśaṃ ca tato dṛṣṭvā taṃ sa sūryaprabhaḥ pitā /",
    "GK21soksvppu:3411": " rājye 'bhiṣicyaiva kṛtī vṛddho vārāṇasīṃ yayau // SoKss_12,26.61 (Vet_19.61) //",
    "GK21soksvppu:3412": " pṛthvīṃ śāsati tasmiṃś ca tanaye nayaśālina /",
    "GK21soksvppu:3413": " sa rājā tatra tatyāja caraṃs tīvratapas tanum // SoKss_12,26.62 (Vet_19.62) //",
    "GK21soksvppu:3414": " buddhvā pitṛvipattiṃ tām anuśocya kṛtakriyaḥ /",
    "GK21soksvppu:3415": " so 'tha candraprabho rājā sacivān dhārmiko 'bravīt // SoKss_12,26.63 (Vet_19.63) //",
    "GK21soksvppu:3416": " tātasya tāvat kenāham anṛṇo bhavituṃ kṣamaḥ /",
    "GK21soksvppu:3417": " tathāpy ekāṃ svahastena dadāmy etasya niṣkṛtim // SoKss_12,26.64 (Vet_19.64) //",
    "GK21soksvppu:3418": " nītvā kṣipāmi gaṅgāyām asthīny asya yathāvidhi /",
    "GK21soksvppu:3419": " gatvā sarvapitṛhyaś ca gayāṃ piṇḍaṃ dadāmy aham // SoKss_12,26.65 (Vet_19.65) //",
    "GK21soksvppu:3420": " prasaṅgāt tīrthayātrāṃ ca karomy āpūrvasāgaram /",
    "GK21soksvppu:3421": " ity uktavantaṃ rājānaṃ mantriṇas taṃ vyajijñapan // SoKss_12,26.66 (Vet_19.66) //",
    "GK21soksvppu:3422": " na deva yujyate kartum etad rājñaḥ kathaṃcana /",
    "GK21soksvppu:3423": " na hi rājyaṃ bahuchidraṃ kṣaṇaṃ tiṣṭhaty arakṣitam // SoKss_12,26.67 (Vet_19.67) //",
    "GK21soksvppu:3424": " tad eṣā parahastena kāryā te pitrupakriyā /",
    "GK21soksvppu:3425": " svadharmapālanād anyā tīrthayātrā ca kā tava // SoKss_12,26.68 (Vet_19.68) //",
    "GK21soksvppu:3426": " bahvapāyaṃ kva pānthatvāṃ nityaguptāḥ kva pārthivāḥ /",
    "GK21soksvppu:3427": " iti mantrivacaḥ śrutvā rājā candraprabho 'bravīt // SoKss_12,26.69 (Vet_19.69) //",
    "GK21soksvppu:3428": " alaṃ vikalpaiḥ pitrarthe gantavyaṃ niścitaṃ mayā /",
    "GK21soksvppu:3429": " draṣṭavyāni ca tīrthāni yāvan me kṣamate vayaḥ // SoKss_12,26.70 (Vet_19.70) //",
    "GK21soksvppu:3430": " paścā ko vetti kiṃ bhāvi śarire kṣaṇanaśvare /",
    "GK21soksvppu:3431": " rājyaṃ cāgamanaṃ yāvad rakṣyaṃ yuṣmābhir eva me // SoKss_12,26.71 (Vet_19.71) //",
    "GK21soksvppu:3432": " śrutvaitaṃ niścayaṃ rājñas tūṣṇīm āsata mantriṇaḥ /",
    "GK21soksvppu:3433": " tataḥ prayaṇasaṃbhāraṃ sajjīcakre sa bhūpatiḥ // SoKss_12,26.72 (Vet_19.72) //",
    "GK21soksvppu:3434": " athāhni sa śubhe snāto hutāgniḥ pūjitadvijaḥ /",
    "GK21soksvppu:3435": " suyuktaṃ ratham āsthāya prayataḥ śāntaveṣabhṛt // SoKss_12,26.73 (Vet_19.73) //",
    "GK21soksvppu:3436": " sāmantān rajaputrāṃś ca paurāñ janapadān api /",
    "GK21soksvppu:3437": " nivartyānicchataḥ kṛcchrād āsīmāntānuyāyinaḥ // SoKss_12,26.74 (Vet_19.74) //",
    "GK21soksvppu:3438": " brāhmaṇair vāhanārūḍhaiḥ samaṃ sa sapurohitaḥ /",
    "GK21soksvppu:3439": " pratasthe sacivanyastarājyaś candraprabho nṛpaḥ // SoKss_12,26.75 (Vet_19.75) //",
    "GK21soksvppu:3440": " vicitraveṣabhāṣādivilokanavinoditaḥ /",
    "GK21soksvppu:3441": " paśyan nānāvidhān deśān kramāt prāpa ca jāhnavīm // SoKss_12,26.76 (Vet_19.76) //",
    "GK21soksvppu:3442": " dadarśa tā ca jantūnāṃ jalakallolapaṅktibhiḥ /",
    "GK21soksvppu:3443": " tridivārohasopānapaddhatiṃ sṛjatīm iva // SoKss_12,26.77 (Vet_19.77) //",
    "GK21soksvppu:3444": " himavatprabhavāṃ śaṃbhoḥ kṛtakrīḍākacagrahām /",
    "GK21soksvppu:3445": " bibhratīṃ cāmbikālīlāṃ devarṣigaṇavanditām // SoKss_12,26.78 (Vet_19.78) //",
    "GK21soksvppu:3446": " rathāvatīrṇas tasyāṃ ca kṛtasnāno yathāvidhi /",
    "GK21soksvppu:3447": " cikṣepāsthīni bhūpasya tasya sūryaprabhasya saḥ // SoKss_12,26.79 (Vet_19.79) //",
    "GK21soksvppu:3448": " dattadānaḥ kṛtaśrāddho rathārūḍhas tato 'pi ca /",
    "GK21soksvppu:3449": " prasthitaḥ kramaśaḥ prāpa prayāgam ṛṣisaṃstutam // SoKss_12,26.80 (Vet_19.80) //",
    "GK21soksvppu:3450": " yatrārcirādyadhūmādim āgrāv iva samāgatau /",
    "GK21soksvppu:3451": " gaṅgāyamunayor vāhau bhātaḥ sugataye nṛṇām // SoKss_12,26.81 (Vet_19.81) //",
    "GK21soksvppu:3452": " tatropoṣya kṛtasnānadānaśrāddhādisatkriyaḥ /",
    "GK21soksvppu:3453": " vārāṇasīṃ jagāmātha sa candraprabhabhūpatiḥ // SoKss_12,26.82 (Vet_19.82) //",
    "GK21soksvppu:3454": " eta mokṣaṃ prayāteti vadantām iva dūrataḥ /",
    "GK21soksvppu:3455": " vātākṣiptasamutkṣiptaiḥ surasadmadhvajāṃśukaiḥ // SoKss_12,26.83 (Vet_19.83) //",
    "GK21soksvppu:3456": " tasyāṃ dināny upoṣya trīṇy abhyarcyātha vṛṣadhvajam /",
    "GK21soksvppu:3457": " bhogair nijocitais tais taiḥ prayayau sa gayāṃ prati // SoKss_12,26.84 (Vet_19.84) //",
    "GK21soksvppu:3458": " tataḥ phalaughanamitair mañjuguñjadvihaṃgamaiḥ /",
    "GK21soksvppu:3459": " pade pade sapraṇāmaṃ stūyamāna ivāṅghripaiḥ // SoKss_12,26.85 (Vet_19.85) //",
    "GK21soksvppu:3460": " vikṣiptavanyakusumair arcyamāna ivānilaiḥ /",
    "GK21soksvppu:3461": " nānāraṇyāny atikramya puṇyaṃ prāpa gayāśiraḥ // SoKss_12,26.86 (Vet_19.86) //",
    "GK21soksvppu:3462": " vidhāya tatra ca śrāddhaṃ vidhivad bhūridakṣiṇam /",
    "GK21soksvppu:3463": " candraprabhaḥ sa rājātra dharmāraṇyam upeyivān // SoKss_12,26.87 (Vet_19.87) //",
    "GK21soksvppu:3464": " gayākūpe 'sya dadataḥ pituḥ piṇḍaṃ tadantarāt /",
    "GK21soksvppu:3465": " samuttasthus tam ādātuṃ trayo mānuṣapāṇayaḥ // SoKss_12,26.88 (Vet_19.88) //",
    "GK21soksvppu:3466": " tad dṛṣṭvaiva sa vibhrāntaḥ kim etad iti pārthavaḥ /",
    "GK21soksvppu:3467": " kasmin haste kṣipe piṇḍam ity apṛcchan nijān dvijān // SoKss_12,26.89 (Vet_19.89) //",
    "GK21soksvppu:3468": " te tam ūcur ayaṃ tāvad ekaś caurasya niścatam /",
    "GK21soksvppu:3469": " hasto lohamayaḥ śaṅkur yasmin devaiṣa dṛśyate // SoKss_12,26.90 (Vet_19.90) //",
    "GK21soksvppu:3470": " dvitīyo brāhmaṇasyāyaṃ karo dhṛtapavitrakaḥ /",
    "GK21soksvppu:3471": " rājñaḥ pāṇis tṛtīyo 'yaṃ sāṅgulīyaḥ sulakṣaṇaḥ // SoKss_12,26.91 (Vet_19.91) //",
    "GK21soksvppu:3472": " tan na vidmaḥ kva piṇḍo 'yaṃ nikṣepyaḥ kim idaṃ bhavet /",
    "GK21soksvppu:3473": " ity uktas tair dvijaiḥ so 'tra rājā lebhe na niścayam // SoKss_12,26.92 (Vet_19.92) //",
    "GK21soksvppu:3474": " ity ākhyāya kathāścaryaṃ vetālo 'ṃsasthitas tadā /",
    "GK21soksvppu:3475": " sa trivikramasenaṃ taṃ jagāda nṛpatiṃ punaḥ // SoKss_12,26.93 (Vet_19.93) //",
    "GK21soksvppu:3476": " tat kasya haste deyaḥ syāt sa piṇḍa iti vaktu me /",
    "GK21soksvppu:3477": " bhavāṃs tāvat sa evātra prāktanaḥ samayaś ca te // SoKss_12,26.94 (Vet_19.94) //",
    "GK21soksvppu:3478": " iti vetālataḥ śrutvā muktamaunaḥ sa bhūpatiḥ /",
    "GK21soksvppu:3479": " taṃ trivikramaseno 'tra dharmajñaḥ pratyabhāṣata // SoKss_12,26.95 (Vet_19.95) //",
    "GK21soksvppu:3480": " caurasya haste dātavyaḥ sa piṇḍaḥ kṣetrajo yataḥ /",
    "GK21soksvppu:3481": " candraprabaḥ sa nṛpatiḥ putras tasyaiva nānyayoḥ // SoKss_12,26.96 (Vet_19.96) //",
    "GK21soksvppu:3482": " viprasya janakasyāpi sa hi putro na budhyate /",
    "GK21soksvppu:3483": " vikrīto hi dhanenātmā tām ekāṃ tena yāminīm // SoKss_12,26.97 (Vet_19.97) //",
    "GK21soksvppu:3484": " rājñaḥ sūraprabasyāpi saṃskārādānavardhanaiḥ /",
    "GK21soksvppu:3485": " bhavet sa putro na syāc cet svadhanaṃ tasya tatkṛte // SoKss_12,26.98 (Vet_19.98) //",
    "GK21soksvppu:3486": " śiśos tasya hi śīrṣānte mañcasthasyaiva hema yat /",
    "GK21soksvppu:3487": " nyastam āsīt tad evāsya mūlyaṃ saṃvardhanādike // SoKss_12,26.99 (Vet_19.99) //",
    "GK21soksvppu:3488": " tasmād dhastodakaprāptā tanmātā yasya yena sā /",
    "GK21soksvppu:3489": " ajñā tajjanane dattā yasya tan nikhilaṃ dhanam // SoKss_12,26.100 (Vet_19.100) //",
    "GK21soksvppu:3490": " tasya sa kṣetrajaḥ putraś caurasyaiva mahīpatiḥ /",
    "GK21soksvppu:3491": " piṇḍas tasyaiva haste ca deyas teneti me matiḥ // SoKss_12,26.101 (Vet_19.101) //",
    "GK21soksvppu:3492": " ity uktavato nṛpates tasyāṃsāt svapadam eva vetālaḥ /",
    "GK21soksvppu:3493": " prayayau sa ca trivikramaseno rājā tam anvayād bhūyaḥ // SoKss_12,26.102 (Vet_19.102) //",
    "GK21soksvppu:3494": " saptaviṃśas taraṅgaḥ /",
    "GK21soksvppu:3495": " tato gatvā gṛhītvāṃse vetālaṃ śiṃśapātaroḥ /",
    "GK21soksvppu:3496": " sa trivikramasenas tam uccacāla punar nṛpaḥ // SoKss_12,27.1 (Vet_20.1) //",
    "GK21soksvppu:3497": " maunena prasthitaṃ taṃ ca vetālo 'ṃsād uvāca saḥ /",
    "GK21soksvppu:3498": " rājan kas te 'nubandho 'yaṃ gaccha rātrisukhaṃ bhaja // SoKss_12,27.2 (Vet_20.2) //",
    "GK21soksvppu:3499": " na yuktaṃ tava netuṃ māṃ kubhikṣos tasya gocaram /",
    "GK21soksvppu:3500": " graho vā tatra ced astu kathām ekām imāṃ śṛṇu // SoKss_12,27.3 (Vet_20.3) //",
    "GK21soksvppu:3501": " asti svarekhānutkrāntavarṇabhedavyavasthiti /",
    "GK21soksvppu:3502": " nagaraṃ citrakūṭākhyaṃ bibhrāṇaṃ satyanāmatām // SoKss_12,27.4 (Vet_20.4) //",
    "GK21soksvppu:3503": " tatrāmṛtarasāsāravarṣī praṇayicakṣuṣām /",
    "GK21soksvppu:3504": " candrāvaloka ity āsīd rājā rājaśikhāmaṇiḥ // SoKss_12,27.5 (Vet_20.5) //",
    "GK21soksvppu:3505": " ālānaṃ śauryakariṇas tyāgasyotpattiketanam /",
    "GK21soksvppu:3506": " vilāsaveśma rūpasya śaśaṃsur yaṃ vicakṣaṇāḥ // SoKss_12,27.6 (Vet_20.6) //",
    "GK21soksvppu:3507": " satīṣu sarvasaṃpatsu yan na prāpa nijocitām /",
    "GK21soksvppu:3508": " bhāryāṃ saikā paraṃ cintā yūnas tasyābhavad dhṛdi // SoKss_12,27.7 (Vet_20.7) //",
    "GK21soksvppu:3509": " ekadā ca tadudvegavinodāya mahāṭavīm /",
    "GK21soksvppu:3510": " jagāmāśvīyasahito mṛgayāyai sa bhūpatiḥ // SoKss_12,27.8 (Vet_20.8) //",
    "GK21soksvppu:3511": " tatra sūkaravṛndāni bhindan bāṇair nirantaraiḥ /",
    "GK21soksvppu:3512": " śyāmalāmbararociṣṇus tamāṃsīva raviḥ karaiḥ // SoKss_12,27.9 (Vet_20.9) //",
    "GK21soksvppu:3513": " śāyayañ śaraśayyāsu siṃhān samaradurmadān /",
    "GK21soksvppu:3514": " mūrdhajair dhavalair bhīṣmān arjunādhikavikramaḥ // SoKss_12,27.10 (Vet_20.10) //",
    "GK21soksvppu:3515": " vipakṣīkṛtya śarabhān pātayan parvatopamān /",
    "GK21soksvppu:3516": " dambholikarkaśaprāsapātair jambhārivikramaḥ // SoKss_12,27.11 (Vet_20.11) //",
    "GK21soksvppu:3517": " rasād vivikṣuḥ sa nṛpo vanābhyantaram ekakaḥ /",
    "GK21soksvppu:3518": " tīvrapārṣṇiprahāreṇa prerayāmāsa vājinam // SoKss_12,27.12 (Vet_20.12) //",
    "GK21soksvppu:3519": " sa vājī tena ca kaśāghātenottejito bhṛśam /",
    "GK21soksvppu:3520": " pārṣṇighātena viṣamaṃ samaṃ cāgaṇayan kṣaṇāt // SoKss_12,27.13 (Vet_20.13) //",
    "GK21soksvppu:3521": " vanāntaraṃ tato 'naiṣīd vātādhikajavo nṛpam /",
    "GK21soksvppu:3522": " mohitendriyavṛttiṃ taṃ vyatītya daśayojanīm // SoKss_12,27.14 (Vet_20.14) //",
    "GK21soksvppu:3523": " tatra tasmin sthite vāhe rājā diṅmoham etya saḥ /",
    "GK21soksvppu:3524": " bhramañ śrānto dadarśaikam ārāt suvipulaṃ saraḥ // SoKss_12,27.15 (Vet_20.15) //",
    "GK21soksvppu:3525": " mārutenābhimukhyena namitonnamitair muhuḥ /",
    "GK21soksvppu:3526": " ita ehīti hastābhaiḥ saṃjñāṃ kurvad ivāmbujaiḥ // SoKss_12,27.16 (Vet_20.16) //",
    "GK21soksvppu:3527": " tatra gatvā ca turagaṃ viparyāṇopavartitam /",
    "GK21soksvppu:3528": " snātapītaṃ tarucchāyābaddhaṃ dattatṛṇotkaram // SoKss_12,27.17 (Vet_20.17) //",
    "GK21soksvppu:3529": " kṛtvā svayaṃ kṛtasnānaḥ pītāmbur galitaśramaḥ /",
    "GK21soksvppu:3530": " ramyeṣu tatpradeśeṣu dadau dṛṣṭim itas tataḥ // SoKss_12,27.18 (Vet_20.18) //",
    "GK21soksvppu:3531": " ekatra cāśokataror adhastān munikanyakām /",
    "GK21soksvppu:3532": " āmuktapuṣpābharaṇāṃ valkalāṃśukaśobhinīm // SoKss_12,27.19 (Vet_20.19) //",
    "GK21soksvppu:3533": " mugdhabaddhajaṭājūṭasaviśeṣamanoramām /",
    "GK21soksvppu:3534": " sakhīdvitīyām āścaryarūpāṃ rājā dadarśa saḥ // SoKss_12,27.20 (Vet_20.20) //",
    "GK21soksvppu:3535": " acintayac ca puṣpeṣoḥ patitaḥ śaragocare /",
    "GK21soksvppu:3536": " keyaṃ syāt sarasi snātuṃ sāvitrī kiṃ svid āgatā // SoKss_12,27.21 (Vet_20.21) //",
    "GK21soksvppu:3537": " kiṃ harasyāṅkavibhraṣṭā gaurī bhūyaḥ śritā tapaḥ /",
    "GK21soksvppu:3538": " ahany astaṃgatasyendoḥ kāntiḥ kiṃ vā dhṛtavratā // SoKss_12,27.22 (Vet_20.22) //",
    "GK21soksvppu:3539": " tad etām upasṛtyeha śanair upalabhe varam /",
    "GK21soksvppu:3540": " ity ālocya yayau tasyāḥ kanyāyāḥ so 'ntikaṃ nṛpaḥ // SoKss_12,27.23 (Vet_20.23) //",
    "GK21soksvppu:3541": " sāpi dṛṣṭvā tam āyāntaṃ tadrūpākulitekṣaṇā /",
    "GK21soksvppu:3542": " pūrvaprārabdhapuṣpasraksannahastā vyacintayat // SoKss_12,27.24 (Vet_20.24) //",
    "GK21soksvppu:3543": " ko 'yam īdṛg araṇye 'smin siddho vidyādharo nu kim /",
    "GK21soksvppu:3544": " batāsya rūpaṃ viśvasya kṛtārthīkaraṇaṃ dṛśoḥ // SoKss_12,27.25 (Vet_20.25) //",
    "GK21soksvppu:3545": " evaṃ vitarkya paśyantī tiryak taṃ trapayā tataḥ /",
    "GK21soksvppu:3546": " utthāya sorustambhāpi gantuṃ prāvartataiva sā // SoKss_12,27.26 (Vet_20.26) //",
    "GK21soksvppu:3547": " athopetya sa rājā tām evaṃ nāgariko 'bravīt /",
    "GK21soksvppu:3548": " āstāṃ prathamadṛṣṭasya darśanaikaphalārthinaḥ // SoKss_12,27.27 (Vet_20.27) //",
    "GK21soksvppu:3549": " janasya dūrāyātasya sundari svāgatādikam /",
    "GK21soksvppu:3550": " ko 'yaṃ nv āśramiṇāṃ dharmo yad etasmāt palāyyate // SoKss_12,27.28 (Vet_20.28) //",
    "GK21soksvppu:3551": " ity ukte bhūbhujā tasyāḥ sakhī tadvad vicakṣaṇā /",
    "GK21soksvppu:3552": " tatropaveśya nṛpateś cakārātithyasatkriyām // SoKss_12,27.29 (Vet_20.29) //",
    "GK21soksvppu:3553": " atha sapraṇayaṃ rājā tāṃ sa papraccha sotsukaḥ /",
    "GK21soksvppu:3554": " bhadre kaḥ puṇyavān vaṃśas tvatsakhyālaṃkṛto 'nayā // SoKss_12,27.30 (Vet_20.30) //",
    "GK21soksvppu:3555": " kāni śrotrāmṛtasyandīny asyā nāmākṣarāṇi ca /",
    "GK21soksvppu:3556": " kiṃ caivam anayā puṣpasukumāram idaṃ vapuḥ // SoKss_12,27.31 (Vet_20.31) //",
    "GK21soksvppu:3557": " tāpasocitayā vṛttyā vijane 'smin kadarthyate /",
    "GK21soksvppu:3558": " iti rājño vacaḥ śrutvā tatsakhī pratyuvāca sā // SoKss_12,27.32 (Vet_20.32) //",
    "GK21soksvppu:3559": " eṣā maharṣeḥ kaṇvasya duhitā vardhitāśrame /",
    "GK21soksvppu:3560": " menakāsaṃbhavā kanyā nāmnā cendīvaraprabhā // SoKss_12,27.33 (Vet_20.33) //",
    "GK21soksvppu:3561": " ihāsmin sarasi snātum āgatānujñayā pituḥ /",
    "GK21soksvppu:3562": " ito 'tra nātidūre 'sti tasyaitat pitur āśramaḥ // SoKss_12,27.34 (Vet_20.34) //",
    "GK21soksvppu:3563": " ity uktaḥ sa tayā hṛṣṭo rājāruhya turaṅgamam /",
    "GK21soksvppu:3564": " yācituṃ tāṃ sutāṃ tasya kaṇvarṣer āśramaṃ yayau // SoKss_12,27.35 (Vet_20.35) //",
    "GK21soksvppu:3565": " viveśa ca vinītas taṃ bahiḥ sthāpitavāhanaḥ /",
    "GK21soksvppu:3566": " jaṭāvalkalibhiḥ pūrṇaṃ pādapair iva tāpasaiḥ // SoKss_12,27.36 (Vet_20.36) //",
    "GK21soksvppu:3567": " tanmadhye ca tam adrākṣīd ṛṣibhiḥ parivāritam /",
    "GK21soksvppu:3568": " tejasāhlādanaṃ kaṇvamuniṃ candram iva grahaiḥ // SoKss_12,27.37 (Vet_20.37) //",
    "GK21soksvppu:3569": " upetya pādayos taṃ ca vavande so 'pi taṃ muniḥ /",
    "GK21soksvppu:3570": " kalpitātithyaviśrāntaṃ jñānī kṣiprād abhāṣata // SoKss_12,27.38 (Vet_20.38) //",
    "GK21soksvppu:3571": " vatsa candravalokaitac chṛṇu yad vacmi te hitam /",
    "GK21soksvppu:3572": " jānāsi yādṛk saṃsāre prāṇināṃ mṛtyuto bhayam // SoKss_12,27.39 (Vet_20.39) //",
    "GK21soksvppu:3573": " tan niḥkāraṇam evaitān varākān haṃsi kiṃ mṛgān /",
    "GK21soksvppu:3574": " śastraṃ hi bhītarakṣārthaṃ dhātrā kṣatrasya nirmitam // SoKss_12,27.40 (Vet_20.40) //",
    "GK21soksvppu:3575": " tat prajā rakṣa dharmeṇa samun mūlaya kaṇṭakān /",
    "GK21soksvppu:3576": " hastyaśvāstrādiyogyābhiś calalakṣmyādi sādhaya // SoKss_12,27.41 (Vet_20.41) //",
    "GK21soksvppu:3577": " bhuṅkṣva rājyasukhaṃ dehi dhanaṃ dikṣu yaśaḥ kira /",
    "GK21soksvppu:3578": " kṛtāntakrīḍitaṃ hiṃsraṃ mṛgayāvyasanaṃ tyaja // SoKss_12,27.42 (Vet_20.42) //",
    "GK21soksvppu:3579": " hantur vadhyasya cānyasya yatra tulyā pramāditā /",
    "GK21soksvppu:3580": " kiṃ tena bahvanarthena pāṇḍor vṛttaṃ na kiṃ śrutam // SoKss_12,27.43 (Vet_20.43) //",
    "GK21soksvppu:3581": " etat kaṇvamuner vākyaṃ śrutvā samabhinandya ca /",
    "GK21soksvppu:3582": " rājā candrāvalokas tam arthajñaḥ pratyabhāṣata // SoKss_12,27.44 (Vet_20.44) //",
    "GK21soksvppu:3583": " anuśiṣṭo 'smi bhagavan kṛto me 'nugrahaḥ paraḥ /",
    "GK21soksvppu:3584": " mṛgayāyā nivṛtto 'haṃ prāṇinaḥ santu nirbhayāḥ // SoKss_12,27.45 (Vet_20.45) //",
    "GK21soksvppu:3585": " tac chrutvovāca sa munis tuṣṭo 'ham amunā tava /",
    "GK21soksvppu:3586": " prāṇiṣv abhayadānena tad vṛṇīṣvepsitaṃ varam // SoKss_12,27.46 (Vet_20.46) //",
    "GK21soksvppu:3587": " ity uktas tena muninā kālajñaḥ sa nṛpo 'bhyadhāt /",
    "GK21soksvppu:3588": " tuṣṭo 'si cet sutāṃ dehi mahyam indīvaraprabhām // SoKss_12,27.47 (Vet_20.47) //",
    "GK21soksvppu:3589": " ity arthitavate so 'smai rājñe snānagatāṃ muniḥ /",
    "GK21soksvppu:3590": " apsaraḥsaṃbhavāṃ kanyāṃ tāṃ dadāv anurūpikām // SoKss_12,27.48 (Vet_20.48) //",
    "GK21soksvppu:3591": " tataḥ kṛtavivāhas tāṃ munibhāryāprasādhitām /",
    "GK21soksvppu:3592": " kṛtānuyātrām udbāṣpais tāpasair ā nijāśramāt // SoKss_12,27.49 (Vet_20.49) //",
    "GK21soksvppu:3593": " indīvaraprabhāṃ bhāryām ādāyāruhya vājinam /",
    "GK21soksvppu:3594": " candrāvalokas tarasā pratasthe sa tato nṛpaḥ // SoKss_12,27.50 (Vet_20.50) //",
    "GK21soksvppu:3595": " gacchataś cāsya vitataṃ dṛṣṭvā taddinaceṣṭitam /",
    "GK21soksvppu:3596": " raviḥ khinna ivāstādrim astake samupāviśat // SoKss_12,27.51 (Vet_20.51) //",
    "GK21soksvppu:3597": " dadṛśe mṛganetrā ca kramād udriktamanmathā /",
    "GK21soksvppu:3598": " dhvāntanīlapaṭacchannarūpā rātryabhisārikā // SoKss_12,27.52 (Vet_20.52) //",
    "GK21soksvppu:3599": " tasmin kāle pathi prāpa sa rājāśvatthapādapam /",
    "GK21soksvppu:3600": " sajjanāśayasusvacchavāpījalataṭasthitam // SoKss_12,27.53 (Vet_20.53) //",
    "GK21soksvppu:3601": " śākhāpattraughasaṃchannaśādvalaśyāmalasthalam /",
    "GK21soksvppu:3602": " dṛṣṭvā ca taṃ vasāmīha rātrim ity akarod dhṛdi // SoKss_12,27.54 (Vet_20.54) //",
    "GK21soksvppu:3603": " tato 'vatīrya turagād dattvā tasmai tṛṇodakam /",
    "GK21soksvppu:3604": " viśramya puline vāpyā upayuktāmbumārutaḥ // SoKss_12,27.55 (Vet_20.55) //",
    "GK21soksvppu:3605": " muniputrikayā sārdhaṃ tayā tasya taros tale /",
    "GK21soksvppu:3606": " priyayā puṣpaśayyāyāṃ saṃviveśa sa bhūpatiḥ // SoKss_12,27.56 (Vet_20.56) //",
    "GK21soksvppu:3607": " tatkṣaṇaṃ ca samākramya timirāṃśukahāriṇā /",
    "GK21soksvppu:3608": " sarāgam ānanaṃ prācyāś cucumbe śaśalakṣmaṇā // SoKss_12,27.57 (Vet_20.57) //",
    "GK21soksvppu:3609": " virejuś candrakiraṇaiḥ samāśliṣya prasāritāḥ /",
    "GK21soksvppu:3610": " vītamānāvakāśāś cāśeṣā vitamaso diśaḥ // SoKss_12,27.58 (Vet_20.58) //",
    "GK21soksvppu:3611": " atrāntare latāgulmavivaraprasṛtaiḥ karaiḥ /",
    "GK21soksvppu:3612": " aindavai ratnadīpābhais tarumūle vibhāsite // SoKss_12,27.59 (Vet_20.59) //",
    "GK21soksvppu:3613": " so 'pi rājā siṣeve tām āśliṣyendīvaraprabhām /",
    "GK21soksvppu:3614": " navasaṃgamasotkaṇṭhasarasaṃ suratotsavam // SoKss_12,27.60 (Vet_20.60) //",
    "GK21soksvppu:3615": " visraṃsayāmāsa śanair nīvīṃ tasyās trapām iva /",
    "GK21soksvppu:3616": " akhaṇḍayac ca daśanair mugdhabhāvam ivādharam // SoKss_12,27.61 (Vet_20.61) //",
    "GK21soksvppu:3617": " racayāmāsa kucayor yauvanadvipakumbhayoḥ /",
    "GK21soksvppu:3618": " karajakṣatasadratnanavanakṣatramālikām // SoKss_12,27.62 (Vet_20.62) //",
    "GK21soksvppu:3619": " mukhaṃ kapolau nayane muhuḥ paricucumba ca /",
    "GK21soksvppu:3620": " lāvaṇyāmṛtaniḥṣyandam āpibann iva sarvataḥ // SoKss_12,27.63 (Vet_20.63) //",
    "GK21soksvppu:3621": " itthan nidhuvanakrīḍāsukhena sa tayā saha /",
    "GK21soksvppu:3622": " nināya kāntayā tatra rājā kṣaṇam iva kṣapām // SoKss_12,27.64 (Vet_20.64) //",
    "GK21soksvppu:3623": " prātaś ca muktaśayanaḥ sāṃdhyasyānantaraṃ vidheḥ /",
    "GK21soksvppu:3624": " svasainyāvāptaye yātum unmukho 'bhūd vadhūsakhaḥ // SoKss_12,27.65 (Vet_20.65) //",
    "GK21soksvppu:3625": " tāvac ca naktaṃ luptābjakhaṇḍaśobhaṃ niśāpatim /",
    "GK21soksvppu:3626": " bhiyevāstādrikuharapralīnaṃ dhvastatejasam // SoKss_12,27.66 (Vet_20.66) //",
    "GK21soksvppu:3627": " hantukāma iva krodhād ātāmratararociṣi /",
    "GK21soksvppu:3628": " prasāritakarotkṣiptamaṇḍalāgre vivasvati // SoKss_12,27.67 (Vet_20.67) //",
    "GK21soksvppu:3629": " akasmād ājagāmātra vidyutpiṅgaśiroruhaḥ /",
    "GK21soksvppu:3630": " kajjalaśyāmalaḥ kālameghābho brahmarākṣasaḥ // SoKss_12,27.68 (Vet_20.68) //",
    "GK21soksvppu:3631": " antramālākṛtottaṃsaḥ keśayajñopavītabhṛt /",
    "GK21soksvppu:3632": " khādan naraśiromāṃsaṃ kapālena pibann asṛk // SoKss_12,27.69 (Vet_20.69) //",
    "GK21soksvppu:3633": " so 'ṭṭahāsaṃ vimucyograṃ mukhenāgniṃ vaman krudhā /",
    "GK21soksvppu:3634": " daṃṣṭrākarālo rājānaṃ bhartsayan nijagāda tam // SoKss_12,27.70 (Vet_20.70) //",
    "GK21soksvppu:3635": " pāpa jvālāmukhaṃ nāma viddhi māṃ brahmarākṣasam /",
    "GK21soksvppu:3636": " nivāsaś caiṣa me 'śvattho devair api na laṅghyate // SoKss_12,27.71 (Vet_20.71) //",
    "GK21soksvppu:3637": " so 'yaṃ tvayā samākramya paribhuktaḥ striyā saha /",
    "GK21soksvppu:3638": " rātricaryāgatasyādya tad bhuṅkṣvāvinayāt phalam // SoKss_12,27.72 (Vet_20.72) //",
    "GK21soksvppu:3639": " eṣo 'haṃ te durācāra kāmopahatacetasaḥ /",
    "GK21soksvppu:3640": " utpāṭya hṛdayaṃ bhokṣye pāsyāmy eva ca śoṇitam // SoKss_12,27.73 (Vet_20.73) //",
    "GK21soksvppu:3641": " tac chrutvaiva tathā ghoraṃ tam avadhyam avekṣya ca /",
    "GK21soksvppu:3642": " trastāṅganaḥ savinayaṃ bhayāt pratyabravīn nṛpaḥ // SoKss_12,27.74 (Vet_20.74) //",
    "GK21soksvppu:3643": " ajānatāparāddhaṃ yan mayā te tat kṣamasva me /",
    "GK21soksvppu:3644": " tavāham āśrame hy asminn atithiḥ śaraṇāśritaḥ // SoKss_12,27.75 (Vet_20.75) //",
    "GK21soksvppu:3645": " dāsyāmi cepsitaṃ tubhyam ānīya puruṣaṃ paśum /",
    "GK21soksvppu:3646": " yena te bhavitā tṛptis tat prasīda krudhaṃ tyaja // SoKss_12,27.76 (Vet_20.76) //",
    "GK21soksvppu:3647": " iti rājño vacaḥ śrutvā śāntaḥ sa brahmarāksasaḥ /",
    "GK21soksvppu:3648": " astu ko doṣa ity anto vicintyaivam abhāṣata // SoKss_12,27.77 (Vet_20.77) //",
    "GK21soksvppu:3649": " yaḥ saptavarṣadeśyo 'pi mahāsattvo vivekavān /",
    "GK21soksvppu:3650": " tvadarthe svecchayātmānaṃ dadyād brāhmaṇaputrakaḥ // SoKss_12,27.78 (Vet_20.78) //",
    "GK21soksvppu:3651": " hanyamānaṃ ca yaṃ mātā hastayoḥ pādayoḥ pitā /",
    "GK21soksvppu:3652": " avaṣṭabhyātisudṛḍhaṃ saṃniveśya mahītale // SoKss_12,27.79 (Vet_20.79) //",
    "GK21soksvppu:3653": " tādṛśaṃ puruṣaṃ mahyam upahārīkaroṣi cet /",
    "GK21soksvppu:3654": " svayaṃ khaḍgaprahāreṇa hatvā saptadināntare // SoKss_12,27.80 (Vet_20.80) //",
    "GK21soksvppu:3655": " tat te kṣamiṣye nyakkāram anyathā tu mahīpate /",
    "GK21soksvppu:3656": " sadyo vināśayiṣyāmi tvām ahaṃ saparicchadam // SoKss_12,27.81 (Vet_20.81) //",
    "GK21soksvppu:3657": " śrutvaitat sa bhayād rājā pratipede tatheti tat /",
    "GK21soksvppu:3658": " tirobabhūva ca brahmarākṣasaḥ so 'pi tat kṣaṇam // SoKss_12,27.82 (Vet_20.82) //",
    "GK21soksvppu:3659": " atha candrāvaloko 'sau rājā sendīvaraprabhaḥ /",
    "GK21soksvppu:3660": " hayārūḍhas tataḥ prāyāt sainyaṃ cinvan sudurmanāḥ // SoKss_12,27.83 (Vet_20.83) //",
    "GK21soksvppu:3661": " aho ahaṃ mṛgayayā madanena ca mohitaḥ /",
    "GK21soksvppu:3662": " gataḥ pāṇḍur ivākāṇḍe vināśaṃ bata bāliśaḥ // SoKss_12,27.84 (Vet_20.84) //",
    "GK21soksvppu:3663": " prāpyate hy upahāro 'sya rākṣasas tādṛśaḥ kutaḥ /",
    "GK21soksvppu:3664": " tan nijaṃ nagaraṃ tāvad yāmi paśyāmi bhāvi kim // SoKss_12,27.85 (Vet_20.85) //",
    "GK21soksvppu:3665": " iti dhyāyan sa ca prāpa svasainyaṃ cinvad āgatam /",
    "GK21soksvppu:3666": " tadyuktaś ca sadāraḥ svaṃ citrakūṭam agāt puram // SoKss_12,27.86 (Vet_20.86) //",
    "GK21soksvppu:3667": " tatra tasyocitāṃ bhāryāprāptiṃ vīkṣya kṛtotsave /",
    "GK21soksvppu:3668": " rāṣṭre 'ntargataduḥkhasya dinaśeṣo jagāma saḥ // SoKss_12,27.87 (Vet_20.87) //",
    "GK21soksvppu:3669": " dvitīye 'hni rahaḥ sarvaṃ svavṛttāntaṃ śaśaṃsa saḥ /",
    "GK21soksvppu:3670": " mantribhyas teṣu caikas taṃ mantrī sumatir abravīt // SoKss_12,27.88 (Vet_20.88) //",
    "GK21soksvppu:3671": " viṣādo deva te mā bhūd upahāraṃ hi tādṛśam /",
    "GK21soksvppu:3672": " āneṣyāmy aham anviṣya bahvāścaryā hi medinī // SoKss_12,27.89 (Vet_20.89) //",
    "GK21soksvppu:3673": " evam āśvāsya rājānaṃ sa sauvarṇīm akārayat /",
    "GK21soksvppu:3674": " mantrī saptābdadeśīyabālakapratimāṃ drutam // SoKss_12,27.90 (Vet_20.90) //",
    "GK21soksvppu:3675": " ratnair alaṃkṛtāṃ tāṃ ca kṛtvā karṇirathārpitām /",
    "GK21soksvppu:3676": " bhrāmayāmāsa nagaragrāmaghoṣeṣv itas tataḥ // SoKss_12,27.91 (Vet_20.91) //",
    "GK21soksvppu:3677": " yaḥ saptavarṣadeśīyaḥ svecchayā vipraputrakaḥ /",
    "GK21soksvppu:3678": " dadāti sarvasattvārtham ātmānaṃ brahmarakṣase // SoKss_12,27.92 (Vet_20.92) //",
    "GK21soksvppu:3679": " upahārāya sattvastho mātāpitror anujñayā /",
    "GK21soksvppu:3680": " hanyamānaś ca yas tābhyāṃ hastapāde pragṛhyate // SoKss_12,27.93 (Vet_20.93) //",
    "GK21soksvppu:3681": " tasmai grāmaśatopetāṃ hemaratnamayīm imām /",
    "GK21soksvppu:3682": " dadāti pratimāṃ rājā pitror upacikīrṣave // SoKss_12,27.94 (Vet_20.94) //",
    "GK21soksvppu:3683": " iti ca bhrāmyamānāyās tasyāḥ pratikṛteḥ śiśoḥ /",
    "GK21soksvppu:3684": " paṭahodghoṣaṇāṃ mantrī so 'gre 'jasram adāpayat // SoKss_12,27.95 (Vet_20.95) //",
    "GK21soksvppu:3685": " tāvac chrutvā tad ekasminn agrahāre dvijārbhakaḥ /",
    "GK21soksvppu:3686": " ko'pi saptābdadeśīyo 'py atidhīro 'dbhutākṛtiḥ // SoKss_12,27.96 (Vet_20.96) //",
    "GK21soksvppu:3687": " pūrvābhyāsena bālye 'pi sadā parahite rataḥ /",
    "GK21soksvppu:3688": " prajāpuṇyaparīpāka iva sākāratāṃ gataḥ // SoKss_12,27.97 (Vet_20.97) //",
    "GK21soksvppu:3689": " uvācodghoṣakān etya yuṣmadarthe dadāmy aham /",
    "GK21soksvppu:3690": " ātmānaṃ pitarau gatvā bodhayitvābhyupaimi ca // SoKss_12,27.98 (Vet_20.98) //",
    "GK21soksvppu:3691": " ity ūcivāṃs tān muditān sa bālo 'numataś ca taiḥ /",
    "GK21soksvppu:3692": " gatvā gṛhaṃ jagāda svau pitarau racitāñjaliḥ // SoKss_12,27.99 (Vet_20.99) //",
    "GK21soksvppu:3693": " dadāmi sarvasattvārthaṃ deham etaṃ vinaśvaram /",
    "GK21soksvppu:3694": " tan mām abhyanujānītaṃ hatāṃ cāpadam ātmanaḥ // SoKss_12,27.100 (Vet_20.100) //",
    "GK21soksvppu:3695": " ātmapratikṛtiṃ hy etāṃ gṛhītvā vitarāmi vām /",
    "GK21soksvppu:3696": " hemaratnamayīṃ rājñā dattāṃ grāmaśatānvitām // SoKss_12,27.101 (Vet_20.101) //",
    "GK21soksvppu:3697": " evaṃ me yuṣmadānṛṇyaṃ parārthaś caiva sidhyati /",
    "GK21soksvppu:3698": " yuvāṃ ca dhvastadāridryau bahūn putrān avāpsyathaḥ // SoKss_12,27.102 (Vet_20.102) //",
    "GK21soksvppu:3699": " ity uktavantaṃ sahasā pitarau tau tam ūcatuḥ /",
    "GK21soksvppu:3700": " kim etad bhāṣase putra vātena kṣubhito 'si kim // SoKss_12,27.103 (Vet_20.103) //",
    "GK21soksvppu:3701": " kiṃ vā grahagṛhīto 'si pralapasy anyathā katham /",
    "GK21soksvppu:3702": " ko hy arthair ghātayet putraṃ dehaṃ dadyāc ca kaḥ śiśuḥ // SoKss_12,27.104 (Vet_20.104) //",
    "GK21soksvppu:3703": " etat pitror vacaḥ śrutvā bālaḥ puna uvāca saḥ /",
    "GK21soksvppu:3704": " na buddhimohāj jalpāmi śṛṇutaṃ me 'rthavad vacaḥ // SoKss_12,27.105 (Vet_20.105) //",
    "GK21soksvppu:3705": " avācyāśucisaṃpūrṇam utpattyaiva sugupsitam /",
    "GK21soksvppu:3706": " duḥkhakṣetraṃ vināśy eva śarīram acirād idam // SoKss_12,27.106 (Vet_20.106) //",
    "GK21soksvppu:3707": " tad etenātyasāreṇa sukṛtaṃ yad upārjyate /",
    "GK21soksvppu:3708": " tad eva sāraṃ saṃsāre kṛtabuddhibhir ucyate // SoKss_12,27.107 (Vet_20.107) //",
    "GK21soksvppu:3709": " sarvabhūtopakārāc ca kim anyat sukṛtaṃ param /",
    "GK21soksvppu:3710": " tatrāpi pitror bhaktiś cet kiṃ dehād dṛśyate phalam // SoKss_12,27.108 (Vet_20.108) //",
    "GK21soksvppu:3711": " ityādivākyaiḥ sa śiśuḥ śocantau dṛḍhaniścayaḥ /",
    "GK21soksvppu:3712": " tāv aṅgīkārayāmāsa pitarau svamanīṣitam // SoKss_12,27.109 (Vet_20.109) //",
    "GK21soksvppu:3713": " gatvā ca rājabhṛtyebhyaḥ pratimāṃ taṃ hiraṇmayīm /",
    "GK21soksvppu:3714": " ānīya pradadau tābhyāṃ sagrāmaśataśāsanām // SoKss_12,27.110 (Vet_20.110) //",
    "GK21soksvppu:3715": " tataḥ kṛtvāgrato rājabhṛtyāṃs tān eva sa drutam /",
    "GK21soksvppu:3716": " pitṛbhyām anvitaḥ prāyāc citrakūṭaṃ nṛpāntikam // SoKss_12,27.111 (Vet_20.111) //",
    "GK21soksvppu:3717": " tatra candrāvalokas taṃ vīkṣyākhaṇḍitatejasam /",
    "GK21soksvppu:3718": " rakṣāratnam iva prāptaṃ bālaṃ rājā nananda saḥ // SoKss_12,27.112 (Vet_20.112) //",
    "GK21soksvppu:3719": " āropya gajapṛṣṭaṃ ca racitasragvilepanam /",
    "GK21soksvppu:3720": " nīnāya taṃ sapitṛkaṃ ketanaṃ brahmarakṣasaḥ // SoKss_12,27.113 (Vet_20.113) //",
    "GK21soksvppu:3721": " tatra maṇḍalam ālikhya tasyāśvatthasya pārśvataḥ /",
    "GK21soksvppu:3722": " vihitocitapūjena hute vahnau purodhasā // SoKss_12,27.114 (Vet_20.114) //",
    "GK21soksvppu:3723": " āvirbabhūva muktāṭṭahāsaḥ so 'dhyayanaṃ paṭhan /",
    "GK21soksvppu:3724": " ghūrṇan raktāsavakṣībo jṛmbhamāṇo muhuḥ śvasan // SoKss_12,27.115 (Vet_20.115) //",
    "GK21soksvppu:3725": " jvalannetro diśaḥ kurvan dehacchāyāndhakāritāḥ /",
    "GK21soksvppu:3726": " jvālāmukho mahāraudradarśano brahmarākṣasaḥ // SoKss_12,27.116 (Vet_20.116) //",
    "GK21soksvppu:3727": " tataś candrāvalokas taṃ dṛṣṭvā prahvo 'bravīn nṛpaḥ /",
    "GK21soksvppu:3728": " naropahāro bhagavann ānītaḥ sa mayā tava // SoKss_12,27.117 (Vet_20.117) //",
    "GK21soksvppu:3729": " saptamo divasaś cādya pratijñātasya so 'sya te /",
    "GK21soksvppu:3730": " tat prasīda gṛhāṇaitam upahāraṃ yathāvidhi // SoKss_12,27.118 (Vet_20.118) //",
    "GK21soksvppu:3731": " iti rāñjārthito viprakumāraṃ brahmarākṣasaḥ /",
    "GK21soksvppu:3732": " sa tam ālokayāmāsa jihvayā sṛkkiṇī lihan // SoKss_12,27.119 (Vet_20.119) //",
    "GK21soksvppu:3733": " tat kṣaṇaṃ sa mahāsattvo bālo hṛṣyann acintayat /",
    "GK21soksvppu:3734": " svadehadānenānena sukṛtaṃ yan mayārjitam // SoKss_12,27.120 (Vet_20.120) //",
    "GK21soksvppu:3735": " tena mā bhūn mama svargo mokṣo vā nirupakriyaḥ /",
    "GK21soksvppu:3736": " bhūyāt tu me parārthāya deho janmani janmani // SoKss_12,27.121 (Vet_20.121) //",
    "GK21soksvppu:3737": " iti saṃkalpayaty eva tasminn āpūryata kṣaṇāt /",
    "GK21soksvppu:3738": " vimānaiḥ surasaṃghānāṃ puṣpavṛṣṭimucāṃ nabhaḥ // SoKss_12,27.122 (Vet_20.122) //",
    "GK21soksvppu:3739": " athāgre prāpitaṃ tasya bālaṃ taṃ brahmarakṣasaḥ /",
    "GK21soksvppu:3740": " mātā jagrāha karayoḥ pitā caraṇayos tathā // SoKss_12,27.123 (Vet_20.123) //",
    "GK21soksvppu:3741": " tato yāvat tam ākṛṣṭakhaḍgo rājā jighāṃsati /",
    "GK21soksvppu:3742": " tāvaj jahāsa sa śiśus tathā sarve 'tra te yathā // SoKss_12,27.124 (Vet_20.124) //",
    "GK21soksvppu:3743": " sabrahmarākṣasās tyaktvā svaṃ svaṃ karma savismayāḥ /",
    "GK21soksvppu:3744": " racitāñjalayaḥ prahvās tanmukhaprekṣiṇo 'bhavan // SoKss_12,27.125 (Vet_20.125) //",
    "GK21soksvppu:3745": " iti vyākhyāya vetālo vicitrasarasāṃ kathām /",
    "GK21soksvppu:3746": " taṃ trivikramasenaṃ sa nijagāda nṛpaṃ punaḥ // SoKss_12,27.126 (Vet_20.126) //",
    "GK21soksvppu:3747": " tad brūhi rājan ko hetur yat tena hasitaṃ tadā /",
    "GK21soksvppu:3748": " bālenaitādṛśe 'py asmin prāṇāntasamaye 'py aho // SoKss_12,27.127 (Vet_20.127) //",
    "GK21soksvppu:3749": " kautukaṃ ca mahan me 'tra tad etac cen na vakṣyasi /",
    "GK21soksvppu:3750": " jānāno 'pi tato mūrdhā śatadhā te sphuṭiṣyati // SoKss_12,27.128 (Vet_20.128) //",
    "GK21soksvppu:3751": " iti vetālataḥ śrutvā sa rājā pratyuvāca tam /",
    "GK21soksvppu:3752": " śṛṇu yo 'bhūd abhiprāyo hāse tasya śiśos tadā // SoKss_12,27.129 (Vet_20.129) //",
    "GK21soksvppu:3753": " yo nāma durbalo jantuḥ sa bhaye pratyupasthite /",
    "GK21soksvppu:3754": " krandati prāṇahetoḥ svaṃ pitaraṃ mātaraṃ tathā // SoKss_12,27.130 (Vet_20.130) //",
    "GK21soksvppu:3755": " tadvyapāye ca rājānam ārtatrāṇāya nirmitam /",
    "GK21soksvppu:3756": " tadalābhe 'pi yady atra yathāsaṃbhavi daivatam // SoKss_12,27.131 (Vet_20.131) //",
    "GK21soksvppu:3757": " tasya tv ekastham apy etat sarvaṃ saṃjātam anyathā /",
    "GK21soksvppu:3758": " pitṛbhyāṃ hastapādaṃ hi ruddhaṃ tasyārthatṛṣṇayā // SoKss_12,27.132 (Vet_20.132) //",
    "GK21soksvppu:3759": " rājā ca trātum ātmānaṃ svayaṃ taṃ hantum udyataḥ /",
    "GK21soksvppu:3760": " daivataṃ tatra yad brahmarakṣas tat tasya bhakṣakam // SoKss_12,27.133 (Vet_20.133) //",
    "GK21soksvppu:3761": " adhruvasyāntavirasasyādhivyādhikṣatasya ca /",
    "GK21soksvppu:3762": " dehasyārthe vimūḍhānāṃ teṣām īdṛg viḍambanā // SoKss_12,27.134 (Vet_20.134) //",
    "GK21soksvppu:3763": " brahmendraviṣṇurudrādyā yatrāvaśyaṃ vināśinaḥ /",
    "GK21soksvppu:3764": " tatraiṣām īdṛśī kāpi śarīrasthairyavāsanā // SoKss_12,27.135 (Vet_20.135) //",
    "GK21soksvppu:3765": " etat tan mohavaicitryaṃ dṛṣṭvā matvā ca vāñchitam /",
    "GK21soksvppu:3766": " siddham āścaryaharṣābhyāṃ sa jahāsa dvijārbhakaḥ // SoKss_12,27.136 (Vet_20.136) //",
    "GK21soksvppu:3767": " ity uktvā viratasya tasya nṛpater aṃsāt sa bhūyo 'pi tad",
    "GK21soksvppu:3768": " vetālo jhagiti svakaṃ padam agād antarhito māyayā /",
    "GK21soksvppu:3769": " rājā so 'py avikalpam eva punar apy anvag yayau taṃ javād",
    "GK21soksvppu:3770": " akṣobhyaṃ hṛdayaṃ bateha mahatām ambhonidhīnām iva // SoKss_12,27.137 (Vet_20.137) //",
    "GK21soksvppu:3771": " aṣṭāviṃśas taraṅgaḥ /",
    "GK21soksvppu:3772": " atha gatvā punaḥ prāpya śiṃśapātas tato 'grahīt /",
    "GK21soksvppu:3773": " sa trivikramaseno 'ṃse vetālaṃ taṃ narādhipaḥ // SoKss_12,28.1 (Vet_21.1) //",
    "GK21soksvppu:3774": " āgacchantaṃ ca taṃ bhūyaḥ sa vetālo 'bravīn nṛpam /",
    "GK21soksvppu:3775": " rājann udgāḍhakandarpāṃ śṛṇv ekāṃ vacmi te kathām // SoKss_12,28.2 (Vet_21.2) //",
    "GK21soksvppu:3776": " asti śakrapurīvānyā dhātrā sukṛtināṃ kṛte /",
    "GK21soksvppu:3777": " divaś cyutānāṃ vihitā viśālākhyā purī bhuvi // SoKss_12,28.3 (Vet_21.3) //",
    "GK21soksvppu:3778": " tasyāṃ babhūva nṛpatiḥ padmanābha iti śrutaḥ /",
    "GK21soksvppu:3779": " saccakranandakaḥ srīmān ākrāntabalirājakaḥ // SoKss_12,28.4 (Vet_21.4) //",
    "GK21soksvppu:3780": " tasmin pṛthvīpatau tasyāṃ nagaryāṃ sumahāvaṇik /",
    "GK21soksvppu:3781": " arthadattābhidhāno 'bhūd dhanair vijitavittapaḥ // SoKss_12,28.5 (Vet_21.5) //",
    "GK21soksvppu:3782": " tasyaikā ca sutānaṅgamañjarīty udapadyata /",
    "GK21soksvppu:3783": " svaḥsundarīpratikṛtir bhuvi dhātreva darśitā // SoKss_12,28.6 (Vet_21.6) //",
    "GK21soksvppu:3784": " dattā ca tena vaṇijā vaṇigvarasutāya sā /",
    "GK21soksvppu:3785": " maṇivarmābhidhānāya tāmraliptīnivāsine // SoKss_12,28.7 (Vet_21.7) //",
    "GK21soksvppu:3786": " ekāpatyatayā cātivatsalaḥ sa na tāṃ vaṇik /",
    "GK21soksvppu:3787": " bhartṛyuktāṃ sutāṃ gehāt tatyājānaṅgamañjarīm // SoKss_12,28.8 (Vet_21.8) //",
    "GK21soksvppu:3788": " tasyāś cānaṅgamañjaryāḥ patir dveṣyo babhūva saḥ /",
    "GK21soksvppu:3789": " maṇivarmā sarogasya kaṭutiktam ivauṣadham // SoKss_12,28.9 (Vet_21.9) //",
    "GK21soksvppu:3790": " patyus tu sāsya sumukhī jīvitād apy abhūt priyā /",
    "GK21soksvppu:3791": " dhanarddhiḥ kṛpaṇasyeva kṛcchrāt sucirasaṃcitā // SoKss_12,28.10 (Vet_21.10) //",
    "GK21soksvppu:3792": " ekadā cāntikaṃ pitros tāmraliptīṃ nijaṃ gṛham /",
    "GK21soksvppu:3793": " utkaṇṭhādinimittena maṇivarmā jagāma saḥ // SoKss_12,28.11 (Vet_21.11) //",
    "GK21soksvppu:3794": " tato dineṣu yāteṣu tīkṣṇasūryāṃśusāyakaiḥ /",
    "GK21soksvppu:3795": " proṣitānāṃ niruddhādhvā gharmakāla ihābhyagāt // SoKss_12,28.12 (Vet_21.12) //",
    "GK21soksvppu:3796": " vasantavirahād uṣṇā niḥśvāsāḥ kakubhām iva /",
    "GK21soksvppu:3797": " mallikāpāṭalāmodamedurā maruto vavuḥ // SoKss_12,28.13 (Vet_21.13) //",
    "GK21soksvppu:3798": " utpetuḥ pavanoddhūtā gagane reṇurājayaḥ /",
    "GK21soksvppu:3799": " dūtyo ghanāgamāyeva prahitās taptayā bhuvā // SoKss_12,28.14 (Vet_21.14) //",
    "GK21soksvppu:3800": " ākāṅkṣitatarucchāyāḥ kaṭhorātapatāpitāḥ /",
    "GK21soksvppu:3801": " pathikā iva yānti sma cireṇa divasā api // SoKss_12,28.15 (Vet_21.15) //",
    "GK21soksvppu:3802": " candrāṃśupāṇḍurucayo gāḍhāśleṣasukhapradam /",
    "GK21soksvppu:3803": " vinā hemantam agamann atidurbalatāṃ niśāḥ // SoKss_12,28.16 (Vet_21.16) //",
    "GK21soksvppu:3804": " tatkālaṃ candanālepadhavalā sā vaṇiksutā /",
    "GK21soksvppu:3805": " saṃvītatanukauśeyaśobhitānaṅgamañjarī // SoKss_12,28.17 (Vet_21.17) //",
    "GK21soksvppu:3806": " dadarśa svagṛhottuṅgavātāyanagataikadā /",
    "GK21soksvppu:3807": " āptasakhyā yutā bhavyaṃ yuvānaṃ vipraputrakam // SoKss_12,28.18 (Vet_21.18) //",
    "GK21soksvppu:3808": " saṃcarantaṃ ratiprāptyai navotpannam iva smaram /",
    "GK21soksvppu:3809": " kamalākaranāmānaṃ putraṃ rājapurodhasaḥ // SoKss_12,28.19 (Vet_21.19) //",
    "GK21soksvppu:3810": " so 'pīndor iva mūrtiṃ tāṃ kāntāṃ dṛṣṭvopari sthitām /",
    "GK21soksvppu:3811": " kumudākaratāṃ bheje sānandaḥ kamalākaraḥ // SoKss_12,28.20 (Vet_21.20) //",
    "GK21soksvppu:3812": " tayor abhūd amūlyaṃ tan manaḥsaṃvananaṃ tadā /",
    "GK21soksvppu:3813": " smaragurvājñayā yūnor anyonyasyāvalokanam // SoKss_12,28.21 (Vet_21.21) //",
    "GK21soksvppu:3814": " unmūlitahriyau tau ca dūravikṣiptacetasā /",
    "GK21soksvppu:3815": " rajobhibhūtau jahrāte manmathāvegavātyayā // SoKss_12,28.22 (Vet_21.22) //",
    "GK21soksvppu:3816": " dṛṣṭvā ca madanāviṣṭaḥ sakhyā sa kamalākaraḥ /",
    "GK21soksvppu:3817": " sahasthitena nīto 'bhūt kathaṃcid bhavanaṃ nijam // SoKss_12,28.23 (Vet_21.23) //",
    "GK21soksvppu:3818": " sāpi taṃ nāmato 'nviṣya vivaśānaṅgamañjarī /",
    "GK21soksvppu:3819": " tayā svayā samaṃ sakhyā prāviśad vāsakaṃ śanaiḥ // SoKss_12,28.24 (Vet_21.24) //",
    "GK21soksvppu:3820": " tatra saṃcintayantī ca kāntaṃ kāmajvarāturā /",
    "GK21soksvppu:3821": " nāpaśyan nāśṛṇot kiṃcil luṭhantī śayanīyake // SoKss_12,28.25 (Vet_21.25) //",
    "GK21soksvppu:3822": " gateṣv ahaḥsu dvitreṣu satrapā sabhayā ca sā /",
    "GK21soksvppu:3823": " asahā virahonmādaṃ visoḍhuṃ kṛśapāṇḍurā // SoKss_12,28.26 (Vet_21.26) //",
    "GK21soksvppu:3824": " duṣprāpapriyasaṃyoganirāsthā naktam ekadā /",
    "GK21soksvppu:3825": " gavākṣapreritakareṇākṛṣṭeva himāṃśunā // SoKss_12,28.27 (Vet_21.27) //",
    "GK21soksvppu:3826": " supte parijane svairaṃ nirgatya maraṇonmukhī /",
    "GK21soksvppu:3827": " jagāma svagṛhodyānavāpīṃ tarulatāvṛtām // SoKss_12,28.28 (Vet_21.28) //",
    "GK21soksvppu:3828": " tatra pitrā kṛtodārapratiṣṭhāṃ kuladevatām /",
    "GK21soksvppu:3829": " upetya caṇḍikāṃ devīṃ natvā stutvā vyajijñapat // SoKss_12,28.29 (Vet_21.29) //",
    "GK21soksvppu:3830": " asmiñ janmani ced bhartā na mayā kamalākaraḥ /",
    "GK21soksvppu:3831": " prāptas tad devi bhūyān me so 'nyasminn api janmani // SoKss_12,28.30 (Vet_21.30) //",
    "GK21soksvppu:3832": " ity uktvā puratas tasyā devyāḥ sāśokapādape /",
    "GK21soksvppu:3833": " pāśaṃ viracayāmāsa svottarīyeṇa rāgiṇī // SoKss_12,28.31 (Vet_21.31) //",
    "GK21soksvppu:3834": " tāvad āptā sakhī tasyāḥ sā prabudhyātra vāsake /",
    "GK21soksvppu:3835": " tām adṛṣṭvā tad udyānaṃ daivād āgād vicinvatī // SoKss_12,28.32 (Vet_21.32) //",
    "GK21soksvppu:3836": " tatra dṛṣṭvā ca tāṃ pāśam arpayantīṃ tathā gale /",
    "GK21soksvppu:3837": " mā mety uktvā pradhāvyaiva pāśaṃ tasyās tam acchinat // SoKss_12,28.33 (Vet_21.33) //",
    "GK21soksvppu:3838": " sāpi tāṃ vīkṣya saṃprāptāṃ kṛttapāśāṃ nijāṃ sakhīm /",
    "GK21soksvppu:3839": " anaṅgamañjarī bhūmau papātādhikaduḥkhitā // SoKss_12,28.34 (Vet_21.34) //",
    "GK21soksvppu:3840": " āśvāsitā svasakhyā ca tayā pṛṣṭā ca sā kṣaṇāt /",
    "GK21soksvppu:3841": " duḥkhahetuṃ samākhyāya puna enām abhāṣata // SoKss_12,28.35 (Vet_21.35) //",
    "GK21soksvppu:3842": " sakhi mālatike tan me durlabhe priyasaṃgame /",
    "GK21soksvppu:3843": " gurvādiparatantrāyā na sukhaṃ maraṇāt param // SoKss_12,28.36 (Vet_21.36) //",
    "GK21soksvppu:3844": " iti bruvāṇaivānaṅgaśarāgnijvalitā bhṛśam /",
    "GK21soksvppu:3845": " sānaṅgamañjarī mohaṃ yayau nairāśyaniḥsahā // SoKss_12,28.37 (Vet_21.37) //",
    "GK21soksvppu:3846": " kaṣṭaṃ smarājñā durlaṅghyā yayā nītā daśām imām /",
    "GK21soksvppu:3847": " anyāvinītavanitāhāsinīyaṃ sakhī mama // SoKss_12,28.38 (Vet_21.38) //",
    "GK21soksvppu:3848": " ityādivilapantī ca tāṃ sā mālatikā sakhī /",
    "GK21soksvppu:3849": " śanair āśvāsayāmāsa śītāmbupavanādibhiḥ // SoKss_12,28.39 (Vet_21.39) //",
    "GK21soksvppu:3850": " tāpopaśāntaye cāsyāś cakāra nalinīdalaiḥ /",
    "GK21soksvppu:3851": " śayyāṃ dadau ca hṛdaye hāraṃ tuhinaśītalam // SoKss_12,28.40 (Vet_21.40) //",
    "GK21soksvppu:3852": " tataḥ sāśrur uvācaitāṃ sakhīṃ sānaṅgamañjarī /",
    "GK21soksvppu:3853": " sakhi hārādibhir nāyaṃ dāho 'nto mama śāmyati // SoKss_12,28.41 (Vet_21.41) //",
    "GK21soksvppu:3854": " yena praśāmyati punaḥ svabuddhyaiva vidhatsva tat /",
    "GK21soksvppu:3855": " māṃ saṃyojaya kāntena jīvitaṃ me yadīcchasi // SoKss_12,28.42 (Vet_21.42) //",
    "GK21soksvppu:3856": " evam uktavatīṃ tāṃ sā snehān mālatikābravīt /",
    "GK21soksvppu:3857": " sakhi bhūyiṣṭayātādya rātriḥ prātar ahaṃ punaḥ // SoKss_12,28.43 (Vet_21.43) //",
    "GK21soksvppu:3858": " ihaiva kṛtasaṃketam āneṣyāmi priyaṃ tava /",
    "GK21soksvppu:3859": " tad ālambya dhṛtiṃ tāvan nijaṃ praviśa mandiram // SoKss_12,28.44 (Vet_21.44) //",
    "GK21soksvppu:3860": " ityuktavatyai saṃtuṣya tasyai sānaṅgamañjarī /",
    "GK21soksvppu:3861": " hāraṃ svakaṇṭhād ākṛṣya pradadau pāritoṣikam // SoKss_12,28.45 (Vet_21.45) //",
    "GK21soksvppu:3862": " gacchādhunaiva svagṛhaṃ prātaḥ siddhyai tato vraja /",
    "GK21soksvppu:3863": " iti caitāṃ sakhīṃ preṣya sā viveśa svavāsakam // SoKss_12,28.46 (Vet_21.46) //",
    "GK21soksvppu:3864": " prātaś ca sā mālatikā kenāpy anupalakṣitā /",
    "GK21soksvppu:3865": " tatsakhī tasya kamalākarasya bhavanaṃ yayau // SoKss_12,28.47 (Vet_21.47) //",
    "GK21soksvppu:3866": " cinvatī tatra codyāne tarumūle dadarśa tam /",
    "GK21soksvppu:3867": " candanārdrāmburuhiṇīpattraśayyāvivartinam // SoKss_12,28.48 (Vet_21.48) //",
    "GK21soksvppu:3868": " rahasyadhāriṇaikena kadalīdalamārutaiḥ /",
    "GK21soksvppu:3869": " āśvāsyamānaṃ suhṛdā dahyamānaṃ smarāgninā // SoKss_12,28.49 (Vet_21.49) //",
    "GK21soksvppu:3870": " tasyā vineyam asya syāt kāmāvasthedṛśīti sā /",
    "GK21soksvppu:3871": " vicintya tasthau pracchannā jñātuṃ tatra viniścayam // SoKss_12,28.50 (Vet_21.50) //",
    "GK21soksvppu:3872": " tāvac ca suhṛdā tena sa ūce kamalākaraḥ /",
    "GK21soksvppu:3873": " kṣaṇam ekam ihodyāne dattvā dṛṣṭiṃ manorame // SoKss_12,28.51 (Vet_21.51) //",
    "GK21soksvppu:3874": " vinodaya mano mitra mātra viklavatām agāḥ /",
    "GK21soksvppu:3875": " tac chrutvā taṃ svasuhṛdaṃ vipraputro jagāda saḥ // SoKss_12,28.52 (Vet_21.52) //",
    "GK21soksvppu:3876": " yan mamānaṅgamañjaryā vaṇikputryā tayā hṛtam /",
    "GK21soksvppu:3877": " vinodayāmi tad idaṃ kutaḥ śūnyāśayo manaḥ // SoKss_12,28.53 (Vet_21.53) //",
    "GK21soksvppu:3878": " smareṇa śūnyahṛdayo bāṇatūṇīkṛto hy aham /",
    "GK21soksvppu:3879": " tat prāpsyāmi manaścaurīṃ tāṃ yathā kuru me tathā // SoKss_12,28.54 (Vet_21.54) //",
    "GK21soksvppu:3880": " ity ukte vipraputreṇa tenātmānaṃ pradarśya sā /",
    "GK21soksvppu:3881": " hṛṣṭā mālatikābhyetya tam uvācāstasaṃśayā // SoKss_12,28.55 (Vet_21.55) //",
    "GK21soksvppu:3882": " tavāsmy anaṅgamañjaryā subhaga prahitāntikam /",
    "GK21soksvppu:3883": " saṃdeśaṃ cāham evaiṣā vispaṣṭārthaṃ bravīmi te // SoKss_12,28.56 (Vet_21.56) //",
    "GK21soksvppu:3884": " eṣa kaḥ śiṣṭadharmo yat praviśya hṛdayaṃ haṭhāt /",
    "GK21soksvppu:3885": " mano muṣitvā mugdhāyā gamyate sthagitātmanā // SoKss_12,28.57 (Vet_21.57) //",
    "GK21soksvppu:3886": " citraṃ ca yad vāmadṛśā tubhyam eva tayādhunā /",
    "GK21soksvppu:3887": " manoharāya deho 'pi dātuṃ prāṇaiḥ saheṣyate // SoKss_12,28.58 (Vet_21.58) //",
    "GK21soksvppu:3888": " niḥśvāsān sā hi saṃtaptān vimuñcati divāniśam /",
    "GK21soksvppu:3889": " jvalato hṛdi kandarpavahner dhūmodgamān iva // SoKss_12,28.59 (Vet_21.59) //",
    "GK21soksvppu:3890": " saṃpatanti muhuś cāsyāḥ sāñjanā bāṣpabindavaḥ /",
    "GK21soksvppu:3891": " vadanāmbhojasaugandhyalubdhā madhukarā iva // SoKss_12,28.60 (Vet_21.60) //",
    "GK21soksvppu:3892": " tad yadīcchasi tad vacmi śivaṃ vām ubhayor aham /",
    "GK21soksvppu:3893": " ity ukto mālatikayā so 'bravīt kamalākaraḥ // SoKss_12,28.61 (Vet_21.61) //",
    "GK21soksvppu:3894": " bhadre bhayaṃ karoty eṣā vāk tavāśvāsayaty api /",
    "GK21soksvppu:3895": " vadantī vidhurāvasthāṃ baddhabhāvāṃ ca me priyām // SoKss_12,28.62 (Vet_21.62) //",
    "GK21soksvppu:3896": " tad ekā gatir atra tvaṃ yathā vetsi tathā kuru /",
    "GK21soksvppu:3897": " ityuktavākye kamalākare mālatikābravīt // SoKss_12,28.63 (Vet_21.63) //",
    "GK21soksvppu:3898": " anaṅgamañjarīm adya guptaṃ tāṃ prāpayāmy aham /",
    "GK21soksvppu:3899": " naktaṃ svabhavanodyānaṃ tvaṃ tiṣṭhes tatra bāhyataḥ // SoKss_12,28.64 (Vet_21.64) //",
    "GK21soksvppu:3900": " tataḥ praveśayiṣyāmi tvām atrāntaḥ svayuktitaḥ /",
    "GK21soksvppu:3901": " evaṃ yatheṣṭo yuvayor bhaviṣyati samāgamaḥ // SoKss_12,28.65 (Vet_21.65) //",
    "GK21soksvppu:3902": " ity uktvānandya taṃ vipraputraṃ mālatikā tataḥ /",
    "GK21soksvppu:3903": " gatvā kṛtārthā sānaṅgamañjarīm apy anandayat // SoKss_12,28.66 (Vet_21.66) //",
    "GK21soksvppu:3904": " athāhnā saha yāte 'rke kvāpi saṃdhyānurāgiṇi /",
    "GK21soksvppu:3905": " aindryā diśendutilakenānane suprasādhite // SoKss_12,28.67 (Vet_21.67) //",
    "GK21soksvppu:3906": " tyaktapadmākarā prāptā śrīr mayetīva harṣataḥ /",
    "GK21soksvppu:3907": " hasaty uphullavadane viśade kumudākare // SoKss_12,28.68 (Vet_21.68) //",
    "GK21soksvppu:3908": " kṛtaprasādhanaḥ sotkaḥ svairaṃ sa kamalākaraḥ /",
    "GK21soksvppu:3909": " kāmī kāntāgṛhodyānadvārabāhyam upāgamat // SoKss_12,28.69 (Vet_21.69) //",
    "GK21soksvppu:3910": " tāvac ca sā mālatikā tāṃ yuktyānaṅgamañjarīm /",
    "GK21soksvppu:3911": " ānināya tad udyānaṃ kṛcchrād gamitavāsarām // SoKss_12,28.70 (Vet_21.70) //",
    "GK21soksvppu:3912": " upaveśya ca tāṃ madhye gulmake cūtaśākhinām /",
    "GK21soksvppu:3913": " prāveśayat taṃ nirgatya tatraiva kamalākaram // SoKss_12,28.71 (Vet_21.71) //",
    "GK21soksvppu:3914": " sa ca praviśya pattraughaghanapādapamadhyagām /",
    "GK21soksvppu:3915": " tām adhvaga iva chāyāṃ dadarśānaṅgamañjarīm // SoKss_12,28.72 (Vet_21.72) //",
    "GK21soksvppu:3916": " upaiti yāvac ca sa tāṃ tāvad dṛṣṭvā pradhāvya sā /",
    "GK21soksvppu:3917": " kāmavegahṛtavrīḍā kaṇṭhe taṃ sahasāgrahīt // SoKss_12,28.73 (Vet_21.73) //",
    "GK21soksvppu:3918": " kva yāsi labdho 'si mamety ālapantī ca tat kṣaṇam /",
    "GK21soksvppu:3919": " sātiharṣabharastabdhaniḥśvāsā pañcatām agāt // SoKss_12,28.74 (Vet_21.74) //",
    "GK21soksvppu:3920": " papāta ca mahīpṛṣṭhe vātarugṇā lateva sā /",
    "GK21soksvppu:3921": " vicitro bata kāmasya vipākaviṣamaḥ kramaḥ // SoKss_12,28.75 (Vet_21.75) //",
    "GK21soksvppu:3922": " tad dṛṣṭvāśanipātograṃ sadyaḥ sa kamalākaraḥ /",
    "GK21soksvppu:3923": " hā hā kim etad ity uktvā mūrcchito nyapatad bhuvi // SoKss_12,28.76 (Vet_21.76) //",
    "GK21soksvppu:3924": " labdhasaṃjñaḥ kṣaṇenātha tām aṅkāropitāṃ priyām /",
    "GK21soksvppu:3925": " āliṅgan paricumbaṃś ca tat tac ca vilapan bahu // SoKss_12,28.77 (Vet_21.77) //",
    "GK21soksvppu:3926": " tathā dukhātibhāreṇa sa prasahya nipīḍitaḥ /",
    "GK21soksvppu:3927": " yathā tasya ṭasatkṛtya kṣaṇād dhṛdayam asphuṭat // SoKss_12,28.78 (Vet_21.78) //",
    "GK21soksvppu:3928": " atha tau mālatikayā śocyamānāv ubhāv api /",
    "GK21soksvppu:3929": " dṛṣṭvā prāptakṣayau śokād iva kṣīṇābhavat kṣapā // SoKss_12,28.79 (Vet_21.79) //",
    "GK21soksvppu:3930": " prāta udyānapālebhyo jñātvā bandhujanas tayoḥ /",
    "GK21soksvppu:3931": " tatrāyayau trapāścaryaduḥkhamohākulīkṛtaḥ // SoKss_12,28.80 (Vet_21.80) //",
    "GK21soksvppu:3932": " āsīt kartavyatāmūḍhaś ciraṃ khedād avāṅmukhaḥ /",
    "GK21soksvppu:3933": " kaṣṭāḥ kulakhalīkārahetavo bata kustriyaḥ // SoKss_12,28.81 (Vet_21.81) //",
    "GK21soksvppu:3934": " tāvac ca tāmraliptītaḥ sa tasyāḥ patir āgamat /",
    "GK21soksvppu:3935": " sotkaṇṭho 'naṅgamañjaryā maṇivarmā pitur gṛhāt // SoKss_12,28.82 (Vet_21.82) //",
    "GK21soksvppu:3936": " sa śvāśuraṃ gṛhaṃ prāpya yathātattvam avetya tat /",
    "GK21soksvppu:3937": " bāṣpāndhalocano dhyāyaṃs tad evodyānam āyayau // SoKss_12,28.83 (Vet_21.83) //",
    "GK21soksvppu:3938": " tatra bhāryāṃ gatāsuṃ tāṃ dṛṣṭvānyasahitām api /",
    "GK21soksvppu:3939": " śokāgnijvalito rāgī sadyaḥ so 'pi jahāv asūn // SoKss_12,28.84 (Vet_21.84) //",
    "GK21soksvppu:3940": " tataḥ krandati tatrasthe jane kolāhalākulāḥ /",
    "GK21soksvppu:3941": " āyayur jñātavṛttāntāḥ paurāḥ sarve 'tra vismitāḥ // SoKss_12,28.85 (Vet_21.85) //",
    "GK21soksvppu:3942": " athātrānaṅgamañjaryāḥ pitrā pūrvāvatāritā /",
    "GK21soksvppu:3943": " devī saṃnihitā caṇḍī vijñaptābhūn nijair gaṇaiḥ // SoKss_12,28.86 (Vet_21.86) //",
    "GK21soksvppu:3944": " tvadākārapratiṣṭhākṛd arthadattaḥ sadaiṣa te /",
    "GK21soksvppu:3945": " bhakto vaṇik tad asyāsmin duḥkhe devi dayāṃ kuru // SoKss_12,28.87 (Vet_21.87) //",
    "GK21soksvppu:3946": " etad gaṇebhyaḥ śrutvā sā śaraṇyā śaṅkarapriyā /",
    "GK21soksvppu:3947": " śāntānaṅgās trayo 'py ete jīvantv iti samādiśat // SoKss_12,28.88 (Vet_21.88) //",
    "GK21soksvppu:3948": " atha sarve 'pi te suptapratibuddhā iva kṣaṇāt /",
    "GK21soksvppu:3949": " tatprasādāt samuttasthur jīvanto vītamanmathāḥ // SoKss_12,28.89 (Vet_21.89) //",
    "GK21soksvppu:3950": " tato dṛṣṭvā tad āścaryaṃ sānande sakale jane /",
    "GK21soksvppu:3951": " lajjānatamukhaḥ prāyāt svagṛhaṃ kamalākaraḥ // SoKss_12,28.90 (Vet_21.90) //",
    "GK21soksvppu:3952": " arthadatto 'pi tāṃ hrītām ādāyānaṅgamañjarīm /",
    "GK21soksvppu:3953": " sutāṃ svabhartṛsahitāṃ yayau baddhotsavo gṛhān // SoKss_12,28.91 (Vet_21.91) //",
    "GK21soksvppu:3954": " iti kathayitvā tasyāṃ rātrau mārge kathāṃ sa vetālaḥ /",
    "GK21soksvppu:3955": " nijagāda taṃ trivikramasenaṃ kṣoṇīpatiṃ bhūyaḥ // SoKss_12,28.92 (Vet_21.92) //",
    "GK21soksvppu:3956": " rājan kasya vadaiteṣv adhiko moho 'nurāgamūḍheṣu /",
    "GK21soksvppu:3957": " so 'tra ca pūrvoktas te śāpo jānan na ced vadasi // SoKss_12,28.93 (Vet_21.93) //",
    "GK21soksvppu:3958": " ity etad vetālāc chrutvā sa pratyuvāca taṃ nṛpatiḥ /",
    "GK21soksvppu:3959": " eteṣu rāgamūḍhaḥ pratibhāti mamādhikaḥ sa maṇivarmā // SoKss_12,28.94 (Vet_21.94) //",
    "GK21soksvppu:3960": " itarau hi tāv ubhāv api kālakramapakvamanmathāvasthau /",
    "GK21soksvppu:3961": " anyonasānurāgau yadi jīvitam ujjhataḥ sma tad bhavatu // SoKss_12,28.95 (Vet_21.95) //",
    "GK21soksvppu:3962": " maṇivarmā tv atimūḍho yo bhāryām anyapuruṣasaktamṛtām /",
    "GK21soksvppu:3963": " dṛṣṭvaiva kopakāle pratyuta raktaḥ śucāmucat prāṇān // SoKss_12,28.96 (Vet_21.96) //",
    "GK21soksvppu:3964": " iti gaditavataḥ sa tasya rājño",
    "GK21soksvppu:3965": " bata vetālapatiḥ punar jagāma /",
    "GK21soksvppu:3966": " nijam eva padaṃ tad aṃsapīṭhād",
    "GK21soksvppu:3967": " atha rājāpi tam anvagāt sa bhūyaḥ // SoKss_12,28.97 (Vet_21.97) //",
    "GK21soksvppu:3968": " navaviṃśas taraṅgaḥ /",
    "GK21soksvppu:3969": " tato rājā punar gatvā vetālaṃ śiṃśapāgrataḥ /",
    "GK21soksvppu:3970": " sa trivikramasenas taṃ prāpyāṃsāropitaṃ vyadhāt // SoKss_12,29.1 (Vet_22.1) //",
    "GK21soksvppu:3971": " āyāntaṃ taṃ ca rājānaṃ sa vetālo 'bravīt pathi /",
    "GK21soksvppu:3972": " rājan sādhuḥ susattvas tvaṃ tad apūrvāṃ kathāṃ śṛṇu // SoKss_12,29.2 (Vet_22.2) //",
    "GK21soksvppu:3973": " babhūva pūrvaṃ kusumapurākhyanagareśvaraḥ /",
    "GK21soksvppu:3974": " pṛthvītale 'smin dharaṇīvarāho nāma bhūpatiḥ // SoKss_12,29.3 (Vet_22.3) //",
    "GK21soksvppu:3975": " tasya brāhmaṇabhūyiṣṭhe rāṣṭre brahmasthalābhidhaḥ /",
    "GK21soksvppu:3976": " agrahāro 'bhavat tatra viṣṇusvāmīty abhūd dvijaḥ // SoKss_12,29.4 (Vet_22.4) //",
    "GK21soksvppu:3977": " tasyānurūpā bhāryābhūd yathā svāhā havir bhujaḥ /",
    "GK21soksvppu:3978": " tasyāṃ ca tasya catvāraḥ kramād utpedire sutāḥ // SoKss_12,29.5 (Vet_22.5) //",
    "GK21soksvppu:3979": " adhītavedeṣūtkrāntaśaiśaveṣu ca teṣu saḥ /",
    "GK21soksvppu:3980": " viṣṇusvāmī divaṃ prāyād bhāryayānugatas tayā // SoKss_12,29.6 (Vet_22.6) //",
    "GK21soksvppu:3981": " tatas te tatra tatputrāḥ sarve 'py ānāyya duḥsthitāḥ /",
    "GK21soksvppu:3982": " gotrajair hṛtasarvasvā mantrayāṃcakrire mithaḥ // SoKss_12,29.7 (Vet_22.7) //",
    "GK21soksvppu:3983": " nāstīha gatir asmākaṃ tad vrajāmo vayaṃ na kim /",
    "GK21soksvppu:3984": " ito mātāmahagṛhaṃ grāmaṃ yañjasthalābhidham // SoKss_12,29.8 (Vet_22.8) //",
    "GK21soksvppu:3985": " etad eva viniścitya prasthitā bhaikṣyabhojanāḥ /",
    "GK21soksvppu:3986": " mātāmahagṛhaṃ prāpus te 'tha tad bahubhir dinaiḥ // SoKss_12,29.9 (Vet_22.9) //",
    "GK21soksvppu:3987": " tatra mātāmahābhāvān mātulair dattasaṃśrayāḥ /",
    "GK21soksvppu:3988": " bhuñjānās tadgṛhe tasthuḥ svādhyāyābhyāsatatparāḥ // SoKss_12,29.10 (Vet_22.10) //",
    "GK21soksvppu:3989": " kālakramāc ca teṣāṃ te mātulānām akiṃcanāḥ /",
    "GK21soksvppu:3990": " avajñāpātratāṃ jagmur bhojanācchādanādiṣu // SoKss_12,29.11 (Vet_22.11) //",
    "GK21soksvppu:3991": " tataḥ svajanasaṃsphūrjadavamānahatātmanām /",
    "GK21soksvppu:3992": " teṣāṃ rahaḥ sacintānāṃ jyeṣṭho bhrātābravīd idam // SoKss_12,29.12 (Vet_22.12) //",
    "GK21soksvppu:3993": " bho bhrātaraḥ kiṃ kriyate sarvam āceṣṭate vidhiḥ /",
    "GK21soksvppu:3994": " na śakyaṃ puruṣasyeha kvacit kiṃcit kadācana // SoKss_12,29.13 (Vet_22.13) //",
    "GK21soksvppu:3995": " ahaṃ hy udvegato bhrāmyan prāpto 'dya pitṛkānane /",
    "GK21soksvppu:3996": " vipannasthitam adrākṣaṃ trastāṅgaṃ puruṣaṃ bhuvi // SoKss_12,29.14 (Vet_22.14) //",
    "GK21soksvppu:3997": " acintayaṃ ca dṛṣṭvā tam ahaṃ tāṃ spṛhayan gatim /",
    "GK21soksvppu:3998": " dhanyo 'yam evaṃ viśrānto duḥkhabhāraṃ vimucya yaḥ // SoKss_12,29.15 (Vet_22.15) //",
    "GK21soksvppu:3999": " iti saṃcintya tat kālaṃ kṛtvā maraṇaniścayam /",
    "GK21soksvppu:4000": " vṛkṣāgrasaṅginā pāśenātmānam udalambayam // SoKss_12,29.16 (Vet_22.16) //",
    "GK21soksvppu:4001": " yāvac ca me visaṃjñasya tadā niryānti nāsavaḥ /",
    "GK21soksvppu:4002": " tāvat truṭitapāśo 'tra patito 'smi mahītale // SoKss_12,29.17 (Vet_22.17) //",
    "GK21soksvppu:4003": " labdhasaṃjñaś ca kenāpi puṃsā kṣiprāt kṛpālunā /",
    "GK21soksvppu:4004": " āśvāsyamānam ātmānam apaśyaṃ paṭamārutaiḥ // SoKss_12,29.18 (Vet_22.18) //",
    "GK21soksvppu:4005": " sakhe kathaya vidvān apy evaṃ kaṃ prati khidyase /",
    "GK21soksvppu:4006": " sukhaṃ hi sukṛtād duḥkhaṃ duḥkṛtād eti nānyataḥ // SoKss_12,29.19 (Vet_22.19) //",
    "GK21soksvppu:4007": " duḥkhād yadi tavodvegaḥ sukṛtaṃ tat samācara /",
    "GK21soksvppu:4008": " kathaṃ tu nārakaṃ duḥkham ātmatyāgena vāñchasi // SoKss_12,29.20 (Vet_22.20) //",
    "GK21soksvppu:4009": " ity uktvā māṃ samāśvāsya sa ca kvāpi gataḥ pumān /",
    "GK21soksvppu:4010": " ahaṃ cehāgatas tyaktvā tādṛśaṃ maraṇodyamam // SoKss_12,29.21 (Vet_22.21) //",
    "GK21soksvppu:4011": " tad evaṃ necchati vidhau na martum api labhyate /",
    "GK21soksvppu:4012": " idānīṃ ca tanuṃ tīrthe tapasā dāhayāmy aham // SoKss_12,29.22 (Vet_22.22) //",
    "GK21soksvppu:4013": " yena nirdhanatāduḥkhabhāgī na syām ahaṃ punaḥ /",
    "GK21soksvppu:4014": " ity uktavantaṃ jyeṣṭhaṃ taṃ kaniṣṭhā bhrātaro 'bruvan // SoKss_12,29.23 (Vet_22.23) //",
    "GK21soksvppu:4015": " arthair vinā kathaṃ prājño 'py ārya duḥkena bādhyase /",
    "GK21soksvppu:4016": " kiṃ na vetsi yad arthānāṃ śaradabhracalā gatiḥ // SoKss_12,29.24 (Vet_22.24) //",
    "GK21soksvppu:4017": " āhṛtya rakṣyamāṇāpi yatnenāntavirāgiṇī /",
    "GK21soksvppu:4018": " asanmaitrī ca veśyā ca śrīś ca kasya kadā sthirā // SoKss_12,29.25 (Vet_22.25) //",
    "GK21soksvppu:4019": " tad udyogena sa guṇaḥ ko 'py upārjyo manasvinā /",
    "GK21soksvppu:4020": " ānīyante haṭād baddhvā yenārthahariṇā muhuḥ // SoKss_12,29.26 (Vet_22.26) //",
    "GK21soksvppu:4021": " ity ukto bhrātṛbhir dhairyaṃ kṣaṇāj jyeṣṭho 'valambya saḥ /",
    "GK21soksvppu:4022": " uvāca ko guṇas tādṛgarjanīyo bhaved iti // SoKss_12,29.27 (Vet_22.27) //",
    "GK21soksvppu:4023": " tato vicitya sarve te vadanti sma parasparam /",
    "GK21soksvppu:4024": " vicintya pṛthvīṃ vijñānaṃ kiṃcic chikṣāmahe vayam // SoKss_12,29.28 (Vet_22.28) //",
    "GK21soksvppu:4025": " niścityaitac ca saṃketasthānam uktvā samāgame /",
    "GK21soksvppu:4026": " ekaikaśas te catvāraś catasraḥ prayayur diśaḥ // SoKss_12,29.29 (Vet_22.29) //",
    "GK21soksvppu:4027": " yāti kāle ca militās te saṃketaniketane /",
    "GK21soksvppu:4028": " kiṃ kena śikṣitam iti bhrātaro 'nyonyam abruvan // SoKss_12,29.30 (Vet_22.30) //",
    "GK21soksvppu:4029": " athātraiko 'bravīd īdṛg vijñānaṃ śikṣitaṃ mayā /",
    "GK21soksvppu:4030": " yenāsthiśakalaṃ prāpya prāṇino yasya kasyacit // SoKss_12,29.31 (Vet_22.31) //",
    "GK21soksvppu:4031": " utpādayāmy ahaṃ tasmin māṃsaṃ taducitaṃ kṣaṇāt /",
    "GK21soksvppu:4032": " etat tasya vacaḥ śrutvā dvitīyas teṣv abhāṣata // SoKss_12,29.32 (Vet_22.32) //",
    "GK21soksvppu:4033": " ahaṃ tatraiva saṃjātamāṃse 'sthiśakale kila /",
    "GK21soksvppu:4034": " jāne janayituṃ lomatvacaṃ tatprāṇisaṃbhavi // SoKss_12,29.33 (Vet_22.33) //",
    "GK21soksvppu:4035": " tatas tṛtīyo 'py avadaj jāne tatraiva cāsmy aham /",
    "GK21soksvppu:4036": " tatprānyavayavān sraṣṭuṃ jātatvaṅmāṃsalomani // SoKss_12,29.34 (Vet_22.34) //",
    "GK21soksvppu:4037": " caturthaś ca tato 'vādīd utpannāvayavākṛtim /",
    "GK21soksvppu:4038": " tam eva prāṇinaṃ prānair yuktaṃ kartum avaimy aham // SoKss_12,29.35 (Vet_22.35) //",
    "GK21soksvppu:4039": " evam uktvā mithaḥ svasvavijñānaprathanāya te /",
    "GK21soksvppu:4040": " catvāro 'py asthikhaṇḍāya prayayur bhrātaro 'ṭavīm // SoKss_12,29.36 (Vet_22.36) //",
    "GK21soksvppu:4041": " tatra siṃhasya te prāpur asthikhaṇḍaṃ vidher vaśāt /",
    "GK21soksvppu:4042": " avijñātaviśeṣāś ca gṛhnanti sma tathaiva tat // SoKss_12,29.37 (Vet_22.37) //",
    "GK21soksvppu:4043": " ekaś ca tat samucitais tato māṃsair ayojayat /",
    "GK21soksvppu:4044": " dvitīyo 'janayat tasya tadvat tvaglomasaṃhatīḥ // SoKss_12,29.38 (Vet_22.38) //",
    "GK21soksvppu:4045": " tṛtīyaś cākhilair aṅgais tadyogyais tad apūrayat /",
    "GK21soksvppu:4046": " caturthaś ca dadau tasya siṃhībhūtasya jīvitam // SoKss_12,29.39 (Vet_22.39) //",
    "GK21soksvppu:4047": " udatiṣṭhad athoddhūtasaṭābhāro 'tibhairavaḥ /",
    "GK21soksvppu:4048": " sa daṃṣṭrāsaṃkaṭamukhaḥ siṃhaḥ kharanakhāṅkuśaḥ // SoKss_12,29.40 (Vet_22.40) //",
    "GK21soksvppu:4049": " dhāvitvā ca svanirmātṝṃs tān eva caturo 'pi saḥ /",
    "GK21soksvppu:4050": " avadhīt kesarī tṛpto viveśa ca vanaṃ tataḥ // SoKss_12,29.41 (Vet_22.41) //",
    "GK21soksvppu:4051": " evaṃ te siṃhanirmāṇadoṣān naṣṭā dvijātayaḥ /",
    "GK21soksvppu:4052": " duṣṭaṃ hi jantum utthāpya kasyātmani sukhaṃ bhavet // SoKss_12,29.42 (Vet_22.42) //",
    "GK21soksvppu:4053": " itthaṃ copārjito yatnād guṇo 'pi vidhure vidhau /",
    "GK21soksvppu:4054": " saṃpattaye na na paraṃ jāyate tu vipattaye // SoKss_12,29.43 (Vet_22.43) //",
    "GK21soksvppu:4055": " mūle hy avikṛte daive sikte prajñānavāriṇā /",
    "GK21soksvppu:4056": " nayālavālaḥ phalati prāyaḥ pauruṣapādapaḥ // SoKss_12,29.44 (Vet_22.44) //",
    "GK21soksvppu:4057": " iti tasyāṃ niśi mārge vetālenāṃsataḥ kathāṃ tena /",
    "GK21soksvppu:4058": " ākhyāya sa trivikramaseno rājā punar jagade // SoKss_12,29.45 (Vet_22.45) //",
    "GK21soksvppu:4059": " rājaṃs teṣv aparādhyati caturṣu kas tatra siṃhanirmāṇe /",
    "GK21soksvppu:4060": " yan nyavadhīt tatkḷpto vada samayaḥ so 'tra pūrvas te // SoKss_12,29.46 (Vet_22.46) //",
    "GK21soksvppu:4061": " iti vetālāc chrutvā rājā so 'cintayad vimaunasya /",
    "GK21soksvppu:4062": " icchati gantum ayaṃ me yātv āneṣyāmy amuṃ bhūyaḥ // SoKss_12,29.47 (Vet_22.47) //",
    "GK21soksvppu:4063": " iti hṛdi niścitya sa taṃ mahīpatiḥ pratyuvāca vetālam /",
    "GK21soksvppu:4064": " yas tasya jīvadāyī siṃhasya sa pāpabhāk teṣu // SoKss_12,29.48 (Vet_22.48) //",
    "GK21soksvppu:4065": " prāṇiviśeṣam abuddhvā māṃsatvaglomagātranirmāṇam /",
    "GK21soksvppu:4066": " yuktibalāt tu kṛtaṃ yais teṣāṃ doṣo 'sti nājñānāt // SoKss_12,29.49 (Vet_22.49) //",
    "GK21soksvppu:4067": " yena tu siṃhākāraṃ dṛṣṭvā vidyāprakāśanotkena /",
    "GK21soksvppu:4068": " prāṇās tasya vitīrṇās tena kṛtā brahmahatyās tāḥ // SoKss_12,29.50 (Vet_22.50) //",
    "GK21soksvppu:4069": " etat sa rājño vacanaṃ niśamya",
    "GK21soksvppu:4070": " svadhāma vetālavaro jagāma /",
    "GK21soksvppu:4071": " tasyāṃsatas tat puna eva māyī",
    "GK21soksvppu:4072": " rājāpi taṃ so 'nusasāra bhūyaḥ // SoKss_12,29.51 (Vet_22.51) //",
    "GK21soksvppu:4073": " triṃśas taraṅgaḥ /",
    "GK21soksvppu:4074": " tato gatvā punaḥ prāpa śiṃśapāpādapāt tataḥ /",
    "GK21soksvppu:4075": " sa trivikramasenas taṃ vetālaṃ rājasattamaḥ // SoKss_12,30.1 (Vet_23.1) //",
    "GK21soksvppu:4076": " skandhe kṛtvā ca taṃ maunī darśitānekavaikṛtam /",
    "GK21soksvppu:4077": " yāvat pratiṣṭhate tāvat sa vetālas tam abravīt // SoKss_12,30.2 (Vet_23.2) //",
    "GK21soksvppu:4078": " rājann akārye 'py etasmin durvāro 'yaṃ grahas tava /",
    "GK21soksvppu:4079": " tat te śramavinodāya kathayāmi kathāṃ śṛṇu // SoKss_12,30.3 (Vet_23.3) //",
    "GK21soksvppu:4080": " āsīt kaliṅgaviṣaye nāmnā śobhāvatī purī /",
    "GK21soksvppu:4081": " divīva śakranagarī vasatiḥ śubhakarmaṇām // SoKss_12,30.4 (Vet_23.4) //",
    "GK21soksvppu:4082": " yāṃ pradyumna ivaiśvaryavīryātiśayaviśrutaḥ /",
    "GK21soksvppu:4083": " pradyumnanāmā nṛpatiḥ śaśāsorjitaśāsanaḥ // SoKss_12,30.5 (Vet_23.5) //",
    "GK21soksvppu:4084": " guṇāpakarṣaś cāpeṣu murajeṣu karāhatiḥ /",
    "GK21soksvppu:4085": " yugeṣv aśrūyata kalir yasyāṃ prajñāsu tīkṣṇatā // SoKss_12,30.6 (Vet_23.6) //",
    "GK21soksvppu:4086": " ekadeśe puras tasyā nṛpeṇa pratipāditaḥ /",
    "GK21soksvppu:4087": " yajñasthalābhidhāno 'bhūd agrahāro bahudvijaḥ // SoKss_12,30.7 (Vet_23.7) //",
    "GK21soksvppu:4088": " tatrāsīd yajñasomākhyo brāhmaṇo vedapāragaḥ /",
    "GK21soksvppu:4089": " mahādhano 'gnihotrī ca pūjitātithidevataḥ // SoKss_12,30.8 (Vet_23.8) //",
    "GK21soksvppu:4090": " tasya vyatīte tāruṇye manorathaśataiḥ sutaḥ /",
    "GK21soksvppu:4091": " bhāryāyām anurūpāyām eka evodapadyata // SoKss_12,30.9 (Vet_23.9) //",
    "GK21soksvppu:4092": " vavṛdhe ca pituḥ so 'sya gṛhe bālaḥ sulakṣaṇaḥ /",
    "GK21soksvppu:4093": " kṛtābhidhāno vidhivad devasoma iti dvijaiḥ // SoKss_12,30.10 (Vet_23.10) //",
    "GK21soksvppu:4094": " prāptaṣoḍaśavarṣaś ca sa vidyāvinayādibhiḥ /",
    "GK21soksvppu:4095": " āvarjitajano 'kasmāj jvareṇa prāpa pañcatām // SoKss_12,30.11 (Vet_23.11) //",
    "GK21soksvppu:4096": " tataḥ parāsuṃ snehāt tam āśliṣya saha bhāryayā /",
    "GK21soksvppu:4097": " yajñasenaḥ pitā śocan na dāhāya jahau ciram // SoKss_12,30.12 (Vet_23.12) //",
    "GK21soksvppu:4098": " brahman saṃsāragandharvanagarasya na vetsi kim /",
    "GK21soksvppu:4099": " parāvarajño 'pi gatiṃ vāribudbudabhaṅgurām // SoKss_12,30.13 (Vet_23.13) //",
    "GK21soksvppu:4100": " ye sainyaiḥ pūritadharā harmyapṛṣṭheṣu hāriṣu /",
    "GK21soksvppu:4101": " lasatsaṃgītanādeṣu ratnaparyaṅkavartinaḥ // SoKss_12,30.14 (Vet_23.14) //",
    "GK21soksvppu:4102": " śrīkhaṇḍadravaliptāṅgā varastrīparivāritāḥ /",
    "GK21soksvppu:4103": " vyalasann amaraṃmanyā bhūloke 'smin narādhipāḥ // SoKss_12,30.15 (Vet_23.15) //",
    "GK21soksvppu:4104": " te 'py ekakāḥ śmaśāneṣu rudatpretānuyāyiṣu /",
    "GK21soksvppu:4105": " citādhiśayino yatra jagdhāḥ kravyātkṛśānubhiḥ // SoKss_12,30.16 (Vet_23.16) //",
    "GK21soksvppu:4106": " śivābhir valitopāntāḥ kālena kavalīkṛtāḥ /",
    "GK21soksvppu:4107": " na roddhuṃ śakitāḥ kaiścit tatrānyeṣāṃ kathaiva kā // SoKss_12,30.17 (Vet_23.17) //",
    "GK21soksvppu:4108": " tad etaṃ pretam āśliṣya vidvan vada karoṣi kim /",
    "GK21soksvppu:4109": " ityādy abodhayan vṛddhā militās taṃ dvijaṃ tataḥ // SoKss_12,30.18 (Vet_23.18) //",
    "GK21soksvppu:4110": " tatas tena kathaṃcit taṃ muktam āropya tatsutam /",
    "GK21soksvppu:4111": " śibikāyāṃ gataprāṇaṃ kṛtapretaprasādhanam // SoKss_12,30.19 (Vet_23.19) //",
    "GK21soksvppu:4112": " bāndhavā vaiśasodaśrumiladbandhujanānvitāḥ /",
    "GK21soksvppu:4113": " śmaśānaṃ prāpayāmāsuḥ kolāhalasamākulāḥ // SoKss_12,30.20 (Vet_23.20) //",
    "GK21soksvppu:4114": " atrāntare ca tatrāsīc chmaśāne ko'pi tāpasaḥ /",
    "GK21soksvppu:4115": " vṛddhaḥ pāśupato yogī maṭhikāyāṃ kṛtasthitiḥ // SoKss_12,30.21 (Vet_23.21) //",
    "GK21soksvppu:4116": " vayasā tapasā cātibhūyasā sukṛśāṃ tanum /",
    "GK21soksvppu:4117": " bibhrāṇo bhaṅgabhītyeva sirābhiḥ pariveṣṭitam // SoKss_12,30.22 (Vet_23.22) //",
    "GK21soksvppu:4118": " nāmnā vāmaśivo bhasmapāṇḍuromāvṛtākṛtiḥ /",
    "GK21soksvppu:4119": " vidyutpiṅgajaṭājūṭo maheśvara ivāparaḥ // SoKss_12,30.23 (Vet_23.23) //",
    "GK21soksvppu:4120": " sa tāpaso 'tra tat kālaṃ dattopālambhakheditam /",
    "GK21soksvppu:4121": " mūrkhaṃ śaṭhaṃ dhyānayogādyavaliptam ahaṃkṛtam // SoKss_12,30.24 (Vet_23.24) //",
    "GK21soksvppu:4122": " bhikṣāphalavratadharaṃ śiṣyam antikavāsinam /",
    "GK21soksvppu:4123": " jagāda dūrāc chrutvā taṃ janakolāhalaṃ bahiḥ // SoKss_12,30.25 (Vet_23.25) //",
    "GK21soksvppu:4124": " uttiṣṭha gatvātra bahir vijñāyāgaccha satvaram /",
    "GK21soksvppu:4125": " kuto 'trāśrutapūrvo 'yaṃ śmaśāne tumulāravaḥ // SoKss_12,30.26 (Vet_23.26) //",
    "GK21soksvppu:4126": " ity ukte guruṇā tena sa śiṣyaḥ pratyuvāca tam /",
    "GK21soksvppu:4127": " nāhaṃ yāmi svayaṃ yāhi bhikṣāvelā hy apaiti me // SoKss_12,30.27 (Vet_23.27) //",
    "GK21soksvppu:4128": " tac chrutvovāca sa gurur dhiṅ mūrkhodaratatpara /",
    "GK21soksvppu:4129": " ahno 'rdhaprahare yāte bhikṣāvelātra kā tava // SoKss_12,30.28 (Vet_23.28) //",
    "GK21soksvppu:4130": " śrutvaivaitat sa taṃ kruddhaḥ kuśiṣyaḥ prāha tāpasam /",
    "GK21soksvppu:4131": " dhig jarājīrṇa nāhaṃ te śiṣyo na tvaṃ gurur mama // SoKss_12,30.29 (Vet_23.29) //",
    "GK21soksvppu:4132": " aham anyatra yāsyāmi vaha pātrīm imāṃ svayam /",
    "GK21soksvppu:4133": " ity uktvotthāya sa prāyāt tyaktvāgre daṇḍakuṇḍikām // SoKss_12,30.30 (Vet_23.30) //",
    "GK21soksvppu:4134": " vihasann atha nirgatya maṭhikāyāḥ sa tāpasaḥ /",
    "GK21soksvppu:4135": " tatrāgād yatra dāhārtham ānītaḥ sa dvijārbhakaḥ // SoKss_12,30.31 (Vet_23.31) //",
    "GK21soksvppu:4136": " dṛṣṭvā ca taṃ janatayā śocyamānāgryayauvanam /",
    "GK21soksvppu:4137": " yogī praveṣṭuṃ taddehaṃ matiṃ cakre jarārditaḥ // SoKss_12,30.32 (Vet_23.32) //",
    "GK21soksvppu:4138": " gatvā ca drutam ekānte muktakaṇṭhaṃ prarudya ca /",
    "GK21soksvppu:4139": " nanarta sa tataḥ kṣipram aṅgahārair yathocitaiḥ // SoKss_12,30.33 (Vet_23.33) //",
    "GK21soksvppu:4140": " tato viveśa yogāt tad dvijaputrakalevaram /",
    "GK21soksvppu:4141": " kṣaṇāt sa svatanuṃ tyaktvā tapasvī yauvanecchayā // SoKss_12,30.34 (Vet_23.34) //",
    "GK21soksvppu:4142": " tat kṣaṇaṃ racitāyāṃ ca citāyāṃ sahasaiva saḥ /",
    "GK21soksvppu:4143": " labdhajīvo dvijayuvā prottasthau kṛtajṛmbhikaḥ // SoKss_12,30.35 (Vet_23.35) //",
    "GK21soksvppu:4144": " tad dṛṣṭvā bandhuvargasya diṣṭyā jīvati jīvati /",
    "GK21soksvppu:4145": " ity udbabhūva nādo 'tra nikhilasya janasya ca // SoKss_12,30.36 (Vet_23.36) //",
    "GK21soksvppu:4146": " athāmokṣyan vrataṃ sarvān mṛṣā yogesvaraḥ sa tān /",
    "GK21soksvppu:4147": " vipraputraśarīrāntaḥpraviṣṭas tāpaso 'bravīt // SoKss_12,30.37 (Vet_23.37) //",
    "GK21soksvppu:4148": " lokāntaragatasyādya mahāpāśupatavratam /",
    "GK21soksvppu:4149": " grāhyaṃ sākṣān mamābhāṣya dattaṃ śarveṇa jīvitam // SoKss_12,30.38 (Vet_23.38) //",
    "GK21soksvppu:4150": " adhunaiva ca dhāryaṃ tad gatvaikānte vrataṃ mayā /",
    "GK21soksvppu:4151": " jīvitaṃ me 'nyathā nāsti tad yūyaṃ yāta yāmy aham // SoKss_12,30.39 (Vet_23.39) //",
    "GK21soksvppu:4152": " iti sarvān sa tatrasthān saṃbodhya dṛḍhaniścayaḥ /",
    "GK21soksvppu:4153": " svagṛhān preṣayāmāsa harṣaśokākulān vratī // SoKss_12,30.40 (Vet_23.40) //",
    "GK21soksvppu:4154": " svayaṃ ca gatvā śvabhre tat kṣiptvā pūrvakalevaram /",
    "GK21soksvppu:4155": " āttavrato mahāyogī yuvībhūto 'nyato yayau // SoKss_12,30.41 (Vet_23.41) //",
    "GK21soksvppu:4156": " iti vyākhyāya vetālaḥ kathāṃ niśi tadā pathi /",
    "GK21soksvppu:4157": " taṃ trivikramasenaṃ sa rājānaṃ punar abravīt // SoKss_12,30.42 (Vet_23.42) //",
    "GK21soksvppu:4158": " rājan brūhi sa yogīndraḥ kasmāt parapure vasan /",
    "GK21soksvppu:4159": " praruroda nanartātha kautukaṃ mahad atra me // SoKss_12,30.43 (Vet_23.43) //",
    "GK21soksvppu:4160": " iti vetālataḥ śrutvā śāpaśaṅkī sa bhūpatiḥ /",
    "GK21soksvppu:4161": " vimucya maunam evaṃ tam avādīd dhīmatāṃ varaḥ // SoKss_12,30.44 (Vet_23.44) //",
    "GK21soksvppu:4162": " śṛṇu tatra babhūvāsya yo 'bhiprāyas tapasvinaḥ /",
    "GK21soksvppu:4163": " saha vṛddhaṃ cirāyedaṃ śarīraṃ siddhisādhanam // SoKss_12,30.45 (Vet_23.45) //",
    "GK21soksvppu:4164": " pitṛbhyāṃ lālitaṃ bālye tyajāmy adyeti duḥkhitaḥ /",
    "GK21soksvppu:4165": " sa jarat tāpaso 'rodīd dehasneho hi dustyajaḥ // SoKss_12,30.46 (Vet_23.46) //",
    "GK21soksvppu:4166": " navaṃ dehaṃ pravekṣyāmi sādhayiṣyāmy ato 'dhikam /",
    "GK21soksvppu:4167": " iti harṣād anṛtyac ca kasya neṣṭaṃ hi yauvanam // SoKss_12,30.47 (Vet_23.47) //",
    "GK21soksvppu:4168": " etat tasya vaco niśamya nṛpater aṃsat sa bhūyo 'py agād",
    "GK21soksvppu:4169": " vetālo mṛtapūruṣāntaragatas taṃ śiṃśapāpādapam /",
    "GK21soksvppu:4170": " rājā so 'pi tam anvadhāvad adhikotsāhaḥ punaḥ prepsayā",
    "GK21soksvppu:4171": " kalpānte 'py acalaṃ kulādrivijayi sthairyaṃ hi dhīrātmanām // SoKss_12,30.48 (Vet_23.48) //",
    "GK21soksvppu:4172": " ekatriṃśas taraṅgaḥ /",
    "GK21soksvppu:4173": " tatas tāṃ timiraśyāmāṃ citāgnijvalitekṣaṇām /",
    "GK21soksvppu:4174": " smaśāne bhīṣaṇe tasmin vīro rajanirākṣasīm // SoKss_12,31.1 (Vet_24.1) //",
    "GK21soksvppu:4175": " ghorām agaṇayan rājā gatvā tāṃ śiṃśapāṃ punaḥ /",
    "GK21soksvppu:4176": " sa trivikramasenas taṃ tasyā vetālam ādade // SoKss_12,31.2 (Vet_24.2) //",
    "GK21soksvppu:4177": " skandhe kṛtvā ca taṃ yāvat prakrāmati sa pūrvavat /",
    "GK21soksvppu:4178": " tāvad bhūyaḥ sa vetālo naradevam uvāca tam // SoKss_12,31.3 (Vet_24.3) //",
    "GK21soksvppu:4179": " bho rājann aham udvigno na punas tvaṃ gatāgataiḥ /",
    "GK21soksvppu:4180": " tad ekaṃ me mahāpraśnam imaṃ kathayataḥ śṛṇu // SoKss_12,31.4 (Vet_24.4) //",
    "GK21soksvppu:4181": " āsīn māṇḍalikaḥ ko'pi nṛpatir dakṣiṇāpathe /",
    "GK21soksvppu:4182": " dharmābhidhāno dhaureyaḥ sādhūnāṃ bahugotrajaḥ // SoKss_12,31.5 (Vet_24.5) //",
    "GK21soksvppu:4183": " tasya candravatīnāma bhāryā mālavadeśajā /",
    "GK21soksvppu:4184": " abhūn mahākulotpannā varastrīmaulimālikā // SoKss_12,31.6 (Vet_24.6) //",
    "GK21soksvppu:4185": " tasyāṃ ca tasya bhāryāyāṃ bhūpater udapadyata /",
    "GK21soksvppu:4186": " ekaiva lāvaṇyavatī nāmānvarthābhidhā sutā // SoKss_12,31.7 (Vet_24.7) //",
    "GK21soksvppu:4187": " pradeyāyāṃ ca tasyāṃ sa sutāyāṃ dharmabhūpatiḥ /",
    "GK21soksvppu:4188": " unmūlito 'bhūn militair dāyādai rāṣṭrabhedibhiḥ // SoKss_12,31.8 (Vet_24.8) //",
    "GK21soksvppu:4189": " tataḥ palāyya niragāt sa deśād bhāryayā saha /",
    "GK21soksvppu:4190": " duhitrā ca tayā rātrav āttasadratnasaṃcayaḥ // SoKss_12,31.9 (Vet_24.9) //",
    "GK21soksvppu:4191": " mālavaṃ prati ca svairaṃ prasthitaḥ śvaśurāspadam /",
    "GK21soksvppu:4192": " vindhyāṭavīṃ tayā rātryā prāpa bhāryāsutāyutaḥ // SoKss_12,31.10 (Vet_24.10) //",
    "GK21soksvppu:4193": " tasyāṃ praviṣṭasyodaśrur ivāvaśyāyaśīkaraiḥ /",
    "GK21soksvppu:4194": " niśānuyātrāṃ dattveva yayau tasya mahīkṣitaḥ // SoKss_12,31.11 (Vet_24.11) //",
    "GK21soksvppu:4195": " ārurohātha pūrvādrim utkṣiptāgrakaro raviḥ /",
    "GK21soksvppu:4196": " mā gāś caurāṭavīm etām iti taṃ vārayann iva // SoKss_12,31.12 (Vet_24.12) //",
    "GK21soksvppu:4197": " tato 'tra sasutājāniḥ kṣatāṅghriḥ kuśakaṇṭakaiḥ /",
    "GK21soksvppu:4198": " padātiḥ sa nṛpo gacchan bhillānāṃ prāpa pallikām // SoKss_12,31.13 (Vet_24.13) //",
    "GK21soksvppu:4199": " pareṣāṃ prāṇasarvasvahāribhiḥ puṃbhir āvṛtām /",
    "GK21soksvppu:4200": " varjitāṃ dhārmikair durgāṃ kṛtāntanagarīm iva // SoKss_12,31.14 (Vet_24.14) //",
    "GK21soksvppu:4201": " tatra dṛṣṭvaiva taṃ dūrāt savastrābharaṇaṃ nṛpam /",
    "GK21soksvppu:4202": " moṣituṃ bahavo 'dhāvañ śabarā vividhāyudhāḥ // SoKss_12,31.15 (Vet_24.15) //",
    "GK21soksvppu:4203": " tān vilokya sutābhārye rājā dharmo jagāda saḥ /",
    "GK21soksvppu:4204": " purā spṛśanti vāṃ mlecchās tad ito viśataṃ vanam // SoKss_12,31.16 (Vet_24.16) //",
    "GK21soksvppu:4205": " iti rājñoditā rajñī vanamadhyaṃ viveśa sā /",
    "GK21soksvppu:4206": " lāvaṇyavatyā sutayā sārdhaṃ candravatī bhayāt // SoKss_12,31.17 (Vet_24.17) //",
    "GK21soksvppu:4207": " rājāpy abhimukhāyātān khaḍgacarmadharo 'tra saḥ /",
    "GK21soksvppu:4208": " avadhīt tān bahūñ śūraḥ śabarāñ śaravartiṇaḥ // SoKss_12,31.18 (Vet_24.18) //",
    "GK21soksvppu:4209": " tatas tenākhilā pallī patyājñaptā nipatya tam /",
    "GK21soksvppu:4210": " prahārakṣatacarmāṇam avadhīn nṛpam ekakam // SoKss_12,31.19 (Vet_24.19) //",
    "GK21soksvppu:4211": " gṛhītābharaṇe yāte dasyusainye vilokya tam /",
    "GK21soksvppu:4212": " bhartāraṃ nihataṃ dūrād vanagulmāntarasthitā // SoKss_12,31.20 (Vet_24.20) //",
    "GK21soksvppu:4213": " rājñī candravatī sātra duhitrā saha vihvalā /",
    "GK21soksvppu:4214": " palāyamānā gahanaṃ dūram anvag agād vanam // SoKss_12,31.21 (Vet_24.21) //",
    "GK21soksvppu:4215": " tatra madhyāhnatāpārtāsv iva mūlāni śākhinām /",
    "GK21soksvppu:4216": " chāyāsv api praviṣṭāsu śiśirāṇi sahādhvagaiḥ // SoKss_12,31.22 (Vet_24.22) //",
    "GK21soksvppu:4217": " ekadeśe 'bjasarasas tīre 'śokataros tale /",
    "GK21soksvppu:4218": " śokārtā rudatī śrāntā sasutā samupāviśat // SoKss_12,31.23 (Vet_24.23) //",
    "GK21soksvppu:4219": " tāvat tad vanam abhyarṇanivāsī mṛgayākṛte /",
    "GK21soksvppu:4220": " mahāmanuṣyaḥ ko 'py āgād aśvārūḍhaḥ saputrakaḥ // SoKss_12,31.24 (Vet_24.24) //",
    "GK21soksvppu:4221": " sa caṇḍasiṃhanāmā taṃ putraṃ siṃhaparākramam /",
    "GK21soksvppu:4222": " uvāca dṛṣṭvātra tayoḥ pāṃsūtthe padapaddhatī // SoKss_12,31.25 (Vet_24.25) //",
    "GK21soksvppu:4223": " ete surekhe subhage anusṛtyāpnuvo yadi /",
    "GK21soksvppu:4224": " strīyau te tat tayor ekāṃ svīkuruṣva yathāruci // SoKss_12,31.26 (Vet_24.26) //",
    "GK21soksvppu:4225": " ity uktavantaṃ taṃ smāha putraḥ siṃhaparākramaḥ /",
    "GK21soksvppu:4226": " yasyāḥ sūkṣmāv imau pādau sā bhāryā pratibhāti me // SoKss_12,31.27 (Vet_24.27) //",
    "GK21soksvppu:4227": " sā hi svalpavayā nūnaṃ jāne samucitā mama /",
    "GK21soksvppu:4228": " bṛhatpādā tu yogyeyam etajjyeṣṭhavayās tava // SoKss_12,31.28 (Vet_24.28) //",
    "GK21soksvppu:4229": " iti sūnor vacaḥ śrutvā caṇḍasiṃho jagāda tam /",
    "GK21soksvppu:4230": " kaiṣā kathā bhavanmātā pratyagraṃ hi gatā divam // SoKss_12,31.29 (Vet_24.29) //",
    "GK21soksvppu:4231": " tādṛśe sukalatre ca gate kānyatra vāsanā /",
    "GK21soksvppu:4232": " tac chrutvā so 'pi putras taṃ caṇḍasiṃham abhāṣata // SoKss_12,31.30 (Vet_24.30) //",
    "GK21soksvppu:4233": " tāta maivam abhāryaṃ hi śūnyaṃ gṛhapater gṛham /",
    "GK21soksvppu:4234": " anyac ca mūladevoktā gāthā kiṃ na śrutā tvayā // SoKss_12,31.31 (Vet_24.31) //",
    "GK21soksvppu:4235": " yatra ghanastanajaghanā nāste mārgāvalokinī kāntā /",
    "GK21soksvppu:4236": " ajaḍaḥ kas tad anigaḍaṃ praviśati gṛhasaṃjñakaṃ durgam // SoKss_12,31.32 (Vet_24.32) //",
    "GK21soksvppu:4237": " taj jīvitena me tāta śāpito 'si na tāṃ yadi /",
    "GK21soksvppu:4238": " dvitīyāṃ madabhīṣṭāyāṃ bhāryārthe svīkarīṣyasi // SoKss_12,31.33 (Vet_24.33) //",
    "GK21soksvppu:4239": " etat putravacaḥ śrutvā pratipadya ca tatsakhaḥ /",
    "GK21soksvppu:4240": " sa caṇḍasiṃho 'nusaran padapaṅktiṃ śanair yayau // SoKss_12,31.34 (Vet_24.34) //",
    "GK21soksvppu:4241": " prāpya tac ca saraḥsthānaṃ muktātāraughamaṇḍitām /",
    "GK21soksvppu:4242": " śyāmāṃ candravatīṃ rājñīṃ tāṃ dadarśāvabhāsitām // SoKss_12,31.35 (Vet_24.35) //",
    "GK21soksvppu:4243": " lāvaṇyavatyā sutayā jyotsnayevāvadātayā /",
    "GK21soksvppu:4244": " naiśīṃ dyām iva madhyāhne tarucchāyām upāśritām // SoKss_12,31.36 (Vet_24.36) //",
    "GK21soksvppu:4245": " upāyayau ca putreṇa sākaṃ tāṃ sa sakautukaḥ /",
    "GK21soksvppu:4246": " sāpi dṛṣṭvā tam uttasthau vitrastā cauraśaṅkinī // SoKss_12,31.37 (Vet_24.37) //",
    "GK21soksvppu:4247": " alaṃ trāsena nāmbaitau caurau saumyākṛtī imau /",
    "GK21soksvppu:4248": " suveṣau kaucid ākheṭakṛte nūnam ihāgatau // SoKss_12,31.38 (Vet_24.38) //",
    "GK21soksvppu:4249": " ity uktā sutayā rājñī yāvad dolāyate 'tra sā /",
    "GK21soksvppu:4250": " tāvad aśvāvatīrṇas te caṇḍasiṃho 'bravīd ubhe // SoKss_12,31.39 (Vet_24.39) //",
    "GK21soksvppu:4251": " kiṃ saṃbhrameṇa vām āvāṃ praṇayād draṣṭum āgatau /",
    "GK21soksvppu:4252": " tad visvasya nirātaṅke vadataṃ ke yuvām iti // SoKss_12,31.40 (Vet_24.40) //",
    "GK21soksvppu:4253": " haranetrānalajvālādagdhamanmathaduḥsthite /",
    "GK21soksvppu:4254": " ratiprītī ivāraṇyam idam evam upāgate // SoKss_12,31.41 (Vet_24.41) //",
    "GK21soksvppu:4255": " praviṣṭe sthaḥ kathaṃ ceha bata nirmānuṣe vane /",
    "GK21soksvppu:4256": " ratnaprāsādavāsārham idaṃ hi yuvayor vapuḥ // SoKss_12,31.42 (Vet_24.42) //",
    "GK21soksvppu:4257": " kathaṃ varāṅganotsaṅgayogyau kaṇṭakinīm imām /",
    "GK21soksvppu:4258": " bhuvaṃ vāṃ caraṇau bhrāntāv iti nau manasi vyathā // SoKss_12,31.43 (Vet_24.43) //",
    "GK21soksvppu:4259": " eṣā ca citraṃ yuvayoḥ patantī dhūlir ānane /",
    "GK21soksvppu:4260": " vātoddhūtā hatacchāyam āvayoḥ kurute mukham // SoKss_12,31.44 (Vet_24.44) //",
    "GK21soksvppu:4261": " bhavatyor eṣa cāṅge 'smin nipatan puṣpapeśale /",
    "GK21soksvppu:4262": " kiraṇoṣmā dahaty asmān uccaṇḍaś caṇḍadīdhiteḥ // SoKss_12,31.45 (Vet_24.45) //",
    "GK21soksvppu:4263": " tad brūtam ātmavṛttāntaṃ dūyate hṛdayaṃ hi naḥ /",
    "GK21soksvppu:4264": " draṣṭuṃ na śaknumo 'raṇye sthitiṃ vāṃ svāpadāvṛte // SoKss_12,31.46 (Vet_24.46) //",
    "GK21soksvppu:4265": " ity ukte caṇḍasiṃhena rājñī niḥsvasya sā śanaiḥ /",
    "GK21soksvppu:4266": " lajjāśokākulā tasmai svaṃ vṛttāntam avarṇayat // SoKss_12,31.47 (Vet_24.47) //",
    "GK21soksvppu:4267": " tato niḥsvāmikāṃ matvā tām āśvāsya ca sātmajām /",
    "GK21soksvppu:4268": " svīcakre madhurair vākyaiś caṇḍasiṃho 'nurañjayan // SoKss_12,31.48 (Vet_24.48) //",
    "GK21soksvppu:4269": " āropya cāsvayoḥ pṛṣṭhaṃ saputras tāṃ saputrikām /",
    "GK21soksvppu:4270": " nināya vittapapurīsamṛddhāṃ vasatiṃ nijām // SoKss_12,31.49 (Vet_24.49) //",
    "GK21soksvppu:4271": " sāpi janmāntaragatevāvaśāṅgīcakāra tam /",
    "GK21soksvppu:4272": " anāthā kṛcchrapatitā videśe strī karoti kim // SoKss_12,31.50 (Vet_24.50) //",
    "GK21soksvppu:4273": " tatas tāṃ sūkṣmapādatvād rājñīṃ siṃhaparākramaḥ /",
    "GK21soksvppu:4274": " caṇḍasiṃhasutas tatra bhāryāṃ candravatīṃ vyadhāt // SoKss_12,31.51 (Vet_24.51) //",
    "GK21soksvppu:4275": " tatsutāṃ tāṃ ca lāvaṇyavatīṃ nṛpatikanyakām /",
    "GK21soksvppu:4276": " bṛhattvāt pādayor bhāryāṃ caṇḍasiṃhaś cakāra saḥ // SoKss_12,31.52 (Vet_24.52) //",
    "GK21soksvppu:4277": " prāg ghi sūkṣmabṛhatpādamudrāpaṅktidvayekṣaṇāt /",
    "GK21soksvppu:4278": " pratipannaṃ tathā tābhyāṃ satyaṃ kaś cātivartate // SoKss_12,31.53 (Vet_24.53) //",
    "GK21soksvppu:4279": " evaṃ pādaviparyāsāt te pitāputrayos tayoḥ /",
    "GK21soksvppu:4280": " duhitāmātarau bhārye jāte śvaśrūsnuṣe tadā // SoKss_12,31.54 (Vet_24.54) //",
    "GK21soksvppu:4281": " kālena ca tayos tābhyāṃ bhartṛbhyāṃ jajñire dvayoḥ /",
    "GK21soksvppu:4282": " putrā duhitaraś caiva teṣām anye 'py atha kramāt // SoKss_12,31.55 (Vet_24.55) //",
    "GK21soksvppu:4283": " itthaṃ saṃprāpya tau caṇḍasiṃhasiṃhaparākramau /",
    "GK21soksvppu:4284": " tasthatus tatra lāvaṇyavatīṃ candravatīṃ ca te // SoKss_12,31.56 (Vet_24.56) //",
    "GK21soksvppu:4285": " iti vyāvarṇya vetālas tadā pathi kathāṃ niśi /",
    "GK21soksvppu:4286": " sa trivikramasenaṃ taṃ papraccha nṛpatiṃ punaḥ // SoKss_12,31.57 (Vet_24.57) //",
    "GK21soksvppu:4287": " tayor mātāduhitror ye putrapitros tayor nṛpa /",
    "GK21soksvppu:4288": " sakāśāj jantavo jātāḥ kramād ubhayapakṣayoḥ // SoKss_12,31.58 (Vet_24.58) //",
    "GK21soksvppu:4289": " jñātvedaṃ brūhi me teṣām anyonaṃ ke bhavanti te /",
    "GK21soksvppu:4290": " pūrvoktaḥ so 'tra śāpas te jānānaś cen na vakṣyasi // SoKss_12,31.59 (Vet_24.59) //",
    "GK21soksvppu:4291": " etad vetālataḥ śrutvā vimṛśan bahudhāpi saḥ /",
    "GK21soksvppu:4292": " nājñāsīt tad yadā rājā tūṣṇīkaḥ prayayau tadā // SoKss_12,31.60 (Vet_24.60) //",
    "GK21soksvppu:4293": " tatas tadaṃsakūṭastho vetālo vihasan hṛdi /",
    "GK21soksvppu:4294": " mṛtapūruṣadehānto niviṣṭaḥ samacintayat // SoKss_12,31.61 (Vet_24.61) //",
    "GK21soksvppu:4295": " nāyaṃ rājā mahāpraśne vetty asmin dātum uttaram /",
    "GK21soksvppu:4296": " tena tūṣṇīṃ vrajaty eṣa hṛṣṭo 'ticaturaiḥ padaiḥ // SoKss_12,31.62 (Vet_24.62) //",
    "GK21soksvppu:4297": " na ca vañcayituṃ śakyaḥ sattvarāśir ayaṃ param /",
    "GK21soksvppu:4298": " krīḍan bhikṣuḥ sa cāsmābhir iyataiva na śāmyati // SoKss_12,31.63 (Vet_24.63) //",
    "GK21soksvppu:4299": " tad adya vañcayitvā taṃ durātmānam upāyataḥ /",
    "GK21soksvppu:4300": " tatsiddhiṃ bhāvikalyāṇe rājany asmin niveśaye // SoKss_12,31.64 (Vet_24.64) //",
    "GK21soksvppu:4301": " ity ālocya sa vetālo nṛpaṃ tam avadat tadā /",
    "GK21soksvppu:4302": " rājan kṛṣṇaniśāghore smaśāne 'smin gatāgataiḥ // SoKss_12,31.65 (Vet_24.65) //",
    "GK21soksvppu:4303": " etaiḥ kliṣṭaḥ sukhārhas tvaṃ na vikalpaś ca ko'pi te /",
    "GK21soksvppu:4304": " tad āścaryeṇa dhairyeṇa tuṣṭo 'ham amunā tava // SoKss_12,31.66 (Vet_24.66) //",
    "GK21soksvppu:4305": " śavam etaṃ nayedānīṃ nirgacchāmy amuto hy aham /",
    "GK21soksvppu:4306": " idaṃ tu śṛṇu yad vacmi hitaṃ tava kuruṣva ca // SoKss_12,31.67 (Vet_24.67) //",
    "GK21soksvppu:4307": " ānītam etad bhavatā yasyārthe nṛkalevaram /",
    "GK21soksvppu:4308": " kubhikṣuḥ so 'dya mām asmin samāhūyārcayiṣyati // SoKss_12,31.68 (Vet_24.68) //",
    "GK21soksvppu:4309": " upahārīcikīrṣuś ca tvām eva sa śaṭhas tataḥ /",
    "GK21soksvppu:4310": " bhūmau praṇāmam aṣṭābhir aṅgaiḥ kurv iti vakṣyati // SoKss_12,31.69 (Vet_24.69) //",
    "GK21soksvppu:4311": " tvaṃ prāg darśaya tāvan me kariṣye 'haṃ tathaiva tat /",
    "GK21soksvppu:4312": " iti so 'pi mahārāja vaktavyaḥ śramaṇas tvayā // SoKss_12,31.70 (Vet_24.70) //",
    "GK21soksvppu:4313": " tato nipatya bhūtau sa praṇāmaṃ yāvad eva te /",
    "GK21soksvppu:4314": " darśayiṣyati tāvat tvaṃ chindyās tasyāsinā śiraḥ // SoKss_12,31.71 (Vet_24.71) //",
    "GK21soksvppu:4315": " tato vidyādharaiśvaryasiddhir yā tasya vāñchitā /",
    "GK21soksvppu:4316": " tāṃ tvaṃ prāpsyasi bhuṅkṣvemaṃ bhuvaṃ tadupahārataḥ // SoKss_12,31.72 (Vet_24.72) //",
    "GK21soksvppu:4317": " anyathā tu sa bhikṣus tvām upahārīkariṣyati /",
    "GK21soksvppu:4318": " etadarthaṃ kṛto vighnas tavātreyac ciraṃ mayā // SoKss_12,31.73 (Vet_24.73) //",
    "GK21soksvppu:4319": " tat siddhir astu te gacchety uktvā tasyāṃsapṛṣṭhagāt /",
    "GK21soksvppu:4320": " nirgatya sa yayau tasmād vetālaḥ pretakāyataḥ // SoKss_12,31.74 (Vet_24.74) //",
    "GK21soksvppu:4321": " atha sa narapatis taṃ prītavetālavākyāc",
    "GK21soksvppu:4322": " chramaṇam ahitam eva kṣāntiśīlaṃ vicintya /",
    "GK21soksvppu:4323": " vaṭaviṭapitalaṃ tat tasya pārśvaṃ pratasthe",
    "GK21soksvppu:4324": " mṛtapuruṣaśarīraṃ tad gṛhītvā prahṛṣṭaḥ // SoKss_12,31.75 (Vet_24.75) //",
    "GK21soksvppu:4325": " dvātriṃśas taraṅgaḥ /",
    "GK21soksvppu:4326": " tatas tasyāntikaṃ bhikṣoḥ kṣāntiśīlasya bhūpatiḥ /",
    "GK21soksvppu:4327": " sa trivikramaseno 'tra prāpa skandhe śavaṃ vahan // SoKss_12,32.1 (Vet_25.1) //",
    "GK21soksvppu:4328": " dadarśa taṃ ca śramaṇaṃ mārgābhimukham ekakam /",
    "GK21soksvppu:4329": " kṛṣṇapakṣakṣapāraudre śmaśāne tarumūlagam // SoKss_12,32.2 (Vet_25.2) //",
    "GK21soksvppu:4330": " asṛgliptasthale gaureṇāsthicūrṇena nirmite /",
    "GK21soksvppu:4331": " maṇḍale dikṣu vinyastapūrṇaśoṇitakumbhake // SoKss_12,32.3 (Vet_25.3) //",
    "GK21soksvppu:4332": " mahātailapradīpāḍhye hutapārśvasthavahnini /",
    "GK21soksvppu:4333": " saṃbhṛtocitasaṃbhāre sveṣṭadaivatapūjane // SoKss_12,32.4 (Vet_25.4) //",
    "GK21soksvppu:4334": " upāgāc ca sa taṃ rājā so 'pi bhikṣur vilokya tam /",
    "GK21soksvppu:4335": " ānītamaṭakaṃ harṣād utthāyovāca saṃstuvan // SoKss_12,32.5 (Vet_25.5) //",
    "GK21soksvppu:4336": " duḥkaro me mahārāja vihito 'nugrahas tvayā /",
    "GK21soksvppu:4337": " tvā dṛśāḥ kva kva ceṣṭeyaṃ deśakālau kva cedṛśau // SoKss_12,32.6 (Vet_25.6) //",
    "GK21soksvppu:4338": " niḥkampaṃ satyam evāhur mukhyaṃ tvāṃ kulabhūbhṛtām /",
    "GK21soksvppu:4339": " evam ātmānapekṣeṇa parārtho yena sādhyate // SoKss_12,32.7 (Vet_25.7) //",
    "GK21soksvppu:4340": " etad eva mahattvaṃ ca mahatām ucyate budhaiḥ /",
    "GK21soksvppu:4341": " pratipannād acalanaṃ prāṇānām atyaye 'pi yat // SoKss_12,32.8 (Vet_25.8) //",
    "GK21soksvppu:4342": " iti bruvan sa siddhārthamānī bhikṣur mahīpateḥ /",
    "GK21soksvppu:4343": " tasyāvatārayāmāsa skandhāt taṃ maṭakaṃ tadā // SoKss_12,32.9 (Vet_25.9) //",
    "GK21soksvppu:4344": " snapayitvā samālabhya baddhamālyaṃ vidhāya ca /",
    "GK21soksvppu:4345": " maṭakaṃ maṇḍalasyāntaḥ sthāpayāmāsa tasya tat // SoKss_12,32.10 (Vet_25.10) //",
    "GK21soksvppu:4346": " bhasmoddhūlitagātraś ca keśayajñopavītabhṛt /",
    "GK21soksvppu:4347": " prāvṛtapretavasano bhūtvā dhyānasthitaḥ kṣaṇam // SoKss_12,32.11 (Vet_25.11) //",
    "GK21soksvppu:4348": " tasmin mantrabalāhūtaṃ praveśya nṛkalevare /",
    "GK21soksvppu:4349": " taṃ vetālavaraṃ bhikṣuḥ pūjayāmāsa sa kramāt // SoKss_12,32.12 (Vet_25.12) //",
    "GK21soksvppu:4350": " dadau tasmai kapālārghapātreṇārghyaṃ sunirmalaiḥ /",
    "GK21soksvppu:4351": " naradantais tataḥ puṣpaṃ sugāndhi ca vilepanam // SoKss_12,32.13 (Vet_25.13) //",
    "GK21soksvppu:4352": " dattvā mānuṣanetraiś ca dhūpaṃ māṃsair baliṃ tathā /",
    "GK21soksvppu:4353": " samāpya pūjāṃ rājānaṃ tam uvāca sa pārśvagam // SoKss_12,32.14 (Vet_25.14) //",
    "GK21soksvppu:4354": " rājann ihāsya mantrādhirājasya kṛtasaṃvidheḥ /",
    "GK21soksvppu:4355": " praṇāmam aṅgair aṣṭābhir nipatya kuru bhūtale // SoKss_12,32.15 (Vet_25.15) //",
    "GK21soksvppu:4356": " yenābhipretasiddhiṃ te dāsyaty eṣa varapradaḥ /",
    "GK21soksvppu:4357": " śrutvaitat smṛtavetālavacā rājābravīt sa tam // SoKss_12,32.16 (Vet_25.16) //",
    "GK21soksvppu:4358": " nāhaṃ jānāmi tat pūrvaṃ pradarśayatu me bhavān /",
    "GK21soksvppu:4359": " tatas tathaiva tad ahaṃ kariṣye bhagavann iti // SoKss_12,32.17 (Vet_25.17) //",
    "GK21soksvppu:4360": " tato darśayituṃ yāvat sa bhikṣuḥ patito bhuvi /",
    "GK21soksvppu:4361": " tāvat khaḍgaprahāreṇa sa rājāsya śiro 'cchinat // SoKss_12,32.18 (Vet_25.18) //",
    "GK21soksvppu:4362": " ācakarṣa ca hṛtpadmam udarād asya pāṭitam /",
    "GK21soksvppu:4363": " vetālāya ca tasmai tacchirohṛtkamalaṃ dadau // SoKss_12,32.19 (Vet_25.19) //",
    "GK21soksvppu:4364": " sādhuvāde tato datte prītair bhūtagaṇais tataḥ /",
    "GK21soksvppu:4365": " tuṣṭo 'bravīt sa vetālo nṛpaṃ taṃ nṛkalevarāt // SoKss_12,32.20 (Vet_25.20) //",
    "GK21soksvppu:4366": " rājan vidyādharendratvaṃ bhikṣor āsīd yad īpsitam /",
    "GK21soksvppu:4367": " tat tāvad bhūmisāmrājyabhogānte te bhaviṣyati // SoKss_12,32.21 (Vet_25.21) //",
    "GK21soksvppu:4368": " kleśito 'si mayā yat tvaṃ tad abhīṣṭaṃ varaṃ vṛṇu /",
    "GK21soksvppu:4369": " ity uktavantaṃ vetālaṃ sa rājā tam abhāṣata // SoKss_12,32.22 (Vet_25.22) //",
    "GK21soksvppu:4370": " tvaṃ cet prasannaḥ ko nāma na siddho 'bhimato varaḥ /",
    "GK21soksvppu:4371": " tathāpy amoghavacanād idaṃ tvatto 'ham arthaye // SoKss_12,32.23 (Vet_25.23) //",
    "GK21soksvppu:4372": " ādyāḥ praśnakathā etā nānākhyānamanoramāḥ /",
    "GK21soksvppu:4373": " caturviṃśatir eṣā ca pañcaviṃśī samāptigā // SoKss_12,32.24 (Vet_25.24) //",
    "GK21soksvppu:4374": " sarvāḥ khyātā bhavantv etāḥ pūjanīyāś ca bhūtale /",
    "GK21soksvppu:4375": " iti tenārthito rājñā vetālo nijagāda saḥ // SoKss_12,32.25 (Vet_25.25) //",
    "GK21soksvppu:4376": " evam astu viśeṣaṃ ca śṛṇu vacmy atra bhūtale /",
    "GK21soksvppu:4377": " yāś caturviṃśatiḥ pūrvā yaiṣā caikā samāpinī // SoKss_12,32.26 (Vet_25.26) //",
    "GK21soksvppu:4378": " kathāvalīyaṃ vetālapañcaviṃśatikākhyayā /",
    "GK21soksvppu:4379": " khyātā jagati pūjyā ca śivā caiva bhaviṣyati // SoKss_12,32.27 (Vet_25.27) //",
    "GK21soksvppu:4380": " yaḥ ślokamātram apy asyāḥ kathayiṣyati sādaraḥ /",
    "GK21soksvppu:4381": " yo vā śroṣyati tau sadyo muktapāpau bhaviṣyataḥ // SoKss_12,32.28 (Vet_25.28) //",
    "GK21soksvppu:4382": " yakṣavetālakūṣmāṇḍaḍākinīrākṣasādayaḥ /",
    "GK21soksvppu:4383": " na tatra prabhaviṣyanti yatraiṣā kīrtayiṣyate // SoKss_12,32.29 (Vet_25.29) //",
    "GK21soksvppu:4384": " ity uktvā sa yayau tasmān nirgatya nṛkalevarāt /",
    "GK21soksvppu:4385": " yathābhirucitaṃ dhāma vetālo yogamāyayā // SoKss_12,32.30 (Vet_25.30) //",
    "GK21soksvppu:4386": " tatas tatra suraiḥ sārdhaṃ rājñas tasya maheśvaraḥ /",
    "GK21soksvppu:4387": " sākṣād āvirabhūt tuṣṭaḥ praṇataṃ cādideśa tam // SoKss_12,32.31 (Vet_25.31) //",
    "GK21soksvppu:4388": " sādhu vatsa hato 'dyāyaṃ yat tvayā kūṭatāpasaḥ /",
    "GK21soksvppu:4389": " vidyādharamahācakravartitāhaṭhakāmukaḥ // SoKss_12,32.32 (Vet_25.32) //",
    "GK21soksvppu:4390": " tvam ādau vikramādityaḥ sṛṣṭo 'bhūḥ svāṃśato mayā /",
    "GK21soksvppu:4391": " mleccharūpāvatīrṇānām asurāṇāṃ praśāntaye // SoKss_12,32.33 (Vet_25.33) //",
    "GK21soksvppu:4392": " adya coddāmadurvṛttadamanāya mayā punaḥ /",
    "GK21soksvppu:4393": " tvaṃ trivikramasenākhyo hīraḥ sṛṣṭo 'tra bhūpatiḥ // SoKss_12,32.34 (Vet_25.34) //",
    "GK21soksvppu:4394": " ataḥ sadvīpapātālāṃ sthāpayitvā mahīṃ vaśe /",
    "GK21soksvppu:4395": " vidyādharāṇam acirād adhirājo bhaviṣyasi // SoKss_12,32.35 (Vet_25.35) //",
    "GK21soksvppu:4396": " bhuktvā divyāṃś ciraṃ bhogān udvignaḥ svecchayaiva tān /",
    "GK21soksvppu:4397": " tyaktvā mamaiva sāyujyam ante yāsyasy asaṃśayam // SoKss_12,32.36 (Vet_25.36) //",
    "GK21soksvppu:4398": " aparājitanāmānaṃ khaḍgaṃ caitaṃ gṛhāṇa me /",
    "GK21soksvppu:4399": " yasya prasādāt sarvaṃ tvaṃ prāpsyasy etad yathoditam // SoKss_12,32.37 (Vet_25.37) //",
    "GK21soksvppu:4400": " ity uktvā khaḍgaratnaṃ tad dattvā tasmai mahībhṛte /",
    "GK21soksvppu:4401": " vākpuṣpābhyarcitas tena devaḥ śaṃbhus tirodadhe // SoKss_12,32.38 (Vet_25.38) //",
    "GK21soksvppu:4402": " atha dṛṣṭvaiva samāptaṃ kāryam aśeṣaṃ niśi prabhātāyām /",
    "GK21soksvppu:4403": " praviveśa sa trivikramasenaḥ svapuraṃ nṛpaḥ pratiṣṭhānam // SoKss_12,32.39 (Vet_25.39) //",
    "GK21soksvppu:4404": " tatra kramāvagatarātriviceṣṭitābhir abhyarcitaḥ prakṛtibhir vitatotsavābhiḥ /",
    "GK21soksvppu:4405": " snānapradānagiriśārcananṛttagītavādyādibhis tad akhilaṃ sa dinaṃ nināya // SoKss_12,32.40 (Vet_25.40) //",
    "GK21soksvppu:4406": " alpair eva ca vāsaraiḥ sa nṛpatiḥ śārvasya vīryād aseḥ",
    "GK21soksvppu:4407": " sadvīpāṃ sarasā talāṃ ca bubhuje niḥkaṇṭakāṃ medinīm /",
    "GK21soksvppu:4408": " saṃprāpyātha harājñayā sumahatīṃ vidyādharādhīśatāṃ",
    "GK21soksvppu:4409": " bhuktvā tāṃ suciraṃ jagāma bhagavatsāyujyam ante kṛtī // SoKss_12,32.41 (Vet_25.41) //"
}