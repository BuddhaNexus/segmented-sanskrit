{
    "T06bsa018_u:0": " Atha Triṃśikāvijñaptikārikāḥ (Tvk)",
    "T06bsa018_u:1": " kṛtiriyamācāryavasubandhoḥ /",
    "T06bsa018_u:2": " ātmadharmopacāro hi vividho yaḥ pravartate /",
    "T06bsa018_u:3": " vijñānapariṇāme 'sau pariṇāmaḥ sa ca tridhā // Tvk_1 //",
    "T06bsa018_u:4": " vipāko mananākhyaśca vijñaptirviṣayasya ca /",
    "T06bsa018_u:5": " tatrālayākhyaṃ vijñānaṃ vipākaḥ sarvabījakam // Tvk_2 //",
    "T06bsa018_u:6": " asaṃviditakopādisthānavijñaptikaṃ ca tat /",
    "T06bsa018_u:7": " sadā sparśamanaskāravitsañjñācetanānvitam // Tvk_3 //",
    "T06bsa018_u:8": " upekṣā vedanā tatrānivṛtāvyākṛtaṃ ca tat /",
    "T06bsa018_u:9": " tathā sparśādayastacca vartate srotasaughavat // Tvk_4 //",
    "T06bsa018_u:10": " tasya vyāvṛtirarhatve tadāśritya pravartate /",
    "T06bsa018_u:11": " tadālambaṃ manonāma vijñānaṃ mananātmakam // Tvk_5 //",
    "T06bsa018_u:12": " kleśaiścaturbhiḥ sahitaṃ nivṛtāvyākṛtaiḥ sadā /",
    "T06bsa018_u:13": " ātmaduṣṭyātmamohātmamānātmasnehasañjñitaiḥ // Tvk_6 //",
    "T06bsa018_u:14": " yatrajastanmayairanyaiḥ sparśādyaiścārhato na tat /",
    "T06bsa018_u:15": " na nirodhasamāpattau mārge lokottare na ca // Tvk_7 //",
    "T06bsa018_u:16": " dvitīyaḥ pariṇāmo 'yaṃ tṛtīyaḥ ṣaḍvidhasya yā /",
    "T06bsa018_u:17": " viṣayasyopalabdhiḥ sā kuśalākuśalādvayā // Tvk_8 //",
    "T06bsa018_u:18": " sarvatragairviniyataiḥ kuśalaiścaitasairasau /",
    "T06bsa018_u:19": " samprayuktā tathā kleśairūpakleśaistrivedanā // Tvk_9 //",
    "T06bsa018_u:20": " ādyāḥ sparśādayaśchandādhimokṣasmṛtayaḥ saha /",
    "T06bsa018_u:21": " samādhidhībhyāṃ niyatāḥ śraddhātha hrirapatrapā // Tvk_10 //",
    "T06bsa018_u:22": " alobhādi trayaṃ vīryaṃ praśrabdhiḥ sāpramādikā /",
    "T06bsa018_u:23": " ahiṃsā kuśalāḥ kleśā rāgapratighamūḍhayaḥ // Tvk_11 //",
    "T06bsa018_u:24": " mānadṛgvicikitsāśca krodhopanahane punaḥ /",
    "T06bsa018_u:25": " mrakṣaḥ pradāśa īrṣyārtha mātsaryaṃ saha māyayā // Tvk_12 //",
    "T06bsa018_u:26": " śāṭhyaṃ mado 'vihiṃsāhrīratrapā styānamuddhavaḥ /",
    "T06bsa018_u:27": " āśraddhamatha kausīdyaṃ pramādo muṣitā smṛtiḥ // Tvk_13 //",
    "T06bsa018_u:28": " vikṣepo 'samprajanyaṃ ca kaukṛtyaṃ middhameva ca /",
    "T06bsa018_u:29": " vitarkaśca vicāraścetyupakleśā dvaye dvidhā // Tvk_14 //",
    "T06bsa018_u:30": " pañcānāṃ mūlavijñāne yathāpratyayamudbhavaḥ /",
    "T06bsa018_u:31": " vijñānānāṃ saha na vā taraṅgāṇāṃ yathā jale // Tvk_15 //",
    "T06bsa018_u:32": " manovijñānasambhūtiḥ sarvadāsañjñikādṛte /",
    "T06bsa018_u:33": " samāpattidvayānmiddhānmūrchanādapyacittakāt // Tvk_16 //",
    "T06bsa018_u:34": " vijñānapariṇāmo 'yaṃ vikalpo yadvikalpyate /",
    "T06bsa018_u:35": " tena tannāsti tenedaṃ sarvaṃ vijñaptimātrakam // Tvk_17 //",
    "T06bsa018_u:36": " sarvabījaṃ hi vijñānaṃ pariṇāmastathā tathā /",
    "T06bsa018_u:37": " yātyanyonyavaśād yena vikalpaḥ sa sa jāyate // Tvk_18 //",
    "T06bsa018_u:38": " karmaṇo vāsanā grāhadvayavāsanayā saha /",
    "T06bsa018_u:39": " kṣīṇe pūrvavipāke 'nyadvipākaṃ janayanti tat // Tvk_19 //",
    "T06bsa018_u:40": " yena yena vikalpena yadyad vastu vikalpyate /",
    "T06bsa018_u:41": " parikalpita evāsau svabhāvo na sa vidyate // Tvk_20 //",
    "T06bsa018_u:42": " paratantrasvabhāvastu vikalpaḥ pratyayodbhavaḥ /",
    "T06bsa018_u:43": " niṣpannastasya pūrveṇa sadā rahitatā tu yā // Tvk_21 //",
    "T06bsa018_u:44": " ata eva sa naivānyo nānanyaḥ paratantrataḥ /",
    "T06bsa018_u:45": " anityatādivad vācyo nādṛṣṭe 'smin sa dṛśyate // Tvk_22 //",
    "T06bsa018_u:46": " trividhasya svabhāvasya trividhāṃ niḥsvabhāvatām /",
    "T06bsa018_u:47": " sandhāya sarvadharmāṇāṃ deśitā niḥsvabhāvatā // Tvk_23 //",
    "T06bsa018_u:48": " prathamo lakṣaṇenaiva niḥsvabhāvo 'paraḥ punaḥ /",
    "T06bsa018_u:49": " na svayambhāva etasyetyaparā niḥsvabhāvatā // Tvk_24 //",
    "T06bsa018_u:50": " dharmāṇāṃ paramārthaśca sa yatastathatāpi saḥ /",
    "T06bsa018_u:51": " sarvakālaṃ tathābhāvāt saiva vijñaptimātratā // Tvk_25 //",
    "T06bsa018_u:52": " yāvadvijñaptimātratve vijñānaṃ nāvatiṣṭhati /",
    "T06bsa018_u:53": " grāhadvayasyānuśayastāvanna vinivartate // Tvk_26 //",
    "T06bsa018_u:54": " vijñaptimātramevedamityapi hayupalambhataḥ /",
    "T06bsa018_u:55": " sthāpayannagrataḥ kiñcit tanmātre nāvatiṣṭhate // Tvk_27 //",
    "T06bsa018_u:56": " yadālambanaṃ vijñānaṃ naivopalabhate tadā /",
    "T06bsa018_u:57": " sthitaṃ vijñānamātratve grāhyābhāve tadagrahāt // Tvk_28 //",
    "T06bsa018_u:58": " acitto 'nupalambho 'sau jñānaṃ lokottaraṃ ca tat /",
    "T06bsa018_u:59": " āśrayasya parāvṛttirdvidhā dauṣṭhulyahānitaḥ // Tvk_29 //",
    "T06bsa018_u:60": " sa evānasravo dhāturacintyaḥ kuśalo dhruvaḥ /",
    "T06bsa018_u:61": " sukho vimuktikāyo 'sau dharmākhyo 'yaṃ mahāmuneḥ // Tvk_30 //",
    "T06bsa018_u:62": " triṃśikāvijñaptikārikāḥ samāptāḥ /",
    "T06bsa018_u:63": " kṛtiriyamācāryavasubandhoḥ /"
}