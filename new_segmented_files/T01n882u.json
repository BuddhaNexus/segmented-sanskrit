{
    "T01n882u_001:0": " saptabuddhastotram",
    "T01n882u_001:1": " utpanno vandhumatyāṃ nṛpativarakule yo vipaśyītināmnā",
    "T01n882u_001:2": " yasyāśītisahasrāṇyamaranaragurorāyurāsīd gatānām |",
    "T01n882u_001:3": " yena prāptaṃ jinatvaṃ daśabalabalinā potalāvṛkṣamūle",
    "T01n882u_001:4": " taṃ vande jñānavāri praṇamitasakalaṃ kleśavahniṃ jinendram || 1 ||",
    "T01n882u_001:5": " vaṃśe pṛthvīśvarāṇāṃ mahati puravare yaḥ prajāto'rūṇākṣo",
    "T01n882u_001:6": " varṣāṇāmāyurāsīt sakalaguṇanidheryasya saptāyutānām |",
    "T01n882u_001:7": " saṃprāptā yena bodhiḥ parahitapaṭunā puṇḍarīkasya mūle",
    "T01n882u_001:8": " taṃ vande jñānarāśiṃ śikhinamṛṣivaraṃ prāptasaṃsārapāram || 2 ||",
    "T01n882u_001:9": " yo jāto nopamāyāṃ suprathitayaśasāmanvaye pārthivānā-",
    "T01n882u_001:10": " māyuḥ ṣaṣṭisahasrādabhavadurumateryasya saṃvatsarāṇām |",
    "T01n882u_001:11": " jitvā kleśānaśeṣānamṛtamadhigataṃ yena śālasya mūle",
    "T01n882u_001:12": " taṃ vande dharmarājaṃ bhuvanahitakaraṃ viśvabhūnāmadheyam || 3 ||",
    "T01n882u_001:13": " kṣemāvatyāṃ prajāto manujapatisame yo vaśī vipravaṃśe",
    "T01n882u_001:14": " āyurvarṣāyutāni pravaraguṇanidheraṣṭacatvāri caiva |",
    "T01n882u_001:15": " jainendraṃ yena labdhaṃ tribhavavadhakaraṃ jñānakhaḍgeśvareṇa",
    "T01n882u_001:16": " vande'haṃ siṃhakāyaṃ sugatamanupamaṃ kakupchandaṃ munīndram || 4 ||",
    "T01n882u_001:17": " śobhāvatyāṃ dvijānāṃ narapatimahite yo'nvaye saṃprasūta-",
    "T01n882u_001:18": " stasyāmāyuḥ sahasrāṇyatiśayavapuṣastriṃśadevaṃ babhūva |",
    "T01n882u_001:19": " buddhatvaṃ yena ratnācalavaraguruṇaudumbare prāptamāsīd",
    "T01n882u_001:20": " taṃ vande śāsitāraṃ kanakamunimṛṣiṃ dhvastamohāndhakāram || 5 ||",
    "T01n882u_001:21": " vārāṇasyāṃ kṛṣīśakṣitipatimahite vipravaṃśe'bhijāto",
    "T01n882u_001:22": " yasyāmāyuḥ sahasrāṇyatiśayamahitaṃ viṃśatirvatsarāṇām |",
    "T01n882u_001:23": " yena nyagrodhamūle tribhavajalanidhiḥ poṣito divyagatyā",
    "T01n882u_001:24": " taṃ vande vandanīyaṃ munivaramanaghaṃ kāśyapaṃ lokanātham || 6 ||",
    "T01n882u_001:25": " yo jātaḥ śrīviśāle kapilapuravare śākyarājendravaṃśe",
    "T01n882u_001:26": " yasyāsīdāyurekaṃśatamiha śaradāṃ sarvalokaikabandhoḥ |",
    "T01n882u_001:27": " nirgatyāśvatthamūle namucimapi satā'nuttarā yena bodhi-",
    "T01n882u_001:28": " staṃ vande śākyasiṃhaṃ suranaranamitaṃ buddhamādityabandhum || 7 ||",
    "T01n882u_001:29": " jātiṃ vipretivaṃśe nṛpavaramahite ketumatyāṃ gṛhītvā",
    "T01n882u_001:30": " buddhatvaṃ yena labdhamatiguṇanidhinā nāgavṛkṣasya mūle |",
    "T01n882u_001:31": " aṣṭāvabdāyutāni kṣapitabhagavato bhāvi yasyāgramāyu-",
    "T01n882u_001:32": " rvande maitreyanāthaṃ tuṣitapuravare bhāvinaṃ lokanātham || 8 ||",
    "T01n882u_001:33": " stutvā vai saptabuddhān sakalamupagatān saptasaptārkabhāso",
    "T01n882u_001:34": " maitreyaṃ ca stuvan vai tuṣitapuragataṃ bhāvinaṃ lokanātham |",
    "T01n882u_001:35": " yatpuṇyaṃ saṃprasūtaṃ śubhagatiphaladaṃ dehināmeva sarvaṃ",
    "T01n882u_001:36": " chitvā saṃkleśapāśān munaya iva caran nirvṛtiṃ sa prayātu || 9 ||",
    "T01n882u_001:37": " śrīsaptabuddhastotraṃ samāptam |"
}