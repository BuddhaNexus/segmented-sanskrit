{
    "GK19ragh1-6u:0": " Kālidāsa: Raghuvaṃśa",
    "GK19ragh1-6u:1": " vāgarthāviva sampṛktau vāgarthapratipattaye /",
    "GK19ragh1-6u:2": " jagataḥ pitarau vande pārvatīparameśvarau // Ragh(K)_1.1 //",
    "GK19ragh1-6u:3": " kva sūryaprabhavo vaṃśaḥ kva cālpaviṣayā matiḥ /",
    "GK19ragh1-6u:4": " titīrṣurdustaraṃ mohāduḍupenāsmi sāgaram // Ragh(K)_1.2 //",
    "GK19ragh1-6u:5": " mandaḥ kaviyaśaḥprārthī gamiṣyāmyavahāsyatām /",
    "GK19ragh1-6u:6": " prāṃśulabhye phale lobhādudbāhuriva vāmanaḥ // Ragh(K)_1.3 //",
    "GK19ragh1-6u:7": " athavā kṛtavāgdvāre vaṃśe 'sminpūrvasūribhiḥ /",
    "GK19ragh1-6u:8": " maṇau vajrasamutkīrṇe sūtrasyevāsti me gatiḥ // Ragh(K)_1.4 //",
    "GK19ragh1-6u:9": " so 'hamājanmaśuddhānāmāphalodayakarmaṇām /",
    "GK19ragh1-6u:10": " āsamudrakṣitīśānāmānākarathavartmanām // Ragh(K)_1.5 //",
    "GK19ragh1-6u:11": " yathāvidhihutāgnīnāṃ yathākāmārcitārthinām /",
    "GK19ragh1-6u:12": " yathāparādhadaṇḍānāṃ yathākālaprabodhinām // Ragh(K)_1.6 //",
    "GK19ragh1-6u:13": " tyāgāya sambhṛtārthānāṃ satyāya mitabhāṣiṇām /",
    "GK19ragh1-6u:14": " yaśase vijigīṣūṇāṃ prajāyai gṛhamedhinām // Ragh(K)_1.7 //",
    "GK19ragh1-6u:15": " śaiśave 'bhyastavidyānāṃ yauvane viṣayaiṣiṇām /",
    "GK19ragh1-6u:16": " vārddhake munivṛttīnāṃ yogenānte tanutyajām // Ragh(K)_1.8 //",
    "GK19ragh1-6u:17": " raghūṇāmanvayaṃ vakṣye tanuvāgvibhavo 'pi san /",
    "GK19ragh1-6u:18": " tadguṇaiḥ karṇamāgatya cāpalāya pratāritaḥ // Ragh(K)_1.9 //",
    "GK19ragh1-6u:19": " taṃ santaḥ śrotumarhanti sadasadvyaktihetavaḥ /",
    "GK19ragh1-6u:20": " hemnaḥ saṃlakṣyate hyagnau viśuddhiḥ śyāmikāpi vā // Ragh(K)_1.10 //",
    "GK19ragh1-6u:21": " vaivasvato manurnāma mānanīyo manīṣiṇām /",
    "GK19ragh1-6u:22": " āsīnmahīkṣitāmādyaḥ praṇavaśchandasāmiva // Ragh(K)_1.11 //",
    "GK19ragh1-6u:23": " tadanvaye śuddhimati prasūtaḥ śuddhimattaraḥ /",
    "GK19ragh1-6u:24": " dilīpa iti rājendurinduḥ kṣīranidhāviva // Ragh(K)_1.12 //",
    "GK19ragh1-6u:25": " vyūḍhorasko vṛṣaskandhaḥ sālaprāṃśurmahābhujaḥ /",
    "GK19ragh1-6u:26": " ātmakarmakṣamaṃ dehaṃ kṣātro dharma ivāśritaḥ // Ragh(K)_1.13 //",
    "GK19ragh1-6u:27": " sarvātiriktasāreṇa sarvatejobhibhāvinā /",
    "GK19ragh1-6u:28": " sthitaḥ sarvonnatenorvīṃ krāntvā merurivātmanā // Ragh(K)_1.14 //",
    "GK19ragh1-6u:29": " ākārasadṛśaprajñaḥ prajñayā sadṛśāgamaḥ /",
    "GK19ragh1-6u:30": " āgamaiḥ sadṛśārambhaḥ prārambhasadṛśodayaḥ // Ragh(K)_1.15 //",
    "GK19ragh1-6u:31": " bhīmakāntairnṛpaguṇaiḥ sa babhūvopajīvinām /",
    "GK19ragh1-6u:32": " adhṛṣyaścābhigamyaśca yādoratnairivārṇavaḥ // Ragh(K)_1.16 //",
    "GK19ragh1-6u:33": " rekhāmātramapi kṣuṇṇādātmano vartmanaḥ param /",
    "GK19ragh1-6u:34": " na vyatīyuḥ prajāstasya niyanturnemivṛttayaḥ // Ragh(K)_1.17 //",
    "GK19ragh1-6u:35": " prajānāmeva bhūtyarthaṃ sa tābhyo balimagrahīt /",
    "GK19ragh1-6u:36": " sahasraguṇamutsraṣṭumādatte hi rasaṃ raviḥ // Ragh(K)_1.18 //",
    "GK19ragh1-6u:37": " senā paricchadastasya dvayamevārthasādhanam /",
    "GK19ragh1-6u:38": " śāstre ca vyāpṛtā buddhirmaurvī dhanuṣi cātatā // Ragh(K)_1.19 //",
    "GK19ragh1-6u:39": " tasya saṃvṛtamantrasya gūḍhākāreṅgitasya ca /",
    "GK19ragh1-6u:40": " phalānumeyāḥ prārambhāḥ saṃskārāḥ prāktanā iva // Ragh(K)_1.20 //",
    "GK19ragh1-6u:41": " jugopātmānamatrasto bheje dharmamanāturaḥ /",
    "GK19ragh1-6u:42": " agṛdhnurādade so 'rthānasaktaḥ sukhamanvabhūt // Ragh(K)_1.21 //",
    "GK19ragh1-6u:43": " jñāne maunaṃ kṣamā śaktau tyāge ślāghāviparyayaḥ /",
    "GK19ragh1-6u:44": " guṇā guṇānubandhitvāttasya saprasavā iva // Ragh(K)_1.22 //",
    "GK19ragh1-6u:45": " anākṛṣṭasya viṣayairvidyānāṃ pāradṛśvanaḥ /",
    "GK19ragh1-6u:46": " tasya dharmaraterāsīdvṛddhatvaṃ jarasā vinā // Ragh(K)_1.23 //",
    "GK19ragh1-6u:47": " prajānāṃ vinayādhānādrakṣaṇādbharaṇādapi /",
    "GK19ragh1-6u:48": " sa pitā pitarastāsāṃ kevalaṃ janmahetavaḥ // Ragh(K)_1.24 //",
    "GK19ragh1-6u:49": " sthityai daṇḍayato daṇḍyānpariṇetuḥ prasūtaye /",
    "GK19ragh1-6u:50": " apyarthakāmau tasyāstāṃ dharma eva manīṣiṇaḥ // Ragh(K)_1.25 //",
    "GK19ragh1-6u:51": " dudoha gāṃ sa yajñāya sasyāya maghavā divam /",
    "GK19ragh1-6u:52": " sampadvinimayenobhau dadhaturbhuvanadvayam // Ragh(K)_1.26 //",
    "GK19ragh1-6u:53": " na kilānuyayustasya rājāno rakṣituryaśaḥ /",
    "GK19ragh1-6u:54": " vyāvṛttā yatparasvebhyaḥ śrutau taskaratā sthitā // Ragh(K)_1.27 //",
    "GK19ragh1-6u:55": " dveṣyo 'pi sammataḥ śiṣṭastasyārtasya yathauṣadham /",
    "GK19ragh1-6u:56": " tyājyo duṣṭaḥ priyo 'pyāsīddaṣṭo 'ṅguṣṭha ivāhinā // Ragh(K)_1.28 //",
    "GK19ragh1-6u:57": " taṃ vedhā vidadhe nūnaṃ mahābhūtasamādhinā /",
    "GK19ragh1-6u:58": " tathā hi sarve tasyāsanparārthaikaphalā guṇāḥ // Ragh(K)_1.29 //",
    "GK19ragh1-6u:59": " sa velāvapravalayāṃ parikhīkṛtasāgarām /",
    "GK19ragh1-6u:60": " ananyaśāsanāmurvīṃ śaśāsaikapurīmiva // Ragh(K)_1.30 //",
    "GK19ragh1-6u:61": " tasya dākṣiṇyarūḍhena nāmnā māgadhavaṃśajā /",
    "GK19ragh1-6u:62": " patnī sudakṣiṇetyāsīdadhvarasyeva dakṣiṇā // Ragh(K)_1.31 //",
    "GK19ragh1-6u:63": " kalatravantamātmānamavarodhe mahatyapi /",
    "GK19ragh1-6u:64": " tayā mene manasvinyā lakṣmyā ca vasudhādhipaḥ // Ragh(K)_1.32 //",
    "GK19ragh1-6u:65": " tasyāmātmānurūpāyāmātmajanmasamutsukaḥ /",
    "GK19ragh1-6u:66": " vilambitaphalaiḥ kālaṃ sa nināya manorathaiḥ // Ragh(K)_1.33 //",
    "GK19ragh1-6u:67": " gaṅgāṃ bhagīratheneva pūrveṣāṃ pāvanakṣamām /",
    "GK19ragh1-6u:68": " īpsatā santatiṃ nyastā tena mantriṣu kosalā // Ragh(K)_1.34 //",
    "GK19ragh1-6u:69": " athābhyarcya vidhātāraṃ prayatau putrakāmyayā /",
    "GK19ragh1-6u:70": " tau dampatī vasiṣṭhasya gurorjagmaturāśramam // Ragh(K)_1.35 //",
    "GK19ragh1-6u:71": " snigdhagambhīranirghoṣamekaṃ syandanamāśritau /",
    "GK19ragh1-6u:72": " prāvṛṣeṇyaṃ payovāhaṃ vidyudairāvatāviva // Ragh(K)_1.36 //",
    "GK19ragh1-6u:73": " mā bhūdāśramapīḍeti parimeyapuraḥsarau /",
    "GK19ragh1-6u:74": " vaśānāgau sagandhālpakalabhānugatāviva // Ragh(K)_1.37 //",
    "GK19ragh1-6u:75": " sevyamānau sukhasparśaiḥ sālaniryāsagandhibhiḥ /",
    "GK19ragh1-6u:76": " puṣpareṇūtkirairvātairādhūtavanarājibhiḥ // Ragh(K)_1.38 //",
    "GK19ragh1-6u:77": " pavanasyānukūlatvātprārthanāsiddhiśaṃsinaḥ /",
    "GK19ragh1-6u:78": " rajobhisturagotkīrṇairaspṛṣṭālakaveṣṭanau // Ragh(K)_1.39 //",
    "GK19ragh1-6u:79": " haiyaṅgavīnamādāya ghoṣavṛddhānupāgatān /",
    "GK19ragh1-6u:80": " nāmadheyāni pṛcchantau vanyānāṃ mārgaśākhinām // Ragh(K)_1.40 //",
    "GK19ragh1-6u:81": " sarasīṣvaravindānāṃ vīcivikṣobhaśītalam /",
    "GK19ragh1-6u:82": " āmodamupajighrantau svaniḥśvāsānukāriṇam // Ragh(K)_1.41 //",
    "GK19ragh1-6u:83": " manobhirāmāḥ śṛṇvantau rathanemisvanonmukhaiḥ /",
    "GK19ragh1-6u:84": " ṣaḍjasaṃvādinīḥ kekā dvidhā bhinnāḥ śikhaṇḍibhiḥ // Ragh(K)_1.42 //",
    "GK19ragh1-6u:85": " parasparākṣisādṛśyamadūrojjhitavartmasu /",
    "GK19ragh1-6u:86": " mṛgadvandveṣu paśyantau syandanābaddhadṛṣṭiṣu // Ragh(K)_1.43 //",
    "GK19ragh1-6u:87": " śreṇibandhādvitanvadbhirastambhāṃ toraṇasrajam /",
    "GK19ragh1-6u:88": " sārasaiḥ kalanirhrādaiḥ kvacidunnamitānanau // Ragh(K)_1.44 //",
    "GK19ragh1-6u:89": " grāmeṣvātmanisṛṣṭeṣu yūpacihneṣu yajvanām /",
    "GK19ragh1-6u:90": " amoghāḥ pratigṛhṇantāvarghyānupadamāśiṣaḥ // Ragh(K)_1.45 //",
    "GK19ragh1-6u:91": " kāpyabhikhyā tayorāsīdvrajatoḥ śuddhaveśayoḥ /",
    "GK19ragh1-6u:92": " himanirmuktayoryoge citrācandramasoriva // Ragh(K)_1.46 //",
    "GK19ragh1-6u:93": " tattadbhūmipatiḥ patnyai darśayanpriyadarśanaḥ /",
    "GK19ragh1-6u:94": " api laṅghitamadhvānaṃ bubudhe na budhopamaḥ // Ragh(K)_1.47 //",
    "GK19ragh1-6u:95": " sa duṣprāpayaśāḥ prāpadāśramaṃ śrāntavāhanaḥ /",
    "GK19ragh1-6u:96": " sāyaṃ saṃyaminastasya maharṣermahiṣīsakhaḥ // Ragh(K)_1.48 //",
    "GK19ragh1-6u:97": " vanāntarādupāvṛttaiḥ skandhāsaktasamitkuśaiḥ /",
    "GK19ragh1-6u:98": " agnipratyudgamātpūtaiḥ pūryamāṇaṃ tapasvibhiḥ // Ragh(K)_1.49 //",
    "GK19ragh1-6u:99": " sekānte munikanyābhirviviktīkṛtavṛkṣakam /",
    "GK19ragh1-6u:100": " āśvāsāya vihaṅgānāmālavālāmbupāyinām // Ragh(K)_1.50 //",
    "GK19ragh1-6u:101": " ātapāpāyasaṅkṣiptanīvārāsu niṣādibhiḥ /",
    "GK19ragh1-6u:102": " mṛgairvartitaromanthamuṭajāṅganabhūmiṣu // Ragh(K)_1.51 //",
    "GK19ragh1-6u:103": " ākīrṇamṛṣipatnīnāmuṭajadvārarodhibhiḥ /",
    "GK19ragh1-6u:104": " apatyairiva nīvārabhāgadheyocitairmṛgaiḥ // Ragh(K)_1.52 //",
    "GK19ragh1-6u:105": " abhyuddhṛtāgnipiśunairatithīnāśramonmukhān /",
    "GK19ragh1-6u:106": " punānaṃ pavanoddhūtairdhūmairāhutigandhibhiḥ // Ragh(K)_1.53 //",
    "GK19ragh1-6u:107": " atha yantāramādiśya dhuryānviśramayeti saḥ /",
    "GK19ragh1-6u:108": " tāmavārohayatpatnīṃ rathādavaruroha ca // Ragh(K)_1.54 //",
    "GK19ragh1-6u:109": " tasmai sabhyāḥ sabhāryāya goptre guptatamendriyāḥ /",
    "GK19ragh1-6u:110": " arhaṇāmarhate cakrurmunayo nayacakṣuṣe // Ragh(K)_1.55 //",
    "GK19ragh1-6u:111": " vidheḥ sāyantanasyānte sa dadarśa taponidhim /",
    "GK19ragh1-6u:112": " anvāsitamarundhatyā svāhayeva havirbhujam // Ragh(K)_1.56 //",
    "GK19ragh1-6u:113": " tayorjagṛhatuḥ pādau rājā rājñī ca māgadhī /",
    "GK19ragh1-6u:114": " tau gururgurupatnī ca prītyā pratinanandatuḥ // Ragh(K)_1.57 //",
    "GK19ragh1-6u:115": " ātitheyastamātithyavinītādhvapariśramam /",
    "GK19ragh1-6u:116": " papraccha kuśalaṃ rājye rājyāśramamuniṃ muniḥ // Ragh(K)_1.58 //",
    "GK19ragh1-6u:117": " athātharvanidhestasya vijitāripuraḥ puraḥ /",
    "GK19ragh1-6u:118": " arthyāmarthapatirvācamādade vadatāṃ varaḥ // Ragh(K)_1.59 //",
    "GK19ragh1-6u:119": " upapannaṃ nanu śivaṃ saptasvaṅgeṣu yasya me /",
    "GK19ragh1-6u:120": " daivīnāṃ mānuṣīṇāṃ ca pratikartā tvamāpadām // Ragh(K)_1.60 //",
    "GK19ragh1-6u:121": " tava mantrakṛto mantrairdūrātsaṃyamitāribhiḥ /",
    "GK19ragh1-6u:122": " pratyādiśyanta iva me dṛṣṭalakṣyabhidaḥ śarāḥ // Ragh(K)_1.61 //",
    "GK19ragh1-6u:123": " havirāvarjitaṃ hotastvayā vidhivadagniṣu /",
    "GK19ragh1-6u:124": " vṛṣṭībhavati sasyānāmavagrahaviśoṣiṇām // Ragh(K)_1.62 //",
    "GK19ragh1-6u:125": " puruṣāyuṣajīvinyo nirātaṅkā nirītayaḥ /",
    "GK19ragh1-6u:126": " yanmadīyāḥ prajāstatra hetustvadbrahmavarcasam // Ragh(K)_1.63 //",
    "GK19ragh1-6u:127": " tadevaṃ cintyamānasya guruṇā brahmayoninā /",
    "GK19ragh1-6u:128": " sānubandhāḥ kathaṃ na syuḥ sampado me nirāpadaḥ // Ragh(K)_1.64 //",
    "GK19ragh1-6u:129": " kiṃ tu vadhvāṃ tavaitasyāmadṛṣṭasadṛśaprajam /",
    "GK19ragh1-6u:130": " na māmavati sadvīpā ratnasūrapi medinī // Ragh(K)_1.65 //",
    "GK19ragh1-6u:131": " matparaṃ durlabhaṃ matvā nūnamāvarjitaṃ mayā /",
    "GK19ragh1-6u:132": " payaḥ pūrve svaniḥśvāsakaduṣṇamupabhuñjate // Ragh(K)_1.66 //",
    "GK19ragh1-6u:133": " so 'hamijyāviśuddhātmā prajālopanimīlitaḥ /",
    "GK19ragh1-6u:134": " prakāśaścāndhakāraśca lokāloka ivācalaḥ // Ragh(K)_1.67 //",
    "GK19ragh1-6u:135": " lokāntarasukhaṃ puṇyaṃ tapodānasamudbhavam /",
    "GK19ragh1-6u:136": " santatiḥ śuddhavaṃśyā tu paratreha ca śarmaṇe // Ragh(K)_1.68 //",
    "GK19ragh1-6u:137": " tayā hīnaṃ vinetā māṃ kathaṃ paśyanna dūyate /",
    "GK19ragh1-6u:138": " siktaṃ svayamiva snehādvandhyamāśramavṛkṣakam // Ragh(K)_1.69 //",
    "GK19ragh1-6u:139": " asahyapīḍaṃ bhagavannṛṇabandhamavaihi me /",
    "GK19ragh1-6u:140": " aruntudamivālānaṃ navabaddhasya dantinaḥ // Ragh(K)_1.70 //",
    "GK19ragh1-6u:141": " tasmādyathā vimucyeyaṃ saṃvidhātuṃ tathārhasi /",
    "GK19ragh1-6u:142": " ikṣvākūṇāṃ durāpe 'rthe tvadadhīnā hi siddhayaḥ // Ragh(K)_1.71 //",
    "GK19ragh1-6u:143": " iti vijñāpito rājñā dhyānastimitalocanaḥ /",
    "GK19ragh1-6u:144": " kṣaṇamātramṛṣistasthau suptamīna iva hradaḥ // Ragh(K)_1.72 //",
    "GK19ragh1-6u:145": " so 'paśyatpraṇidhānena santatistambhakāraṇam /",
    "GK19ragh1-6u:146": " bhāvitātmā bhuvo bharturathainaṃ pratyabodhayat // Ragh(K)_1.73 //",
    "GK19ragh1-6u:147": " purā śakramupasthāya tavorvīṃ pratiyāsyataḥ /",
    "GK19ragh1-6u:148": " āsītkalpatarucchāyāsevinī surabhiḥ pathi // Ragh(K)_1.74 //",
    "GK19ragh1-6u:149": " imāṃ devīmṛtusnātāṃ smṛtvā sapadi satvaraḥ /",
    "GK19ragh1-6u:150": " pradakṣiṇakriyātītastasyāḥ kopamajījanaḥ // Ragh(K)_1.75 //",
    "GK19ragh1-6u:151": " avajānāsi māṃ yasmādataste na bhaviṣyati /",
    "GK19ragh1-6u:152": " matprasūtimanārādhya prajeti tvā śaśāpa sā // Ragh(K)_1.76 //",
    "GK19ragh1-6u:153": " sa śāpo na tvayā rājanna ca sārathinā śrutaḥ /",
    "GK19ragh1-6u:154": " nadatyākāśagaṅgāyāḥ srotasyuddāmadiggaje // Ragh(K)_1.77 //",
    "GK19ragh1-6u:155": " avaimi tadapadhyānādyatnāpekṣaṃ manoratham /",
    "GK19ragh1-6u:156": " pratibadhnāti hi śreyaḥ pūjyapūjāvyatikramaḥ // Ragh(K)_1.78 //",
    "GK19ragh1-6u:157": " haviṣe dīrghasattrasya sā cedānīṃ pracetasaḥ /",
    "GK19ragh1-6u:158": " bhujaṅgapihitadvāraṃ pātālamadhitiṣṭhati // Ragh(K)_1.79 //",
    "GK19ragh1-6u:159": " sa tvamekāntarāṃ tasyā madīyāṃ vatsamātaram /",
    "GK19ragh1-6u:160": " ārādhaya sapatnīkaḥ sā vāṃ kāmaṃ pradāsyati // Ragh(K)_1.80 //",
    "GK19ragh1-6u:161": " iti vādina evāsya hoturāhutisādhanam /",
    "GK19ragh1-6u:162": " anindyā nandinī nāma dhenurāvavṛte vanāt // Ragh(K)_1.81 //",
    "GK19ragh1-6u:163": " tāmrā lalāṭajāṃ rājiṃ bibhratī sāsitetarām /",
    "GK19ragh1-6u:164": " sandhyā prātipadeneva vyatibhinnā himāṃśunā // Ragh(K)_1.82 //",
    "GK19ragh1-6u:165": " bhuvaṃ koṣṇena kuṇḍodhnī medhyenāvabhṛthādapi /",
    "GK19ragh1-6u:166": " prasnavenābhivarṣantī vatsālokapravartinā // Ragh(K)_1.83 //",
    "GK19ragh1-6u:167": " rajaḥkaṇaiḥ khuroddhūtaiḥ spṛśadbhirgātramantikāt /",
    "GK19ragh1-6u:168": " tīrthābhiṣekajāṃ śuddhimādadhānā mahīkṣitaḥ // Ragh(K)_1.84 //",
    "GK19ragh1-6u:169": " tāṃ puṇyadarśanāṃ dṛṣṭvā nimittajñastapodhanaḥ /",
    "GK19ragh1-6u:170": " yājyamāśaṃsitāvandhyaprārthanaṃ punarabravīt // Ragh(K)_1.85 //",
    "GK19ragh1-6u:171": " adūravartinīṃ siddhiṃ rājanvigaṇayātmanaḥ /",
    "GK19ragh1-6u:172": " upasthiteyaṃ kalyāṇī nāmni kīrtita eva yat // Ragh(K)_1.86 //",
    "GK19ragh1-6u:173": " vanyavṛttirimāṃ śaśvadātmānugamanena gām /",
    "GK19ragh1-6u:174": " vidyāmabhyasaneneva prasādayitumarhasi // Ragh(K)_1.87 //",
    "GK19ragh1-6u:175": " prasthitāyāṃ pratiṣṭhethāḥ sthitāyāṃ sthānamācareḥ /",
    "GK19ragh1-6u:176": " niṣaṇṇāyāṃ niṣīdāsyāṃ pītāmbhasi piverapaḥ // Ragh(K)_1.88 //",
    "GK19ragh1-6u:177": " vadhūrbhaktimatī caināmarcitāmā tapovanāt /",
    "GK19ragh1-6u:178": " prayātāṃ prātaranvetu sāyaṃ pratyudvrajedapi // Ragh(K)_1.89 //",
    "GK19ragh1-6u:179": " ityā prasādādasyāstvaṃ paricaryāparo bhava /",
    "GK19ragh1-6u:180": " avighnamastu te stheyāḥ piteva dhuri putriṇām // Ragh(K)_1.90 //",
    "GK19ragh1-6u:181": " tatheti pratijagrāha prītimānsaparigrahaḥ /",
    "GK19ragh1-6u:182": " ādeśaṃ deśakālajñaḥ śiṣyaḥ śāsiturānataḥ // Ragh(K)_1.91 //",
    "GK19ragh1-6u:183": " atha pradoṣe doṣajñaḥ saṃveśāya viśāṃ patim /",
    "GK19ragh1-6u:184": " sūnuḥ sūnṛtavāksraṣṭurvisasarjorjitaśriyam // Ragh(K)_1.92 //",
    "GK19ragh1-6u:185": " satyāmapi tapaḥsiddhau niyamāpekṣayā muniḥ /",
    "GK19ragh1-6u:186": " kalpavitkalpayāmāsa vanyāmevāsya saṃvidhām // Ragh(K)_1.93 //",
    "GK19ragh1-6u:187": " nirdiṣṭāṃ kulapatinā sa parṇaśālāmadhyāsya prayataparigrahadvitīyaḥ /",
    "GK19ragh1-6u:188": " tacchiṣyādhyayananiveditāvasānāṃ saṃviṣṭaḥ kuśaśayane niśāṃ nināya // Ragh(K)_1.94 //",
    "GK19ragh1-6u:189": " // iti raghuvaṃśe mahākāvye prathamaḥ sargaḥ //",
    "GK19ragh1-6u:190": " atha prajānāmadhipaḥ prabhāte jāyāpratigrāhitagandhamālyām /",
    "GK19ragh1-6u:191": " vanāya pītapratibaddhavatsāṃ yaśodhano dhenumṛṣermumoca // Ragh(K)_2.1 //",
    "GK19ragh1-6u:192": " tasyāḥ khuranyāsapavitrapāṃsumapāṃsulānāṃ dhuri kīrtanīyā /",
    "GK19ragh1-6u:193": " mārgaṃ manuṣyeśvaradharmapatnī śruterivārthaṃ smṛtiranvagacchat // Ragh(K)_2.2 //",
    "GK19ragh1-6u:194": " nivartya rājā dayitāṃ dayālustāṃ saurabheyīṃ surabhiryaśobhiḥ /",
    "GK19ragh1-6u:195": " payodharībhūtacatuḥsamudrāṃ jugopa gorūpadharāmivorvīm // Ragh(K)_2.3 //",
    "GK19ragh1-6u:196": " vratāya tenānucareṇa dhenornyaṣedhi śeṣo 'pyanuyāyivargaḥ /",
    "GK19ragh1-6u:197": " na cānyatastasya śarīrarakṣā svavīryaguptā hi manoḥ prasūtiḥ // Ragh(K)_2.4 //",
    "GK19ragh1-6u:198": " āsvādavadbhiḥ kavalaistṛṇānāṃ kaṇḍūyanairdaṃśanivāraṇaiśca /",
    "GK19ragh1-6u:199": " avyāhatasvairagataiśca tasyāḥ samrāṭ samārādhanatatparo 'bhūt // Ragh(K)_2.5 //",
    "GK19ragh1-6u:200": " sthitaḥ sthitāmuccalitaḥ prayātāṃ niṣeduṣīmāsanabandhadhīraḥ /",
    "GK19ragh1-6u:201": " jalābhilāṣī jalamādadānāṃ chāyeva tāṃ bhūpatiranvagacchat // Ragh(K)_2.6 //",
    "GK19ragh1-6u:202": " sa nyastacihnāmapi rājalakṣmīṃ tejoviśeṣānumitāṃ dadhānaḥ /",
    "GK19ragh1-6u:203": " āsīdanāviṣkṛtadānarājirantarmadāvastha iva dvipendraḥ // Ragh(K)_2.7 //",
    "GK19ragh1-6u:204": " latāpratānodgrathitaiḥ sa keśairadhijyadhanvā vicacāra dāvam /",
    "GK19ragh1-6u:205": " rakṣāpadeśādguruhomadhenorvanyānvineṣyanniva duṣṭasattvān // Ragh(K)_2.8 //",
    "GK19ragh1-6u:206": " visṛṣṭapārśvānucarasya tasya pārśvadrumāḥ pāśabhṛtā samasya /",
    "GK19ragh1-6u:207": " udīrayāmāsurivonmadānāmālokaśabdaṃ vayasāṃ virāvaiḥ // Ragh(K)_2.9 //",
    "GK19ragh1-6u:208": " marutprayuktāśca marutsakhābhaṃ tamarcyamārādabhivartamānam /",
    "GK19ragh1-6u:209": " avākiranbālalatāḥ prasūnairācāralājairiva paurakanyāḥ // Ragh(K)_2.10 //",
    "GK19ragh1-6u:210": " dhanurbhṛto 'pyasya dayārdrabhāvamākhyātamantaḥkaraṇairviśaṅkaiḥ /",
    "GK19ragh1-6u:211": " vilokayantyo vapurāpurakṣṇāṃ prakāmavistāraphalaṃ hariṇyaḥ // Ragh(K)_2.11 //",
    "GK19ragh1-6u:212": " sa kīcakairmārutapūrṇarandhraiḥ kūjadbhirāpāditavaṃśakṛtyam /",
    "GK19ragh1-6u:213": " śuśrāva kuñjeṣu yaśaḥ svamuccairudgīyamānaṃ vanadevatābhiḥ // Ragh(K)_2.12 //",
    "GK19ragh1-6u:214": " pṛktastuṣārairvananirjharāṇāmanokahākampanapuṣpagandhī /",
    "GK19ragh1-6u:215": " tamātapaklāntamanātapatramācārapūtaṃ pavanaḥ siṣeve // Ragh(K)_2.13 //",
    "GK19ragh1-6u:216": " śaśāma vṛṣṭyāpi vinā davāgnirāsīdviśeṣātphalapuṣpavṛddhiḥ /",
    "GK19ragh1-6u:217": " ūnaṃ na sattveṣvadhiko babādhe tasminvanaṃ goptari gāhamāne // Ragh(K)_2.14 //",
    "GK19ragh1-6u:218": " sañcārapūtāni digantarāṇi kṛtvā dinānte nilayāya gantum /",
    "GK19ragh1-6u:219": " pracakrame pallavarāgatāmrā prabhā pataṅgasya muneśca dhenuḥ // Ragh(K)_2.15 //",
    "GK19ragh1-6u:220": " tāṃ devatāpitratithikriyārthamanvagyayau madhyamalokapālaḥ /",
    "GK19ragh1-6u:221": " babhūva sā tena satāṃ matena śraddheva sākṣādvidhinopapannā // Ragh(K)_2.16 //",
    "GK19ragh1-6u:222": " sa palvalottīrṇavarāhayūthānyāvāsavṛkṣonmukhabarhiṇāni /",
    "GK19ragh1-6u:223": " yayau mṛgādhyāsitaśādvalāni śyāmāyamānāni vanāni paśyan // Ragh(K)_2.17 //",
    "GK19ragh1-6u:224": " āpīnabhārodvahanaprayatnādgṛṣṭirgurutvāduraso narendraḥ /",
    "GK19ragh1-6u:225": " ubhāvalañcakraturañcitābhyāṃ tapovanāvṛttipathaṃ gatābhyām // Ragh(K)_2.18 //",
    "GK19ragh1-6u:226": " vasiṣṭhadhenoranuyāyinaṃ tamāvartamānaṃ vanitā vanāntāt /",
    "GK19ragh1-6u:227": " papau nimeṣālasapakṣmapaṅktirupoṣitābhyāmiva locanābhyām // Ragh(K)_2.19 //",
    "GK19ragh1-6u:228": " puraskṛtā vartmani pārthivena pratyudgatā pārthivadharmapatnyā /",
    "GK19ragh1-6u:229": " tadantare sā virarāja dhenurdinakṣapāmadhyagateva sandhyā // Ragh(K)_2.20 //",
    "GK19ragh1-6u:230": " pradakṣiṇīkṛtya payasvinīṃ tāṃ sudakṣiṇā sākṣatapātrahastā /",
    "GK19ragh1-6u:231": " praṇamya cānarca viśālamasyāḥ śṛṅgāntaraṃ dvāramivātmasiddheḥ // Ragh(K)_2.21 //",
    "GK19ragh1-6u:232": " vatsotsukāpi stimitā saparyāṃ pratyagrahītseti nanandatustau /",
    "GK19ragh1-6u:233": " bhaktyopapanneṣu hi tadvidhānāṃ prasādacihnāni puraḥphalāni // Ragh(K)_2.22 //",
    "GK19ragh1-6u:234": " guroḥ sadārasya nipīḍya pādau samāpya sāndhyaṃ ca vidhiṃ dilīpaḥ /",
    "GK19ragh1-6u:235": " dohāvasāne punareva dogdhrīṃ bheje bhujotsannaripurniṣaṇṇām // Ragh(K)_2.23 //",
    "GK19ragh1-6u:236": " tāmantikanyastabalipradīpāmanvāsya goptā gṛhiṇīsahāyaḥ /",
    "GK19ragh1-6u:237": " krameṇa suptāmanu saṃviveśa suptotthitāṃ prātaranūdatiṣṭhat // Ragh(K)_2.24 //",
    "GK19ragh1-6u:238": " itthaṃ vrataṃ pālayataḥ prajārthaṃ samaṃ mahiṣyā mahanīyakīrteḥ /",
    "GK19ragh1-6u:239": " sapta vyatīyustriguṇāni tasya dinānyamitroddharaṇocitasya // Ragh(K)_2.25 //",
    "GK19ragh1-6u:240": " anyedyurātmānucarasya bhāvaṃ jijñāsamānā munihomadhenuḥ /",
    "GK19ragh1-6u:241": " gaṅgāprapātāntavirūḍhaśaṣpaṃ gaurīgurorgahvaramāviveśa // Ragh(K)_2.26 //",
    "GK19ragh1-6u:242": " sā duṣpradharṣā manasāpi hiṃsrairityadriśobhāprahitekṣaṇena /",
    "GK19ragh1-6u:243": " alakṣitābhyutpatano nṛpeṇa prasahya siṃhaḥ kila tāṃ cakarṣa // Ragh(K)_2.27 //",
    "GK19ragh1-6u:244": " tadīyamākranditamārtasādhorguhānibaddhapratiśabdadīrgham /",
    "GK19ragh1-6u:245": " raśmiṣvivādāya nagendradattāṃ nivartayāmāsa nṛpasya dṛṣṭim // Ragh(K)_2.28 //",
    "GK19ragh1-6u:246": " sa pāṭalāyāṃ gavi tasthivāṃsaṃ dhanurdharaḥ kesariṇaṃ dadarśa /",
    "GK19ragh1-6u:247": " adhityakāyāmiva dhātumayyāṃ rodhradrumaṃ sānumataḥ praphultam // Ragh(K)_2.29 //",
    "GK19ragh1-6u:248": " tato mṛgendrasya mṛgendragāmī vadhāya vadhyasya śaraṃ śaraṇyaḥ /",
    "GK19ragh1-6u:249": " jātābhiṣaṅgo nṛpatirniṣaṅgāduddhartumaicchatprasabhoddhṛtāriḥ // Ragh(K)_2.30 //",
    "GK19ragh1-6u:250": " vāmetarastasya karaḥ praharturnakhaprabhārūṣitakaṅkapattre /",
    "GK19ragh1-6u:251": " saktāṅguliḥ sāyakapuṅkha eva citrārpitārambha ivāvatasthe // Ragh(K)_2.31 //",
    "GK19ragh1-6u:252": " bāhupratistambhavivṛddhamanyurabhyarṇamāgaskṛtamaspṛśadbhiḥ /",
    "GK19ragh1-6u:253": " rājā svatejobhiradahyatāntarbhogīva mantrapratibaddhavīryaḥ // Ragh(K)_2.32 //",
    "GK19ragh1-6u:254": " tamāryagṛhyaṃ nigṛhītadhenurmanuṣyavācā manuvaṃśaketum /",
    "GK19ragh1-6u:255": " vismāpayanvismayamātmasiddhau bhūpālasiṃhaṃ nijagāda siṃhaḥ // Ragh(K)_2.33 //",
    "GK19ragh1-6u:256": " alaṃ mahīpāla tava śrameṇa prayuktamapyastramito vṛthā syāt /",
    "GK19ragh1-6u:257": " na pādaponmūlanaśakti raṃhaḥ śiloccaye mūrchati mārutasya // Ragh(K)_2.34 //",
    "GK19ragh1-6u:258": " kailāsagauraṃ vṛṣamārurukṣoḥ pādārpaṇānugrahapūtapṛṣṭham /",
    "GK19ragh1-6u:259": " avaihi māṃ kiṅkaramaṣṭamūrteḥ kumbhodaraṃ nāma nikumbhamitram // Ragh(K)_2.35 //",
    "GK19ragh1-6u:260": " amuṃ puraḥ paśyasi devadāruṃ putrīkṛto 'yaṃ vṛṣabhadhvajena /",
    "GK19ragh1-6u:261": " yo hemakumbhastananiḥsṛtānāṃ skandasya mātuḥ payasāṃ rasajñaḥ // Ragh(K)_2.36 //",
    "GK19ragh1-6u:262": " kaṇḍūyamānena kaṭaṃ kadācidvanyadvipenonmathitā tvagasya /",
    "GK19ragh1-6u:263": " athainamadrestanayā śuśoca senānyamālīḍhamivāsurāstraiḥ // Ragh(K)_2.37 //",
    "GK19ragh1-6u:264": " tadā prabhṛtyeva mataṅgajānāṃ trāsārthamasminnahamadrikukṣau /",
    "GK19ragh1-6u:265": " vyāpāritaḥ śūlabhṛtā vidhāya siṃhatvamaṅkāgatasattvavṛtti // Ragh(K)_2.38 //",
    "GK19ragh1-6u:266": " tasyālameṣā kṣudhitasya tṛptyai pradiṣṭakālā parameśvareṇa /",
    "GK19ragh1-6u:267": " upasthitā śoṇitapāraṇā me suradviṣaścāndramasī sudheva // Ragh(K)_2.39 //",
    "GK19ragh1-6u:268": " sa tvaṃ nivartasva vihāya lajjāṃ gurorbhavāndarśitaśiṣyabhaktiḥ /",
    "GK19ragh1-6u:269": " śastreṇa rakṣyaṃ yadaśakyarakṣaṃ na tadyaśaḥ śastrabhṛtāṃ kṣiṇoti // Ragh(K)_2.40 //",
    "GK19ragh1-6u:270": " iti pragalbhaṃ puruṣādhirājo mṛgādhirājasya vaco niśamya /",
    "GK19ragh1-6u:271": " pratyāhatāstro giriśaprabhāvādātmanyavajñāṃ śithilīcakāra // Ragh(K)_2.41 //",
    "GK19ragh1-6u:272": " pratyabravīccainamiṣuprayoge tatpūrvasaṅge vitathaprayatnaḥ /",
    "GK19ragh1-6u:273": " jaḍīkṛtastryambakavīkṣitena vajraṃ mumukṣanniva vajrapāṇiḥ // Ragh(K)_2.42 //",
    "GK19ragh1-6u:274": " saṃruddhaceṣṭasya mṛgendra kāmaṃ hāsyaṃ vacastadyadahaṃ vivakṣuḥ /",
    "GK19ragh1-6u:275": " antargataṃ prāṇabhṛtāṃ tu veda sarvaṃ bhavānbhāvamato 'bhidhāsye // Ragh(K)_2.43 //",
    "GK19ragh1-6u:276": " mānyaḥ sa me sthāvarajaṅgamānāṃ sargasthitipratyavahārahetuḥ /",
    "GK19ragh1-6u:277": " gurorapīdaṃ dhanamāhitāgnernaśyatpurastādanupekṣaṇīyam // Ragh(K)_2.44 //",
    "GK19ragh1-6u:278": " sa tvaṃ madīyena śarīravṛttiṃ dehena nirvartayituṃ prasīda /",
    "GK19ragh1-6u:279": " dināvasānotsukabālavatsā vimucyatāṃ dhenuriyaṃ maharṣeḥ // Ragh(K)_2.45 //",
    "GK19ragh1-6u:280": " athāndhakāraṃ girikandarāṇāṃ daṃṣṭrāmayūkhaiḥ śakalāni kurvan /",
    "GK19ragh1-6u:281": " bhūyaḥ sa bhūteśvarapārśvavartī kiñcidvihasyārthapatiṃ babhāṣe // Ragh(K)_2.46 //",
    "GK19ragh1-6u:282": " ekātapatraṃ jagataḥ prabhutvaṃ navaṃ vayaḥ kāntamidaṃ vapuśca /",
    "GK19ragh1-6u:283": " alpasya hetorbahu hātumicchan vicāramugdhaḥ pratibhāsi me tvam // Ragh(K)_2.47 //",
    "GK19ragh1-6u:284": " bhūtānukampā tava cediyaṃ gaurekā bhavetsvastimatī tvadante /",
    "GK19ragh1-6u:285": " jīvanpunaḥ śaśvadupaplavebhyaḥ prajāḥ prajānātha piteva pāsi // Ragh(K)_2.48 //",
    "GK19ragh1-6u:286": " athaikadhenoraparādhadaṇḍādguroḥ kṛṣāṇupratimādbibheṣi /",
    "GK19ragh1-6u:287": " śakyo 'sya manyurbhavatā vinetuṃ gāḥ koṭiśaḥ sparśayatā ghaṭodhnīḥ // Ragh(K)_2.49 //",
    "GK19ragh1-6u:288": " tadrakṣa kalyāṇaparamparāṇāṃ bhoktāramūrjasvalamātmadeham /",
    "GK19ragh1-6u:289": " mahītalasparśanamātrabhinnamṛddhaṃ hi rājyaṃ padamaindramāhuḥ // Ragh(K)_2.50 //",
    "GK19ragh1-6u:290": " etāvaduktvā virate mṛgendre pratisvanenāsya guhāgatena /",
    "GK19ragh1-6u:291": " śiloccayo 'pi kṣitipālamuccaiḥ prītyā tamevārthamabhāṣateva // Ragh(K)_2.51 //",
    "GK19ragh1-6u:292": " tathā samarthāṃ giramūcivāṃsaṃ pratyāha devānucaraṃ dilīpaḥ /",
    "GK19ragh1-6u:293": " dhenvā tadadhyāsanakātarākṣyā nirīkṣyamāṇaḥ sutarāṃ dayāluḥ // Ragh(K)_2.52 //",
    "GK19ragh1-6u:294": " kṣatātkila trāyata ityudagraḥ kṣattrasya śabdo bhuvaneṣu rūḍhaḥ /",
    "GK19ragh1-6u:295": " rājyena kiṃ tadviparītavṛtteḥ prāṇairupākrośamalīmasairvā // Ragh(K)_2.53 //",
    "GK19ragh1-6u:296": " kathaṃ ca śakyo 'nunayo maharṣerviśrāṇanādanyapayasvinīnām /",
    "GK19ragh1-6u:297": " imāmanūnāṃ surabheravaihi rudraujasā tu prahṛtaṃ tvayāsyām // Ragh(K)_2.54 //",
    "GK19ragh1-6u:298": " seyaṃ svadehārpaṇaniṣkrayeṇa nyāyyaṃ mayā mocayituṃ bhavattaḥ /",
    "GK19ragh1-6u:299": " na pāraṇā syādvihatā tavaivaṃ bhavedaluptaśca muneḥ kriyārthaḥ // Ragh(K)_2.55 //",
    "GK19ragh1-6u:300": " bhavānapīdaṃ paravānavaiti mahānhi yatnastava devadārau /",
    "GK19ragh1-6u:301": " sthātuṃ niyokturyadi śakyamagre vināśya rakṣyaṃ svayamakṣatena // Ragh(K)_2.56 //",
    "GK19ragh1-6u:302": " kimapyahiṃsyastava cenmato 'haṃ yaśaḥśarīre bhava me dayāluḥ /",
    "GK19ragh1-6u:303": " ekāntavidhvaṃsiṣu madvidhānāṃ piṇḍeṣvanāsthā khalu bhautikeṣu // Ragh(K)_2.57 //",
    "GK19ragh1-6u:304": " sambandhamābhāṣaṇapūrvamāhurjātaḥ sa nau saṅgatayorvanānte /",
    "GK19ragh1-6u:305": " tadbhūtanāthānuga nārhasi tvaṃ sambandhino me praṇayaṃ vihantum // Ragh(K)_2.58 //",
    "GK19ragh1-6u:306": " tatheti gāmuktavate dilīpaḥ sadyaḥ pratistambhavimuktabāhuḥ /",
    "GK19ragh1-6u:307": " sa nyastaśastraṃ haraye svadehamupānayatpiṇḍamivāmiṣasya // Ragh(K)_2.59 //",
    "GK19ragh1-6u:308": " tasminkṣaṇe pālayituḥ prajānāmutpaśyataḥ siṃhanipātamugram /",
    "GK19ragh1-6u:309": " avāṅmukhasyopari puṣpavṛṣṭiḥ papāta vidyādharahastamuktā // Ragh(K)_2.60 //",
    "GK19ragh1-6u:310": " uttiṣṭha vatsetyamṛtāyamānaṃ vaco niśamyotthitamutthitaḥ san /",
    "GK19ragh1-6u:311": " dadarśa rājā jananīmiva svāṃ gāmagrataḥ prasraviṇīṃ na siṃham // Ragh(K)_2.61 //",
    "GK19ragh1-6u:312": " taṃ vismitaṃ dhenuruvāca sādho māyāṃ mayodbhāvya parīkṣito 'si /",
    "GK19ragh1-6u:313": " ṛṣiprabhāvānmayi nāntako 'pi prabhuḥ prahartuṃ kimutānyahiṃsrāḥ // Ragh(K)_2.62 //",
    "GK19ragh1-6u:314": " bhaktyā gurau mayyanukampayā ca prītāsmi te putra varaṃ vṛṇīṣva /",
    "GK19ragh1-6u:315": " na kevalānāṃ payasāṃ prasūtimavaihi māṃ kāmadughāṃ prasannām // Ragh(K)_2.63 //",
    "GK19ragh1-6u:316": " tataḥ samānīya sa mānitārthī hastau svahastārjitavīraśabdaḥ /",
    "GK19ragh1-6u:317": " vaṃśasya kartāramanantakīrtiṃ sudakṣiṇāyāṃ tanayaṃ yayāce // Ragh(K)_2.64 //",
    "GK19ragh1-6u:318": " santānakāmāya tatheti kāmaṃ rājñe pratiśrutya payasvinī sā /",
    "GK19ragh1-6u:319": " dugdhvā payaḥ pattrapuṭe madīyaṃ putropayuṅkṣveti tamādideśa // Ragh(K)_2.65 //",
    "GK19ragh1-6u:320": " vatsasya homārthavidheśca śeṣamṛṣeranujñāmadhigamya mātaḥ /",
    "GK19ragh1-6u:321": " ūdhasyamicchāmi tavopabhoktuṃ ṣaṣṭhāṃśamurvyā iva rakṣitāyāḥ // Ragh(K)_2.66 //",
    "GK19ragh1-6u:322": " itthaṃ kṣitīśena vasiṣṭhadhenurvijñāpitā prītatarā babhūva /",
    "GK19ragh1-6u:323": " tadanvitā haimavatācca kukṣeḥ pratyāyayāvāśramamaśramaiva // Ragh(K)_2.67 //",
    "GK19ragh1-6u:324": " tasyāḥ prasannendumukhaḥ prasādaṃ gururnṛpāṇāṃ gurave nivedya /",
    "GK19ragh1-6u:325": " mukhaprasādānumitaṃ priyāyai śaśaṃsa vācā punaruktayaiva // Ragh(K)_2.68 //",
    "GK19ragh1-6u:326": " sa nandinīstanyamaninditātmā sadvatsalo vatsanipītaśeṣam /",
    "GK19ragh1-6u:327": " papau vasiṣṭhena kṛtābhyanujñaḥ śuddhaṃ yaśo bhūya ivāvitṛptaḥ // Ragh(K)_2.69 //",
    "GK19ragh1-6u:328": " prātaryathoktavratapāraṇānte prāsthānikaṃ svastyayanaṃ prayujya /",
    "GK19ragh1-6u:329": " tau dampatī svāṃ prati rājadhānīṃ prasthāpayāmāsa vaśī vasiṣṭhaḥ // Ragh(K)_2.70 //",
    "GK19ragh1-6u:330": " pradakṣiṇīkṛtya hutaṃ hutāśamanantaraṃ bharturarundhatīṃ ca /",
    "GK19ragh1-6u:331": " dhenuṃ savatsāṃ ca nṛpaḥ pratasthe sanmaṅgalodagratarānubhāvaḥ // Ragh(K)_2.71 //",
    "GK19ragh1-6u:332": " śrotrābhirāmadhvaninā rathena sa dharmapatnīsahitaḥ sahiṣṇuḥ /",
    "GK19ragh1-6u:333": " yayāvanudghātasukhena mārgaṃ sveneva pūrṇena manorathena // Ragh(K)_2.72 //",
    "GK19ragh1-6u:334": " tamāhitotkaṇṭhamadarśanena prajāḥ prajārthavratakarṣitāṅgam /",
    "GK19ragh1-6u:335": " netraiḥ papustṛptimanāpnuvadbhirnavoditaṃ nāthamivauṣadhīnām // Ragh(K)_2.73 //",
    "GK19ragh1-6u:336": " purandaraśrīḥ puramutpatākaṃ praviśya paurairabhinandyamānaḥ /",
    "GK19ragh1-6u:337": " bhuje bhujaṅgendrasamānasāre bhūyaḥ sa bhūmerdhuramāsasañja // Ragh(K)_2.74 //",
    "GK19ragh1-6u:338": " atha nayanasamutthaṃ jyotiratreriva dyauḥ surasaridiva tejo vahniniṣṭhyūtamaiśam /",
    "GK19ragh1-6u:339": " narapatikulabhūtyai garbhamādhatta rājñī gurubhirabhiniviṣṭaṃ lokapālānubhāvaiḥ // Ragh(K)_2.75 //",
    "GK19ragh1-6u:340": " // iti raghuvaṃśe mahākāvye dvitīyaḥ sargaḥ //",
    "GK19ragh1-6u:341": " athepsitaṃ bharturupasthitodayaṃ sakhījanodvīkṣaṇakaumudīmukham /",
    "GK19ragh1-6u:342": " nidānamikṣvākukulasya santateḥ sudakṣiṇā dauhadalakṣaṇaṃ dadhau // Ragh(K)_3.1 //",
    "GK19ragh1-6u:343": " mukhena sā ketakapattrapāṇḍunā kṛśāṅgayaṣṭiḥ parimeyabhūṣaṇā /",
    "GK19ragh1-6u:344": " sthitālpatārāṃ karuṇendumaṇḍalāṃ vibhātakalpāṃ rajanīṃ vyaḍambayat // Ragh(K)_3.2 //",
    "GK19ragh1-6u:345": " tadānanaṃ sevitamṛttikālavaṃ nṛpaḥ samāghrāya na tṛptimāyayau /",
    "GK19ragh1-6u:346": " karīva siktaṃ pṛṣataiḥ payomucāṃ śucivyapāye vanarājipalvalam // Ragh(K)_3.3 //",
    "GK19ragh1-6u:347": " divaṃ marutvāniva bhokṣyate mahīṃ digantaviśrāntaratho hi matsutaḥ /",
    "GK19ragh1-6u:348": " ato 'bhilāṣe prathamaṃ tathāvidhe mano babandhānyarasānvilaṅghya sā // Ragh(K)_3.4 //",
    "GK19ragh1-6u:349": " na me hriyā śaṃsati kiñcidīpsitaṃ spṛhāvatī vastuṣu keṣu māgadhī /",
    "GK19ragh1-6u:350": " iti sma pṛcchatyativelamādṛtaḥ priyāsakhīruttarakosaleśvaraḥ // Ragh(K)_3.5 //",
    "GK19ragh1-6u:351": " upetya sā dohadaduḥkhaśīlatāṃ yadeva vavre tadapaśyadāhṛtam /",
    "GK19ragh1-6u:352": " na hīṣṭamasyāstridive 'pi bhūpaterbabhūva duṣprāpamadhijyadhanvanaḥ // Ragh(K)_3.6 //",
    "GK19ragh1-6u:353": " dineṣu gacchatsu madhūkapāṇḍuraṃ tadīyamāśyāmamukhaṃ stanadvayam /",
    "GK19ragh1-6u:354": " samudgayorvāraṇadantakośayorbabhāra kāntiṃ gavalāpidhānayoḥ // Ragh(K)_3.7 //",
    "GK19ragh1-6u:355": " krameṇa nistīrya ca dohadavyathāmupoḍhagātropacayā rarāja sā /",
    "GK19ragh1-6u:356": " purāṇapattrāpagamādanantaraṃ lateva sannaddhamanojñapallavā // Ragh(K)_3.8 //",
    "GK19ragh1-6u:357": " nidhānagarbhāmiva sāgarāmbarāṃ śamīmivābhyantaralīnapāvakām /",
    "GK19ragh1-6u:358": " nadīmivāntaḥsalilāṃ sarasvatīṃ nṛpaḥ sagarbhāṃ mahiṣīmamanyata // Ragh(K)_3.9 //",
    "GK19ragh1-6u:359": " priyānurāgasya manaḥsamunnaterbhujārjitānāṃ ca digantasampadām /",
    "GK19ragh1-6u:360": " yathākramaṃ puṃsavanādikāḥ kriyā dhṛteśca dhīraḥ sadṛśīrvyadhatta saḥ // Ragh(K)_3.10 //",
    "GK19ragh1-6u:361": " surendramātrāśritagarbhagauravāt prayatnamuktāsanayā gṛhāgataḥ /",
    "GK19ragh1-6u:362": " tayopacārāñjalikhinnahastayā nananda pāriplavanetrayā nṛpaḥ // Ragh(K)_3.11 //",
    "GK19ragh1-6u:363": " kumārabhṛtyaiḥ kuśalairadhiṣṭhite bhiṣagbhirāptairatha garbhaveśmani /",
    "GK19ragh1-6u:364": " niratyayāya prasavāya tasthuṣī babhau samāsannaphalā kriyeva sā // Ragh(K)_3.12 //",
    "GK19ragh1-6u:365": " grahaistataḥ pañcabhiruccasaṃśrayairasūryagaiḥ sūcitabhāgyasampadam /",
    "GK19ragh1-6u:366": " asūta putraṃ samaye śacīsamā trisādhanā śaktirivārthamakṣatam // Ragh(K)_3.13 //",
    "GK19ragh1-6u:367": " diśaḥ prasedurmaruto vavuḥ śivāḥ pradakṣiṇārcirhutamagnirādade /",
    "GK19ragh1-6u:368": " babhūva sarvaṃ śubhaśaṃsi tatkṣaṇaṃ bhavo hi lokābhyudayāya tādṛśām // Ragh(K)_3.14 //",
    "GK19ragh1-6u:369": " ariṣṭaśayyāṃ parito visāriṇā sujanmanastasya nijena tejasā /",
    "GK19ragh1-6u:370": " niśīthadīpāḥ sahasā hatatviṣo babhūvurālekhyasamarpitā iva // Ragh(K)_3.15 //",
    "GK19ragh1-6u:371": " janāya śuddhāntacarāya śaṃsate kumārajanmāmṛtasammitākṣaram /",
    "GK19ragh1-6u:372": " adeyamāsīttrayameva bhūpateḥ śaśiprabhaṃ chattramubhe ca cāmare // Ragh(K)_3.16 //",
    "GK19ragh1-6u:373": " sa vīkṣya putrasya cirātpitā mukhaṃ nidhānakumbhasya yuveva durgataḥ /",
    "GK19ragh1-6u:374": " mudā śarīre prababhūva nātmanaḥ payodhirindūdayamūrchito yathā // Ragh(K)_3.17 //",
    "GK19ragh1-6u:375": " sa jātakarmaṇyakhile tapasvinā tapovanādetya purodhasā kṛte /",
    "GK19ragh1-6u:376": " dilīpasūnurmaṇirākarodgataḥ prayuktasaṃskāra ivādhikaṃ babhau // Ragh(K)_3.18 //",
    "GK19ragh1-6u:377": " sukhaśravā maṅgalatūryaniḥsvanāḥ pramodanṛttaiḥ saha vārayoṣitām /",
    "GK19ragh1-6u:378": " na kevalaṃ sadmani māgadhīpateḥ pathi vyajṛmbhanta divaukasāmapi // Ragh(K)_3.19 //",
    "GK19ragh1-6u:379": " na saṃyatastasya babhūva rakṣiturvimocayedyaṃ sutajanmaharṣitaḥ /",
    "GK19ragh1-6u:380": " ṛṇābhidhānātsvayameva kevalaṃ tadā pitṚṇāṃ mumuce sa bandhanāt // Ragh(K)_3.20 //",
    "GK19ragh1-6u:381": " śrutasya yāyādayamantamarbhakastathā pareṣāṃ yudhi ceti pārthivaḥ /",
    "GK19ragh1-6u:382": " avekṣya dhātorgamanārthamarthaviccakāra nāmnā raghumātmasambhavam // Ragh(K)_3.21 //",
    "GK19ragh1-6u:383": " pituḥ prayatnātsa samagrasampadaḥ śubhaiḥ śarīrāvayavairdine dine /",
    "GK19ragh1-6u:384": " pupoṣa vṛddhiṃ haridaśvadīdhiteranupraveśādiva bālacandramāḥ // Ragh(K)_3.22 //",
    "GK19ragh1-6u:385": " umāvṛṣāṅkau śarajanmanā yathā yathā jayantena śacīpurandarau /",
    "GK19ragh1-6u:386": " tathā nṛpaḥ sā ca sutena māgadhī nanandatustatsadṛśena tatsamau // Ragh(K)_3.23 //",
    "GK19ragh1-6u:387": " rathāṅganāmnoriva bhāvabandhanaṃ babhūva yatprema parasparaṃ prati /",
    "GK19ragh1-6u:388": " vibhaktamapyekasute na tattayoḥ parasparasyopari paryahīyata // Ragh(K)_3.24 //",
    "GK19ragh1-6u:389": " yadāha dhātryā prathamoditaṃ vaco yayau tadīyāmavalambya cāṅgulim /",
    "GK19ragh1-6u:390": " abhūcca namraḥ praṇipātaśikṣayā piturmudaṃ tena tatāna so 'rbhakaḥ // Ragh(K)_3.25 //",
    "GK19ragh1-6u:391": " tamaṅkamāropya śarīrayogajaiḥ sukhairniṣiñcantamivāmṛtaṃ tvaci /",
    "GK19ragh1-6u:392": " tribhāgasammīlitalocano nṛpaścirātsutasparśarasajñatāṃ yayau // Ragh(K)_3.26 //",
    "GK19ragh1-6u:393": " amaṃsta cānena parārdhyajanmanā sthiterabhettā sthitimantamanvayam /",
    "GK19ragh1-6u:394": " svamūrtibhedena guṇāgryavṛttinā patiḥ prajānāmiva sargamātmanaḥ // Ragh(K)_3.27 //",
    "GK19ragh1-6u:395": " sa vṛttacūlaścalakākapakṣakairamātyaputraiḥ savayobhiranvitaḥ /",
    "GK19ragh1-6u:396": " liperyathāvadgrahaṇena vāṅmayaṃ nadīmukheneva samudramāviśat // Ragh(K)_3.28 //",
    "GK19ragh1-6u:397": " athopanītaṃ vidhivadvipaścito vininyurenaṃ guravo gurupriyam /",
    "GK19ragh1-6u:398": " avandhyayatnāśca babhūvuratra te kriyā hi vastūpahitā prasīdati // Ragh(K)_3.29 //",
    "GK19ragh1-6u:399": " dhiyaḥ samagraiḥ sa guṇairudāradhīḥ kramāccatasraścaturarṇavopamāḥ /",
    "GK19ragh1-6u:400": " tatāra vidyāḥ pavanātipātibhirdiśo haridbhirharitāmiveśvaraḥ // Ragh(K)_3.30 //",
    "GK19ragh1-6u:401": " tvacaṃ sa medhyāṃ paridhāya rauravīmaśikṣatāstraṃ pitureva mantravat /",
    "GK19ragh1-6u:402": " prayogasaṃhārarahasyavittamo babhūva cāstreṣu yathā purandaraḥ // Ragh(K)_3.31//",
    "GK19ragh1-6u:403": " mahokṣatāṃ vatsataraḥ spṛśanniva dvipendrabhāvaṃ kalabhaḥ śrayanniva /",
    "GK19ragh1-6u:404": " raghuḥ kramādyauvanabhinnaśaiśavaḥ pupoṣa gambhīramanoharaṃ vapuḥ // Ragh(K)_3.32 //",
    "GK19ragh1-6u:405": " athāsya godānavidheranantaraṃ vivāhadīkṣāṃ niravartayatprabhuḥ /",
    "GK19ragh1-6u:406": " narendrakanyāstamavāpya satpatiṃ tamopahaṃ dakṣasutā ivābabhuḥ // Ragh(K)_3.33 //",
    "GK19ragh1-6u:407": " yuvā yugavyāyatabāhuraṃsalaḥ kavāṭavakṣāḥ pariṇaddhakandharaḥ /",
    "GK19ragh1-6u:408": " vapuṣprakarṣādajayadguruṃ raghustathāpi nīcairvinayādadṛśyata // Ragh(K)_3.34 //",
    "GK19ragh1-6u:409": " atha prajānāṃ ciramātmanā dhṛtāṃ nitāntagurvīṃ laghayiṣyatā dhuram /",
    "GK19ragh1-6u:410": " vaśīti matvā maticakṣuṣā suto nṛpeṇa cakre yuvarājaśabdabhāk // Ragh(K)_3.35 //",
    "GK19ragh1-6u:411": " narendramūlāyatanādanantaraṃ tadāspadaṃ śrīryuvarājasaṃjñitam /",
    "GK19ragh1-6u:412": " agacchadaṃśena guṇābhilāṣiṇī navāvatāraṃ kamalādivotpalam // Ragh(K)_3.36 //",
    "GK19ragh1-6u:413": " uṣarbudhaḥ sārathineva vāyunā ghanavyapāyena gabhastimāniva /",
    "GK19ragh1-6u:414": " babhūva tenātitarāṃ durutsahaḥ kaṭaprabhedena karīva pārthivaḥ // Ragh(K)_3.37 //",
    "GK19ragh1-6u:415": " niyujya taṃ medhyaturaṅgarakṣaṇe dhanurdharai rājasutairanudrutam /",
    "GK19ragh1-6u:416": " apūrṇamekena śatakratūpamaḥ śataṃ kratūnāmapavighnamāpa saḥ // Ragh(K)_3.38 //",
    "GK19ragh1-6u:417": " ataḥ paraṃ tena makhāya yajvanā turaṅgamutsṛṣṭamanargalaṃ punaḥ /",
    "GK19ragh1-6u:418": " dhanurbhṛtāmagrata eva rakṣiṇāṃ jahāra śakraḥ kila gūḍhavigrahaḥ // Ragh(K)_3.39 //",
    "GK19ragh1-6u:419": " viṣādaluptapratipatti vismitaṃ kumārasainyaṃ sapadi sthitaṃ ca tat /",
    "GK19ragh1-6u:420": " vasiṣṭhadhenuśca yadṛcchayāgatā śrutaprabhāvā dadṛśe 'tha nandinī // Ragh(K)_3.40 //",
    "GK19ragh1-6u:421": " tadaṅganiḥṣyandalavena locane pramṛjya puṇyena puraskṛtaḥ satām /",
    "GK19ragh1-6u:422": " atīndriyeṣvapyupapannadarśano babhūva bhāveṣu dilīpanandanaḥ // Ragh(K)_3.41 //",
    "GK19ragh1-6u:423": " sa pūrvataḥ parvatapakṣaśātanaṃ dadarśa devaṃ naradevasambhavaḥ /",
    "GK19ragh1-6u:424": " punaḥ punaḥ sūtaniṣiddhacāpalaṃ harantamaśvaṃ ratharaśmisaṃyutam // Ragh(K)_3.42 //",
    "GK19ragh1-6u:425": " śataistamakṣṇāmanimeṣavṛttibhirhariṃ viditvā haribhiśca vājibhiḥ /",
    "GK19ragh1-6u:426": " avocadenaṃ gaganaspṛśā raghuḥ svareṇa dhīreṇa nivartayanniva // Ragh(K)_3.43 //",
    "GK19ragh1-6u:427": " makhāṃśabhājāṃ prathamo manīṣibhistvameva devendra yadā nigadyase /",
    "GK19ragh1-6u:428": " ajasradīkṣāprayatasya madguroḥ kriyāvighātāya kathaṃ pravartase // Ragh(K)_3.44 //",
    "GK19ragh1-6u:429": " trilokanāthena satā makhadviṣastvayā niyāmyā nanu divyacakṣuṣā /",
    "GK19ragh1-6u:430": " sa cetsvayaṃ karmasu dharmacāriṇāṃ tvamantarāyībhavasi cyuto vidhiḥ // Ragh(K)_3.45 //",
    "GK19ragh1-6u:431": " tadaṅgamagryaṃ maghavanmahākratoramuṃ turaṅgaṃ pratimoktumarhasi /",
    "GK19ragh1-6u:432": " pathaḥ śucerdarśayitāra īśvarā malīmasāmādadate na paddhatim // Ragh(K)_3.46 //",
    "GK19ragh1-6u:433": " iti pragalbhaṃ raghuṇā samīritaṃ vaco niśamyādhipatirdivaukasām /",
    "GK19ragh1-6u:434": " nivartayāmāsa rathaṃ savismayaḥ pracakrame ca prativaktumuttaram // Ragh(K)_3.47 //",
    "GK19ragh1-6u:435": " yathāttha rājanyakumāra tattathā yaśastu rakṣyaṃ parito yaśodhanaiḥ /",
    "GK19ragh1-6u:436": " jagatprakāśaṃ tadaśeṣamijyayā bhavadgururlaṅghayituṃ mamodyataḥ // Ragh(K)_3.48 //",
    "GK19ragh1-6u:437": " hariryathaikaḥ puruṣottamaḥ smṛto maheśvarastryambaka eva nāparaḥ /",
    "GK19ragh1-6u:438": " tathā vidurmāṃ munayaḥ śatakratuṃ dvitīyagāmī na hi śabda eṣa naḥ // Ragh(K)_3.49 //",
    "GK19ragh1-6u:439": " ato 'yamaśvaḥ kapilānukāriṇā pitustvadīyasya mayāpahāritaḥ /",
    "GK19ragh1-6u:440": " alaṃ prayatnena tavātra mā nidhāḥ padaṃ padavyāṃ sagarasya santateḥ // Ragh(K)_3.50 //",
    "GK19ragh1-6u:441": " tataḥ prahasyāha punaḥ purandaraṃ vyapetabhīrbhūmipurandarātmajaḥ /",
    "GK19ragh1-6u:442": " gṛhāṇa śastraṃ yadi sarga eṣa te na khalvanirjitya raghuṃ kṛtī bhavān // Ragh(K)_3.51 //",
    "GK19ragh1-6u:443": " sa evamuktvā maghavantamunmukhaḥ kariṣyamāṇaḥ saśaraṃ śarāsanam /",
    "GK19ragh1-6u:444": " atiṣṭhadālīḍhaviśeṣaśobhinā vapuṣprakarṣeṇa viḍambiteśvaraḥ // Ragh(K)_3.52 //",
    "GK19ragh1-6u:445": " raghoravaṣṭambhamayena pattriṇā hṛdi kṣato gotrabhidapyamarṣaṇaḥ /",
    "GK19ragh1-6u:446": " navāmbudānīkamuhūrtalāñchane dhanuṣyamoghaṃ samadhatta mārgaṇam // Ragh(K)_3.53 //",
    "GK19ragh1-6u:447": " narendrasūnoḥ sa bṛhadbhujāntaraṃ praviśya bhīmāsuraśoṇitocitaḥ /",
    "GK19ragh1-6u:448": " papāvanāsvāditapūrvamāśugaḥ kutūhaleneva manuṣyaśoṇitam // Ragh(K)_3.54 //",
    "GK19ragh1-6u:449": " hareḥ kumāro 'pi kumāravikramaḥ suradvipāsphālanakarkaśāṅgulau /",
    "GK19ragh1-6u:450": " bhuje śacīpattraviśeṣakāṅkite svanāmacihnaṃ nicakhāna sāyakam // Ragh(K)_3.55 //",
    "GK19ragh1-6u:451": " jahāra cānyena mayūralāñchanaṃ śareṇa śakrasya mahāśanidhvajam /",
    "GK19ragh1-6u:452": " cukopa tasmai sa bhṛśaṃ suraśriyaḥ prasahya keśavyaparopaṇādiva // Ragh(K)_3.56 //",
    "GK19ragh1-6u:453": " tayorupāntasthitasiddhasainikaṃ garutmadāśīviṣabhīmadarśanaiḥ /",
    "GK19ragh1-6u:454": " babhūva yuddhaṃ tumulaṃ jayaiṣiṇoradhomukhairūrdhvamukhaiśca pattribhiḥ // Ragh(K)_3.57 //",
    "GK19ragh1-6u:455": " atiprabandhaprahitāstravṛṣṭibhistamāśrayaṃ duṣprasahasya tejasaḥ /",
    "GK19ragh1-6u:456": " śaśāka nirvāpayituṃ na vāsavaḥ svataścyutaṃ vahnimivādbhirambudaḥ // Ragh(K)_3.58 //",
    "GK19ragh1-6u:457": " tataḥ prakoṣṭhāddharicandanāṅkitāt pramathyamānārṇavadhīranādinīm /",
    "GK19ragh1-6u:458": " raghuḥ śaśāṅkārdhamukhena pattriṇā śarāsanajyāmalunādbiḍaujasaḥ // Ragh(K)_3.59 //",
    "GK19ragh1-6u:459": " sa cāpamutsṛjya vivṛddhamatsaraḥ pravāsanāya prabalasya vidviṣaḥ /",
    "GK19ragh1-6u:460": " mahīdhrapakṣavyaparopaṇoddhataṃ sphuratprabhāmaṇḍalamastramādade // Ragh(K)_3.60 //",
    "GK19ragh1-6u:461": " raghurbhṛśaṃ vakṣasi tena tāḍitaḥ papāta bhūmau saha sainikāsrubhiḥ /",
    "GK19ragh1-6u:462": " nimeṣamātrādavadhūya ca vyathāṃ sahotthitaḥ sainikaharṣaniḥsvanaiḥ // Ragh(K)_3.61 //",
    "GK19ragh1-6u:463": " tathāpi śastravyavahāraniṣṭhure vipakṣabhāve sthiramasya tasthuṣaḥ /",
    "GK19ragh1-6u:464": " tutoṣa vīryātiśayena vṛtrahā padaṃ hi sarvatra guṇairvidhīyate // Ragh(K)_3.62 //",
    "GK19ragh1-6u:465": " asaṅgamadriṣvapi sāravattayā na me tvadanyena visoḍhamāyudham /",
    "GK19ragh1-6u:466": " avaihi māṃ prītamṛte turaṅgamādvaraṃ vṛṇīṣveti tamāha vṛtrahā // Ragh(K)_3.63 //",
    "GK19ragh1-6u:467": " tato niṣaṅgādasamagramuddhṛtaṃ suvarṇapuṅkhadyutirañjitāṅgulim /",
    "GK19ragh1-6u:468": " dilīpasūnuḥ pratisaṃharanniṣuṃ priyaṃ vadaḥ pratyavadatsureśvaram // Ragh(K)_3.64 //",
    "GK19ragh1-6u:469": " amocyamaśvaṃ yadi manyate prabhustataḥ samāpte vidhineva karmaṇi /",
    "GK19ragh1-6u:470": " ajasradīkṣātanuradya me guruḥ kratoraśeṣeṇa phalena yujyatām // Ragh(K)_3.65 //",
    "GK19ragh1-6u:471": " yathā ca vṛttāntamimaṃ sadogatastrilocanaikāṃśatayā durāsadaḥ /",
    "GK19ragh1-6u:472": " tavaiva sandeśaharādviśāṃpatiḥ śṛṇoti nākeśa tathā vidhīyatām // Ragh(K)_3.66 //",
    "GK19ragh1-6u:473": " tatheti kāmaṃ pratiśuśruvānraghoryathāgataṃ mātalisārathiryayau /",
    "GK19ragh1-6u:474": " nṛpasya nātipramanāḥ sadogṛhaṃ sudakṣiṇāsūnurapi nyavartata // Ragh(K)_3.67 //",
    "GK19ragh1-6u:475": " tamabhyanandatprathamaprabodhitaḥ prajeśvaraḥ śāsanahāriṇā hareḥ /",
    "GK19ragh1-6u:476": " parāmṛśanharṣacalena pāṇinā tadīyamaṅgaṃ kuliśavraṇāṅkitam // Ragh(K)_3.68 //",
    "GK19ragh1-6u:477": " iti kṣitīśo navatiṃ navādhikāṃ mahākratūnāṃ mahanīyaśāsanaḥ /",
    "GK19ragh1-6u:478": " samārurukṣurdivamāyuṣaḥ kṣaye tatāna sopānaparamparāmiva // Ragh(K)_3.69 //",
    "GK19ragh1-6u:479": " atha sa viṣayavyāvṛttātmā yathāvidhi sūnave nṛpatikakudaṃ dattvā yūne sitātapavāraṇam /",
    "GK19ragh1-6u:480": " munivanatarucchāyāṃ devyā tayā saha śiśriye galitavayasāmikṣvākūṇāmidaṃ hi kulavratam // Ragh(K)_3.70 //",
    "GK19ragh1-6u:481": " // iti raghuvaṃśe mahākāvye tṛtīyaḥ sargaḥ //",
    "GK19ragh1-6u:482": " sa rājyaṃ guruṇā dattaṃ pratipadyādhikaṃ babhau /",
    "GK19ragh1-6u:483": " dinānte nihitaṃ tejaḥ savitreva hutāśanaḥ // Ragh(K)_4.1 //",
    "GK19ragh1-6u:484": " nyastaśastraṃ dilīpaṃ ca taṃ ca śuśruvuṣāṃ prabhum /",
    "GK19ragh1-6u:485": " rājñāmuddhṛtanārāce hṛdi śūlamivārpitam // Ragh(K)_4.2 //",
    "GK19ragh1-6u:486": " puruhūtadhvajasyeva tasyonnayanapaṅktayaḥ /",
    "GK19ragh1-6u:487": " navābhyutthānadarśinyo nananduḥ saprajāḥ prajāḥ // Ragh(K)_4.3 //",
    "GK19ragh1-6u:488": " samameva samākrāntaṃ dvayaṃ dviradagāminā /",
    "GK19ragh1-6u:489": " tena siṃhāsanaṃ pitryamakhilaṃ cārimaṇḍalam // Ragh(K)_4.4 //",
    "GK19ragh1-6u:490": " chāyāmaṇḍalalakṣyeṇa tamadṛśyā kila svayam /",
    "GK19ragh1-6u:491": " padmā padmātapatreṇa bheje sāmrājyadīkṣitam // Ragh(K)_4.5 //",
    "GK19ragh1-6u:492": " parikalpitasānnidhyā kāle kāle ca vandiṣu /",
    "GK19ragh1-6u:493": " stutyaṃ stutibhirarthyābhirupatasthe sarasvatī // Ragh(K)_4.6 //",
    "GK19ragh1-6u:494": " manuprabhṛtibhirmānyairbhuktā yadyapi rājabhiḥ /",
    "GK19ragh1-6u:495": " tathāpyananyapūrveva tasminnāsīdvasundharā // Ragh(K)_4.7 //",
    "GK19ragh1-6u:496": " sa hi sarvasya lokasya yuktadaṇḍatayā manaḥ /",
    "GK19ragh1-6u:497": " ādade nātiśītoṣṇo nabhasvāniva dakṣiṇaḥ // Ragh(K)_4.8 //",
    "GK19ragh1-6u:498": " kāmaṃ kamalapattrāṇāṃ netre tasyānukāriṇī /",
    "GK19ragh1-6u:499": " cakṣuṣmattā tu śāstreṇa sūkṣmakāryārthadarśinā // Ragh(K)_4.9 //",
    "GK19ragh1-6u:500": " yathā prahlādanāccandraḥ pratāpāttapano yathā /",
    "GK19ragh1-6u:501": " tathaiva so 'bhūdanvartho rājā prakṛtirañjanāt // Ragh(K)_4.10 //",
    "GK19ragh1-6u:502": " nayavidbhirnave rājñi sadasaccopadarśitam /",
    "GK19ragh1-6u:503": " pūrva evābhavatpakṣastasminnābhavaduttaraḥ // Ragh(K)_4.11 //",
    "GK19ragh1-6u:504": " mandotkaṇṭhāḥ kṛtāstena guṇādhikatayā gurau /",
    "GK19ragh1-6u:505": " phalena sahakārasya puṣpodgama iva prajāḥ // Ragh(K)_4.12 //",
    "GK19ragh1-6u:506": " pañcānāmapi bhūtānāmutkarṣaṃ pupuṣurguṇāḥ /",
    "GK19ragh1-6u:507": " nave tasminmahīpāle sarvaṃ navamivābhavat // Ragh(K)_4.13 //",
    "GK19ragh1-6u:508": " labdhapraśamanasvasthamathainaṃ samupasthitā /",
    "GK19ragh1-6u:509": " pārthivaśrīrdvitīyeva śaratpaṅkajalakṣaṇā // Ragh(K)_4.14//",
    "GK19ragh1-6u:510": " nirvṛṣṭalaghubhirmeghaiḥ savitustasya cobhayoḥ /",
    "GK19ragh1-6u:511": " vardhiṣṇavo diśāṃ bhāgāḥ pratāpāyeva recitāḥ // Ragh(K)_4.15 //",
    "GK19ragh1-6u:512": " adhijyamāyudhaṃ kartuṃ samayo 'yaṃ raghoriti /",
    "GK19ragh1-6u:513": " svaṃ dhanuḥ śaṅkiteneva saṃjahre śatamanyunā // Ragh(K)_4.16 //",
    "GK19ragh1-6u:514": " puṇḍarīkātapatrastaṃ vikasatkāśacāmaraḥ /",
    "GK19ragh1-6u:515": " ṛturviḍambayāmāsa na punaḥ prāpa tacchriyam // Ragh(K)_4.17 //",
    "GK19ragh1-6u:516": " prasādasumukhe tasmiṃścandre ca viṣadaprabhe /",
    "GK19ragh1-6u:517": " tadā cakṣuṣmatāṃ prītirāsītsamarasā dvayoḥ // Ragh(K)_4.18 //",
    "GK19ragh1-6u:518": " haṃsaśreṇiṣu tārāsu kumudvatsu ca vāriṣu /",
    "GK19ragh1-6u:519": " vibhūtayastadīyānāṃ paryastā yaśasāmiva // Ragh(K)_4.19 //",
    "GK19ragh1-6u:520": " ikṣucchāyāniṣādinyastasya gopturguṇodayam /",
    "GK19ragh1-6u:521": " ākumārakathodghātaṃ śāligopyo jaguryaśaḥ // Ragh(K)_4.20 //",
    "GK19ragh1-6u:522": " prasasādodayādambhaḥ kumbhayonermahaujasaḥ /",
    "GK19ragh1-6u:523": " raghostvabhibhavāśaṅki cukṣubhe dviṣatāṃ manaḥ // Ragh(K)_4.21 //",
    "GK19ragh1-6u:524": " madodagrāḥ kakudmantaḥ saritāṃ kūlamudrujāḥ /",
    "GK19ragh1-6u:525": " līlākhelamanuprāpurmahokṣāstasya vikramam // Ragh(K)_4.22 //",
    "GK19ragh1-6u:526": " prasavaiḥ saptaparṇānāṃ madagandhibhirāhatāḥ /",
    "GK19ragh1-6u:527": " asūyayeva tannāgāḥ saptadhaiva prasusruvuḥ // Ragh(K)_4.23 //",
    "GK19ragh1-6u:528": " saritaḥ kurvatī gādhāḥ pathaścāśyānakardamān /",
    "GK19ragh1-6u:529": " yātrāyai codayāmāsa taṃ śakteḥ prathamaṃ śarat // Ragh(K)_4.24 //",
    "GK19ragh1-6u:530": " tasmai samyagghuto vahnirvājinīrājanāvidhau /",
    "GK19ragh1-6u:531": " pradakṣiṇārcirvyājena hasteneva jayaṃ dadau // Ragh(K)_4.25 //",
    "GK19ragh1-6u:532": " sa guptamūlapratyantaḥ śuddhapārṣṇirayānvitaḥ /",
    "GK19ragh1-6u:533": " ṣaḍvidhaṃ balamādāya pratasthe digjigīṣayā // Ragh(K)_4.26 //",
    "GK19ragh1-6u:534": " avākiranvayovṛddhāstaṃ lājaiḥ paurayoṣitaḥ /",
    "GK19ragh1-6u:535": " pṛṣatairmandaroddhūtaiḥ kṣīrormaya ivācyutam // Ragh(K)_4.27 //",
    "GK19ragh1-6u:536": " sa yayau prathamaṃ prācīṃ tulyaḥ prācīnabarhiṣā /",
    "GK19ragh1-6u:537": " ahitānaniloddhūtaistarjayanniva ketubhiḥ // Ragh(K)_4.28 //",
    "GK19ragh1-6u:538": " rajobhiḥ syandanoddhūtairgajaiśca ghanasannibhaiḥ /",
    "GK19ragh1-6u:539": " bhuvastalamiva vyoma kurvanvyomeva bhūtalam // Ragh(K)_4.29 //",
    "GK19ragh1-6u:540": " pratāpo 'gre tataḥ śabdaḥ purogāstadanantaram /",
    "GK19ragh1-6u:541": " yayau paścādgajānīkaṃ catuḥskandheva sā camūḥ // Ragh(K)_4.30 //",
    "GK19ragh1-6u:542": " purogaiḥ kaluṣāstasya sahaprasthāyibhiḥ kṛśāḥ /",
    "GK19ragh1-6u:543": " paścātprayāyibhiḥ paṅkaṃ cakrire mārganimnagāḥ // Ragh(K)_4.31 //",
    "GK19ragh1-6u:544": " marupṛṣṭhānyudambhāṃsi nāvyāḥ supratarā nadīḥ /",
    "GK19ragh1-6u:545": " vipināni prakāśāni śaktimattvāccakāra saḥ // Ragh(K)_4.32 //",
    "GK19ragh1-6u:546": " sa senāṃ mahatīṃ karṣanpūrvasāgaragāminīm /",
    "GK19ragh1-6u:547": " babhau harajaṭābhraṣṭāṃ gaṅgāmiva bhagīrathaḥ // Ragh(K)_4.33 //",
    "GK19ragh1-6u:548": " tyājitaiḥ phalamutkhātairbhagnaiśca bahudhā nṛpaiḥ /",
    "GK19ragh1-6u:549": " tasyāsīdulbaṇo mārgaḥ pādapairiva dantinaḥ // Ragh(K)_4.34 //",
    "GK19ragh1-6u:550": " paurastyānevamākrāmaṃstāṃstāñjanapadāñjitī /",
    "GK19ragh1-6u:551": " prāpa tālīvanaśyāmamupakaṇṭhaṃ mahodadheḥ // Ragh(K)_4.35 //",
    "GK19ragh1-6u:552": " anamrāṇāṃ samuddhartustasmātsindhurayādiva /",
    "GK19ragh1-6u:553": " ātmā saṃrakṣitaḥ suhmairvṛttimāśritya vaitasīm // Ragh(K)_4.36 //",
    "GK19ragh1-6u:554": " vaṅgānutkhāya tarasā netā nausādhanoddhatān /",
    "GK19ragh1-6u:555": " nicakhāna jayastambhāngaṅgāsrotontareṣu saḥ // Ragh(K)_4.37 //",
    "GK19ragh1-6u:556": " āpādapadmapraṇatāḥ kalamā iva te raghum /",
    "GK19ragh1-6u:557": " phalaiḥ saṃvardhayāmāsurutkhātapratiropitāḥ // Ragh(K)_4.38 //",
    "GK19ragh1-6u:558": " sa tīrtvā kayimāṃ sainyairbaddhadviradasetubhiḥ /",
    "GK19ragh1-6u:559": " utkalādeśitapathaḥ kaliṅgābhimukho yayau // Ragh(K)_4.39 //",
    "GK19ragh1-6u:560": " sa pratāpaṃ mahendrasya mūrdhni tīkṣṇaṃ nyaveśayat /",
    "GK19ragh1-6u:561": " aṅkuśaṃ dviradasyeva yantā gambhīravedinaḥ // Ragh(K)_4.40 //",
    "GK19ragh1-6u:562": " pratijagrāha kāliṅgastamastrairgajasādhanaḥ /",
    "GK19ragh1-6u:563": " pakṣacchedodyataṃ śakraṃ śilāvarṣīva parvataḥ // Ragh(K)_4.41 //",
    "GK19ragh1-6u:564": " dviṣāṃ viṣahya kākutsthastatra nārācadurdinam /",
    "GK19ragh1-6u:565": " sanmaṅgalasnāta iva pratipede jayaśriyam // Ragh(K)_4.42 //",
    "GK19ragh1-6u:566": " vāyavyāstravinirdhūtātpakṣāviddhādivodadheḥ /",
    "GK19ragh1-6u:567": " gajānīkātsa kāliṅgaṃ tārkṣyaḥ sarpamivādade // Ragh(K)_4.43 //",
    "GK19ragh1-6u:568": " tāmbūlīnāṃ dalaistasya racitāpānabhūmayaḥ /",
    "GK19ragh1-6u:569": " nārikelāsavaṃ yodhāḥ śātravaṃ ca yaśaḥ papuḥ // Ragh(K)_4.44 //",
    "GK19ragh1-6u:570": " gṛhītapratimuktasya sa dharmavijayī nṛpaḥ /",
    "GK19ragh1-6u:571": " hriyaṃ mahendranāthasya jahāra na tu medinīm // Ragh(K)_4.45 //",
    "GK19ragh1-6u:572": " tato velātaṭenaiva phalavatpūgamālinā /",
    "GK19ragh1-6u:573": " agastyacaritāmāśāmanāśāsyajayo yayau // Ragh(K)_4.46 //",
    "GK19ragh1-6u:574": " sa sainyaparibhogena gajadānasugandhinā /",
    "GK19ragh1-6u:575": " kāverīṃ saritāṃ patyuḥ śaṅkanīyāmivākarot // Ragh(K)_4.47 //",
    "GK19ragh1-6u:576": " bhayotsṛṣṭavibhūṣāṇāṃ tena keralayoṣitām /",
    "GK19ragh1-6u:577": " alakeṣu camūreṇuścūrṇapratinidhīkṛtaḥ // Ragh(K)_4.48 //",
    "GK19ragh1-6u:578": " balairadhyuṣitāstasya vijigīṣorgatādhvanaḥ /",
    "GK19ragh1-6u:579": " hārītocchiṣṭamaricā malayādrerupatyakāḥ // Ragh(K)_4.49 //",
    "GK19ragh1-6u:580": " ājāneyakhurakṣuṇṇapakvailākṣetrasambhavam /",
    "GK19ragh1-6u:581": " vyānaśe sapadi vyoma kīṭakośābilaṃ rajaḥ // Ragh(K)_4.50 //",
    "GK19ragh1-6u:582": " bhogiveṣṭanamārgeṣu candanānāṃ samarpitam /",
    "GK19ragh1-6u:583": " nāsraṃsatkariṇāṃ graivaṃ tripadīchedināmapi // Ragh(K)_4.51 //",
    "GK19ragh1-6u:584": " diśi mandāyate tejo dakṣiṇasyāṃ raverapi /",
    "GK19ragh1-6u:585": " tasyāmeva raghoḥ pāṇḍyāḥ pratāpaṃ na viṣehire // Ragh(K)_4.52 //",
    "GK19ragh1-6u:586": " tāmraparṇīsametasya muktāsāraṃ mahodadheḥ /",
    "GK19ragh1-6u:587": " te nipatya dadustasmai yaśaḥ svamiva sañcitam // Ragh(K)_4.53 //",
    "GK19ragh1-6u:588": " sa nirviśya yathākāmaṃ taṭasvādhīnacandanau /",
    "GK19ragh1-6u:589": " stanāviva diśastasyāḥ śailau malayadurdurau // Ragh(K)_4.54 //",
    "GK19ragh1-6u:590": " asahyavikramaḥ sahyaṃ dūramuktamudanvatā /",
    "GK19ragh1-6u:591": " nitambamiva medinyāḥ srastāṃśukamalaṅghayat // Ragh(K)_4.55 //",
    "GK19ragh1-6u:592": " tasyānīkairvisarpadbhiraparāntajayodyataiḥ /",
    "GK19ragh1-6u:593": " rāmeṣūtsārito 'pyāsītsahyalagna ivārṇavaḥ // Ragh(K)_4.56 //",
    "GK19ragh1-6u:594": " puro yanmārutoddhūtamagamatkaitakaṃ rajaḥ /",
    "GK19ragh1-6u:595": " tadyodhavāravāṇānāmayatnapaṭavāsatām // Ragh(K)_4.57 //",
    "GK19ragh1-6u:596": " abhyabhūyata vāhānāṃ rathānāṃ cāsya śiñjitaiḥ /",
    "GK19ragh1-6u:597": " marmaraḥ pavanoddhūtarājatālīvanadhvaniḥ // Ragh(K)_4.58 //",
    "GK19ragh1-6u:598": " kharjūrīskandhanaddhānāṃ madodgārasugandhiṣu /",
    "GK19ragh1-6u:599": " kaṭeṣu kariṇāṃ petuḥ punnāgebhyaḥ śilīmukhāḥ // Ragh(K)_4.59 //",
    "GK19ragh1-6u:600": " avakāśaṃ kilodanvānrāmāyābhyarthito dadau /",
    "GK19ragh1-6u:601": " aparāntamahīpālavyājena raghave karam // Ragh(K)_4.60 //",
    "GK19ragh1-6u:602": " mahebharadanotkīrṇavyaktavikramalakṣaṇam /",
    "GK19ragh1-6u:603": " trikūṭameva tatroccairjayastambhaṃ cakāra saḥ // Ragh(K)_4.61 //",
    "GK19ragh1-6u:604": " pārasīkāṃstato jetuṃ pratasthe sthalavartmanā /",
    "GK19ragh1-6u:605": " indriyākhyāniva ripūṃstattvajñānena saṃyamī // Ragh(K)_4.62 //",
    "GK19ragh1-6u:606": " yavanīmukhapadmānāṃ sehe madhumadaṃ na saḥ /",
    "GK19ragh1-6u:607": " bālātapamivābjānāmakālajaladodayaḥ // Ragh(K)_4.63 //",
    "GK19ragh1-6u:608": " saṅgrāmastumulastasya pārasīkāśvasādhanaiḥ /",
    "GK19ragh1-6u:609": " śārṅgakūjitavijñeyapratiyodho rajasyabhūt // Ragh(K)_4.64 //",
    "GK19ragh1-6u:610": " bhallāpavarjitaisteṣāṃ śirobhiḥ śmaśrulairmahīm /",
    "GK19ragh1-6u:611": " tastāra saraghāvyāptaiḥ sa kṣaudrapaṭalairiva // Ragh(K)_4.65 //",
    "GK19ragh1-6u:612": " apanītaśirastrāṇāḥ śeṣāstaṃ śaraṇaṃ yayuḥ /",
    "GK19ragh1-6u:613": " praṇipātapratīkāraḥ saṃrambho hi mahātmanām // Ragh(K)_4.66 //",
    "GK19ragh1-6u:614": " vinayante sma tadyodhā madhubhirvijayaśramam /",
    "GK19ragh1-6u:615": " āstīrṇājinaratnāsu drākṣāvalayabhūmiṣu // Ragh(K)_4.67 //",
    "GK19ragh1-6u:616": " tataḥ pratasthe kauberīṃ bhāsvāniva raghurdiśam /",
    "GK19ragh1-6u:617": " śarairusrairivodīcyānuddhariṣyanrasāniva // Ragh(K)_4.68 //",
    "GK19ragh1-6u:618": " jitānajayyastāneva kṛtvā rathapuraḥsarān /",
    "GK19ragh1-6u:619": " mahārṇavamivaurvāgniḥ praviveśottarāpatham // Ragh(K)_4.69 //",
    "GK19ragh1-6u:620": " vinītādhvaśramāstasya vaṅkṣutīraviveṣṭanaiḥ /",
    "GK19ragh1-6u:621": " dudhuvurvājinaḥ skandhāṃllagnakuṅkumakesarān // Ragh(K)_4.70 //",
    "GK19ragh1-6u:622": " tatra hūnāvarodhānāṃ bhartṛṣu vyaktavikramam /",
    "GK19ragh1-6u:623": " kapolapāṭanādeśi babhūva raghuceṣṭitam // Ragh(K)_4.71 //",
    "GK19ragh1-6u:624": " kāmbojāḥ samare vīryaṃ tasya soḍhumanīśvarāḥ /",
    "GK19ragh1-6u:625": " gajālānaparikliṣṭairakṣoṭaiḥ sārdhamānatāḥ // Ragh(K)_4.72 //",
    "GK19ragh1-6u:626": " teṣāṃ sadaśvabhūyiṣṭhāstuṅgā draviṇarāśayaḥ /",
    "GK19ragh1-6u:627": " viviśustaṃ viśāṃ nāthamudanvantamivāpagāḥ // Ragh(K)_4.73 //",
    "GK19ragh1-6u:628": " tato gaurīguruṃ śailamāruroha sasādhanaḥ /",
    "GK19ragh1-6u:629": " vardhayanniva tatkūṭānuddhatairdhātureṇubhiḥ // Ragh(K)_4.74 //",
    "GK19ragh1-6u:630": " praśaṃsaṃstulyasattvānāṃ sainyaghoṣe 'pyasambhramam /",
    "GK19ragh1-6u:631": " guhāgatānāṃ siṃhānāṃ parivṛttyāvalokitam // Ragh(K)_4.75 //",
    "GK19ragh1-6u:632": " bhūrjeṣu marmarībhūtāḥ kīcakadhvanihetavaḥ /",
    "GK19ragh1-6u:633": " gaṅgāśīkariṇo mārge marutastaṃ siṣevire // Ragh(K)_4.76 //",
    "GK19ragh1-6u:634": " viśaśramurnamerūṇāṃ chāyāsvadhyāsya sainikāḥ /",
    "GK19ragh1-6u:635": " dṛṣado vāsitotsaṅgā niṣaṇṇamṛganābhibhiḥ // Ragh(K)_4.77 //",
    "GK19ragh1-6u:636": " saralāsaktamātaṅgagraiveyopacitatviṣaḥ /",
    "GK19ragh1-6u:637": " āsannoṣadhayo neturnaktamasnehadīpikāḥ // Ragh(K)_4.78 //",
    "GK19ragh1-6u:638": " tasyāvāseṣu dānārdrairgaṇḍabhittivighaṭṭanaiḥ /",
    "GK19ragh1-6u:639": " gajavarṣma kirātebhyaḥ śaśaṃsurdevadāravaḥ // Ragh(K)_4.79 //",
    "GK19ragh1-6u:640": " vimardaḥ saha taistatra pārvatīyairabhūdraghoḥ /",
    "GK19ragh1-6u:641": " nārācakṣepaṇīyāśmaniṣpeṣotpatitānalaḥ // Ragh(K)_4.80 //",
    "GK19ragh1-6u:642": " śarairutsavasaṅketānsa kṛtvā karadānkṛtī /",
    "GK19ragh1-6u:643": " jayodāharaṇaṃ bāhvorgāpayāmāsa kinnarān // Ragh(K)_4.81 //",
    "GK19ragh1-6u:644": " parasparasya vijñātasteṣūpāyanapāṇiṣu /",
    "GK19ragh1-6u:645": " rājñā himavataḥ sāro rājñaḥ sāro himādriṇā // Ragh(K)_4.82 //",
    "GK19ragh1-6u:646": " tatrākṣobhyaṃ yaśorāśiṃ niveśyāvaruroha saḥ /",
    "GK19ragh1-6u:647": " paulastyatulitasyādrerādadāna iva hriyam // Ragh(K)_4.83 //",
    "GK19ragh1-6u:648": " cakampe tīrṇalauhitye tasminprāgjyotiṣeśvaraḥ /",
    "GK19ragh1-6u:649": " tadgajālānatāṃ prāptaiḥ saha kālāgurudrumaiḥ // Ragh(K)_4.84 //",
    "GK19ragh1-6u:650": " na prasehe sa ruddhārkamanabhramayadurdinam /",
    "GK19ragh1-6u:651": " rathavaṃśarajo 'pyasya kuta eva patākinīm // Ragh(K)_4.85 //",
    "GK19ragh1-6u:652": " tamīśaḥ kāmarūpāṇāmatyākhaṇḍalavikramam /",
    "GK19ragh1-6u:653": " bheje bhinnakaṭairnāgairanyānuparurodha yaiḥ // Ragh(K)_4.86 //",
    "GK19ragh1-6u:654": " kāmarūpeśvarastasya hemapīṭhādhidevatām /",
    "GK19ragh1-6u:655": " ratnapuṣpopahāreṇa cchāyāmānarca pādayoḥ // Ragh(K)_4.87 //",
    "GK19ragh1-6u:656": " iti jitvā diśo jiṣṇurnyavartata rathoddhatam /",
    "GK19ragh1-6u:657": " rajo viśramayanrājñāṃ chattraśūnyeṣu mauliṣu // Ragh(K)_4.88 //",
    "GK19ragh1-6u:658": " sa viśvajitamājahre kratuṃ sarvasvadakṣiṇam /",
    "GK19ragh1-6u:659": " ādānaṃ hi visargāya satāṃ vārimucāmiva // Ragh(K)_4.89 //",
    "GK19ragh1-6u:660": " sattrānte sacivasakhaḥ puraskriyābhirgurvībhiḥ śamitaparājayavyalīkān /",
    "GK19ragh1-6u:661": " kākutsthaściravirahotsukāvarodhān rājanyānsvapuranivṛttaye 'numene // Ragh(K)_4.90 //",
    "GK19ragh1-6u:662": " te rekhādhvajakalaśātapatracihnaṃ samrājaścaraṇayugaṃ prasādalabhyam /",
    "GK19ragh1-6u:663": " prasthānapraṇatibhiraṅgulīṣu cakrurmaulisrakcyutamakarandareṇugauram // Ragh(K)_4.91 //",
    "GK19ragh1-6u:664": " // iti raghuvaṃśe mahākāvye caturthaḥ sargaḥ //",
    "GK19ragh1-6u:665": " tamadhvare viśvajiti kṣitīśaṃ niḥśeṣaviśrāṇitakośajātam /",
    "GK19ragh1-6u:666": " upāttavidyo gurudakṣiṇārthī kautsaḥ prapede varatantuśiṣyaḥ // Ragh(K)_5.1 //",
    "GK19ragh1-6u:667": " sa mṛṇmaye vītahiraṇmayatvātpātre nidhāyārghyamanarghaśīlaḥ /",
    "GK19ragh1-6u:668": " śrutaprakāśaṃ yaśasā prakāśaḥ pratyujjagāmātithimātitheyaḥ // Ragh(K)_5.2 //",
    "GK19ragh1-6u:669": " tamarcayitvā vidhivadvidhijñastapodhanaṃ mānadhanāgrayāyī /",
    "GK19ragh1-6u:670": " kṛtāñjaliḥ kṛtyavicāradakṣo viśāmpatirviṣṭarabhājamāha // Ragh(K)_5.3 //",
    "GK19ragh1-6u:671": " apyagraṇīrmantrakṛtāmṛṣīṇāṃ kuśāgrabuddhe kuśalī guruste /",
    "GK19ragh1-6u:672": " yatastvayā jñānamaśeṣamāptaṃ caitanyamugrādiva dīkṣitena // Ragh(K)_5.4 //",
    "GK19ragh1-6u:673": " kāyena vācā manasā ca taptaṃ yadvajriṇo dhairyaviparyayāya /",
    "GK19ragh1-6u:674": " āpādyate na vyayamantarāyaiḥ kaccinmaharṣestrividhaṃ tapastat // Ragh(K)_5.5 //",
    "GK19ragh1-6u:675": " ādhārabandhapramukhaiḥ prayatnaiḥ saṃvardhitānāṃ sutanirviśeṣam /",
    "GK19ragh1-6u:676": " kaccinna vāyvādirupaplavo vaḥ śramacchidāmāśramapādapānām // Ragh(K)_5.6 //",
    "GK19ragh1-6u:677": " kriyānimitteṣvapi vatsalatvādabhagnakāmā munibhiḥ kuśeṣu /",
    "GK19ragh1-6u:678": " tadaṅkaśayyācyutanābhinālā kaccinmṛgīṇāmanaghā prasūtiḥ // Ragh(K)_5.7 //",
    "GK19ragh1-6u:679": " nirvartyate yairniyamābhiṣeko yato nivāpāñjalayaḥ pitṚṇām /",
    "GK19ragh1-6u:680": " tānyuñchaṣaṣṭhāṅkitasaikatāni śivāni vastīrthajalāni kaccit // Ragh(K)_5.8 //",
    "GK19ragh1-6u:681": " nīvārapākādi kaḍaṅgarīyairāmṛṣyate jānapadairna kaccit /",
    "GK19ragh1-6u:682": " kālopapannātithibhāgadheyaṃ vanyaṃ śarīrasthitisādhanaṃ vaḥ // Ragh(K)_5.9 //",
    "GK19ragh1-6u:683": " api prasannena maharṣiṇā tvaṃ samyagvinīyānumato gṛhāya /",
    "GK19ragh1-6u:684": " kālo hyayaṃ saṅkramituṃ dvitīyaṃ sarvopakārakṣamamāśramaṃ te // Ragh(K)_5.10 //",
    "GK19ragh1-6u:685": " tavārhato nābhigamena tṛptaṃ mano niyogakriyayotsukaṃ me /",
    "GK19ragh1-6u:686": " apyājñayā śāsiturātmanā vā prāpto 'si sambhāvayituṃ vanānmām // Ragh(K)_5.11 //",
    "GK19ragh1-6u:687": " ityarghyapātrānumitavyayasya raghorudārāmapi gāṃ niśamya /",
    "GK19ragh1-6u:688": " svārthopapattiṃ prati durbalāśaḥ pratyāha kautsastamapetakutsam // Ragh(K)_5.12 //",
    "GK19ragh1-6u:689": " sarvatra no vārttamavaihi rājannāthe kutastvayyaśubhaṃ prajānām /",
    "GK19ragh1-6u:690": " sūrye tapatyāvaraṇāya dṛṣṭeḥ kalpeta lokasya kathaṃ tamisrā // Ragh(K)_5.13 //",
    "GK19ragh1-6u:691": " bhaktiḥ pratīkṣyeṣu kulocitā te pūrvānmahābhāgatayātiśeṣe /",
    "GK19ragh1-6u:692": " vyapetakālastvahamabhyupetastvāmarthibhāvāditi me viṣādaḥ // Ragh(K)_5.14 //",
    "GK19ragh1-6u:693": " śarīramātreṇa narendra tiṣṭhannābhāsi tīrthapratipāditarddhiḥ /",
    "GK19ragh1-6u:694": " āraṇyakopāttaphalaprasūtiḥ stambena nīvāra ivāvaśiṣṭaḥ // Ragh(K)_5.15 //",
    "GK19ragh1-6u:695": " sthāne bhavānekanarādhipaḥ san akiñcanatvaṃ makhajaṃ vyanakti /",
    "GK19ragh1-6u:696": " paryāyapītasya surairhimāṃśoḥ kalākṣayaḥ ślāghyataro hi vṛddheḥ // Ragh(K)_5.16 //",
    "GK19ragh1-6u:697": " tadanyatastāvadananyakāryo gurvarthamāhartumahaṃ yatiṣye /",
    "GK19ragh1-6u:698": " svastyastu te nirgalitāmbugarbhaṃ śaradghanaṃ nārdati cātako 'pi // Ragh(K)_5.17 //",
    "GK19ragh1-6u:699": " etāvaduktvā pratiyātukāmaṃ śiṣyaṃ maharṣernṛpatirniṣidhya /",
    "GK19ragh1-6u:700": " kiṃ vastu vidvangurave pradeyaṃ tvayā kiyadveti tamanvayuṅkta // Ragh(K)_5.18 //",
    "GK19ragh1-6u:701": " tato yathāvadvihitādhvarāya tasmai smayāveśavivarjitāya /",
    "GK19ragh1-6u:702": " varṇāśramāṇāṃ gurave sa varṇī vicakṣaṇaḥ prastutamācacakṣe // Ragh(K)_5.19 //",
    "GK19ragh1-6u:703": " avāptavidyena mayā maharṣirvijñāpito 'bhūdgurudakṣiṇāyai /",
    "GK19ragh1-6u:704": " sa me cirādaskhalitopacārāṃ tāṃ bhaktimevāgaṇayatpurastāt // Ragh(K)_5.20 //",
    "GK19ragh1-6u:705": " nirbandhasañjātaruṣātha kārśyamacintayitvā guruṇāhamuktaḥ /",
    "GK19ragh1-6u:706": " vittasya vidyāparisaṅkhyayā me koṭīścatasro daśa cāhareti // Ragh(K)_5.21 //",
    "GK19ragh1-6u:707": " so 'haṃ saparyāvidhibhājanena matvā bhavantaṃ prabhuśabdaśeṣam /",
    "GK19ragh1-6u:708": " abhyutsahe samprati noparoddhumalpetaratvācchrutaniṣkrayasya // Ragh(K)_5.22 //",
    "GK19ragh1-6u:709": " itthaṃ dvijena dvijarājakāntirāvedito vedavidāṃ vareṇa /",
    "GK19ragh1-6u:710": " enonivṛttendriyavṛttirenaṃ jagāda bhūyo jagadekanāthaḥ // Ragh(K)_5.23 //",
    "GK19ragh1-6u:711": " gurvarthamarthī śrutapāradṛśvā raghoḥ sakāśādanavāptakāmaḥ /",
    "GK19ragh1-6u:712": " gato vadanyāntaramityayaṃ me mā bhūtparīvādanavāvatāraḥ // Ragh(K)_5.24 //",
    "GK19ragh1-6u:713": " sa tvaṃ prayaste mahito madīye vasaṃścaturtho 'gnirivāgnyagāre /",
    "GK19ragh1-6u:714": " dvitrāṇyahānyarhasi soḍhumarhanyāvadyate sādhayituṃ tvadartham // Ragh(K)_5.25 //",
    "GK19ragh1-6u:715": " tatheti tasyāvitathaṃ pratītaḥ pratyagrahītsaṅgaramagryajanmā /",
    "GK19ragh1-6u:716": " gāmāttasārāṃ raghurapyavekṣya niṣkraṣṭumarthaṃ cakame kuverāt // Ragh(K)_5.26 //",
    "GK19ragh1-6u:717": " vasiṣṭhamantrokṣaṇajātprabhāvādudanvadākāśamahīdhareṣu /",
    "GK19ragh1-6u:718": " marutsakhasyeva balāhakasya gatirvijaghne na hi tadrathasya // Ragh(K)_5.27 //",
    "GK19ragh1-6u:719": " athādhiśiśye prayataḥ pradoṣe rathaṃ raghuḥ kalpitamastragarbham /",
    "GK19ragh1-6u:720": " sāmantasambhāvanayaiva dhīraḥ kailāsanāthaṃ tarasā jigīṣuḥ // Ragh(K)_5.28 //",
    "GK19ragh1-6u:721": " prātaḥ prayāṇābhimukhāya tasmai savismayāgantumudo niyuktāḥ /",
    "GK19ragh1-6u:722": " hiraṇmayīṃ kośagṛhasya madhye vṛṣṭiṃ śaśaṃsuḥ patitāṃ nabhastaḥ // Ragh(K)_5.29 //",
    "GK19ragh1-6u:723": " taṃ bhūpatirbhāsvarahemarāśiṃ labdhaṃ kuverādabhiyāsyamānāt /",
    "GK19ragh1-6u:724": " dideśa kautsāya samagrameva pādaṃ sumeroriva vajrabhinnam // Ragh(K)_5.30 //",
    "GK19ragh1-6u:725": " janasya sāketanivāsinastau dvāvapyabhūtāmabhinandyasattvau /",
    "GK19ragh1-6u:726": " gurupradeyādhikaniḥspṛho 'rthī nṛpo 'rthikāmādadhikapradaśca // Ragh(K)_5.31 //",
    "GK19ragh1-6u:727": " athoṣṭravāmīśatahāritārthaṃ prajeśvaraṃ prītamanā manīṣī /",
    "GK19ragh1-6u:728": " spṛśankareṇānatapūrvakāyaṃ samprasthito vākyamuvāca kautsaḥ // Ragh(K)_5.32 //",
    "GK19ragh1-6u:729": " kimatra citraṃ yadi kāmasūrbhūrvṛttasthitasyādhipateḥ prajānām /",
    "GK19ragh1-6u:730": " acintanīyastava tu prabhāvo manīṣitaṃ dyaurapi yena dugdhā // Ragh(K)_5.33 //",
    "GK19ragh1-6u:731": " āśāsyamanyatpunaruktabhūtaṃ śreyāṃsi sarvāṇyadhijagmuṣaste /",
    "GK19ragh1-6u:732": " putraṃ labhasvātmaguṇānurūpaṃ bhavantamīḍyo bhavataḥ piteva // Ragh(K)_5.34 //",
    "GK19ragh1-6u:733": " itthaṃ prayujyāśiṣamagryajanmā rājñe pratīyāya guroḥ sakāśam /",
    "GK19ragh1-6u:734": " rājāpi lebhe sutamāśu tasmād ālokamarkādiva jīvalokaḥ // Ragh(K)_5.35 //",
    "GK19ragh1-6u:735": " brāhme muhūrte kila tasya devī kumārakalpaṃ suṣuve kumāram /",
    "GK19ragh1-6u:736": " ataḥ pitā brahmaṇa eva nāmnā tamagryajanmānamajaṃ cakāra // Ragh(K)_5.36 //",
    "GK19ragh1-6u:737": " rūpaṃ tadojasvi tadeva vīryaṃ tadeva naisargikamunnatatvam /",
    "GK19ragh1-6u:738": " na kāraṇātsvādbibhide kumāraḥ pravartito dīpa iva pradīpāt // Ragh(K)_5.37 //",
    "GK19ragh1-6u:739": " upāttavidyaṃ vidhivadgurubhyastaṃ yauvanodbhedaviśeṣakāntam /",
    "GK19ragh1-6u:740": " śrīḥ kāmayānāpi guroranujñāṃ dhīreva kanyā piturācakāṅkṣa // Ragh(K)_5.38 //",
    "GK19ragh1-6u:741": " atheśvareṇa krathakaiśikānāṃ svayaṃvarārthaṃ svasurindumatyāḥ /",
    "GK19ragh1-6u:742": " āptaḥ kumārānayanotsukena bhojena dūto raghave visṛṣṭaḥ // Ragh(K)_5.39 //",
    "GK19ragh1-6u:743": " taṃ ślāghyasambandhamasau vicintya dārakriyāyogyadaśaṃ ca putram /",
    "GK19ragh1-6u:744": " prasthāpayāmāsa sasainyamenamṛddhāṃ vidarbhādhiparājadhānīm // Ragh(K)_5.40 //",
    "GK19ragh1-6u:745": " tasyopakāryāracitopakārā vandhyetarā jānapadopadhābhiḥ /",
    "GK19ragh1-6u:746": " mārge nivāsā manujendrasūnorbabhūvurudyānavihārakalpāḥ // Ragh(K)_5.41 //",
    "GK19ragh1-6u:747": " sa narmadārodhasi śīkarārdrairmarudbhirānartitaketumāle /",
    "GK19ragh1-6u:748": " niveśayāmāsa vilaṅghitādhvā senāṃ śramotphenavanāyujāśvām // Ragh(K)_5.42 //",
    "GK19ragh1-6u:749": " athopariṣṭādbhramarairbhramadbhiḥ prāksūcitāntaḥsalilapraveśaḥ /",
    "GK19ragh1-6u:750": " nirdhautadānāmalagaṇḍabhittirvanyaḥ saritto gaja unmamajja // Ragh(K)_5.43 //",
    "GK19ragh1-6u:751": " apyaughavikṣālitagairikeṇa vaprakriyāmṛkṣavatastaṭeṣu /",
    "GK19ragh1-6u:752": " nīlordhvalekhāśavalena śaṃsandantadvayenāśmavikuṇṭhitena // Ragh(K)_5.44 //",
    "GK19ragh1-6u:753": " saṃhāravikṣepalaghukriyeṇa hastena tīrābhimukhaḥ saśabdam /",
    "GK19ragh1-6u:754": " babhau sa bhindansahasā taraṅgānvāryargalābhaṅga iva pravṛttaḥ // Ragh(K)_5.45 //",
    "GK19ragh1-6u:755": " kāraṇḍavocchiṣṭamṛdupratānāḥ pulindayoṣāmbuvihārakāñcīḥ /",
    "GK19ragh1-6u:756": " karṣansa śevālalatā nadīṣṇaḥ prohāvalagnāstaṭamutsasarpa // Ragh(K)_5.46 //",
    "GK19ragh1-6u:757": " tasyaikanāgasya kapolabhittyorhradāvagāhakṣaṇamātraśāntā /",
    "GK19ragh1-6u:758": " vanyetarānekapadarśanena punardidīpe madadurdinaśrīḥ // Ragh(K)_5.47 //",
    "GK19ragh1-6u:759": " saptacchadakṣīrakaṭupravāhamasahyamāghrāya madaṃ tadīyam /",
    "GK19ragh1-6u:760": " vilaṅghitādhoraṇatīvrayatnāḥ senāgajendrā vimukhā babhūvuḥ // Ragh(K)_5.48 //",
    "GK19ragh1-6u:761": " sa cchinnabandhadrutayugyaśūnyaṃ bhagnākṣaparyastarathaṃ kṣaṇena /",
    "GK19ragh1-6u:762": " rāmāparitrāṇavihastayodhaṃ senāniveśaṃ tumulaṃ cakāra // Ragh(K)_5.49 //",
    "GK19ragh1-6u:763": " tamāpatantaṃ nṛpateravadhyo vanyaḥ karīti śrutavānkumāraḥ /",
    "GK19ragh1-6u:764": " nivartayiṣyanviśikhena kumbhe jaghāna nātyāyatakṛṣṭaśārṅgaḥ // Ragh(K)_5.50 //",
    "GK19ragh1-6u:765": " sa viddhamātraḥ kila nāgarūpamutsṛjya tadvismitasainyadṛṣṭaḥ /",
    "GK19ragh1-6u:766": " sphuratprabhāmaṇḍalamadhyavarti kāntaṃ vapurvyomacaraṃ prapede // Ragh(K)_5.51 //",
    "GK19ragh1-6u:767": " atha prabhāvopanataiḥ kumāraṃ kalpadrumotthairavakīrya puṣpaiḥ /",
    "GK19ragh1-6u:768": " uvāca vāgmī daśanaprabhābhiḥ saṃvardhitoraḥsthalatārahāraḥ // Ragh(K)_5.52 //",
    "GK19ragh1-6u:769": " mataṅgaśāpādavalepamūlādavāptavānasmi mataṅgajatvam /",
    "GK19ragh1-6u:770": " avaihi gandharvapatestanūjaṃ priyaṃvadaṃ māṃ priyadarśanasya // Ragh(K)_5.53 //",
    "GK19ragh1-6u:771": " sa cānunītaḥ praṇatena paścānmayā maharṣirmṛdutāmagacchat /",
    "GK19ragh1-6u:772": " uṣṇatvamagnyātapasamprayogācchaityaṃ hi yatsā prakṛtirjalasya // Ragh(K)_5.54 //",
    "GK19ragh1-6u:773": " ikṣvākuvaṃśaprabhavo yadā te bhetsyatyajaḥ kumbhamayomukhena /",
    "GK19ragh1-6u:774": " saṃyokṣyase svena punarmahimnā tadetyavocatsa taponidhirmām // Ragh(K)_5.55 //",
    "GK19ragh1-6u:775": " sa mocitaḥ śāpakalestvayāhaṃ gatiṃ prapanno vihitāṃ vidhātrā /",
    "GK19ragh1-6u:776": " pratikriyāṃ cedbhavato na kuryāṃ vyarthā hi me syātsvapadopalabdhiḥ // Ragh(K)_5.56 //",
    "GK19ragh1-6u:777": " gāndharvamastraṃ taditaḥ pratīccha prayogasaṃhāravibhaktamantram /",
    "GK19ragh1-6u:778": " prasvāpanaṃ nāma yataḥ praharturna cārihiṃsā vijayaśca haste // Ragh(K)_5.57 //",
    "GK19ragh1-6u:779": " alaṃ hriyā māṃ prati yanmuhūrtaṃ dayāparo 'bhūḥ praharannapi tvam /",
    "GK19ragh1-6u:780": " tasmādupacchandayati prayojyaṃ mayi tvayā na pratiṣedharaukṣyam // Ragh(K)_5.58 //",
    "GK19ragh1-6u:781": " tathetyupaspṛśya payaḥ pavitraṃ somodbhavāyāḥ sarito nṛsomaḥ /",
    "GK19ragh1-6u:782": " udaṅmukhaḥ so 'stravidastramantraṃ jagrāha tasmādvigṛhītaśāsī // Ragh(K)_5.59 //",
    "GK19ragh1-6u:783": " evaṃ tayoradhvani daivayogādāseduṣoḥ sakhyamacintyahetu /",
    "GK19ragh1-6u:784": " eko yayau caitrarathapradeśānsaurājyaramyānaparo vidarbhān // Ragh(K)_5.60 //",
    "GK19ragh1-6u:785": " taṃ tasthivāṃsaṃ nagaropakaṇṭhe tadāgamārūḍhagurupraharṣaḥ /",
    "GK19ragh1-6u:786": " pratyujjagāma krathakaiśikendraścandraṃ pravṛddhormirivormimālī // Ragh(K)_5.61 //",
    "GK19ragh1-6u:787": " praveśya cainaṃ puramagrayāyī nīcaistathopācaradarpitaśrīḥ /",
    "GK19ragh1-6u:788": " mene yathā tatra janaḥ sameto vaidarbhamāgantumajaṃ gṛheśam // Ragh(K)_5.62 //",
    "GK19ragh1-6u:789": " tasyādhikāripuruṣaiḥ praṇataiḥ pradiṣṭāṃ prāgdvāravediviniveśitahemakumbhām /",
    "GK19ragh1-6u:790": " ramyāṃ raghupratinidhiḥ sa navopakāryāṃ bālyātparāmiva daśāṃ madano 'dhitasthau // Ragh(K)_5.63 //",
    "GK19ragh1-6u:791": " tatra svayaṃvarasamāhṛtarājalokaṃ kanyālalāma kamanīyamajasya lipsoḥ /",
    "GK19ragh1-6u:792": " bhāvāvabodhakaluṣā dayiteva rātrau nidrā cireṇa nayanābhimukhī babhūva // Ragh(K)_5.64 //",
    "GK19ragh1-6u:793": " taṃ karṇabhūṣaṇanipīḍitapīvarāṃsaṃ śayyottaracchadavimardakṛśāṅgarāgam /",
    "GK19ragh1-6u:794": " vaitālikā lalitabandhamanoharābhiḥ prābodhayannuṣasi vāgbhiruṣarbudhābham // Ragh(K)_5.65 //",
    "GK19ragh1-6u:795": " rātrirgatā matimatāṃ vara muñca śayyāṃ dhātrā dvidhaiva jagato nanu dhūrvibhaktā /",
    "GK19ragh1-6u:796": " yāmekatastava bibharti gururvitandrīryasyā bhavānaparadhuryapadāvalambī // Ragh(K)_5.66 //",
    "GK19ragh1-6u:797": " nidrāvaśena bhavatā hyanavekṣyamāṇā paryutsukatvamabalā niśi khaṇḍiteva /",
    "GK19ragh1-6u:798": " lakṣmīrvinodayati yena digantalambī so 'pi tvadānanarucaṃ vijahāti candraḥ // Ragh(K)_5.67 //",
    "GK19ragh1-6u:799": " tadvalgunā yugapadunmiṣitena tāvat sadyaḥ parasparatulāmadhirohatāṃ dve /",
    "GK19ragh1-6u:800": " praspandamānaparuṣetaratāramantaścakṣustava pracalitabhramaraṃ ca padmam // Ragh(K)_5.68 //",
    "GK19ragh1-6u:801": " vṛntaślathaṃ harati puṣpamanokahānāṃ saṃsṛjyate sarasijairaruṇāṃśubhinnaiḥ /",
    "GK19ragh1-6u:802": " svābhāvikaṃ paraguṇena vibhātavātaḥ saugandhyamīpsuriva te mukhamārutasya // Ragh(K)_5.69 //",
    "GK19ragh1-6u:803": " tāmrodareṣu patitaṃ drumapallaveṣu nirdhautahāragulikāviṣadaṃ himāmbhaḥ /",
    "GK19ragh1-6u:804": " saṃlakṣyate daśanacandrikayānuviddhaṃ bimboṣṭhalabdhaparabhāgamiva smitaṃ te // Ragh(K)_5.70 //",
    "GK19ragh1-6u:805": " yāvatpratāpanidhirākramate na bhānurahnāya tāvadaruṇena tamo nirastam /",
    "GK19ragh1-6u:806": " āyodhanāgrasaratāṃ tvayi vīra yāte kiṃ vā ripūṃstava guruḥ svayamucchinatti // Ragh(K)_5.71 //",
    "GK19ragh1-6u:807": " śayyāṃ jahatyubhayapakṣavinītanidrāḥ senāgajā mukharaśṛṅkhalakarṣiṇaste /",
    "GK19ragh1-6u:808": " yeṣāṃ vibhānti taruṇāruṇarāgayogādbhinnādrigairikataṭā iva dantakośāḥ // Ragh(K)_5.72 //",
    "GK19ragh1-6u:809": " dīrgheṣvamī niyamitāḥ paṭamaṇḍapeṣu nidrāṃ vidhūya vanajākṣa vanāyujāste /",
    "GK19ragh1-6u:810": " vaktroṣmaṇā malinayanti purogatāni lehyāni saindhavaśilāśakalāni vāhāḥ // Ragh(K)_5.73 //",
    "GK19ragh1-6u:811": " bhavati viralabhaktirmlānapuṣpopakāraḥ svakiraṇapariveśodbhedaśūnyāḥ pradīpāḥ /",
    "GK19ragh1-6u:812": " ayamapi ca giraṃ nastvatprabodhaprayuktāmanuvadati śukaste mañjuvākpañjarasthaḥ // Ragh(K)_5.74 //",
    "GK19ragh1-6u:813": " iti sa vihṛtanidrastalpamalpetarāṃsaḥ suragaja iva gāṅgaṃ saikataṃ supratīkaḥ /",
    "GK19ragh1-6u:814": " parijanavanitānāṃ pādayorvyāpṛtānāṃ valayamaṇividaṣṭapracchadāntaṃ mumoca // Ragh(K)_5.75 //",
    "GK19ragh1-6u:815": " atha vidhimavasāyya śāstradṛṣṭaṃ divasamukhocitamañcitākṣipakṣmā /",
    "GK19ragh1-6u:816": " kuśalaviracitānurūpaveśaḥ kṣitipasamājamagātsvayaṃvarastham // Ragh(K)_5.76 //",
    "GK19ragh1-6u:817": " // iti raghuvaṃśe mahākāvye pañcamaḥ sargaḥ //",
    "GK19ragh1-6u:818": " sa tatra mañceṣu vimānakalpeṣvākalpasammūrchitarūpaśobhān /",
    "GK19ragh1-6u:819": " siṃhāsanasthānnṛpatīnapaśyadyūpānprayastāniva haimavedīn // Ragh(K)_6.1 //",
    "GK19ragh1-6u:820": " ratergṛhītānunayena kāmaṃ pratyarpitasvāṅgamiveśvareṇa /",
    "GK19ragh1-6u:821": " kākutsthamālokayatāṃ nṛpāṇāṃ mano babhūvendumatīnirāśam // Ragh(K)_6.2 //",
    "GK19ragh1-6u:822": " vaidarbhanirdiṣṭamatho kumāraḥ klṝúptena sopānapathena mañcam /",
    "GK19ragh1-6u:823": " śilāvibhaṅgairmṛgarājaśāvastuṅgaṃ nagotsaṅgamivāruroha // Ragh(K)_6.3 //",
    "GK19ragh1-6u:824": " parārdhyavarṇāstaraṇopapannamāsedivānratnavadāsanaṃ saḥ /",
    "GK19ragh1-6u:825": " bhūyiṣṭhamāsīdupameyakāntirmayūrapṛṣṭhāśrayiṇā guhena // Ragh(K)_6.4 //",
    "GK19ragh1-6u:826": " tāsu śriyā rājaparamparāsu prabhāviśeṣodayadurnirīkṣyaḥ /",
    "GK19ragh1-6u:827": " sahasradhātmā vyarucadvibhaktaḥ payomucāṃ paṅktiṣu vidyuteva // Ragh(K)_6.5 //",
    "GK19ragh1-6u:828": " teṣāṃ mahārhāsanasaṃśrayāṇāmudāttanepathyabhṛtāṃ sa madhye /",
    "GK19ragh1-6u:829": " rarāja dhāmnā raghusūnureva kalpadrumāṇāmiva pārijātaḥ // Ragh(K)_6.6 //",
    "GK19ragh1-6u:830": " netravrajāḥ paurajanasya tasminvihāya sarvānnṛpatīnnipetuḥ /",
    "GK19ragh1-6u:831": " madotkaṭe recitapuṣpavṛkṣā gandhadvipe vanya iva dvirephāḥ // Ragh(K)_6.7 //",
    "GK19ragh1-6u:832": " atha stute vandibhiranvayajñaiḥ somārkavaṃśye naradevaloke /",
    "GK19ragh1-6u:833": " sañcārite cāgurusārayonau dhūpe śikhāvāsitaketumāle // Ragh(K)_6.8 //",
    "GK19ragh1-6u:834": " puropakaṇṭhopavanāśrayāṇāṃ śikhaṇḍināmuddhatanṛttahetau /",
    "GK19ragh1-6u:835": " pradhmātaśaṅkhe parito digantāṃstūryasvane mūrchati maṅgalārthe // Ragh(K)_6.9 //",
    "GK19ragh1-6u:836": " manuṣyavāhyaṃ caturantayānamāsthāya kanyāparivāraśobhi /",
    "GK19ragh1-6u:837": " viveśa mañcāntararājamārgaṃ patiṃvarā kautukamiśraveśā // Ragh(K)_6.10 //",
    "GK19ragh1-6u:838": " tasminvidhānātiśaye vidhātuḥ kanyāmaye netrasahasralakṣye /",
    "GK19ragh1-6u:839": " nipeturantaḥkaraṇairnarendrā dehaiḥ sthitāḥ kevalamāsaneṣu // Ragh(K)_6.11 //",
    "GK19ragh1-6u:840": " tāṃ pratyabhivyaktamanorathānāṃ mahīpatīnāṃ praṇayāgradūtyaḥ /",
    "GK19ragh1-6u:841": " pravātaśobhā iva pādapānāṃ śṛṅgāraceṣṭā vividhā babhūvuḥ // Ragh(K)_6.12 //",
    "GK19ragh1-6u:842": " kaścitkarābhyāmupagūḍhanālamālolapattrābhihatadvirepham /",
    "GK19ragh1-6u:843": " rajobhirantaḥpariveśaśobhi līlāravindaṃ bhramayāñcakāra // Ragh(K)_6.13 //",
    "GK19ragh1-6u:844": " visrastamaṃsādaparo vilāsī keyūrakoṭikṣaṇajātasaṅgam /",
    "GK19ragh1-6u:845": " prāvāramutkṣipya yathāpradeśaṃ nināya sācīkṛtacāruvaktraḥ // Ragh(K)_6.14 //",
    "GK19ragh1-6u:846": " ākuñcitāgrāṅgulinā tato 'nyaḥ kiñcitsamāvarjitanetraśobhaḥ /",
    "GK19ragh1-6u:847": " ratnāṃśusampṛktanakhaprabheṇa pādena haimaṃ vililekha pīṭham // Ragh(K)_6.15 //",
    "GK19ragh1-6u:848": " niveśya vāmaṃ bhujamāsanānte gāḍhāṅgadaṃ pārśvanipīḍanena /",
    "GK19ragh1-6u:849": " kaścidvivṛttatrikabhinnahāraḥ suhṛtsamābhāṣaṇatatparo 'bhūt // Ragh(K)_6.16 //",
    "GK19ragh1-6u:850": " vilāsinīvibhramadantapatramāpāṇḍuraṃ ketakabarhamanyaḥ /",
    "GK19ragh1-6u:851": " priyānitambocitasannipātairvipāṭayāmāsa yuvā nakhāgraiḥ // Ragh(K)_6.17 //",
    "GK19ragh1-6u:852": " kuśeśayātāmratalena kaścitkareṇa rekhādhvajalāñchanena /",
    "GK19ragh1-6u:853": " dīprāṅgulīyaprabhayānuviddhānudārayāmāsa salīlamakṣān // Ragh(K)_6.18 //",
    "GK19ragh1-6u:854": " kaścidyathābhāgamavasthite 'pi svasanniveśavyatilaṅghinīva /",
    "GK19ragh1-6u:855": " vajrāṃśugarbhāṅgulirandhramekaṃ vyāpārayāmāsa karaṃ kirīṭe // Ragh(K)_6.19 //",
    "GK19ragh1-6u:856": " tato nṛpāṇāṃ śrutavṛttavaṃśā puṃvatpragalbhā pratihārarakṣī /",
    "GK19ragh1-6u:857": " prāksannikarṣaṃ magadheśvarasya nītvā kumārīmavadatsunandā // Ragh(K)_6.20 //",
    "GK19ragh1-6u:858": " asau śaraṇyaḥ śaraṇotsukānāmagādhasattvo magadhapratiṣṭhaḥ /",
    "GK19ragh1-6u:859": " rājā prajārañjanalabdhavarṇaḥ parantapo nāma yathārthanāmā // Ragh(K)_6.21 //",
    "GK19ragh1-6u:860": " kāmaṃ nṛpāḥ santi sahasrasaṅkhyā rājanvatīmāhuranena pṛthvīm /",
    "GK19ragh1-6u:861": " nakṣatratārāgrahasaṅkulāpi jyotiṣmatī candramasaiva rātriḥ // Ragh(K)_6.22 //",
    "GK19ragh1-6u:862": " kriyāprabandhādayamadhvarāṇāmajasramāhūtasahasranetraḥ /",
    "GK19ragh1-6u:863": " śacyāściraṃ pāṇḍukapolalambānmandāraśūnyānalakāṃścakāra // Ragh(K)_6.23 //",
    "GK19ragh1-6u:864": " anena cedicchasi gṛhyamāṇaṃ pāṇiṃ vareṇyena kuru praveśe /",
    "GK19ragh1-6u:865": " prāsādavātāyanasaṃśrayāṇāṃ netrotsavaṃ puṣpapurāṅganānām // Ragh(K)_6.24 //",
    "GK19ragh1-6u:866": " evaṃ tayokte tamavekṣya kiñcidvisraṃsidūrvāṅkamadhūkamālā /",
    "GK19ragh1-6u:867": " ṛjupraṇāmakriyayaiva tanvī pratyādideśainamabhāṣamāṇā // Ragh(K)_6.25 //",
    "GK19ragh1-6u:868": " tāṃ sātha vetragrahaṇe niyuktā rājāntaraṃ rājasutāṃ nināya /",
    "GK19ragh1-6u:869": " samīraṇottheva taraṅgalekhā padmāntaraṃ mānasarājahaṃsīm // Ragh(K)_6.26 //",
    "GK19ragh1-6u:870": " jagāda caināmayamaṅganāthaḥ surāṅganāprārthitayauvanaśrīḥ /",
    "GK19ragh1-6u:871": " vinītabhāgaḥ kila sūtrakārairaindraṃ padaṃ bhūmigato 'pi bhuṅkte // Ragh(K)_6.27 //",
    "GK19ragh1-6u:872": " anena paryāsayatāśrubindūnmuktāphalasthūlatamānstaneṣu /",
    "GK19ragh1-6u:873": " pratyarpitāḥ śatruvilāsinīnāmākṣepasūtreṇa vinaiva hārāḥ // Ragh(K)_6.28 //",
    "GK19ragh1-6u:874": " nisargabhinnāspadamekasaṃstham asmindvayaṃ śrīśca sarasvatī ca /",
    "GK19ragh1-6u:875": " kāntyā girā sūnṛtayā ca yogyā tvameva kalyāṇi tayostṛtīyā // Ragh(K)_6.29 //",
    "GK19ragh1-6u:876": " athāṅgarājādavatārya cakṣuryāteti janyānavadatkumārī /",
    "GK19ragh1-6u:877": " nāsau na kāmyo na ca veda samyag draṣṭuṃ na sā bhinnarucirhi lokaḥ // Ragh(K)_6.30 //",
    "GK19ragh1-6u:878": " tataḥ paraṃ duṣprasahaṃ pareṣāṃ nṛpaṃ niyuktā pratihārabhūmau /",
    "GK19ragh1-6u:879": " nidarśayāmāsa viśeṣakāntaminduṃ navotthānamivendumatyāḥ // Ragh(K)_6.31 //",
    "GK19ragh1-6u:880": " avantinātho 'yamudagrabāhurviśālavakṣāstanuvṛttamadhyaḥ /",
    "GK19ragh1-6u:881": " āropya cakrabhramamuṣṇatejāstvaṣṭreva yantrollikhito vibhāti // Ragh(K)_6.32 //",
    "GK19ragh1-6u:882": " asya prayāṇeṣu samagraśakteragresarairvājibhiruddhatāni /",
    "GK19ragh1-6u:883": " kurvanti sāmantaśikhāmaṇīṇāṃ prabhāprarohāstamayaṃ rajāṃsi // Ragh(K)_6.33 //",
    "GK19ragh1-6u:884": " asau mahākālaniketanasya candrārdhamaulernivasannadūre /",
    "GK19ragh1-6u:885": " divāpi jālāntaracandrikāṇāṃ nārīsakhaḥ sparśasukhāni bhuṅkte // Ragh(K)_6.34 //",
    "GK19ragh1-6u:886": " anena yūnā saha pārthivena rambhoru kaccinmanaso ruciste /",
    "GK19ragh1-6u:887": " siprātaraṅgānilakampitāsu vihartumudyānaparamparāsu // Ragh(K)_6.35 //",
    "GK19ragh1-6u:888": " tasminnapi dyotanarūpabimbe pratāpasaṃśoṣitaśatrupaṅke /",
    "GK19ragh1-6u:889": " babandha sā nottamasaukumāryā kumudvatī bhānumatīva bhāvam // Ragh(K)_6.36 //",
    "GK19ragh1-6u:890": " tāmagratastāmarasāntarābhām anūparājasya guṇairanūnām /",
    "GK19ragh1-6u:891": " vidhāya sṛṣṭiṃ lalitāṃ vidhātur jagāda bhūyaḥ sunasāṃ sunandā // Ragh(K)_6.37 //",
    "GK19ragh1-6u:892": " saṅgrāmanirvṛttasahasrabāhuraṣṭādaśadvīpanikhātayūpaḥ /",
    "GK19ragh1-6u:893": " ananyasādhāraṇarājaśabdo babhūva yogī kila kārtavīryaḥ // Ragh(K)_6.38 //",
    "GK19ragh1-6u:894": " akāryacintāsamakālameva prādurbhavaṃścāpadharaḥ purastāt /",
    "GK19ragh1-6u:895": " antaḥśarīreṣvapi yaḥ prajānāṃ pratyādideśāvinayaṃ vinetā // Ragh(K)_6.39 //",
    "GK19ragh1-6u:896": " jyābandhaniḥspandabhujena yasya viniḥśvasadvaktraparampareṇa /",
    "GK19ragh1-6u:897": " kārāgṛhe nirjitavāsavena daśānanenoṣitamā prasādāt // Ragh(K)_6.40 //",
    "GK19ragh1-6u:898": " tasyānvaye bhūpatireṣa jātaḥ pradīpa ityāgamavṛddhasevī /",
    "GK19ragh1-6u:899": " yena śriyaḥ saṃśrayadoṣarūḍhaṃ svabhāvaloletyayaśaḥ pramṛṣṭam // Ragh(K)_6.41 //",
    "GK19ragh1-6u:900": " āyodhane kṛṣṇagatiṃ sahāyamavāpya yaḥ kṣatriyakālarātrim /",
    "GK19ragh1-6u:901": " dhārāṃ śitāṃ rāmaparaśvadhasya sambhāvayatyutpalapattrasārām // Ragh(K)_6.42 //",
    "GK19ragh1-6u:902": " asyāṅkalakṣmīrbhava dīrghabāhormāhiṣmatīvapranitambakāñcīm /",
    "GK19ragh1-6u:903": " prāsādajālairjalaveṇiramyāṃ revāṃ yadi prekṣitumasti kāmaḥ // Ragh(K)_6.43 //",
    "GK19ragh1-6u:904": " tasyāḥ prakāmapriyadarśano 'pi na sa kṣitīśo rucaye babhūva /",
    "GK19ragh1-6u:905": " śaratpramṛṣṭāmbudharoparāgaḥ śaśīva paryāptakalo nalinyāḥ // Ragh(K)_6.44 //",
    "GK19ragh1-6u:906": " sā śūrasenādhipatiṃ suṣeṇamuddiśya deśāntaragītakīrtim /",
    "GK19ragh1-6u:907": " ācāraśuddhobhayavaṃśadīpaṃ śuddhāntarakṣyā jagade kumārī // Ragh(K)_6.45 //",
    "GK19ragh1-6u:908": " nīpānvayaḥ pārthiva eṣa yajvā guṇairyamāśritya paraspareṇa /",
    "GK19ragh1-6u:909": " naisargiko 'pyutsasṛje virodhaḥ siddhāśramaṃ śāntamivaitya sattvaiḥ // Ragh(K)_6.46 //",
    "GK19ragh1-6u:910": " yasyātmadehe nayanābhirāmā kāntirhimāṃśoriva sanniviṣṭā /",
    "GK19ragh1-6u:911": " harmyāgrasaṃrūḍhatṛṇāṅkureṣu tejo 'viṣahyaṃ ripumandireṣu // Ragh(K)_6.47 //",
    "GK19ragh1-6u:912": " yasyāvarodhastanacandanānāṃ prakṣālanādvārivihārakāle /",
    "GK19ragh1-6u:913": " kalindakanyā mathurāgatāpi gaṅgormisampṛktajaleva bhāti // Ragh(K)_6.48 //",
    "GK19ragh1-6u:914": " trātena tārkṣyātkila kāliyena maṇiṃ visṛṣṭaṃ yamunaukasā yaḥ /",
    "GK19ragh1-6u:915": " vakṣaḥsthalavyāpirucaṃ dadhānaḥ sakaustubhaṃ hrepayatīva kṛṣṇam // Ragh(K)_6.49 //",
    "GK19ragh1-6u:916": " sambhāvya bhartāramamuṃ yuvānaṃ mṛdupravālottarapuṣpaśayye /",
    "GK19ragh1-6u:917": " vṛndāvane caitrarathādanūne nirviśyatāṃ sundari yauvanaśrīḥ // Ragh(K)_6.50 //",
    "GK19ragh1-6u:918": " adhyāsya cāmbhaḥpṛṣatokṣitāni śaileyanaddhāni śilātalāni /",
    "GK19ragh1-6u:919": " kalāpināṃ prāvṛṣi paśya nṛttaṃ kāntāsu govardhanakandarāsu // Ragh(K)_6.51 //",
    "GK19ragh1-6u:920": " nṛpaṃ tamāvartamanojñanābhiḥ sā vyatyagādanyavadhūrbhavitrī /",
    "GK19ragh1-6u:921": " mahīdharaṃ mārgavaśādupetaṃ srotovahā sāgaragāminīva // Ragh(K)_6.52 //",
    "GK19ragh1-6u:922": " athāṅgadaśliṣṭabhujaṃ bhujiṣyā hemāṅgadaṃ nāma kaliṅganātham /",
    "GK19ragh1-6u:923": " āseduṣī sāditaśatrupakṣaṃ bālāmabālendumukhīṃ babhāṣe // Ragh(K)_6.53 //",
    "GK19ragh1-6u:924": " asau mahendrādrisamānasāraḥ patirmahendrasya mahodadheśca /",
    "GK19ragh1-6u:925": " yasya kṣaratsainyagajacchalena yātrāsu yātīva puro mahendraḥ // Ragh(K)_6.54 //",
    "GK19ragh1-6u:926": " jyāghātalekhe subhujo bhujābhyāṃ bibharti yaścāpabhṛtāṃ purogaḥ /",
    "GK19ragh1-6u:927": " ripuśriyaḥ sāñjanavāṣpaseke vandīkṛtāyā iva paddhatī dve // Ragh(K)_6.55 //",
    "GK19ragh1-6u:928": " yamātmanaḥ sadmani saudhajālairālokyavelātaṭapūgamālaḥ /",
    "GK19ragh1-6u:929": " mandradhvanityājitayāmatūryaḥ prabodhayatyarṇava eva suptam // Ragh(K)_6.56 //",
    "GK19ragh1-6u:930": " anena sārdhaṃ viharāmburāśestīreṣu tālīvanamarmareṣu /",
    "GK19ragh1-6u:931": " apākṛtasvedalavā marudbhirdvīpāntarānītalavaṅgapuṣpaiḥ // Ragh(K)_6.57 //",
    "GK19ragh1-6u:932": " prabodhitāpyākṛtilobhanīyā vidarbharājāvarajā tayaivam /",
    "GK19ragh1-6u:933": " tasmādapāvartata pauruṣeṇa nīteva lakṣmīḥ pratikūladaivāt // Ragh(K)_6.58 //",
    "GK19ragh1-6u:934": " athonnasaṃ nāgapurasya nāthaṃ dauvārikī devasarūpametya /",
    "GK19ragh1-6u:935": " itaścakorākṣi vilokayeti nāgāṅganābhāṃ nijagāda bhojyām // Ragh(K)_6.59 //",
    "GK19ragh1-6u:936": " pāṇḍyo 'yamaṃsārpitalambahāraḥ klṝúptāṅgarāgo haricandanena /",
    "GK19ragh1-6u:937": " ābhāti bālātaparaktasānuḥ sanirjharodgāra ivādrirājaḥ // Ragh(K)_6.60 //",
    "GK19ragh1-6u:938": " vindhyasya saṃstambhayitā mahādrerniḥśeṣapītojjhitasindhunāthaḥ /",
    "GK19ragh1-6u:939": " prītyāśvamedhāvabhṛthārdramūrteḥ sausnātiko yasya bhavatyagastyaḥ // Ragh(K)_6.61 //",
    "GK19ragh1-6u:940": " astraṃ harādāptavatā durāpaṃ yenendralokāvajayāya dṛptaḥ /",
    "GK19ragh1-6u:941": " purā janasthānavimardaśaṅkī sandhāya laṅkādhipatiḥ pratasthe // Ragh(K)_6.62 //",
    "GK19ragh1-6u:942": " anena pāṇau vidhivadgṛhīte mahākulīnena mahīva gurvī /",
    "GK19ragh1-6u:943": " ratnānuviddhārṇavamekhalāyā diśaḥ sapatnī bhava dakṣiṇasyāḥ // Ragh(K)_6.63 //",
    "GK19ragh1-6u:944": " tāmbūlavallīpariṇaddhapūgāsvailālatāliṅgitacandanāsu /",
    "GK19ragh1-6u:945": " tamālapattrāstaraṇāsu rantuṃ prasīda śaśvanmalayasthalīṣu // Ragh(K)_6.64 //",
    "GK19ragh1-6u:946": " indīvaraśyāmatanurnṛpo 'yaṃ tvaṃ rocanāgauraśarīrayaṣṭiḥ /",
    "GK19ragh1-6u:947": " anyonyaśobhāparivṛddhaye vāṃ yogastaḍittoyadayorivāstu // Ragh(K)_6.65 //",
    "GK19ragh1-6u:948": " svasurvidarbhādhipatestadīyo lebhe 'ntaraṃ cetasi nopadeśaḥ /",
    "GK19ragh1-6u:949": " divākarādarśanabaddhakośe tārāpateraṃśurivāravinde // Ragh(K)_6.66 //",
    "GK19ragh1-6u:950": " sañcāriṇī dīpaśikheva rātrau yaṃ yaṃ vyatīyāya patiṃvarā sā /",
    "GK19ragh1-6u:951": " narendramārgāṭṭa iva prapede vivarṇabhāvaṃ sa sa bhūmipālaḥ // Ragh(K)_6.67 //",
    "GK19ragh1-6u:952": " tasyāṃ raghoḥ sūnurupasthitāyāṃ vṛṇīta māṃ neti samākulo 'bhūt /",
    "GK19ragh1-6u:953": " vāmetaraḥ saṃśayamasya bāhuḥ keyūrabandhocchvasitairnunoda // Ragh(K)_6.68 //",
    "GK19ragh1-6u:954": " taṃ prāpya sarvāvayavānavadyaṃ nyavartatānyopagamātkumārī /",
    "GK19ragh1-6u:955": " na hi praphultaṃ sahakārametya vṛkṣāntaraṃ kāṅkṣati ṣaṭpadālī // Ragh(K)_6.69 //",
    "GK19ragh1-6u:956": " tasminsamāveśitacittavṛttiminduprabhāmindumatīmavetya /",
    "GK19ragh1-6u:957": " pracakrame vaktumanukramajñā suvistaraṃ vākyamidaṃ sunandā // Ragh(K)_6.70 //",
    "GK19ragh1-6u:958": " ikṣvākuvaṃśyaḥ kakudaṃ nṛpāṇāṃ kakutstha ityāhitalakṣaṇo 'bhūt /",
    "GK19ragh1-6u:959": " kākutsthaśabdaṃ yata unnatecchāḥ ślāghyaṃ dadhatyuttarakosalendrāḥ // Ragh(K)_6.71 //",
    "GK19ragh1-6u:960": " mahendramāsthāya mahokṣarūpaṃ yaḥ saṃyati prāptapinākilīlaḥ /",
    "GK19ragh1-6u:961": " cakāra bāṇairasurāṅganānāṃ gaṇḍasthalīḥ proṣitapattralekhāḥ // Ragh(K)_6.72 //",
    "GK19ragh1-6u:962": " airāvaṇāsphālanaviślathaṃ yaḥ saṅghaṭṭayannaṅgadamaṅgadena /",
    "GK19ragh1-6u:963": " upeyuṣaḥ svāmapi mūrtimagryāmardhāsanaṃ gotrabhido 'dhitasthau // Ragh(K)_6.73 //",
    "GK19ragh1-6u:964": " jātaḥ kule tasya kilendukīrteḥ kulapradīpo nṛpatirdilīpaḥ /",
    "GK19ragh1-6u:965": " atiṣṭhadekonaśatakratutve śakrābhyasūyāvinivṛttaye yaḥ // Ragh(K)_6.74 //",
    "GK19ragh1-6u:966": " yasminmahīṃ śāsati māninīnāṃ nidrāṃ vihārārdhapathe gatānām /",
    "GK19ragh1-6u:967": " vāto 'pi nāsraṃsayadaṃśukāni ko lambayedābharaṇāya hastam // Ragh(K)_6.75 //",
    "GK19ragh1-6u:968": " putro raghustasya padaṃ praśāsti mahākratorviśvajitaḥ prayoktā /",
    "GK19ragh1-6u:969": " caturdigāvarjanasambhṛtāṃ yo mṛtpātraśeṣāmakarodvibhūtim // Ragh(K)_6.76 //",
    "GK19ragh1-6u:970": " ārūḍhamadrīnudadhīnpratīrṇaṃ bhujaṅgamānāṃ vasatiṃ praviṣṭam /",
    "GK19ragh1-6u:971": " ūrdhvaṃ gataṃ yasya na cānubandhi yaśaḥ paricchettumiyattayālam // Ragh(K)_6.77 //",
    "GK19ragh1-6u:972": " asau kumārastamajo 'nujātastriviṣṭapasyeva patiṃ jayantaḥ /",
    "GK19ragh1-6u:973": " gurvīṃ dhuraṃ yo bhuvanasya pitryāṃ dhuryeṇa damyaḥ sadṛśīṃ bibharti // Ragh(K)_6.78 //",
    "GK19ragh1-6u:974": " kulena kāntyā vayasā navena guṇaiśca taistairvinayapradhānaiḥ /",
    "GK19ragh1-6u:975": " tvamātmanastulyamimaṃ vṛṇīṣva ratnaṃ samāgacchatu kāñcanena // Ragh(K)_6.79 //",
    "GK19ragh1-6u:976": " tataḥ sunandāvacanāvasāne lajjāṃ mṛdūkṛtya narendrakanyā /",
    "GK19ragh1-6u:977": " dṛṣṭyā prasādāmalayā kumāraṃ pratyagrahītsaṃvaraṇasrajeva // Ragh(K)_6.80 //",
    "GK19ragh1-6u:978": " sā yūni tasminnabhilāṣabandhaṃ śaśāka śālīnatayā na vaktum /",
    "GK19ragh1-6u:979": " romāñcalakṣyeṇa sa gātrayaṣṭiṃ bhittvā nirākrāmadarālakeśyāḥ // Ragh(K)_6.81 //",
    "GK19ragh1-6u:980": " tathāgatāyāṃ parihāsapūrvaṃ sakhyāṃ sakhī vetradharā babhāṣe /",
    "GK19ragh1-6u:981": " ārye vrajāmo 'nyata ityathaināṃ vadhūrasūyākuṭilaṃ dadarśa // Ragh(K)_6.82 //",
    "GK19ragh1-6u:982": " sā cūrṇagauraṃ raghunandanasya dhātrīkarābhyāṃ karabhopamorūḥ /",
    "GK19ragh1-6u:983": " āsañjayāmāsa yathāpradeśaṃ kaṇṭhe guṇaṃ mūrtamivānurāgam // Ragh(K)_6.83 //",
    "GK19ragh1-6u:984": " tayā srajā maṅgalapuṣpamayyā viśālavakṣaḥsthalalambayā saḥ /",
    "GK19ragh1-6u:985": " amaṃsta kaṇṭhārpitabāhupāśāṃ vidarbharājāvarajāṃ vareṇyaḥ // Ragh(K)_6.84 //",
    "GK19ragh1-6u:986": " śaśinamupagateyaṃ kaumudī meghamuktaṃ jalanidhimanurūpaṃ jahnukanyāvatīrṇā /",
    "GK19ragh1-6u:987": " iti samaguṇayogaprītayastatra paurāḥ śravaṇakaṭu nṛpāṇāmekavākyaṃ vivavruḥ // Ragh(K)_6.85 //",
    "GK19ragh1-6u:988": " pramuditavarapakṣamekatastatkṣitipatimaṇḍalamanyato vitānam /",
    "GK19ragh1-6u:989": " uṣasi sara iva praphultapadmaṃ kumudavanapratipannanidramāsīt // Ragh(K)_6.86 //",
    "GK19ragh1-6u:990": " // iti raghuvaṃśe mahākāvye ṣaṣṭhaḥ sargaḥ //"
}