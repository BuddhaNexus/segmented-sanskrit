{
    "GR14yamsr_pu:0": " namo 'cintyādbhutākliṣṭajñānavairāgyarāśaye /",
    "GR14yamsr_pu:1": " nāthāya munaye 'gādhabhagavadbhaktisindhave // YStr_1 //",
    "GR14yamsr_pu:2": " tasmai namo madhujidaṅghrisarojatattvajñānānurāgamahimātiśayāntasīmne /",
    "GR14yamsr_pu:3": " nāthāya nāthamunaye 'tra paratra cāpi nityaṃ yadīyacaraṇau śaraṇaṃ madīyam // YStr_2 //",
    "GR14yamsr_pu:4": " bhūyo namo 'parimitācyutabhaktitattvajñānāmṛtābdhiparivāhaśubhair vacobhiḥ /",
    "GR14yamsr_pu:5": " loke 'vatīrṇaparamārthasamagrabhaktiyogāya nāthamunaye yamināṃ varāya // YStr_3 //",
    "GR14yamsr_pu:6": " tattvena yaś cidacidīśvaratatsvabhāvabhogāpavargatadupāyagatīr udāraḥ /",
    "GR14yamsr_pu:7": " saṃdarśayan niramimīta purāṇaratnaṃ tasmai namo munivirāya parāśarāya // YStr_4 //",
    "GR14yamsr_pu:8": " mātā pitā yuvatayas tanayā vibhūtiḥ sarvaṃ yad eva niyamena madanvayānām /",
    "GR14yamsr_pu:9": " ādyasya naḥ kulapater vakulābhirāmaṃ śrīmat tadaṅghriyugalaṃ praṇamāmi mūrdhnā // YStr_5 //",
    "GR14yamsr_pu:10": " yan mūrdhni me śrutiśirassu ca bhāti yasminn asmanmanorathapathaḥ sakalaḥ sameti /",
    "GR14yamsr_pu:11": " stoṣyāmi naḥ kuladhanaṃ kuladaivataṃ tat pādāravindam aravindavilocanasya // YStr_6 //",
    "GR14yamsr_pu:12": " tattvena yasya mahimārṇavaśīkarāṇuḥ śakyo na mātum api śarvapitāmahādyaiḥ /",
    "GR14yamsr_pu:13": " kartuṃ tadīyamahimastutim udyatāya mahyaṃ namo 'stu kavaye nirapatrapāya // YStr_7 //",
    "GR14yamsr_pu:14": " yad vā śramāvadhi yathāmati vāpy aśaktaḥ staumy evam eva khalu te 'pi sadā stuvantaḥ /",
    "GR14yamsr_pu:15": " vedāś catur mukhamukhāś ca;",
    "GR14yamsr_pu:16": " mahārṇavāntaḥ ko majjator aṇukulācalayor viśeṣaḥ ? // YStr_8 //",
    "GR14yamsr_pu:17": " kiṃ caiṣa śaktyatiśayena na te 'nukampyaḥ stotāpi tu stutikṛtena pariśrameṇa /",
    "GR14yamsr_pu:18": " tatra śramas tu sulabho mama mandabuddher ity udyamo 'yam ucito mama cābjanetra / // YStr_9 //",
    "GR14yamsr_pu:19": " nāvekṣase tyadi tato bhuvanāny amūni nālaṃ prabho bhavitum eva kutaḥ pravṛttiḥ ? /",
    "GR14yamsr_pu:20": " evaṃ nisargasuhṛdi tvayi sarvajantâüḥ svāmin /",
    "GR14yamsr_pu:21": " citram idam āśritavatsalatvam // YStr_10 //",
    "GR14yamsr_pu:22": " svābhāvikānavadhikātiśayeśitṛtvaṃ nārāyaṇa /",
    "GR14yamsr_pu:23": " tvayi na mṛṣyati vaidikaḥ kaḥ ? /",
    "GR14yamsr_pu:24": " brahmā śivaḥ śatamakhaḥ paramasvarāḍ ity ete 'pi yasya mahimārṇavavipraṣas te // YStr_11 //",
    "GR14yamsr_pu:25": " kaś śrīḥ śriyaḥ ?",
    "GR14yamsr_pu:26": " paramasattvasamāśrayaḥ kaḥ ?",
    "GR14yamsr_pu:27": " kaḥ puṇḍarīkanayanaḥ ?",
    "GR14yamsr_pu:28": " puruṣottamaḥ kaḥ ? /",
    "GR14yamsr_pu:29": " kasyāyutāyutaikakalāṃśakāṃśe viśvaṃ vicitracidacitpravibhāgavṛttam // YStr_12 //",
    "GR14yamsr_pu:30": " vedāpahāragurupātakadaityapīḍāpadvimocanamahiṣṭhaphalapradānaiḥ /",
    "GR14yamsr_pu:31": " ko 'nyaḥ prajāpaśupatī paripāti ?",
    "GR14yamsr_pu:32": " kasya pādodakena sa śivaḥ svaśirodhṛtena ? // YStr_13 //",
    "GR14yamsr_pu:33": " kasyodare haraviriñcamukhaḥ prapañcaḥ ?",
    "GR14yamsr_pu:34": " ko rakṣatīmam ?",
    "GR14yamsr_pu:35": " ajaniṣṭa ca kasya nābheḥ ? /",
    "GR14yamsr_pu:36": " krāntvā nigīrya punar udgirati tvadanyaḥ kaḥ ?",
    "GR14yamsr_pu:37": " kena vaiṣa paravān iti śakyaśaṅkaḥ ? // YStr_14 //",
    "GR14yamsr_pu:38": " tvāṃ śīlarūpacaritaiḥ paramaprakṛṣṭasattvena sāttvikatayā prabalaiś ca śāstraiḥ /",
    "GR14yamsr_pu:39": " prakhyātadaivaparamārthavidāṃ mataiś ca naivāsuraprakṛtayaḥ prabhavanti boddhum // YStr_15 //",
    "GR14yamsr_pu:40": " ullaṅghitatrividhasīmasamātiśāyisaṃbhāvanaṃ tava paribraḍhimasvabhāvam /",
    "GR14yamsr_pu:41": " māyābalena bhavatāpi niguhyamānaṃ paśyanti kecid aniśaṃ tvadananyabhāvāḥ // YStr_16 //",
    "GR14yamsr_pu:42": " yad aṇḍam aṇḍāntaragocaraṃ ca yaddaśottarāṇy āvaraṇāni yāni ca /",
    "GR14yamsr_pu:43": " guṇāḥ pradhānaṃ puruṣaḥ paraṃ padaṃ parāt paraṃ brahma ca te vibhūtayaḥ // YStr_17 //",
    "GR14yamsr_pu:44": " vaśī vadānyo guṇavān ṛjuḥ śucir mṛdur dayālur madhuraḥ sthiraḥ samaḥ /",
    "GR14yamsr_pu:45": " kṛtī kṛtajñas tvam api svabhāvataḥ samastakalyāṇaguṇāmṛtodadhiḥ // YStr_18 //",
    "GR14yamsr_pu:46": " upary upary abjabhuvo 'pi pūruṣān prakalpya te ye śatam ity anukramāt /",
    "GR14yamsr_pu:47": " giras tvad ekaikaguṇāvdhīpsayā sadā sthitā nodyamato 'tiśerate // YStr_19 //",
    "GR14yamsr_pu:48": " tvadāśritānāṃ jagadudbhavasthitapraṇāśasaṃsāravimocanādayaḥ /",
    "GR14yamsr_pu:49": " bhavanti līlāvidhayaś ca vaidikās tvadīyagambhīramano'nusāriṇaḥ // YStr_20 //",
    "GR14yamsr_pu:50": " namo namo vāṅmanasātibhūmaye namo namo vāṅmanasaikabhūmaye /",
    "GR14yamsr_pu:51": " namo namo 'nantamahāvibhūtaye namo namo 'nantadayaikasandhive // YStr_21 //",
    "GR14yamsr_pu:52": " na dharmaniṣṭho 'smi,",
    "GR14yamsr_pu:53": " na cātmavedī,",
    "GR14yamsr_pu:54": " na bhaktimāṃs tvaccaraṇāravinde /",
    "GR14yamsr_pu:55": " akiñcano 'nanyagatiḥ śaraṇya /",
    "GR14yamsr_pu:56": " tvatpādamūlaṃ śaraṇaṃ prapadye // YStr_22 //",
    "GR14yamsr_pu:57": " na ninditaṃ karma tad asti loke sahasraśo yan na mayā vyadhāyi /",
    "GR14yamsr_pu:58": " so 'haṃ vipākāvasare mukunda /",
    "GR14yamsr_pu:59": " krandāmi sampraty agatis tavāgre // YStr_23 //",
    "GR14yamsr_pu:60": " nimajjato 'nanta /",
    "GR14yamsr_pu:61": " bhavārṇavāntaś cirāya me kūlam ivāsi labdhaḥ /",
    "GR14yamsr_pu:62": " tvayāpi labdhaṃ bhagavann idānīm anuttamaṃ pātram idaṃ dayāyāḥ // YStr_24 //",
    "GR14yamsr_pu:63": " abhūtapūrvaṃ mama bhāvi kiṃ vā sarvaṃ sahe me sahajaṃ hi duḥkham /",
    "GR14yamsr_pu:64": " kiṃ tu tvadagre śaraṇāgatānāṃ parābhavo nātha /",
    "GR14yamsr_pu:65": " na te 'nurūpaḥ // YStr_25 //",
    "GR14yamsr_pu:66": " nirāsakasyāpi na tāvad utsahe maheśa /",
    "GR14yamsr_pu:67": " hātuṃ tava pādapaṅkajam /",
    "GR14yamsr_pu:68": " ruṣā nirasto 'pi śiśuḥ stanandhayo na jātu mātuś caraṇau jihāsati // YStr_26 //",
    "GR14yamsr_pu:69": " tavāmṛtasyandini pādakaṅkaje niveśitātmā katham anyad icchati /",
    "GR14yamsr_pu:70": " sthite 'ravinde makarandanirbhare madhuvrato nekṣurakaṃ hi vīkṣate // YStr_27 //",
    "GR14yamsr_pu:71": " tvadaṅghrim uddiśya kadāpi kenacid yathā tathā vāpi sakṛt kuto 'ñjaliḥ /",
    "GR14yamsr_pu:72": " tadaiva muṣṇāty aśubhāby aśeṣataḥ śubhāni puṣṇāti na jātu hīyate // YStr_28 //",
    "GR14yamsr_pu:73": " udīrṇasaṃsāradavāśuśukṣaṇiṃ kṣaṇena nirvāpya parāṃ ca nirvṛtim /",
    "GR14yamsr_pu:74": " prayacchati tvaccaraṇāruṇāmbujadvayānurāgāmṛtasindhuśīkaraḥ // YStr_29 //",
    "GR14yamsr_pu:75": " vilāsavikrāntaparāvarālayaṃ namasyadārtikṣapaṇe kṛtakṣaṇam /",
    "GR14yamsr_pu:76": " dhanaṃ madīyaṃ tava pādapaṅkajaṃ kadā nu sākṣātkaravāṇi cakṣuṣā ? // YStr_30 //",
    "GR14yamsr_pu:77": " kadā punaḥ śaṅkharathāṅgakalpakadhvajāravindāṅkuśavajralāñchanam /",
    "GR14yamsr_pu:78": " trivikrama /",
    "GR14yamsr_pu:79": " tvaccaraṇāmbujadvayaṃ madīyamūrdhānam alaṅkariṣyati // YStr_31 //",
    "GR14yamsr_pu:80": " virājamānojjvalapītavāsasaṃ smitātasīsūnasamāmalacchavim /",
    "GR14yamsr_pu:81": " nimagnanābhiṃ tanumadhyamunnataṃ viśālavakṣassthalaśobhilakṣaṇam // YStr_32 //",
    "GR14yamsr_pu:82": " cakāsataṃ jyākiṇakarkaśaiḥ śubhaiś caturbhir ājānuvilambhir bhuhaiḥ /",
    "GR14yamsr_pu:83": " priyāvataṃsotpalakarṇabhūṣaṇaślathālakābandhavimardaśaṃsibhiḥ // YStr_33 //",
    "GR14yamsr_pu:84": " udagrapīnāṃsavilambikuṇḍalālakāvalībandhurakanbukandharam /",
    "GR14yamsr_pu:85": " mukhaśriyā nyakkṛtapūrṇanirmalāmṛtāṃśubimbāmburuhojjvalaśriyam // YStr_34 //",
    "GR14yamsr_pu:86": " prabuddhamugdhāmbujacārulocanaṃ savibhramabhrūlatam ujjvalādharam /",
    "GR14yamsr_pu:87": " śucismitaṃ komalagaṇḍam unnasaṃ lalāṭaparyantavilambitālakam // YStr_35 //",
    "GR14yamsr_pu:88": " sphuratkirīṭāṅgadahārakaṇḍhikāmaṇīndrakāñcīguṇanūpurādibhiḥ /",
    "GR14yamsr_pu:89": " rathāṅgaśaṅkhāsigadādhanurvarair lasattulasyā vanamālayojjvalam // YStr_36 //",
    "GR14yamsr_pu:90": " cakartha yasyā bhavanaṃ bhujāntaraṃ tava priyaṃ dhāma yadīyajanmabhūḥ /",
    "GR14yamsr_pu:91": " jagatsamastaṃ yadapāṅgasaṃśrayaṃ yadartham ambhodhir amanthy abandhi ca // YStr_37 //",
    "GR14yamsr_pu:92": " svavaiśvarūpyeṇa sadānubhūtayāpy apūrvavadvismayamādadhānayā /",
    "GR14yamsr_pu:93": " guṇena rūpeṇa vilāsaceṣṭitais sadā tavaivocitayā tava śriyā // YStr_38 //",
    "GR14yamsr_pu:94": " tayā sahāsīnam anantabhogini prakṛṣṭavijñānabalaikadhāmani /",
    "GR14yamsr_pu:95": " phaṇāmaṇivrātamayūkhamaṇḍalaprakāśamānodaradivyadhāmani // YStr_39 //",
    "GR14yamsr_pu:96": " nivāsaśayyāsanapādukāṃśukopadhānavarṣātapavāraṇādibhiḥ /",
    "GR14yamsr_pu:97": " śarīrabhedais tava śeṣatāṃ gatair yathocitaṃ śṣa itīrite janaiḥ // YStr_40 //",
    "GR14yamsr_pu:98": " dāsas sakhā vāhanam āsanaṃ dhvajo yas te vitānaṃ vyajanaṃ trayīmayaḥ /",
    "GR14yamsr_pu:99": " upasthitaṃ tena puro garutmatā tvadaṅghrisammardakiṇāṅkaśobhanā // YStr_41 //",
    "GR14yamsr_pu:100": " tvadīyabhuktojjihitaśeṣabhojinā tvayā nisṛṣṭātmabhareṇa yadyathā /",
    "GR14yamsr_pu:101": " priyeṇa senāpatinā nyavedi tattathānujānantam udāravīkṣanaiḥ // YStr_42 //",
    "GR14yamsr_pu:102": " hatākhilakleśamalaiḥ svabhāvatas tvadānukūlyaikarasais tavocitaiḥ /",
    "GR14yamsr_pu:103": " gṛhītatattatparicārasādhanair niṣevyamāṇaṃ sacivair yathocitaṃ // YStr_43 //",
    "GR14yamsr_pu:104": " apūrvanānārasabhāvanirbhadraprabaddhayā mugdhavidaghalīlayā /",
    "GR14yamsr_pu:105": " kṣaṇāṇuvat kṣiptaparādikālayā praharṣayantaṃ mahiṣīṃ mahābhujanam // YStr_44 //",
    "GR14yamsr_pu:106": " acintyadivyādbhutanityayauvanasvabhāvalāvaṇyamayāmṛtodadhim /",
    "GR14yamsr_pu:107": " śriyaḥ śriyaṃ bhaktajanaikajīvitaṃ samartham āpatsakham arthikalpakam // YStr_45 //",
    "GR14yamsr_pu:108": " bhagavantam evānucaran nirantaraṃ praśāntaniśśeṣamanorathāntaraḥ /",
    "GR14yamsr_pu:109": " kadāham aikāntikanityakiṅkaraḥ praharṣayiṣyāmi sanāthajīvitaḥ // YStr_46 //",
    "GR14yamsr_pu:110": " dhig aśucim avinītaṃ nirbhayaṃ mām alajjaṃ paramapuruṣa yo 'ham yogivaryāgragaṇyaiḥ /",
    "GR14yamsr_pu:111": " vidhśivasanakādyair dhyātum atyantadūraṃ tava parijanabhāvaṃ kāmaye kāmavṛttaḥ // YStr_47 //",
    "GR14yamsr_pu:112": " aparādhasahasrabhājanaṃ patitaṃ bhīmabhavārṇavodare /",
    "GR14yamsr_pu:113": " atagiṃ śaraṇāgataṃ hare kṛpayā kevalam ātmasātkuru // YStr_48 //",
    "GR14yamsr_pu:114": " avivekaghanāndhadiṅmukhe bahudhā santataduḥkhavarṣiṇi /",
    "GR14yamsr_pu:115": " bhagavan bhavadurdine pathaḥ skhalitaṃ mām avalokayāciyuta // YStr_49 //",
    "GR14yamsr_pu:116": " na mṛṣā paramārtham eva me śṛnu vijñāpanam ekam agrataḥ /",
    "GR14yamsr_pu:117": " yadi me na dayiṣyase tato dayanīyas tava nātha durlabhaḥ // YStr_50 //",
    "GR14yamsr_pu:118": " tad ahaṃ tvad ṛte na nāthavān mad ṛte tvaṃ dayanīyavān na ca /",
    "GR14yamsr_pu:119": " vidhinirmitam etam anvayaṃ bhagavān palaya mā sma jīhapaḥ // YStr_51 //",
    "GR14yamsr_pu:120": " vapurādiṣu yo 'pi ko 'pi vā guṇato 'sāni yathātathāvidhaḥ /",
    "GR14yamsr_pu:121": " tad ayaṃ tava pādapadmayor aham adyaiva mayā samarpitaḥ // YStr_52 //",
    "GR14yamsr_pu:122": " mama nātha yad asti yo 'smy ahaṃ sakalaṃ tad dhi tavaiva mādhava /",
    "GR14yamsr_pu:123": " niyatasvam iti prabuddhadhīr atha vā kiṃ nu samarpayāmi te // YStr_53 //",
    "GR14yamsr_pu:124": " avabodhitavān imāṃ yathā mayi nityāṃ bhavadīyatāṃ svayam /",
    "GR14yamsr_pu:125": " kṛpayaivam ananyabhogyatāṃ bhagavan bhaktim api prayaccha me // YStr_54 //",
    "GR14yamsr_pu:126": " tava dāsyasukhaikasaṅghināṃ bhavaneṣu astv api kīṭajanma me /",
    "GR14yamsr_pu:127": " itarāvasatheṣu mā sma bhūd api me janma caturmukhātmanā // YStr_55 //",
    "GR14yamsr_pu:128": " sakṛt tvadākāravilokanāśayā tṛṇīkṛtānuttamabhuktimuktibhiḥ /",
    "GR14yamsr_pu:129": " mahātmabhir mām avalokyatāṃ naya kṣaṇe 'pi te yad viraho 'tidussahaḥ // YStr_56 //",
    "GR14yamsr_pu:130": " na dehaṃ na prāṇān na ca sukham aśeṣābhilaṣitaṃ na cātmānaṃ nānyat ki api tava śeṣatvavibhavāt /",
    "GR14yamsr_pu:131": " bahirbhūtaṃ nātha kṣaṇam api sahe yātu śatadhā vināśaṃ tat satyaṃ madhumathana vijñāpanam idam // YStr_57 //",
    "GR14yamsr_pu:132": " durantasyānāder apariharaṇīyasya mahato nihīnācāro 'haṃ nṛpaśur aśubhasyāspadam api /",
    "GR14yamsr_pu:133": " dayāsindho bandho niravadhikavātsalyajaladhe tava smāraṃ smāraṃ guṇagaṇam itīcchāmi gatabhīḥ // YStr_58 //",
    "GR14yamsr_pu:134": " anicchann apy evaṃ yadi punar itīcchann iva rajastamaśchannac chadmastutivacanabhaṅgīṃ aracayam /",
    "GR14yamsr_pu:135": " tathāpītthaṃrūpaṃ vacanam avalambyāpi kṛpayā tvam evaivambhūtaṃ dharaṇidhara me śikṣaya manaḥ // YStr_59 //",
    "GR14yamsr_pu:136": " pitā tvaṃ mātā tvaṃ dayitatanayas tvaṃ priyasuhṛt tvam eva tvaṃ mitram gurur asi gatiś cāsi jagatām /",
    "GR14yamsr_pu:137": " tvadīyas tvadhbṛtyas tava parijanas tvadgatir ahaṃ prapannaś caivaṃ saty aham api tavaivāsmi hi bharaḥ // YStr_60 //",
    "GR14yamsr_pu:138": " janitvāhaṃ vaṃśe mahati jagati khyaatayaśasāṃ śucīnāṃ yuktānāṃ guṇapuruṣatattvasthitividām /",
    "GR14yamsr_pu:139": " nisargād eva tvaccaraṇakamalāikāntamanasām adho 'dhaḥ pāpātmā śaraṇada nimajjāmi tamasi // YStr_61 //",
    "GR14yamsr_pu:140": " amaryādaḥ kṣudraś calamatir asūyaprasavabhūḥ kṛtaghno durmānī smaraparavaśo vañcanaparaḥ /",
    "GR14yamsr_pu:141": " nṛśaṃsaḥ pāpiṣṭhaḥ katham aham ito duḥkhajaladher apārād uttīrṇas tava paricareyaṃ caraṇayoḥ // YStr_62 //",
    "GR14yamsr_pu:142": " raghuvara yad abhūs tvaṃ tādṛśo vāyasasya praṇata iti dayālur yac ca caidyasya kṛṣṇa /",
    "GR14yamsr_pu:143": " pratibhavam aparāddhur mugdha sāyujyado 'bhūr vada kim apadam āgas tasya te 'si kṣamāyāḥ // YStr_63 //",
    "GR14yamsr_pu:144": " nanu prapannas sakṛd eva nātha tavāhaṃ asmīti ca yācamānaḥ /",
    "GR14yamsr_pu:145": " tavānukampyas smartaḥ pratijñānāṃ madekavarjaṃ kim idaṃ vrataṃ te // YStr_64 //"
}