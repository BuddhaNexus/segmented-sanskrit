{
    "GR13gorst1pu:0": " Gorakṣa-śatakam",
    "GR13gorst1pu:1": " oṃ parama-gurave gorakṣanāthāya namaḥ",
    "GR13gorst1pu:2": " oṃ gorakṣa-śatakaṃ vakṣye bhava-pāśa-vimuktaye /",
    "GR13gorst1pu:3": " ātma-bodha-karaṃ puṃsāṃ viveka-dvāra-kuñcikām // GorS(1)_1 //",
    "GR13gorst1pu:4": " etad vimukti-sopānam etat kālasya vañcanam /",
    "GR13gorst1pu:5": " yad vyāvṛttaṃ mano mohād āsaktaṃ paramātmani // GorS(1)_2 //",
    "GR13gorst1pu:6": " dvija-sevita-śākhasya śruti-kalpa-taroḥ phalam /",
    "GR13gorst1pu:7": " śamanaṃ bhava-tāpasya yogaṃ bhajati sajjanaḥ // GorS(1)_3 //",
    "GR13gorst1pu:8": " āsanaṃ prāṇa-saṃyāmaḥ pratyāhāro'tha dhāraṇā /",
    "GR13gorst1pu:9": " dhyānaṃ samādhir etāni yogāṅgāni bhavanti ṣaṭ // GorS(1)_4 //",
    "GR13gorst1pu:10": " āsanāni tu tāvanti yāvatyo jīva-jātayaḥ /",
    "GR13gorst1pu:11": " eteṣām akhilān bhedān vijānāti maheśvaraḥ // GorS(1)_5 //",
    "GR13gorst1pu:12": " caturāśīti-lakṣāṇāṃ ekam ekam udāhṛtam /",
    "GR13gorst1pu:13": " tataḥ śivena pīṭhānāṃ ṣoḍeśānaṃ śataṃ kṛtam // GorS(1)_6 //",
    "GR13gorst1pu:14": " āsanebhyaḥ samastebhyo dvayam eva viśiṣyate /",
    "GR13gorst1pu:15": " ekaṃ siddhāsanaṃ proktaṃ dvitīyaṃ kamalāsanam // GorS(1)_7 //",
    "GR13gorst1pu:16": " yoni-sthānakam aṅghri-mūla-ghaṭitaṃ kṛtvā dṛḍhaṃ vinyasen meḍhre pādam athaikam eva niyataṃ kṛtvā samaṃ vigraham /",
    "GR13gorst1pu:17": " sthāṇuḥ saṃyamitendriyo'cala-dṛśā paśyan bhruvor antaram etan mokṣa-kavāṭa-bheda-janakaṃ siddhāsanaṃ procyate // GorS(1)_8 //",
    "GR13gorst1pu:18": " vāmorūpari dakṣiṇaṃ hi caraṇaṃ saṃsthāpya vāmaṃ tathā dakṣorūpari paścimena vidhinā dhṛtvā karābhyāṃ dṛḍham /",
    "GR13gorst1pu:19": " aṅguṣṭhau hṛdaye nidhāya cibukaṃ nāsāgram ālokayed etad-vyādhi-vikāra-hāri yamināṃ padmāsanaṃ procyate // GorS(1)_9 //",
    "GR13gorst1pu:20": " ādhāraḥ prathamaṃ cakraṃ svādhiṣṭhānaṃ dvitīyakam /",
    "GR13gorst1pu:21": " yoni-sthānaṃ dvayor madhye kāma-rūpaṃ nigadyate // GorS(1)_10 //",
    "GR13gorst1pu:22": " ādhārākhye guda-sthāne paṅkajaṃ yac caturdalam /",
    "GR13gorst1pu:23": " tan-madhye procyate yoniḥ kāmākhyā siddha-vanditā // GorS(1)_11 //",
    "GR13gorst1pu:24": " yoni-madhye mahāliṅgaṃ paścimābhimukhaṃ sthitam /",
    "GR13gorst1pu:25": " mastake maṇivad bhinnaṃ yo jānāti sa yogavit // GorS(1)_12 //",
    "GR13gorst1pu:26": " tapta-cāmīkarābhāsaṃ taḍil-lekheva visphurat /",
    "GR13gorst1pu:27": " caturasraṃ puraṃ vahner adho-meḍhram evābhidhīyate // GorS(1)_13 //",
    "GR13gorst1pu:28": " sva-śabdena bhavet prāṇaḥ svādhiṣṭhānaṃ tad-āśrayaḥ /",
    "GR13gorst1pu:29": " svādhiṣṭhānākhyayā tasmān meḍhram evābhidhīyate // GorS(1)_14 //",
    "GR13gorst1pu:30": " tantunā maṇivat proto yatra kandaḥ suṣumṇayā /",
    "GR13gorst1pu:31": " tan-nābhi-maṇḍalaṃ cakraṃ procyate maṇi-pūrakam // GorS(1)_15 //",
    "GR13gorst1pu:32": " ūrdhvaṃ meḍhrād adho nābheḥ kanda-yoniḥ sva-gāṇḍavat /",
    "GR13gorst1pu:33": " tatra nāḍyaḥ samutpannāḥ sahasrāṇi dvisaptatiḥ // GorS(1)_16 //",
    "GR13gorst1pu:34": " teṣu nāḍi-sahasreṣu dvisaptatir udāhṛtāḥ /",
    "GR13gorst1pu:35": " prādhānyāt prāṇa-vāhinyo bhūyas tatra daśa smṛtāḥ // GorS(1)_17 //",
    "GR13gorst1pu:36": " iḍā ca piṅgalā caiva suṣumṇā ca tṛtīyakā /",
    "GR13gorst1pu:37": " gāndhārī hasti-jihvā ca pūṣā caiva yaśasvinī // GorS(1)_18 //",
    "GR13gorst1pu:38": " alambuṣā kuhūś caiva śaṅkhinī daśamī smṛtā /",
    "GR13gorst1pu:39": " etan nāḍi-mayaṃ cakraṃ jñātavyaṃ yogibhiḥ sadā // GorS(1)_19 //",
    "GR13gorst1pu:40": " iḍā vāme sthitā bhāge piṅgalā dakṣiṇe tathā /",
    "GR13gorst1pu:41": " suṣumṇā madhya-deśe tu gāndhārī vāma-cakṣuṣi // GorS(1)_20 //",
    "GR13gorst1pu:42": " dakṣiṇe hasti-jihvā ca pūṣā karṇe ca dakṣiṇe /",
    "GR13gorst1pu:43": " yaśasvinī vāma-karṇe cāsane vāpy alambuṣā // GorS(1)_21 //",
    "GR13gorst1pu:44": " kūhuś ca liṅga-deśe tu mūla-sthāne ca śaṅkhinī /",
    "GR13gorst1pu:45": " evaṃ dvāram upāśritya tiṣṭhanti daśa nāḍikāḥ // GorS(1)_22 //",
    "GR13gorst1pu:46": " satataṃ prāṇa-vāhinyaḥ soma-sūryāgni-devatāḥ /",
    "GR13gorst1pu:47": " iḍā-piṅgalā-suṣumṇā ca tisro nāḍya udāhṛtāḥ // GorS(1)_23 //",
    "GR13gorst1pu:48": " prāṇāpānau samānaś ca hy udāno vyāna eva ca /",
    "GR13gorst1pu:49": " nāgaḥ kūrmaś ca kṛkaro devadatto dhanañjayaḥ // GorS(1)_24 //",
    "GR13gorst1pu:50": " nāgādyāḥ pañca vikhyātāḥ prāṇādyāḥ pañca vāyavaḥ /",
    "GR13gorst1pu:51": " ete nāḍi-sahasreṣu vartante jīva-rūpiṇaḥ // GorS(1)_25 //",
    "GR13gorst1pu:52": " prāṇāpāna-vaśo jīvo hy adhaś cordhvaṃ ca dhāvati /",
    "GR13gorst1pu:53": " vāma-dakṣiṇa-mārgeṇa cañcalatvān na dṛśyate // GorS(1)_26 //",
    "GR13gorst1pu:54": " ākṣipto bhuvi daṇḍena yathoccalati kandukaḥ /",
    "GR13gorst1pu:55": " prāṇāpāna-samākṣiptas tathā jīvo'nukṛṣyate // GorS(1)_27 //",
    "GR13gorst1pu:56": " rajju-baddho yathā śyeno gato'py ākṛṣyate(?) /",
    "GR13gorst1pu:57": " guṇa-baddhas tathā jīvaḥ prāṇāpānena kṛṣyate // GorS(1)_28 //",
    "GR13gorst1pu:58": " apānaḥ karṣati prāṇaḥ prāṇo'pānaṃ ca karṣati /",
    "GR13gorst1pu:59": " ūrdhvādhaḥ saṃsthitāv etau yo jānāti sa yogavit // GorS(1)_29 //",
    "GR13gorst1pu:60": " kandordhve kuṇḍalī-śaktir aṣṭadhā kuṇḍalī-kṛtā /",
    "GR13gorst1pu:61": " brahma-dvāra-mukhaṃ nityaṃ mukhenāvṛtya tiṣṭhati // GorS(1)_30 //",
    "GR13gorst1pu:62": " prabuddhā vahni-yogena manasā mārutā hatā /",
    "GR13gorst1pu:63": " prajīva-guṇam ādāya vrajaty ūrdhvaṃ suṣumṇayā // GorS(1)_31 //",
    "GR13gorst1pu:64": " mahāmudrāṃ namo-mudrām uḍḍiyānaṃ jalandharam /",
    "GR13gorst1pu:65": " mūla-bandhaṃ ca yo vetti sa yogī siddhi-bhājanam // GorS(1)_32 //",
    "GR13gorst1pu:66": " vakṣo-nyasta-hanur nipīḍya suciraṃ yoniṃ ca vāmāṅghriṇā hastābhyām avadhāritaṃ prasaritaṃ pādaṃ tathā dakṣiṇam /",
    "GR13gorst1pu:67": " āpūrya śvasanena kukṣi-yugalaṃ baddhvā śanai recayed eṣā pātaka-nāśinī sumahatī mudrā nṝṇāṃ procyate // GorS(1)_33 //",
    "GR13gorst1pu:68": " kapāla-kuhare jihvā praviṣṭā viparītagā /",
    "GR13gorst1pu:69": " bhruvor antargatā dṛṣṭir mudrā bhavati khecarī // GorS(1)_34 //",
    "GR13gorst1pu:70": " ūrdhvaṃ meḍhrād adho nābher uḍḍiyānaṃ pracakṣate /",
    "GR13gorst1pu:71": " uḍḍiyāna-jayo bandho mṛtyu-mātaṅga-kesarī // GorS(1)_35 //",
    "GR13gorst1pu:72": " jālandhare kṛte bandhe kaṇṭha-saṅkoca-lakṣaṇe /",
    "GR13gorst1pu:73": " na pīyūṣaṃ pataty agnau na ca vāyuḥ prakupyati // GorS(1)_36 //",
    "GR13gorst1pu:74": " pārṣṇi-bhāgena sampīḍya yonim ākuñcayed gudam /",
    "GR13gorst1pu:75": " apānam ūrdhvam ākṛṣya mūla-bandho nigadyate // GorS(1)_37 //",
    "GR13gorst1pu:76": " yataḥ kāla-bhayāt brahmā prāṇāyāma-parāyaṇaḥ /",
    "GR13gorst1pu:77": " yogino munayaś caiva tataḥ prāṇaṃ nibandhayet // GorS(1)_38 //",
    "GR13gorst1pu:78": " cale vāte calaṃ sarvaṃ niścale niścalaṃ bhavet /",
    "GR13gorst1pu:79": " yogī sthāṇutvam āpnoti tato vāyuṃ nibandhayet // GorS(1)_39 //",
    "GR13gorst1pu:80": " ṣaṭ-triṃśad-aṅgulaṃ haṃsaḥ prayāṇaṃ kurute bahiḥ /",
    "GR13gorst1pu:81": " vāma-dakṣiṇa-mārgeṇa tataḥ prāṇo'bhidhīyate // GorS(1)_40 //",
    "GR13gorst1pu:82": " baddha-padmāsano yogī namaskṛtya guruṃ śivam /",
    "GR13gorst1pu:83": " nāsāgra-dṛṣṭir ekākī prāṇāyāmaṃ samabhyaset // GorS(1)_41 //",
    "GR13gorst1pu:84": " prāṇo deha-sthito vāyur āyāmas tan-nibandhanam /",
    "GR13gorst1pu:85": " eka-śvāsa-mayī mātrā tad yogī gaganāyate // GorS(1)_42 //",
    "GR13gorst1pu:86": " baddha-padmāsano yogī prāṇaṃ candreṇa pūrayet /",
    "GR13gorst1pu:87": " dhārayitvā yathā-śakti bhūyaḥ sūryeṇa recayet // GorS(1)_43 //",
    "GR13gorst1pu:88": " amṛtodadhi-saṅkāśaṃ kṣīroda-dhavala-prabham /",
    "GR13gorst1pu:89": " dhyātvā candramayaṃ bimbaṃ prāṇāyāme sukhī bhavet // GorS(1)_44 //",
    "GR13gorst1pu:90": " prāṇaṃ sūryeṇa cākṛṣya pūrayed udaraṃ śanaiḥ /",
    "GR13gorst1pu:91": " kumbhayitvā vidhānena bhūyaś candreṇa recayet // GorS(1)_45 //",
    "GR13gorst1pu:92": " prajvalaj-jvalana-jvālā- puñjam āditya-maṇḍalam /",
    "GR13gorst1pu:93": " dhyātvā nābhi-sthitaṃ yogī prāṇāyāme sukhī bhavet // GorS(1)_46 //",
    "GR13gorst1pu:94": " recakaḥ pūrakaś caiva kumbhakaḥ praṇavātmakaḥ /",
    "GR13gorst1pu:95": " prāṇāyāmo bhavet tredhā mātrā dvādaśa-saṃyutaḥ // GorS(1)_47 //",
    "GR13gorst1pu:96": " dvādaśādhamake mātrā madhyame dviguṇās tataḥ /",
    "GR13gorst1pu:97": " uttame triguṇā mātrāḥ prāṇāyāmasya nirṇayaḥ // GorS(1)_48 //",
    "GR13gorst1pu:98": " adhame ca ghano gharmaḥ kampo bhavati madhyame /",
    "GR13gorst1pu:99": " uttiṣṭhaty uttame yogī baddha-padmāsano muhuḥ // GorS(1)_49 //",
    "GR13gorst1pu:100": " aṅgānāṃ mardanaṃ śastaṃ śrama-saṃjāta-vāriṇā /",
    "GR13gorst1pu:101": " kaṭv-amla-lavaṇa-tyāgī kṣīra-bhojanam ācaret // GorS(1)_50 //",
    "GR13gorst1pu:102": " mandaṃ mandaṃ pibed vāyuṃ mandaṃ mandaṃ viyojayet /",
    "GR13gorst1pu:103": " nādhikaṃ stambhayed vāyuṃ na ca śīghraṃ vimocayet // GorS(1)_51 //",
    "GR13gorst1pu:104": " ūrdhvam ākṛṣya cāpānaṃ vātaṃ prāṇe niyojayet /",
    "GR13gorst1pu:105": " mūrdhānaṃ nīyate śaktyā sarva-pāpaiḥ pramucyate // GorS(1)_52 //",
    "GR13gorst1pu:106": " prāṇāyāmo bhavaty evaṃ pātakendhana-pātakaḥ /",
    "GR13gorst1pu:107": " enombudhi-mahā-setuḥ procyate yogibhiḥ sadā // GorS(1)_53 //",
    "GR13gorst1pu:108": " āsanena rujo hanti prāṇāyāmena pātakam /",
    "GR13gorst1pu:109": " vikāraṃ mānasaṃ yogī pratyāhāreṇa sarvadā // GorS(1)_54 //",
    "GR13gorst1pu:110": " candrāmṛta-mayīṃ dhārāṃ pratyāhārati bhāskaraḥ /",
    "GR13gorst1pu:111": " tat-pratyāharaṇaṃ tasya pratyāhāraḥ sa ucyate // GorS(1)_55 //",
    "GR13gorst1pu:112": " ekā strī bhujyate dvābhyām āgatā soma-maṇḍalāt /",
    "GR13gorst1pu:113": " tṛtīyo yo bhavet tābhyāṃ sa bhavaty ajarāmaraḥ // GorS(1)_56 //",
    "GR13gorst1pu:114": " nābhideśe bhavaty eko bhāskaro dahanātmakaḥ /",
    "GR13gorst1pu:115": " amṛtātmā sthito nityaṃ tālumūle ca candramāḥ // GorS(1)_57 //",
    "GR13gorst1pu:116": " varṣaty adhomukhaś candro grasaty ūrdhva-mukho raviḥ /",
    "GR13gorst1pu:117": " jñātavyaṃ karaṇaṃ tatra yena pīyūṣam āpyate // GorS(1)_58 //",
    "GR13gorst1pu:118": " ūrdhva-nābhir adhas tālu ūrdhva-bhānur adhaḥ śaśī /",
    "GR13gorst1pu:119": " karaṇaṃ viparītākhyaṃ guru-vaktreṇa labhyate // GorS(1)_59 //",
    "GR13gorst1pu:120": " tridhā baddho vṛṣo yatra rauravīti mahāsvanam /",
    "GR13gorst1pu:121": " anāhataṃ ca tac cakraṃ hṛdaye yogino viduḥ // GorS(1)_60 //",
    "GR13gorst1pu:122": " anāhatam atikramya cākramya maṇipūrakam /",
    "GR13gorst1pu:123": " prāpte prāṇaṃ mahāpadmaṃ yogitvam amṛtāyate // GorS(1)_61 //",
    "GR13gorst1pu:124": " viśabdaḥ saṃsmṛto haṃso nirmalaḥ śuddha ucyate /",
    "GR13gorst1pu:125": " ataḥ kaṇṭhe viśuddhākhye cakraṃ cakra-vido viduḥ // GorS(1)_62 //",
    "GR13gorst1pu:126": " viśuddhe parame cakre dhṛtvā soma-kalā-jalam /",
    "GR13gorst1pu:127": " māsena na kṣayaṃ yāti vañcayitvā mukhaṃ raveḥ // GorS(1)_63 //",
    "GR13gorst1pu:128": " sampīḍya rasanāgreṇa rāja-danta-bilaṃ mahat /",
    "GR13gorst1pu:129": " dhyātvāmṛtamayīṃ devīṃ ṣaṇ-māsena kavir bhavet // GorS(1)_64 //",
    "GR13gorst1pu:130": " amṛtāpūrṇa-dehasya yogino dvi-tri-vatsarāt /",
    "GR13gorst1pu:131": " ūrdhvaṃ pravartate reto'py aṇimādi-guṇodayaḥ // GorS(1)_65 //",
    "GR13gorst1pu:132": " indhanāni yathā vahnis taila-varti ca dīpakaḥ /",
    "GR13gorst1pu:133": " tathā somakalā-pūrṇaṃ dehī dehaṃ na muñcati // GorS(1)_66 //",
    "GR13gorst1pu:134": " āsanena samāyuktaḥ prāṇāyāmena saṃyutaḥ /",
    "GR13gorst1pu:135": " pratyāhāreṇa saṃyukto dhāraṇāṃ ca samabhyaset // GorS(1)_67 //",
    "GR13gorst1pu:136": " hṛdaye pañca-bhūtānāṃ dhāraṇāṃ ca pṛthak pṛthak /",
    "GR13gorst1pu:137": " manaso niścalatvena dhāraṇā ca vidhīyate // GorS(1)_68 //",
    "GR13gorst1pu:138": " yā pṛthvī hari-tāla-deśa-rucirā pītā lakārānvitā saṃyuktā kamalāsanena hi catuṣkoṇā hṛdi sthāyinī /",
    "GR13gorst1pu:139": " prāṇaṃ tatra vinīya pañca-ghaṭikāś cittānvitaṃ dhārayed eṣā stambhakarī sadā kṣitijayaṃ kuryād bhuvo dhāraṇā // GorS(1)_69 //",
    "GR13gorst1pu:140": " ardhendu-pratimaṃ ca kunda-dhavalaṃ kaṇṭhe'mbu-tattavṃ sthitaṃ yat pīyūṣa-va-kāra-bīja-sahitaṃ yuktaṃ sadā viṣṇunā /",
    "GR13gorst1pu:141": " prāṇaṃ tatra vinīya pañca-ghaṭikāś cittānvitaṃ dhārayed eṣā durvaha-kāla-kūṭa-jaraṇā syād vāriṇī dhāraṇā // GorS(1)_70 //",
    "GR13gorst1pu:142": " yat tāla-sthitam indra-gopa-sadṛśaṃ tattvaṃ trikoṇojjvalaṃ tejo-repha-mayaṃ pravāla-ruciraṃ rudreṇa yat saṅgatam /",
    "GR13gorst1pu:143": " prāṇaṃ tatra vinīya pañca-ghaṭikāś cittānvitaṃ dhārayed eṣā vahni-jayaṃ sadā vidadhate vaiśvānarī dhāraṇā // GorS(1)_71 //",
    "GR13gorst1pu:144": " yad bhinnāñjana-puñja-sānnibham idaṃ tattvaṃ bhruvor antare vṛttaṃ vāyumayaṃ ya-kāra-sahitaṃ yatreśvaro devatā /",
    "GR13gorst1pu:145": " prāṇaṃ tatra vinīya pañca-ghaṭikāś cittānvitaṃ dhārayed eṣā khe gamanaṃ karoti yamināṃ syād vāyavī dhāraṇā // GorS(1)_72 //",
    "GR13gorst1pu:146": " ākāśaṃ suviśuddha-vāri-sadṛśaṃ yad brahma-randhre sthitaṃ tatrādyena sadā-śivena sahitaṃ śāntaṃ ha-kārākṣaram /",
    "GR13gorst1pu:147": " prāṇaṃ tatra vinīya pañca-ghaṭikāś cittānvitaṃ dhārayed eṣā mokṣa-kavāṭa-pāṭana-paṭuḥ proktā nabho-dhāraṇā // GorS(1)_73 //",
    "GR13gorst1pu:148": " stambhanī drāvaṇī caiva dahanī bhrāmaṇī tathā /",
    "GR13gorst1pu:149": " śoṣaṇī ca bhavanty evaṃ bhūtānāṃ pañca dhāraṇāḥ // GorS(1)_74 //",
    "GR13gorst1pu:150": " karmaṇā manasā vācā dhāraṇāḥ pañca durlabhāḥ /",
    "GR13gorst1pu:151": " vidhāya satataṃ yogī sarva-pāpaiḥ pramucyate // GorS(1)_75 //",
    "GR13gorst1pu:152": " sarvaṃ cintā-samāvarti yogino hṛdi vartate /",
    "GR13gorst1pu:153": " yat tattve niścitaṃ cetas tat tu dhyānaṃ pracakṣate // GorS(1)_76 //",
    "GR13gorst1pu:154": " dvidhā bhavati tad dhyānaṃ sa-guṇaṃ nirguṇaṃ tathā /",
    "GR13gorst1pu:155": " saguṇaṃ varṇa-bhedena nirguṇaṃ kevalaṃ viduḥ // GorS(1)_77 //",
    "GR13gorst1pu:156": " ādhāraṃ prathamaṃ cakraṃ tapta-kāñcana-sannibham /",
    "GR13gorst1pu:157": " nāsāgre dṛṣṭim ādāya dhyātvā muñcati kilbiṣam // GorS(1)_78 //",
    "GR13gorst1pu:158": " svādhiṣṭhānaṃ dvitīyaṃ tu san-māṇikya-suśobhanam /",
    "GR13gorst1pu:159": " nāsāgre dṛṣṭim ādāya dhyātvā muñcati pātakam // GorS(1)_79 //",
    "GR13gorst1pu:160": " taruṇāditya-saṃkāśaṃ cakraṃ ca maṇipūrakam /",
    "GR13gorst1pu:161": " nāsāgre dṛṣṭim ādāya dhyātvā saṃkṣobhayej jagat // GorS(1)_80 //",
    "GR13gorst1pu:162": " [verse missing]",
    "GR13gorst1pu:163": " vidyut-prabhāvaṃ hṛt-padme prāṇāyāma-vibhedanaiḥ /",
    "GR13gorst1pu:164": " nāsāgre dṛṣṭim ādāya dhyātvā brahma-mayo bhavet // GorS(1)_82 //",
    "GR13gorst1pu:165": " santataṃ ghaṇṭikā-madhye viśuddhaṃ cāmṛtodbhavam /",
    "GR13gorst1pu:166": " nāsāgre dṛṣṭim ādāya dhyātvā brahma-mayo bhavet // GorS(1)_83 //",
    "GR13gorst1pu:167": " bhruvor madhye sthitaṃ devaṃ snigdha-mauktika-sannibham /",
    "GR13gorst1pu:168": " nāsāgre dṛṣṭim ādāya dhyātvā'nandamayo bhavet // GorS(1)_84 //",
    "GR13gorst1pu:169": " nirguṇaṃ ca śivaṃ śāntaṃ gagane viśvatomukham /",
    "GR13gorst1pu:170": " nāsāgre dṛṣṭim ādāya dhyātvā duḥkhād vimucyate // GorS(1)_85 //",
    "GR13gorst1pu:171": " gudaṃ meḍhraṃ ca nābhiṃ ca hṛt-padme ca tad-ūrdhvataḥ /",
    "GR13gorst1pu:172": " ghaṇṭikāṃ lampikā-sthānaṃ bhrū-madhye parameśvaram // GorS(1)_86 //",
    "GR13gorst1pu:173": " nirmalaṃ gaganākāraṃ marīci-jala-sannibham /",
    "GR13gorst1pu:174": " ātmānaṃ sarvagaṃ dhyātvā yogī yogam avāpnuyāt // GorS(1)_87 //",
    "GR13gorst1pu:175": " kathitāni yathaitāni dhyāna-sthānāni yoginām /",
    "GR13gorst1pu:176": " upādhi-tattva-yuktāni kurvanty aṣṭa-guṇodayam // GorS(1)_88 //",
    "GR13gorst1pu:177": " upādhiś ca tathā tattvaṃ dvayam evam udāhṛtam /",
    "GR13gorst1pu:178": " upādhiḥ procyate varṇas tattvam ātmābhidhīyate // GorS(1)_89 //",
    "GR13gorst1pu:179": " upādhir anyathā-jñānaṃ tattvaṃ saṃsthitam anyathā /",
    "GR13gorst1pu:180": " samastopādhi-vidhvaṃsi sadābhyāsena yoginām // GorS(1)_90 //",
    "GR13gorst1pu:181": " ātma-varṇena bhedena dṛśyate sphāṭiko maṇiḥ /",
    "GR13gorst1pu:182": " mukto yaḥ śakti-bhedena so'yam ātmā praśasyate // GorS(1)_91 //",
    "GR13gorst1pu:183": " nirātaṅkaṃ nirālambaṃ niṣprapañcaṃ nirāśrayam /",
    "GR13gorst1pu:184": " nirāmayaṃ nirākāraṃ tattvaṃ tattvavido viduḥ // GorS(1)_92 //",
    "GR13gorst1pu:185": " śabdādyāḥ pañca yā mātrā yāvat karṇādiṣu smṛtāḥ /",
    "GR13gorst1pu:186": " tāvad eva smṛtaṃ dhyānaṃ tat-samādhir ataḥ param // GorS(1)_93 //",
    "GR13gorst1pu:187": " yadā saṃkṣīyate prāṇo mānasaṃ ca vilīyate /",
    "GR13gorst1pu:188": " tadā sama-rasaikatvaṃ samādhir abhidhīyate // GorS(1)_94 //",
    "GR13gorst1pu:189": " [verse missing]",
    "GR13gorst1pu:190": " dhāraṇāḥ pañca-nāḍyas tu dhyānaṃ ca ṣaṣṭhi-nāḍikāḥ /",
    "GR13gorst1pu:191": " dina-dvādaśakenaiva samādhiḥ prāṇa-saṃyamaḥ // GorS(1)_96 //",
    "GR13gorst1pu:192": " na gandhaṃ na rasaṃ rūpaṃ na sparśaṃ na ca niḥsvanam /",
    "GR13gorst1pu:193": " ātmānaṃ na paraṃ vetti yogī yuktaḥ samādhinā // GorS(1)_97 //",
    "GR13gorst1pu:194": " khādyate na ca kālena bādhyate na ca karmaṇā /",
    "GR13gorst1pu:195": " sādhyate na ca kenāpi yogī yuktaḥ samādhinā // GorS(1)_98 //",
    "GR13gorst1pu:196": " nirmalaṃ niścalaṃ nityaṃ niṣkriyaṃ nirguṇaṃ mahat /",
    "GR13gorst1pu:197": " vyoma-vijñānam ānandaṃ brahma brahma-vido viduḥ // GorS(1)_99 //",
    "GR13gorst1pu:198": " dugdhe kṣīraṃ dhṛte sarpir agnau vahnir ivārpitaḥ /",
    "GR13gorst1pu:199": " advayatvaṃ vrajen nityaṃ yogavit parame pade // GorS(1)_100 //",
    "GR13gorst1pu:200": " bhava-bhaya-vane vahnir mukti-sopāna-mārgataḥ /",
    "GR13gorst1pu:201": " advayatvaṃ vrajen nityaṃ yogavit parame pade // GorS(1)_101 //",
    "GR13gorst1pu:202": " gorakṣa-śatakaṃ samāptam"
}