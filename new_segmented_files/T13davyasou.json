{
    "T13davyasou:0": " śrī siddhārthaḥ kapilanagare bodhisattvaḥ saputrāṃ",
    "T13davyasou:1": " devīṃ tyaktvā sakalavibhavaṃ cakravartiśriyaṃ ca /",
    "T13davyasou:2": " māsy āṣāḍhe viratamanasā pūrṇimāyāṃ niśīthe",
    "T13davyasou:3": " niścakrāma śramaṇapadabhṛn mokṣam anveṣṭukāmaḥ // Yaśo_1 //",
    "T13davyasou:4": " atha prabhāte śayanāt samutthitā",
    "T13davyasou:5": " sutena sārdhaṃ mahiṣī yaśodharā /",
    "T13davyasou:6": " didṛkṣayā svāmivarasya satvaraṃ",
    "T13davyasou:7": " gatāvidūre śayanīyamandiram // Yaśo_2 //",
    "T13davyasou:8": " yathā pure vañcayituṃ sa me patī",
    "T13davyasou:9": " rahogataḥ kutra cid eva gūḍhavān /",
    "T13davyasou:10": " vicintya saudhe 'ntarabāhiraṃ bhṛśaṃ",
    "T13davyasou:11": " parīkṣyamāṇāpi dadarśa naiva tam // Yaśo_3 //",
    "T13davyasou:12": " dadhāva tasmāt sacivasya mandiraṃ",
    "T13davyasou:13": " gavākṣam udghāṭya drutaṃ drutaṃ śucā /",
    "T13davyasou:14": " kapāṭam āhatya dṛḍhaṃ muhur muhur",
    "T13davyasou:15": " vyarīravac channa bhavan bhavann iti // Yaśo_4 //",
    "T13davyasou:16": " apekṣya kiṃ cit kvaṇam antarād gṛhe",
    "T13davyasou:17": " vyatiṣṭhatālpaṃ pratihārasannidhau /",
    "T13davyasou:18": " vicārabhaṅgāc chvasatī ca pāṇinā",
    "T13davyasou:19": " pratāḍayām āsa kapolayugmakam // Yaśo_5 //",
    "T13davyasou:20": " tato gatā sā nṛpamandurālayaṃ",
    "T13davyasou:21": " turaṅgamaṃ nātra dadarśa kanthakam /",
    "T13davyasou:22": " kuto yayau kiṃ rahasā sa vallabho",
    "T13davyasou:23": " vitarkayantīti babhūva mūrchitā // Yaśo_6 //",
    "T13davyasou:24": " vicintya yat kiṃ cid itas tataḥ śiraś",
    "T13davyasou:25": " cacāla jaghrau ca mukhe sutasya sā /",
    "T13davyasou:26": " bhujātapatreṇa vilocanadvayān",
    "T13davyasou:27": " nyavārayat sā sravadaśruśīkaram // Yaśo_7 //",
    "T13davyasou:28": " aśaknuvantī nitarāṃ samudgamāṃ",
    "T13davyasou:29": " manovyathāṃ soḍhum udagramanyunā /",
    "T13davyasou:30": " patipradattaṃ maṇikaṇṭhabhūṣaṇaṃ",
    "T13davyasou:31": " pravālamālām api kuṇḍaladvayam // Yaśo_8 //",
    "T13davyasou:32": " lalāṭikāṃ hemamayāṅgulīyakaṃ",
    "T13davyasou:33": " hiraṇyasūtreṇa nibaddhamekhalām /",
    "T13davyasou:34": " vimucya śīrṣābharaṇaṃ ca kaṅkaṇe",
    "T13davyasou:35": " sasarja dhig dhig vadatī sasambhramam // Yaśo_9 //",
    "T13davyasou:36": " atītaḍat pādatalena bhūtalaṃ",
    "T13davyasou:37": " jajṛmbha ūrdhvaṃ vicakarṣa mūrdhajam /",
    "T13davyasou:38": " jajalpa vākyaṃ vigatārtham ākulaṃ",
    "T13davyasou:39": " rurāva bhīteva ruroda gadgadam // Yaśo_10 //",
    "T13davyasou:40": " niveśya bālaṃ śayane punaḥ punaḥ",
    "T13davyasou:41": " samutkṣipantī yugapat karadvayam /",
    "T13davyasou:42": " vikampya śīrṣaṃ ca yathā vicetanā",
    "T13davyasou:43": " jughoṣa śaśvāsa papāta vivyathe // Yaśo_11 //",
    "T13davyasou:44": " nipīḍyamānāpi bubhukṣayāniśaṃ",
    "T13davyasou:45": " na bhojanaṃ bhoktum iyeṣa kiṃ cana /",
    "T13davyasou:46": " tṛṣāturā nodakabindum apy asau",
    "T13davyasou:47": " papau ca kāye 'py babhūva vepathuḥ // Yaśo_12 //",
    "T13davyasou:48": " nihanyate dhīsmṛtiśaktidhīratā",
    "T13davyasou:49": " śarīravarṇaṃ balam indriyeṣv api /",
    "T13davyasou:50": " vinaśyate jīvam anukrameṇa ca",
    "T13davyasou:51": " durantateyaṃ priyaviprayogatā // Yaśo_13 //",
    "T13davyasou:52": " niṣadya bhūmyāṃ vinatārdhavigrahā",
    "T13davyasou:53": " śiraś ca pāṇidvayam aṅkamastake /",
    "T13davyasou:54": " niveśya kiṃ cit pariṇamya kaṃdharaṃ",
    "T13davyasou:55": " mamajja cintājaladhāv apāśraye // Yaśo_14 //",
    "T13davyasou:56": " yaśodharāyā avamānanakriyā",
    "T13davyasou:57": " asahya siddhārthakumāra ekakaḥ /",
    "T13davyasou:58": " nivāsam utsṛjya gato nu kānanam",
    "T13davyasou:59": " iti pravādo 'pi bhaved aho mama // Yaśo_15 //",
    "T13davyasou:60": " yad asti kāryaṃ triṣu mandireṣu tac",
    "T13davyasou:61": " cakāra kāryakṣamasevikā yathā /",
    "T13davyasou:62": " gatau sthitau vā śayane ca vipriyaṃ",
    "T13davyasou:63": " kadā canāhaṃ na cakāra kiṃ cana // Yaśo_16 //",
    "T13davyasou:64": " vicintayantī sahasāgatāpadaṃ",
    "T13davyasou:65": " pragamya devāyatanaṃ priyaṃ prati /",
    "T13davyasou:66": " sugandhipuspair api dhūmadīpakair",
    "T13davyasou:67": " apūpujad devagaṇaṃ sagauravam // Yaśo_17 //",
    "T13davyasou:68": " bhujadvayaṃ mūrdhni niveśya śokinī",
    "T13davyasou:69": " vilokya devapratimānanaśriyam /",
    "T13davyasou:70": " praṇamya bhaktyā pariśuddhacetasā",
    "T13davyasou:71": " yayāca devān iti viprayogataḥ // Yaśo_18 //",
    "T13davyasou:72": " trilokasargasthitināśahetavaḥ",
    "T13davyasou:73": " caturmukhaśrīpaticandraśekharāḥ /",
    "T13davyasou:74": " mahānubhāvā jagadīśvarāḥ surāḥ",
    "T13davyasou:75": " suduḥkhitāyai śaraṇaṃ bhavantu me // Yaśo_19 //",
    "T13davyasou:76": " vidhāya yācñām iti devahastayor",
    "T13davyasou:77": " upāyanīkṛtya babandha kārṣikau /",
    "T13davyasou:78": " upāharan miṣṭanavāmbupāyasaṃ",
    "T13davyasou:79": " sitāṃśukaṃ svarṇamayīṃ ca putrikām // Yaśo_20 //",
    "T13davyasou:80": " pramodam āpādayituṃ sureśvarāṃś",
    "T13davyasou:81": " cakāra ghaṇṭāninadaṃ ca bhūsurān /",
    "T13davyasou:82": " ajījapad devagirā ca saṃstavān",
    "T13davyasou:83": " nanāma bhūmāv asakṛt nipatya sā // Yaśo_21 //",
    "T13davyasou:84": " pure vane saṃvasathe 'pi vallabho",
    "T13davyasou:85": " vased dhi kasminn iti divyācakṣuṣā /",
    "T13davyasou:86": " vilokya gehaṃ vinivartayantu taṃ",
    "T13davyasou:87": " divaukasaḥ prārthayataiva sā punaḥ // Yaśo_22 //",
    "T13davyasou:88": " nirīkṣya jihmānimiṣeṇa cakṣuṣā",
    "T13davyasou:89": " nihatya gāḍhaṃ caraṇaṃ bhuvas tale /",
    "T13davyasou:90": " muhur muhur daṃśitakomalādharā",
    "T13davyasou:91": " prakarṣam utkṣipya vikampya tarjanīm // Yaśo_23 //",
    "T13davyasou:92": " are-tvayāryasya gṛhābhiniṣkramaḥ",
    "T13davyasou:93": " śruto na dṛṣṭaḥ vada kiṃ nirākulam /",
    "T13davyasou:94": " iti pratīhārabhaṭaṃ ruṣoccakai",
    "T13davyasou:95": " raveṇa papraccha sabāṣpalocanā // Yaśo_24 //",
    "T13davyasou:96": " bhavān sa ārye nṛpavaṃśaśekharo",
    "T13davyasou:97": " mayā na dṛṣṭaḥ pratihāram āgataḥ /",
    "T13davyasou:98": " varāṅganābhiḥ saha kelikānane",
    "T13davyasou:99": " gate niśīthe 'ramateti me śrutam // Yaśo_25 //",
    "T13davyasou:100": " avītarāgo nanu rājanandano",
    "T13davyasou:101": " vavāñcha tasmān nanu nūtanapriyām /",
    "T13davyasou:102": " mithaḥ sa kāṃ cit pariṇīya nāṭikāṃ",
    "T13davyasou:103": " bahir gato 'ddheti vitarkayāmy aham // Yaśo_26 //",
    "T13davyasou:104": " purā hi mandhātvabhidho mahāyaśāḥ",
    "T13davyasou:105": " sa sārvabhaumo 'pi surāṅganāgaṇe /",
    "T13davyasou:106": " kṛtānurāgo parivarjya mānuṣīṃ",
    "T13davyasou:107": " śriyaṃ prapede nu divaukasāṃ puram // Yaśo_27 //",
    "T13davyasou:108": " mano'bhirāmaṃ surasundarīgaṇaṃ",
    "T13davyasou:109": " vihāya vindhyāvanatāpasāśrame /",
    "T13davyasou:110": " agastipatnīṃ parirabhya tāpasīṃ",
    "T13davyasou:111": " lalāsa rantuṃ niśi pākaśāsanaḥ // Yaśo_28 //",
    "T13davyasou:112": " pratītalaṅkāvijite 'grabhūpatir",
    "T13davyasou:113": " daśānano daṇḍakakānanaṃ gataḥ /",
    "T13davyasou:114": " vigṛhya sītāṃ janakātmajām api",
    "T13davyasou:115": " nijapriyāvad vyadadhāt tadātmasāt // Yaśo_29 //",
    "T13davyasou:116": " maheśvaraś cāpi purā tapaś carann",
    "T13davyasou:117": " umāmahiṣyā saha kalikānane /",
    "T13davyasou:118": " apāsya sātatyasamādhibhāvanaṃ",
    "T13davyasou:119": " vyarīramac cājanayat sutau nanu // Yaśo_30 //",
    "T13davyasou:120": " śucākulāṃ sāntvayituṃ vadhūttamām",
    "T13davyasou:121": " iti pratīhāra uraḥsthale 'ñjalim /",
    "T13davyasou:122": " vidhāya valgudhvaninānukampayā",
    "T13davyasou:123": " natena mūrdhnā vacasā vyajijñapat // Yaśo_31 //",
    "T13davyasou:124": " are-tvam etarhi bhavantam uttamaṃ",
    "T13davyasou:125": " gṛhe bahir vopavane 'pi kutra cit /",
    "T13davyasou:126": " aharmukhe kiṃ niśi vā dadarśitha",
    "T13davyasou:127": " vyapṛcchad itthaṃ nijasevikāṃ ruṣā // Yaśo_32 //",
    "T13davyasou:128": " nidhāya vāmetarajānumaṇḍalaṃ",
    "T13davyasou:129": " kṣitau bhujau cāpi lalāṭamastake /",
    "T13davyasou:130": " natārdhakāyaṃ nijagāda sevikā",
    "T13davyasou:131": " śrutaṃ ca dṛṣṭaṃ na na vedmi kiṃ cana // Yaśo_33 //",
    "T13davyasou:132": " ataḥ-paraṃ harmyam upeyuṣī satī",
    "T13davyasou:133": " pramārjya nisyandajalaṃ vilocane /",
    "T13davyasou:134": " are-kim āryo 'tra samāgato na vā",
    "T13davyasou:135": " vyapṛcchad antaḥpurapālapaṇḍakam // Yaśo_34 //",
    "T13davyasou:136": " praśasyarūpeṇa girā ca valgunā",
    "T13davyasou:137": " śriyā 'pi dhṛtyā tava kakṣam āgatāḥ /",
    "T13davyasou:138": " mahottame sarvajanena mānitā",
    "T13davyasou:139": " bhavanti tasya tritayāḥ priyāṅganāḥ // Yaśo_35 //",
    "T13davyasou:140": " mano'bhirāmā bhavatī ca bhāratī",
    "T13davyasou:141": " tathaiva lakṣmīr iti tāḥ priyāṅganāḥ /",
    "T13davyasou:142": " sadaiva tābhī ramate kumārakaḥ",
    "T13davyasou:143": " kadā cid anyatra mano 'sya no rajet // Yaśo_36 //",
    "T13davyasou:144": " jugupsite satpuruṣair manasvibhiḥ",
    "T13davyasou:145": " sadoṣakāme vimukho nu te patiḥ /",
    "T13davyasou:146": " tato 'sya śuddhāntagatiḥ kadā cana",
    "T13davyasou:147": " śrutā na dṛṣṭā na divā vā niśi // Yaśo_37 //",
    "T13davyasou:148": " tapodhanānāṃ samatām upeyivān",
    "T13davyasou:149": " ratiṃ na kuryāt sa bhavatraye kva cit /",
    "T13davyasou:150": " amedhyagehena same 'varodhane",
    "T13davyasou:151": " kathaṃ vidhatte ratim eṣa te patiḥ // Yaśo_38 //",
    "T13davyasou:152": " asādhyarogāyatane sukhetare",
    "T13davyasou:153": " bubhukṣayā nityanipīḍitodare /",
    "T13davyasou:154": " atarpaṇīye vividhānnapānakaiḥ",
    "T13davyasou:155": " spṛhāṃ na dehe prakaroti paṇḍitaḥ // Yaśo_39 //",
    "T13davyasou:156": " vikīrṇagharmodakavipruṣi tvaci",
    "T13davyasou:157": " vicitravarṇaṃ śamalena saṃskṛte /",
    "T13davyasou:158": " śarīra ālokya jano vinaśyate",
    "T13davyasou:159": " pataṅgavad dīpaśikhojjvalaprabhām // Yaśo_40 //",
    "T13davyasou:160": " tato nṛpāntaḥpurapālakodite",
    "T13davyasou:161": " kṛtāvadhānā vacane yaśodharā /",
    "T13davyasou:162": " divaukasāṃ nandanakānanopamaṃ",
    "T13davyasou:163": " jagāma rājopavanaṃ calātmanā // Yaśo_41 //",
    "T13davyasou:164": " athābhirāmopavanasya rakṣakaḥ",
    "T13davyasou:165": " puraḥ pragamyorasi baddhapāṇinā /",
    "T13davyasou:166": " kimartham ārye 'tra samāgatis tava",
    "T13davyasou:167": " bhavāmi jijñāsur iti nyavedayat // Yaśo_42 //",
    "T13davyasou:168": " sakhe mamāryo rahasāruṇodaye",
    "T13davyasou:169": " samāgato vātra na kiṃ samāgataḥ /",
    "T13davyasou:170": " kim atra dṛṣṭaḥ sa na vā śrutas tvayā",
    "T13davyasou:171": " vicintya samyag vada māṃ yathātatham // Yaśo_43 //",
    "T13davyasou:172": " gataspṛhaḥ pañcasu kāmavastuṣu",
    "T13davyasou:173": " sa āryaputro vijitendriyo bhavet /",
    "T13davyasou:174": " tato 'bhirāmopavanaṃ samāgamo",
    "T13davyasou:175": " na dṛṣṭa ārye na hi vā śruto mayā // Yaśo_44 //",
    "T13davyasou:176": " vidhitsamāno 'bhyudayaṃ jagattraye",
    "T13davyasou:177": " divaukasānām adhigamya yācanam /",
    "T13davyasou:178": " divo 'vatīrṇo nanu puṇyatejasā",
    "T13davyasou:179": " manuṣyajanmany ajaniṣṭa sa prabhuḥ // Yaśo_45 //",
    "T13davyasou:180": " mahāmahe saty asitarṣir īyivān",
    "T13davyasou:181": " divaṃ kim ity asya vimṛśya kāraṇam /",
    "T13davyasou:182": " svamitraśuddhodanabhūpateḥ suto",
    "T13davyasou:183": " 'janīti harṣāt tam avekṣituṃ yayau // Yaśo_46 //",
    "T13davyasou:184": " tato 'sitarṣir nṛpasaudham āgataḥ",
    "T13davyasou:185": " kumārakaṃ vīkṣya sapuṇyasampadam /",
    "T13davyasou:186": " atīndriyajñānamayena cakṣuṣā",
    "T13davyasou:187": " parīkṣamāṇo 'sya śarīralakṣaṇam // Yaśo_47 //",
    "T13davyasou:188": " jagāda vākyaṃ śiśur eṣa puṇyavān",
    "T13davyasou:189": " bhaved dhi buddho hatamārabandhanaḥ /",
    "T13davyasou:190": " pratārayet sarvanarāmarāsurān",
    "T13davyasou:191": " apārasaṃsāramahārṇavād iti // Yaśo_48 //",
    "T13davyasou:192": " dvijeṣu pañcasv atha dehalakṣaṇaṃ",
    "T13davyasou:193": " parīkṣya kauṇḍaṇyabudho 'bravīd iti /",
    "T13davyasou:194": " vinaśya tṛṣṇādimalāny ayaṃ śiśur",
    "T13davyasou:195": " anuttaraṃ buddhapadaṃ gamiṣyati // Yaśo_49 //",
    "T13davyasou:196": " tadā prasūtakṣaṇa eva lumbinī-",
    "T13davyasou:197": " vane sa saptāmbujamūrdhny abhivrajan /",
    "T13davyasou:198": " abhītanādaṃ nyanadaj jagattraye",
    "T13davyasou:199": " bhaveyam agras tv iti siṃhapotavat // Yaśo_50 //",
    "T13davyasou:200": " bhramaddvirephaśrutiramyanisvanaḥ",
    "T13davyasou:201": " sugandhinaḥ puṣpaparāgarāśinā /",
    "T13davyasou:202": " taraṃgiṇīśīkaramiśramāruto",
    "T13davyasou:203": " vavau samantād vipine śanaiḥ tadā // Yaśo_51 //",
    "T13davyasou:204": " mahātmanas tasya parārdhyajanmani",
    "T13davyasou:205": " vasuṃdharāyā nidhayaḥ samudgatāḥ /",
    "T13davyasou:206": " dharāṅganā tarhy atimātramoditā",
    "T13davyasou:207": " savismayāṃ siddhim adarśayad bhuvi // Yaśo_52 //",
    "T13davyasou:208": " tataḥ paraṃ lumbinikānanād gṛhaṃ",
    "T13davyasou:209": " vicitrajāmbūnadabimbasaṃnibham /",
    "T13davyasou:210": " kumārakaṃ tau pitarau savatsalau",
    "T13davyasou:211": " sabandhuvargaṃ parivārya ninyatuḥ // Yaśo_53 //",
    "T13davyasou:212": " gurupradiṣṭaṃ vidhivad gurupriyaḥ",
    "T13davyasou:213": " samastavidyāsamayaṃ ca darśanam /",
    "T13davyasou:214": " bhave bhave saṃcitapuṇyatejasā",
    "T13davyasou:215": " samadhyagīṣṭāciram eṣa buddhimā // Yaśo_54 //",
    "T13davyasou:216": " śrutena dhṛtyā navayauvanaśriyam",
    "T13davyasou:217": " upeyuṣo 'syāryasutasya janmanaḥ /",
    "T13davyasou:218": " saha tvayā ṣoḍaśame hi hāyane",
    "T13davyasou:219": " vivāhadīkṣāṃ vidhivac cakāra nu // Yaśo_55 //"
}