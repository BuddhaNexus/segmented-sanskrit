{
    "GV05mandup_u:0": " oṃ ity etad akṣaram idaṃ sarvaṃ tasyopavyākhyānaṃ bhūtaṃ bhavad bhaviṣyad iti sarvam oṃkāra eva /",
    "GV05mandup_u:1": " yac cānyat trikālātītaṃ tad apy oṃkāra eva // MandUp_1 //",
    "GV05mandup_u:2": " sarvaṃ hy etad brahmāyam ātmā brahma so 'yam ātmā catuṣpāt // MandUp_2 //",
    "GV05mandup_u:3": " jāgaritasthāno bahiḥprajñaḥ saptāṅga ekonaviṃśatimukhaḥ sthūlabhug vaiśvānaraḥ prathamaḥ pādaḥ // MandUp_3 //",
    "GV05mandup_u:4": " svaprasthāno 'ntaḥprajñaḥ saptāṅga ekonaviṃśatimukhaḥ praviviktabhuktaijaso dvitīyaḥ pādaḥ // MandUp_4 //",
    "GV05mandup_u:5": " yatra supto na kañcana kāmaṃ kāmayate na kañcana svapnaṃ paśyati tat suṣuptam /",
    "GV05mandup_u:6": " suṣuptasthāna ekībhūtaḥ prajñānaghana evāndamayo hy ānandabhukcetomukhaḥ prājñaḥ tṛtīyaḥ pādaḥ // MandUp_5 //",
    "GV05mandup_u:7": " eṣaḥ sarveśvara eṣa sarvajña eṣo 'ntaryāmy eṣa yoniḥ sarvasya prabhavāpyayau hi bhūtānām // MandUp_6 //",
    "GV05mandup_u:8": " nāntaḥprajñaṃ na bahiḥprajñaṃ nobhayataḥprajñaṃ na prajñānaghanaṃ na prajñaṃ nāprajñam /",
    "GV05mandup_u:9": " adṛṣṭam avyavahāryam agrāhyam alakṣaṇam acintyam avyapadeśyam ekātmapratyayasāraṃ prapañcopaśamaṃ śāntaṃ śivam advaitaṃ caturthaṃ manyante /",
    "GV05mandup_u:10": " sa ātmā sa vijñeyaḥ // MandUp_7 //",
    "GV05mandup_u:11": " so 'yam ātmādhyakṣaram oṃkāraḥ /",
    "GV05mandup_u:12": " adhimātraṃ pādā mātrā mātrāśca pādā akāra ukāro makāra iti // MandUp_8 //",
    "GV05mandup_u:13": " jāgaritasthāno vaiśvānaraḥ akāraḥ prathamā mātrāpterādimattvād vā /",
    "GV05mandup_u:14": " āpnoti ha vai sarvān kāmān ādiś ca bhavati ya evaṃ veda // MandUp_9 //",
    "GV05mandup_u:15": " svapnasthānas taijasa ukāro dvitīyā mātrotkarṣād ubhayatvād vā /",
    "GV05mandup_u:16": " utkarṣati ha vai jñānasaṃtatiṃ /",
    "GV05mandup_u:17": " samānaś ca bhavati /",
    "GV05mandup_u:18": " nāsyābrahmavit kule bhavati ya evaṃ veda // MandUp_10 //",
    "GV05mandup_u:19": " suṣuptasthānaḥ prājño makāraḥ tṛtīyā mātrā miter apīter vā /",
    "GV05mandup_u:20": " minoti ha vā idaṃ sarvam apītiś ca bhavati ya evaṃ veda // MandUp_11 //",
    "GV05mandup_u:21": " amātraś caturtho 'vyavahāryaḥ prapañcopaśamaḥ śivo 'dvaitaḥ /",
    "GV05mandup_u:22": " evam oṃkāra ātmaiva /",
    "GV05mandup_u:23": " saṃviśaty ātmanātmānaṃ ya evaṃ veda // MandUp_12 //"
}