{
    "K12bsu012_u:0": " (Vaidya 165)",
    "K12bsu012_u:1": " Bhaiṣajyaguruvaidūryaprabharājasūtram /",
    "K12bsu012_u:2": " oṃ namaḥ sarvajñāya /",
    "K12bsu012_u:3": " namo bhagavate bhaiṣajyaguruvaidūryaprabharājāya tathāgatāya //",
    "K12bsu012_u:4": " evaṃ mayā śrutam /",
    "K12bsu012_u:5": " ekasmin samaye bhagavān janapadacaryāṃ caramāṇo 'nupūrveṇa yena vaiśālī mahānagarī tenānuprāpto 'bhūt /",
    "K12bsu012_u:6": " tatra khalu bhagavān vaiśālyāṃ viharati sma vādyasvaravṛkṣamūle mahatā bhikṣusaṃghena",
    "K12bsu012_u:7": " sārdham aṣṭabhirbikṣusahasraiḥ ṣaṭtriṃśadbhiś ca bodhisattvasahasraiḥ sārdhaṃ rājāmātyabrāhmaṇagṛhapatisaṃhatyā",
    "K12bsu012_u:8": " devanāgayakṣagandharvāsuragaruḍakinnaramahoragamanuṣyāmanuṣyaparṣadā ca parivṛtaḥ",
    "K12bsu012_u:9": " puraskṛto dharmaṃ deśayati sma /",
    "K12bsu012_u:10": " atha khalu mañjuśrīr dharmarājaputro buddhānubhāvenotthāyāsanād ekaṃsam uttarāsaṅgaṃ",
    "K12bsu012_u:11": " kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃs tenāñjaliṃ praṇamya",
    "K12bsu012_u:12": " bhagavantam etad avocat - deśayatu bhagavaṃs teṣāṃ tathāgatānāṃ nāmāni,",
    "K12bsu012_u:13": " teṣāṃ pūrvapraṇidhānavistaravibhaṅgam /",
    "K12bsu012_u:14": " vayaṃ śrutvā sarvakarmāvaraṇāni viśodhayema paścime kāle paścime samaye saddharmapratirūpake vartamāne sattvānām anugraham upādāya /",
    "K12bsu012_u:15": " atha bhagavān mañjuśriye kumārabhūtāya sādhukāram adāt - sādhu sādhu mañjuśrīḥ,",
    "K12bsu012_u:16": " mahākāruṇikas tvaṃ mañjuśrīḥ /",
    "K12bsu012_u:17": " tvam aprameyāṃ karuṇāṃ janayitvā samādhesase(?)",
    "K12bsu012_u:18": " nānākarmāvaraṇenāvṛtānāṃ sattvānām arthāya hitāya sukhāya devamanuṣyāṇāṃ ca hitārthāya /",
    "K12bsu012_u:19": " tena hi tvaṃ mañjuśrīḥ śṛṇu,",
    "K12bsu012_u:20": " sādhu ca suṣṭhu ca manasi kuru, bhāṣiṣye /",
    "K12bsu012_u:21": " evaṃ bhagavan,",
    "K12bsu012_u:22": " iti mañjuśrīḥ kumārabhūto bhagavataḥ pratyaśrauṣīt /",
    "K12bsu012_u:23": " bhagavāṃs tasyaitad avocat -",
    "K12bsu012_u:24": " asti mañjuśrīḥ pūrvasmin digbhāge ito buddhakṣetrād daśagaṅgānadīvālukāsamāni buddhakṣetrāṇy atikramya vaidūryanirbhāsā nāma lokadhātuḥ /",
    "K12bsu012_u:25": " tatra bhaiṣajyaguruvaidūryaprabho nāma tathāgato 'rhan samyaksaṃbuddho viharati vidyācaraṇasaṃpannaḥ",
    "K12bsu012_u:26": " sugato lokavid anuttaraḥ puruṣadamyasārathiś ca śāstā devānāṃ manuṣyāṇāṃ ca buddho bhagavān /",
    "K12bsu012_u:27": " tasya khalu punar mañjuśrīḥ bhagavato bhaiṣajyaguruvaidūryaprabhasya tathāgatasya pūrvaṃ bodhisattvacārikāṃ carata imāni dvādaśa mahāpraṇidhānāny abhūvan /",
    "K12bsu012_u:28": " katamāni dvādaśa mahāpraṇidhānāni?",
    "K12bsu012_u:29": " prathamaṃ tasya mahāpraṇidhānam abhūt yadāham anāgate 'dhvani anuttarāṃ samyaksaṃbodhim abhisaṃbudhyeyam,",
    "K12bsu012_u:30": " tadā mama śarīraprabhayā aprameyāsaṃkhyeyāparimāṇā lokadhātavo bhrājeraṃs tapyeran viroceran /",
    "K12bsu012_u:31": " yathā cāhaṃ dvātriṃśadbhir mahāpuruṣalakṣaṇaiḥ samanvāgataḥ,",
    "K12bsu012_u:32": " aśītibhiś cānuvyañjanair alaṃkṛtadehaḥ,",
    "K12bsu012_u:33": " tathaiva sarvasattvā bhaveyuḥ //",
    "K12bsu012_u:34": " (dvitīyaṃ tasya mahāpraṇidhānam abhūt - yadāham anāgate 'dhvani anuttarāṃ samyaksaṃbodhim abhisaṃbudhyeyam,",
    "K12bsu012_u:35": " tadā bodhiprāptasya ca me kāyaḥ anarghavaidūryamaṇir iva antarbahiratyantapariśuddho vimalaprabhāsaṃpannaḥ syāt /",
    "K12bsu012_u:36": " vipulakāyas tadupamena śriyā tejasā ca pratyupasthitaḥ syāt /",
    "K12bsu012_u:37": " tasyāṃśujālāni raviśaśikarānatikrameyuḥ te ca ye kecit sattvā lokadhātau jātāś ca,",
    "K12bsu012_u:38": " ye cāpi puruṣāḥ,",
    "K12bsu012_u:39": " te tamisrāyāṃ ratrāvandhakāre nānādiśaṃ gaccheyuḥ /",
    "K12bsu012_u:40": " sarvadikṣu mama ābhayāṃ spṛṣṭāḥ kuśalāni ca)",
    "K12bsu012_u:41": " karmāṇi kurvīran //",
    "K12bsu012_u:42": " tṛtīyaṃ tasya mahāpraṇidhānam abhūt - (BhgSū, Vaidya 166)",
    "K12bsu012_u:43": " yadāham anāgate - - - - - - tadā bodhiprāptasya ca me ye sattvā aprameyaprajñopāyabalādhānena aparimāṇasya sattvadhātor akṣayāyopabhogāya paribhogāya syuḥ /",
    "K12bsu012_u:44": " kasyaci(t) sattvasya kenacid vaikalyaṃ na syāt //",
    "K12bsu012_u:45": " caturthaṃ tasya mahāpraṇidhānam abhūt - yadāham anāgate - - - tadā bodhiprāpto 'haṃ ye kumārgapratipannāḥ sattvāḥ śrāvakamārgapratipannāḥ pratyekabuddhamārgapratipannāś",
    "K12bsu012_u:46": " te sattvā anuttare bodhimārge mahāyāne niyojayeran //",
    "K12bsu012_u:47": " pañcamaṃ tasya mahāpraṇidhānam abhūt - yadāham anāgate - - - tadā bodhiprāptasya ca me ye sattvā mama śāsane brahmacaryaṃ careyuḥ,",
    "K12bsu012_u:48": " te sarve akhaṇḍaśīlāḥ syuḥ susaṃvṛtāḥ /",
    "K12bsu012_u:49": " mā ca kasyaci(t)",
    "K12bsu012_u:50": " śīlavipannasya",
    "K12bsu012_u:51": " mama nāmadheyaṃ śrutvā kvacid durgatigamanaṃ syāt //",
    "K12bsu012_u:52": " ṣaṣṭhaṃ tasya mahāpraṇidhānam abhūt - yadāham anāgate - - - tadā bodhiprāptasya ca",
    "K12bsu012_u:53": " me ye sattvā hīnakāyā vikalendriyā durvarṇā jaḍaiḍamūkā laṃgāḥ kubjāḥ śvitrāḥ kuṇḍā",
    "K12bsu012_u:54": " andhā badhirā unmattā ye cānye śarīrasthavyādhayaḥ,",
    "K12bsu012_u:55": " te mama nāmadheyaṃ śrutvā sarve sakalendriyāḥ suparipūrṇagātrā bhaveyuḥ //",
    "K12bsu012_u:56": " saptamaṃ tasya mahāpraṇidhānam abhūt - yadāham anāgate - - - tadā bodhiprāptasya",
    "K12bsu012_u:57": " ca me ye nānāvyādhiparipīḍitāḥ sattvā atrāṇā aśaraṇā bhaiṣajyopakaraṇavirahitā anāthā",
    "K12bsu012_u:58": " daridrā duḥkhitāḥ, sace(t)",
    "K12bsu012_u:59": " teṣāṃ mama nāmadheyaṃ karṇapuṭe nipatet,",
    "K12bsu012_u:60": " teṣāṃ sarvavyādhayaḥ praśameyuḥ,",
    "K12bsu012_u:61": " nīrogāś ca nirupadravāś ca te syur yāva bodhiparyavasānam //",
    "K12bsu012_u:62": " aṣṭamaṃ tasya mahāpraṇidhānam abhūt - yadāham anāgate - - - tadā yaḥ kaścin mātṛgrāmo",
    "K12bsu012_u:63": " nānāśtrīdoṣaśataiḥ saṃkliṣṭaṃ strībhāvaṃ vijugupsitaṃ mātṛgrāmayoniṃ ca parimoktukāmo",
    "K12bsu012_u:64": " mama nāmadheyaṃ dhārayet,",
    "K12bsu012_u:65": " tasya mātṛgrāmasya na strībhāvo bhavet yāva bodhiparyavasānam //",
    "K12bsu012_u:66": " navamaṃ tasya mahāpraṇidhānam abhūt - yadāham anāgate - - - tadā bodhiprāpte 'haṃ",
    "K12bsu012_u:67": " sarvasattvān mārapāśabandhanabaddhān nānādṛṣṭigahanasaṃkaṭaprāptān sarvamārapāśadṛṣṭigatibhyo",
    "K12bsu012_u:68": " vinivartya samyagdṛṣṭau niyojya ānupūrveṇa bodhisattvacārikāṃ saṃdarśayeyam //",
    "K12bsu012_u:69": " daśamaṃ tasya mahāpraṇidhānam abhūta - - yadāham anāgate - - - tadā bodhiprāptasya ca me ye kecit sattvā rājādhibhayabhītāḥ,",
    "K12bsu012_u:70": " ye vā bandhanabaddhāvaruddhāḥ vadhārhā anekamāyābhir upadrutā vimānitāś ca kāyikavācikacaitasikaduḥkhairabhyāhatāḥ,",
    "K12bsu012_u:71": " te mama nāmadheyasya śravaṇena madīyena puṇyānubhāvena ca sarvabhayopadravebhyaḥ parimucyeran //",
    "K12bsu012_u:72": " ekādaśamaṃ tasya mahāpraṇidhānam abhūta - yadāham anāgate - - - tadā bodhiprāptasya",
    "K12bsu012_u:73": " ca me ye sattvāḥ kṣudhāgninā prajvalitāḥ āhārapānaparyeṣṭyabhiyuktāḥ tannidānaṃ pāpaṃ kurvanti, sace(t)",
    "K12bsu012_u:74": " te mam nāmadheyaṃ dhārayeyuḥ,",
    "K12bsu012_u:75": " ahaṃ teṣāṃ varṇagandharasopetena āhāreṇa śarīraṃ saṃtarpayeyam //",
    "K12bsu012_u:76": " dvādaśamaṃ tasya mahāpraṇidhānam abhūt - yadāham anāgate - - - tadā bodhiprāptasya ca me ye kecit sattvā vasanavirahitā daridrāḥ śītoṣṇadaṃśamaśakrairupadrutā",
    "K12bsu012_u:77": " duḥkham anubhavanti, sace(t)",
    "K12bsu012_u:78": " te mama nāmadheyeṃ dhārayeyuḥ,",
    "K12bsu012_u:79": " ahaṃ teṣāṃ ca vastraparibhogam upasaṃhareyam,",
    "K12bsu012_u:80": " nānāraṅgai raktāṃś ca kāmānupanāmayeyam, (BhgSū, Vaidya 167)",
    "K12bsu012_u:81": " vividhaiś ca ratnābharaṇagandhamālyavilepanavādyatūryatālāvacaraiḥ sarvasattvānāṃ sarvābhiprāyān paripūrayeyam //",
    "K12bsu012_u:82": " imāni dvādaśa mahāpraṇidhānāni mañjuśrīḥ bhagavān bhaiṣajyaguruvaidūryaprabhas tathāgato 'rhan samyaksaṃbuddhaḥ pūrvaṃ bodhicārikāṃ caran kṛtavān",
    "K12bsu012_u:83": " tasya khalu punar mañjuśrīḥ bhagavato bhaiṣajyaguruvaidūryaprabhasya tathāgatasya",
    "K12bsu012_u:84": " yat praṇidhānaṃ yac ca buddhakṣetraguṇavyūhaṃ tan na śakyaṃ kalpena vā kalpāvaśeṣeṇa vā kṣapayitum /",
    "K12bsu012_u:85": " suviśuddhaṃ tad buddhakṣetraṃ vyapagataśilāśarkarakaṭhalyam apagatakāmadoṣam apagatāpāyaduḥkhaśabdam apagatamātṛgrāmam /",
    "K12bsu012_u:86": " vaidūryamayī ca sā mahāpṛthivī kuḍyaprākāraprāsādatoraṇagavākṣajālaniryūhasaptaratnamayī,",
    "K12bsu012_u:87": " yadṛśī sukhāvatī lokadhātus tādṛśī /",
    "K12bsu012_u:88": " tatra vaidūryanirbhāsāyāṃ lokadhātau dvau bodhisattvau mahāsattvau teṣām aprameyāṇām asaṃkhyeyānāṃ bodhisattvānāṃ mahāsattvānāṃ pramukhau,",
    "K12bsu012_u:89": " ekakaḥ sūryavairocano nāma,",
    "K12bsu012_u:90": " dvitīyaś candravairocanaḥ,",
    "K12bsu012_u:91": " yau tasya bhagavato bhaiṣajyaguruvaidūryaprabhasya tathāgatasya saddharmakośaṃ dhārayataḥ /",
    "K12bsu012_u:92": " tasmāt tarhi mañjuśrīḥ śrāddhena kulaputreṇa vā kuladuhitrā vā tatra buddhakṣetropapattaye praṇidhānaṃ karaṇīyam //",
    "K12bsu012_u:93": " punaraparaṃ bhagavān mañjuśriyaṃ kumārabhūtam āmantrayate sma - santi mañjuśrīḥ pṛthagjanāḥ sattvāḥ,",
    "K12bsu012_u:94": " ye na jānanti kuśalākuśalaṃ karma /",
    "K12bsu012_u:95": " te lobhābhibhūtā ajānanto dānaṃ dānasya ca mahāvipākam,",
    "K12bsu012_u:96": " bālāgramūrkhāḥ śraddhendriyavikalā dhanasaṃcayakṣaṇābhiyuktāḥ /",
    "K12bsu012_u:97": " na ca dānasaṃvibhāge teṣāṃ cittaṃ kramate /",
    "K12bsu012_u:98": " dānakāle upasthite svaśarīramaṃsacchedane iva vā manaso (duḥkhaṃ) bhavati /",
    "K12bsu012_u:99": " aneke ca sattvāḥ ye svayam eva na paribhuñjanti,",
    "K12bsu012_u:100": " prāgeva mātāpitṛbhāryāduhitṝṇāṃ dāsyanti,",
    "K12bsu012_u:101": " prāgeva dāsadāsīkarmakarāṇām,",
    "K12bsu012_u:102": " prāgevānyeṣāṃ yācakānām,",
    "K12bsu012_u:103": " te tādṛśāḥ sattvā itaś cyutvā pretaloke upapatsyante tiryagyonau vā /",
    "K12bsu012_u:104": " yaiḥ pūrvaṃ manuṣyabhūtaiḥ śrutaṃ bhaviṣyati tasya bhagavato bhaiṣajyaguruvaidūryaprabhasya tathāgatasya nāmadheyam,",
    "K12bsu012_u:105": " tatra teṣāṃ yamalokasthitānāṃ tiryagyonisthitānāṃ vā tasya tathāgatasya nāma su(saṃ?)",
    "K12bsu012_u:106": " mukhībhaviṣyati /",
    "K12bsu012_u:107": " saha smaraṇamātreṇa ataś cyutvā punar api manuṣyaloke upapatsyante,",
    "K12bsu012_u:108": " jātismarāś ca bhaviṣyanti /",
    "K12bsu012_u:109": " te te durgatibhayabhītā na bhūyaḥ kāmaguṇebhir arthikā bhaviṣyanti,",
    "K12bsu012_u:110": " dānābhiratāś ca bhaviṣyanti dānasya ca varṇavādinaḥ /",
    "K12bsu012_u:111": " sarvam api parityāgenānupūrveṇa karacaraṇaśīrṣanayanaṃ ca māṃsaśoṇitaṃ (ca)",
    "K12bsu012_u:112": " yācakānām anupradāsyanti,",
    "K12bsu012_u:113": " prāgeva anyaṃ dhanaskandham //",
    "K12bsu012_u:114": " punar aparaṃ mañjuśrīḥ santi sattvāḥ ye tathāgatānuddiśya śikṣāpadāni dhārayanti,",
    "K12bsu012_u:115": " te śīlavipattim āpadyante,",
    "K12bsu012_u:116": " dṛṣṭivipattim ācāravipattiṃ vā kadācid āpadyante /",
    "K12bsu012_u:117": " śīlavipannā ye punaḥ śīlavanto bhavanti,",
    "K12bsu012_u:118": " śīlaṃ rakṣanti,",
    "K12bsu012_u:119": " na punar bahuśrutaṃ paryeṣyanti,",
    "K12bsu012_u:120": " na ca tathāgatabhāṣitānāṃ gambhīram artham ājānanti /",
    "K12bsu012_u:121": " ye ca punar buhuśrutāḥ,",
    "K12bsu012_u:122": " te ādhimānikā bhaviṣyanti mānastabdhāḥ,",
    "K12bsu012_u:123": " pareṣām īrṣyāparāyaṇāḥ saddharmam avamanyante pratikṣipanti /",
    "K12bsu012_u:124": " mārapakṣikās te tādṛḥā mohapuruṣāḥ svayaṃ kumārgapratipannāḥ /",
    "K12bsu012_u:125": " anyāni cānekāni sattvakoṭiniyutaḥatasahasrāṇi mahāprapāte prapātayanti /",
    "K12bsu012_u:126": " teṣām evaṃrūpāṇāṃ sattvānāṃ bhūyiṣṭhena narakavāsagatir bhaviṣyati /",
    "K12bsu012_u:127": " tatra (BhgSū, Vaidya 168)",
    "K12bsu012_u:128": " yais tasya bhagavato bhaiṣajyaguruvaidūryaprabhasya tathāgatasya nāmadheyaṃ ḥrutaṃ bhaviṣyanti,",
    "K12bsu012_u:129": " teṣāṃ tatra narake sthitānāṃ buddhānubhāvena tasya tathāgatasya nāmadheyaṃ sumukhībhaviṣyati /",
    "K12bsu012_u:130": " te tataḥ cyutvā punar api manuṣyaloke upapatsyante samyagdṛṣṭisaṃpannā vīryavantaḥ kalyāṇāḥayāḥ /",
    "K12bsu012_u:131": " te gṛhān utsṛjya tathāgataḥāsane pravrajitvā ānupūrveṇa bodhisattvacārikāṃ paripūrayiṣyanti //",
    "K12bsu012_u:132": " punar aparaṃ mañjuśrīḥ santi sattvāḥ ye ātmano varṇaṃ bhāṣante matsariṇaḥ,",
    "K12bsu012_u:133": " pareṣām avarṇam uccārayanti /",
    "K12bsu012_u:134": " ātmotkarṣakaparapaṃsakāḥ sattvāḥ parasparasatkṛtvāḥ tryapāyeṣu bahūni varṣasahasrāṇi duḥkham anubhaviṣyanti /",
    "K12bsu012_u:135": " te anekavarṣasahasrāṇām atyayena tataś cyutvā gavāśvoṣṭragardabhādiṣu tiryagyoniṣu upapadyante /",
    "K12bsu012_u:136": " kaśādaṇḍaprahāreṇa tāḍitāḥ kṣuttarṣapīḍitaśarīrā mahāntaṃ bhāraṃ vahamānā mārgaṃ gacchanti /",
    "K12bsu012_u:137": " yadi kadācit manuṣyajanmapratilābhaṃ pratilapsyante,",
    "K12bsu012_u:138": " te nityakālaṃ nīcakuleṣu upapatsyante,",
    "K12bsu012_u:139": " dāsatve ca paravaśagatā bhaviṣyanti /",
    "K12bsu012_u:140": " yaiḥ pūrvaṃ manuṣyabhūtais tasya bhagavato bhaiṣajyaguruvaidūryaprabhasya tathāgatasya nāmadheyaṃ śrutaṃ bhaviṣyati,",
    "K12bsu012_u:141": " te tena kuśalamūlena sarvaduḥkhebhyaḥ parimokṣyante,",
    "K12bsu012_u:142": " tīkṣṇendriyāś ca bhaviṣyanti paṇḍitā vyaktā meghāvinaś ca /",
    "K12bsu012_u:143": " kuśalaparyeṣṭyabhiyuktā nityaṃ ca kalyāṇamitrasamavadhānaṃ lapsyante,",
    "K12bsu012_u:144": " mārapāśam ucchidya avidyāṇḍakośaṃ bhindanti,",
    "K12bsu012_u:145": " kleśanadīm ucchoṣayanti,",
    "K12bsu012_u:146": " jātijarāvyādhimaraṇabhayaśokaparidevaduḥkhadaurmanasyopāyāsebhyaḥ parimucyanti //",
    "K12bsu012_u:147": " punar aparaṃ mañjuśrīḥ santi sattvāḥ ye paiśunyābhiratāḥ sattvānāṃ parasparaṃ kalahavigrahavivādān kārāpayanti /",
    "K12bsu012_u:148": " te parasparaṃ vigrahacittāḥ sattvā nānāvidhamakuśalam abhisaṃskurvanti kāyena vācā manasā,",
    "K12bsu012_u:149": " anyonyam ahitakāmā nityaṃ parasparam anarthāya parākrāmanti /",
    "K12bsu012_u:150": " te ca vanadevatām āvāhayanti vṛkṣadevatāṃ giridevatāṃ ca /",
    "K12bsu012_u:151": " śmaśāneṣu pṛthag bhūtān āvāhayanti /",
    "K12bsu012_u:152": " tiryagyonigatāṃś ca prāṇino jīvitād vyavaropayanti /",
    "K12bsu012_u:153": " māṃsarudhirabhakṣān yakṣarākṣasān pūjayanti /",
    "K12bsu012_u:154": " tasya śatror nāma vā śarīrapratimāṃ vā kṛtvā tatra ghoravidyāṃ sādhayanti kākhordavetālānuprayogeṇa jīvitāntarāyaṃ vā śarīravināśaṃ vā kartukāmāḥ",
    "K12bsu012_u:155": " yaiḥ punas tasya bhagavato bhaiṣajyaguruvaidūryaprabhasya tathāgatasya nāmadheyaṃ śrutaṃ bhaviṣyati,",
    "K12bsu012_u:156": " teṣāṃ na śakyaṃ kenāntarāyaṃ kartum /",
    "K12bsu012_u:157": " sarve ca te parasparaṃ maitracittā hitacittā avyāpannacittāś ca viharanti svakasvakena parigraheṇa saṃtuṣṭāḥ //",
    "K12bsu012_u:158": " punaraparaṃ mañjuśrīḥ etāś catasraḥ parṣado bhikṣubhikṣuṇyupāsakopāsikāḥ,",
    "K12bsu012_u:159": " ye cānye śrāddhāḥ kulaputrā vā kuladuhitaro vā āryāṣṭāṅgaiḥ samanvāgatā upavāsam upavasanti,",
    "K12bsu012_u:160": " ekavārṣikaṃ vā traimāsikaṃ vā śikṣāpadaṃ dhārayiṣyanti,",
    "K12bsu012_u:161": " yeṣām evaṃpraṇidhānam evamabhiprāyam - anena vayaṃ kuśalamūlena paścimāyāṃ diśi sukhāvatyāṃ lokadhātau upapadyema yatrāmitāyus tathāgataḥ /",
    "K12bsu012_u:162": " yaiḥ punas tasya bhagavato bhaiṣajyaguruvaidūryaprabhasya tathāgatasya nāmadheyaṃ śrutaṃ bhaviṣyati,",
    "K12bsu012_u:163": " teṣāṃ maraṇakālasamaye aṣṭau bodhisattvā ṛddhyāgatā upadarśayanti,",
    "K12bsu012_u:164": " te tatra nānāraṅgeṣu padmeṣūpapādukāḥ prādurbhaviṣyanti /",
    "K12bsu012_u:165": " kecid punar devaloke upapadyante /",
    "K12bsu012_u:166": " teṣāṃ tatropapannānāṃ pūrvakaṃ (BhgSū, Vaidya 169)",
    "K12bsu012_u:167": " kuśalamūlaṃ na kṣīyate,",
    "K12bsu012_u:168": " na ca durgatigamanaṃ bhaviṣyati /",
    "K12bsu012_u:169": " te tataś cyutvā iha manuṣyaloke upapatsyante /",
    "K12bsu012_u:170": " rājāno bhaviṣyanti caturdvīpeśvarāś cakravartinaḥ /",
    "K12bsu012_u:171": " te anekāni sattvakoṭīniyutaśatasahasrāṇi daśasu kuśaleṣu karmapatheṣu pratiṣṭhāpayiṣyanti /",
    "K12bsu012_u:172": " apare punaḥ kṣatriyamahāśālakuleṣu brāhmaṇamahāśālakuleṣu prabhūtadhanadhānyakośakoṣṭhāgārasamṛddheṣu ca kuleṣu upapatsyante /",
    "K12bsu012_u:173": " te rūpasaṃpannāś ca bhaviṣyanti,",
    "K12bsu012_u:174": " eśvaryasaṃpannāś ca bhaviṣyanti,",
    "K12bsu012_u:175": " parivārasaṃpannāś ca bhaviṣyanti /",
    "K12bsu012_u:176": " yaś ca mātṛgrāmaḥ tasya bhagavato bhaiṣajyaguruvaidūryaprabhasya tathāgatasya nāmadheyaṃ śrutvā ca udgrahīṣyati,",
    "K12bsu012_u:177": " tasya sa eva paścimaḥ strībhāvaḥ pratikāṅkṣitavyaḥ //",
    "K12bsu012_u:178": " atha khalu mañjuśrīḥ kumārabhūto bhagavantam etad avocat - ahaṃ bhagavan paścime",
    "K12bsu012_u:179": " kāle paścime samaye teṣāṃ śrāddhānāṃ kulaputrāṇāṃ kuladuhitṝṇāṃ ca tasya bhagavato",
    "K12bsu012_u:180": " bhaiṣajyaguruvaidūryaprabhasya tathāgatasya nāmadheyaṃ śrāvayiṣyāmi,",
    "K12bsu012_u:181": " antaśaḥ svapnāntaram api buddhanāmakaṃ karṇapuṭeṣu upasaṃhārayiṣyāmi /",
    "K12bsu012_u:182": " ye idaṃ sūtraratnaṃ dhārayiṣyanti vācayiṣyanti deśayiṣyanti paryavāpsyanti,",
    "K12bsu012_u:183": " parebhyo vistareṇa saṃprakāśayiṣyanti,",
    "K12bsu012_u:184": " likhiṣyanti likhāpayiṣyanti,",
    "K12bsu012_u:185": " pustakagataṃ vā kṛtvā satkariṣyanti nānāpuṣpadhūpagandhamālyavilepanachatradhvajapatākābhiḥ,",
    "K12bsu012_u:186": " tat pañcaraṅgikavastraiḥ pariveṣṭya śucau pradeśe sthāpayitavyam /",
    "K12bsu012_u:187": " yatraiva idaṃ sūtrāntaṃ sthāpitaṃ bhavati,",
    "K12bsu012_u:188": " tatra catvāro mahārājānaḥ saparivārāḥ,",
    "K12bsu012_u:189": " anyāni ca anekāni ca devakoṭiniyutaśatasahasrāṇi upasaṃkramiṣyanti /",
    "K12bsu012_u:190": " tatredaṃ sūtraṃ pracariṣyati /",
    "K12bsu012_u:191": " te ca bhagavan idaṃ sūtraratnaṃ prakāśayiṣyanti /",
    "K12bsu012_u:192": " tasya bhagavato bhaiṣajyaguruvaidūryaprabhasya tathāgatasya pūrvapraṇidhānaviśeṣavistaravibhāgaṃ ca tasya tathāgatasya nāmadheyaṃ dhārayiṣyanti,",
    "K12bsu012_u:193": " teṣāṃ nākālamaraṇaṃ bhaviṣyati /",
    "K12bsu012_u:194": " na teṣāṃ kenacit śakyamojo 'pahartum,",
    "K12bsu012_u:195": " hṛtaṃ vā ojaḥ punar api pratisaṃharati /",
    "K12bsu012_u:196": " bhagavān āha - etam etad mañjuśrīḥ,",
    "K12bsu012_u:197": " evam etat,",
    "K12bsu012_u:198": " yathā vadasi /",
    "K12bsu012_u:199": " yaś ca mañjuśrīḥ śrāddhaḥ kulaputro vā kuladuhitā vā tasya tathāgatasya pūjāṃ kartukāmaḥ,",
    "K12bsu012_u:200": " tena tasya tathāgatasya pratimā kārāpayitavyā,",
    "K12bsu012_u:201": " sapta rātriṃdivam āryāṣṭāṅgamārgasamanvāgatena upavāsam upavasitavyam /",
    "K12bsu012_u:202": " śucinā śucim āhāraṃ kṛtvā śucau pradeśe (nānāpuṣpāṇi saṃstārya nānāgandhapradhūpite",
    "K12bsu012_u:203": " nānāvastracchatradhvajapatākāsamalaṃkṛte tasmin pṛthivīpradeśe susnātagātreṇa śucivimalavasanadhāriṇā",
    "K12bsu012_u:204": " nirmalacittena akaluṣacittena avyāpādacittena sarvasattveṣu maitracittena (upekṣācittena)",
    "K12bsu012_u:205": " sarvasattvānām antike samacittena bhavitavyam /",
    "K12bsu012_u:206": " nānātūryasaṃgītipravāditena sā tathāgatapratimā pradakṣiṇīkartavyā tasya tathāgatasya pūrṇapraṇidhānāni manasi kartavyāni /",
    "K12bsu012_u:207": " idaṃ sūtraṃ pravartayitavyam /",
    "K12bsu012_u:208": " yaṃ cetayati,",
    "K12bsu012_u:209": " yaṃ prārthayati,",
    "K12bsu012_u:210": " taṃ sarvābhiprāyaṃ paripūrayati /",
    "K12bsu012_u:211": " yadi dirgham āyuḥ kāmayate,",
    "K12bsu012_u:212": " dirghāyuṣko bhavati /",
    "K12bsu012_u:213": " yadi bhogaṃ prārthayate,",
    "K12bsu012_u:214": " bhogasamṛddho bhavati /",
    "K12bsu012_u:215": " yadi aiśvaryam abhiprārthayate,",
    "K12bsu012_u:216": " tad alpakṛcchreṇa prāpnoti /",
    "K12bsu012_u:217": " yadi putrābhilāṣī",
    "K12bsu012_u:218": " bhavati, putraṃ pratilabhate /",
    "K12bsu012_u:219": " ye iha pāpakaṃ svapnaṃ paśyanti,",
    "K12bsu012_u:220": " yatra vāyasaḥ sthito bhavati durnimittaṃ vā,",
    "K12bsu012_u:221": " yatra amaṅgalaśataṃ vā sthitaṃ bhavati,",
    "K12bsu012_u:222": " tais tasya bhagavato bhaiṣajyaguruvaidūryaprabhasya tathāgatasya pūjā kartavyā /",
    "K12bsu012_u:223": " sarvaduḥsvapnadurnimittāmāṅgalyāś ca bhāvāḥ praśamiṣyanti /",
    "K12bsu012_u:224": " (BhgSū, Vaidya 170) yeṣām agryudakaviṣaśasrapratāpacaṇḍahastisiṃhavyāghraṛkṣatarakṣudvīpikāśīviṣavṛścikaśatapadadaṃśamaśakādibhayaṃ bhavati,",
    "K12bsu012_u:225": " tais tasya tathāgatasya pūjā kartavyā /",
    "K12bsu012_u:226": " te sarvabhayebhyaḥ parimokṣyante /",
    "K12bsu012_u:227": " yeṣāṃ corabhayaṃ taskarabhayam,",
    "K12bsu012_u:228": " tais tasya tathāgatasya pūjā kartavyā //",
    "K12bsu012_u:229": " punar aparaṃ mañjuśrīḥ ye śrāddhāḥ kulaputrā va kuladuhitaro vā ye yāvajjīvaṃ triśaraṇam upagṛhṇanti,",
    "K12bsu012_u:230": " ananyadevatāś ca bhavanti,",
    "K12bsu012_u:231": " ye pañca śikṣāpadāni dhārayanti,",
    "K12bsu012_u:232": " ye ca bodhisattvasaṃvaraṃ caturvaraśikṣāpadaśataṃ dhārayanti,",
    "K12bsu012_u:233": " ye punar apiraṃ niṣkrāntagṛhavāsā bhikṣavaḥ,",
    "K12bsu012_u:234": " pañcādhike dve śikṣāpadaśate dhārayanti,",
    "K12bsu012_u:235": " yā bhikṣuṇyaḥ pañcaśataśikṣāpadāni dhārayanti,",
    "K12bsu012_u:236": " ye ca yathāparigṛhītāc chikṣāsaṃvarād anyatarāc chikṣāpadāt bhraṣṭā bhavanti saced durgatibhayabhītāḥ,",
    "K12bsu012_u:237": " tasya bhagavato bhaiṣajyaguruvaidūryaprabhasya tathāgatasya nāmadheyaṃ dhārayeyuḥ,",
    "K12bsu012_u:238": " na bhūyas teṣāṃ tryapāyagamanaduḥkhaṃ pratikāṅkṣitavyam /",
    "K12bsu012_u:239": " yaś ca mātṛgrāmaḥ prasavanakāle tīvrāṃ duḥkhāṃ kharāṃ kaṭukāṃ vedanāṃ vedayati,",
    "K12bsu012_u:240": " yā tasya bhagavato bhaiṣajyaguruvaidūryaprabhasya tathāgatasya nāmadheyam anusmaret,",
    "K12bsu012_u:241": " pūjāṃ ca kuryāt,",
    "K12bsu012_u:242": " sā sukhaṃ ca prasūyate,",
    "K12bsu012_u:243": " sarvāṅgaparipūrṇaṃ putraṃ (ca)",
    "K12bsu012_u:244": " janayiṣyati abhirūpaḥ prāsādiko darśanīyas tīkṣṇendriyo buddhimān /",
    "K12bsu012_u:245": " sa ārogyasvalpābādho bhaviṣyati,",
    "K12bsu012_u:246": " na ca śakyate amanuṣyais tasya ojo 'pahartum //",
    "K12bsu012_u:247": " atha khalu bhagavān āyuṣmantam ānandam āmantrayate sma - śraddadhāsi tvam ānanda",
    "K12bsu012_u:248": " pattīyasi yad ahaṃ tasya bhagavato bhaiṣajyaguruvaidūryaprabhasya tathāgatasyārhataḥ",
    "K12bsu012_u:249": " samyaksaṃbuddhasya guṇān varṇayiṣyāmi?",
    "K12bsu012_u:250": " athavā te kāṅkṣā vā vimatir vā vicikitsā vā atra gambhīre buddhagocare?",
    "K12bsu012_u:251": " athāyuṣmān ānando bhagavantam etad avocat - na me bhadanta bhagavan atra kāṅkṣā vā vimatir vā vicikitsā vā tathāgatabhāṣiteṣu sūtrānteṣu /",
    "K12bsu012_u:252": " tat kasya hetoḥ?",
    "K12bsu012_u:253": " nāsti tathāgatānām apariśuddhakāyavāṅbhanaḥsamudācāratā /",
    "K12bsu012_u:254": " imau bhagavan candrasūryau evaṃ maharddhikau evaṃ mahānubhāvau pṛthivyāṃ prapatetām,",
    "K12bsu012_u:255": " sa sumerur vā parvatarājaḥ sthānāc calet,",
    "K12bsu012_u:256": " na tu buddhānāṃ vacanam anyathā bhavet /",
    "K12bsu012_u:257": " kiṃ tu bhadanta santi sattvāḥ śraddhendriyavikalāḥ /",
    "K12bsu012_u:258": " idaṃ buddhagocaraṃ śrutvāṃ evaṃ vakṣyanti katham etan nāmadheyasmaraṇamātreṇa tasya tathāgatasya tāvanto guṇānuśaṃsā bhavanti?",
    "K12bsu012_u:259": " te na śraddadhanti na pattīyanti,",
    "K12bsu012_u:260": " pratikṣipanti/",
    "K12bsu012_u:261": " teṣāṃ dīrgharātram anarthāya na hitāya na sukhāya vinipātāy bhaviṣyati /",
    "K12bsu012_u:262": " bhagavān āha - asthānam ānanda anavakāśaḥ,",
    "K12bsu012_u:263": " yena tasya tathāgatasya nāmadheyaṃ śrutam,",
    "K12bsu012_u:264": " tasya sattvasya durgatyapāyagamanaṃ bhavet,",
    "K12bsu012_u:265": " nedaṃ sthānaṃ vidyate /",
    "K12bsu012_u:266": " duḥśraddhānīyaṃ ca ānanda buddhānāṃ buddhagocaram /",
    "K12bsu012_u:267": " yat tvam ānanda śraddadhāsi pattīyasi,",
    "K12bsu012_u:268": " tathāgatasyaiṣonubhāvo draṣṭavyaḥ /",
    "K12bsu012_u:269": " abhūmir atra sarvaśrāvakapratyekabuddhānāṃ sthāpayitvā ekajātipratibaddhān bodhisattvān mahāsattvān iti /",
    "K12bsu012_u:270": " durlabhaḥ ānanda manuṣyapratilābhaḥ,",
    "K12bsu012_u:271": " durlabhaṃ triratne śraddhāgauravam,",
    "K12bsu012_u:272": " sudurlabhaṃ tathāgatasya nāmadheyaśravaṇam /",
    "K12bsu012_u:273": " tasya bhagavatas tathāgatasya bhaiṣajyaguruvaidūryaprabhasya ānanda bodhisattvacaryām apramāṇam,",
    "K12bsu012_u:274": " upāyakauśalyam apy apramāṇam,",
    "K12bsu012_u:275": " apramāṇaṃ cāsya praṇidhānaviśeṣavistaram /",
    "K12bsu012_u:276": " ākāṅkṣamāṇo 'haṃ tasya tathāgatasya kalpaṃ vā (BhgSū, Vaidya 171)",
    "K12bsu012_u:277": " kalpāvaśeṣaṃ vā bodhisattvacārikāyāṃ vistaravibhaṅgaṃ nirdiśeyam /",
    "K12bsu012_u:278": " kṣīyeta ānanda alpam,",
    "K12bsu012_u:279": " na tv eva śakyaṃ tasya bhagavato bhaiṣajyaguruvaidūryaprabhasya tathāgatasya pūrvapraṇidhānaviśeṣavistarāntam adhigantum //",
    "K12bsu012_u:280": " tena khalu punaḥ samayena tasyām eva parṣadi trāṇamukto nāma bodhisattvo mahāsattvaḥ saṃnipatito 'bhūt saṃniṣaṇṇaḥ /",
    "K12bsu012_u:281": " utthāyāsanād ekāṃsam uttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya",
    "K12bsu012_u:282": " yena bhagavāṃs tenāñjaliṃ praṇamya bhagavantam etad avocat - bhaviṣyanti bhadanta",
    "K12bsu012_u:283": " bhagavan sattvāḥ paścime kāle paścime samaye nānāvyādhiparipīḍitā dīrghavyādhinā (kṣīṇagātrāḥ)",
    "K12bsu012_u:284": " kṣuttarṣābhyāṃ śuṣkakaṇṭhoṣṭhā maraṇābhimukhā rorudyamānebhir mitrajñātisālohitaiḥ parivāritā andhakārāṃ diśaṃ paśyanto yamapuruṣair ākarṣyamāṇāś ca /",
    "K12bsu012_u:285": " tasya kalevare mañcaśayite vijñānaṃ yamasya dharmarājasyāgratām upanīyate /",
    "K12bsu012_u:286": " yac ca tasya sattvasya sahajānubaddham eva yat kiṃcit tena puruṣeṇa kuśalam akuśalaṃ vā kṛtaṃ bhavati,",
    "K12bsu012_u:287": " tat sarvaṃ sulikhitaṃ kṛtvā yamasya dharmarājasya upanāmyate /",
    "K12bsu012_u:288": " tadā yamo 'pi dharmarājas taṃ pṛcchati,",
    "K12bsu012_u:289": " gaṇayati yathākṛtaṃ cāsya kuśalam akuśalaṃ vā tathājñāmājñāpayati /",
    "K12bsu012_u:290": " tatra ye te mitrajñātisālohitāstasyāturasyārthāya taṃ bhagavantaṃ bhaiṣajyaguruvaidūryaprabhaṃ tathāgataṃ śaraṇaṃ gaccheyuḥ,",
    "K12bsu012_u:291": " tasya ca tathāgatasya pūjāṃ kuryuḥ,",
    "K12bsu012_u:292": " sthānam etad vidyate yat tasya tad vijñānaṃ punar api pratinivarteta,",
    "K12bsu012_u:293": " svapnāntaragata ivātmānaṃ saṃjānīte /",
    "K12bsu012_u:294": " yadi vā saptame divase yadi vā (ekaviṃśatime)",
    "K12bsu012_u:295": " divase yadi vā pañcatriṃśatime divase yadi vā ekonapañcāśatime divase tasya vijñānaṃ punar api nivarteta,",
    "K12bsu012_u:296": " smṛtim upalabheta /",
    "K12bsu012_u:297": " tasya kuśalam akuśalaṃ vā karmavipākaṃ svayam eva pratyakṣaṃ bhavati /",
    "K12bsu012_u:298": " jñātvā sa jīvitahetau na kadāpi pāpam akuśalaṃ karma kariṣyati /",
    "K12bsu012_u:299": " tasmāc chrāddhena kulaputreṇa vā kuladuhitā vā tasya bhagavato bhaiṣajyaguruvaidūryaprabhasya tathāgatasya pūjā kartavyā //",
    "K12bsu012_u:300": " athāyuṣmān ānandas trāṇamuktaṃ nāma bodhisattvam etad avocat - kathaṃ kulaputra tasya bhagavato bhaiṣajyaguruvaidūryaprabhasya pūjā kartavyā?",
    "K12bsu012_u:301": " trāṇamukto bodhisattva āha - ye bhadanta ānanda mahato vyādhitaḥ parimocitukāmāḥ,",
    "K12bsu012_u:302": " tais tasyāturasyārthāya sapta divasāni āryāṣṭāṅgasamanvāgatam upavāsam upavasitavyam,",
    "K12bsu012_u:303": " bhikṣusaṃghasya ca āhārapānaiḥ sarvopakaraṇair yathāśakti pūjopasthānaṃ kartavyam /",
    "K12bsu012_u:304": " bhagavato bhaiṣajyaguruvaidūryaprabhasya nāmadheyaṃ triṣkṛtvā rātryāṃ triṣkṛtvā divase manasi kartavyam /",
    "K12bsu012_u:305": " navacatvāriṃśadvāre idaṃ sūtram uccārayitavyam /",
    "K12bsu012_u:306": " ekonapañcāśad dīpāḥ prajvālayitavyāḥ /",
    "K12bsu012_u:307": " sapta pratimāḥ kartavyā /",
    "K12bsu012_u:308": " ekaikayā pratimayā sapta sapta dīpāḥ prajvālayitavyāḥ /",
    "K12bsu012_u:309": " ekaiko dīpaḥ śakaṭacakrapramāṇaḥ kartavyaḥ /",
    "K12bsu012_u:310": " yadi ekonacatvāriṃśatime divase āloko na kṣīyate,",
    "K12bsu012_u:311": " veditavyaṃ sarvasaṃpaditi /",
    "K12bsu012_u:312": " pañcaraṅgikāḥ patākāḥ ekonapañcāśadadhikāḥ kartavyāḥ //",
    "K12bsu012_u:313": " punar aparaṃ bhadanta ānanda yeṣāṃ rājñāṃ kṣatriyāṇāṃ mūrdhābhiṣiktānām upadravā vā upasargā vā pratyupasthitā bhaveyuḥ,",
    "K12bsu012_u:314": " vyādhipīḍā vā svacakrapīḍā vā paracakrapīḍā vā nakṣatrapīḍā (BhgSū, Vaidya 172)",
    "K12bsu012_u:315": " vā candragrahasūryagrahapīḍā vā akālavātavṛṣṭipīḍā vā avagrahapīḍā vā samutthitā,",
    "K12bsu012_u:316": " amāṅgalyā vā saṃkrāmakavyādhir vā vipad vā samupasthitā,",
    "K12bsu012_u:317": " tena rājñā kṣatriyeṇa mūrdhābhiṣiktena sarvasattveṣu maitracittena bhavitavyam,",
    "K12bsu012_u:318": " bandhanagatāś ca sattvā mocayitavyāḥ /",
    "K12bsu012_u:319": " tasya ca bhagavato bhaiṣajyaguruvaidūryaprabhasya tathāgatasya yathāpūrvoktapūjā karaṇīyā /",
    "K12bsu012_u:320": " tadā tasya rājñaḥ kṣatriyasya mūrdhābhiṣiktasya etena kuśalamūlena ca tasya bhagavato",
    "K12bsu012_u:321": " bhaiṣajyaguruvaidūryaprabhasya tathāgatasya pūrvapraṇidhānaviśeṣavistareṇa tatra",
    "K12bsu012_u:322": " viṣaye kṣemaṃ bhaviṣyati subhikṣam /",
    "K12bsu012_u:323": " kālena vātavṛṣṭiśasyasaṃpado bhaviṣyanti,",
    "K12bsu012_u:324": " sarve ca viṣayanivāsinaḥ sattvā ārogāḥ sukhitāḥ pramodyabahulāḥ /",
    "K12bsu012_u:325": " na ca tatra viṣaye duṣṭayakṣarākṣasabhūtapiśācāḥ sattvānāṃ viheṭhayanti /",
    "K12bsu012_u:326": " sarvadurnimittāni ca na paśyanti /",
    "K12bsu012_u:327": " tasya ca rājñaḥ kṣatriyasya mūrdhābhiṣiktasya āyurvarṇabalārogyaiśvaryābhivṛddhir bhaviṣyati //",
    "K12bsu012_u:328": " athāyuṣmān ānandas trāṇamuktaṃ bodhisattvam evam avocat - kathaṃ kulaputra parikṣīṇāyuḥ punar evābhivivardhate?",
    "K12bsu012_u:329": " trāṇamukto bodhisattva āha - nanu tvayā bhadanta ānanda tathāgatasyāntikāc chrutam - santi akālamaraṇāni /",
    "K12bsu012_u:330": " teṣāṃ pratikṣepeṇa mantrauṣadhiprayogā upadiṣṭāḥ /",
    "K12bsu012_u:331": " santi sattvā vyādhitāḥ /",
    "K12bsu012_u:332": " na ca guruko vyādhiḥ bhaiṣajyopasthāpakavirahitaḥ /",
    "K12bsu012_u:333": " yadi vā vaidyā(bhaiṣajyaṃ) kurvanti /",
    "K12bsu012_u:334": " idaṃ prathamam akālamaraṇam /",
    "K12bsu012_u:335": " dvitīyam akālamaraṇaṃ yasya rājadaṇḍena kālakriyā /",
    "K12bsu012_u:336": " tṛtīyam akālamaraṇaṃ ye 'tīva pramattāḥ pramādavihāriṇaḥ,",
    "K12bsu012_u:337": " teṣāṃ manuṣyā ojo 'paharanti /",
    "K12bsu012_u:338": " caturtham akālamaraṇaṃ ye agnidāhena kālaṃ kurvanti /",
    "K12bsu012_u:339": " pañcamaṃ cākālamaraṇaṃ ye ca udakena mriyante /",
    "K12bsu012_u:340": " ṣaṣṭhakālamaraṇaṃ ye (siṃha)",
    "K12bsu012_u:341": " vyāghravyālacaṇḍamṛgamadhyagatā vāsaṃ kalpayanti mriyante ca /",
    "K12bsu012_u:342": " saptamama kālamaraṇaṃ ye giritaṭāt prapatanti /",
    "K12bsu012_u:343": " aṣṭamam akālamaraṇaṃ ye viṣakākhordavetālānuprayogeṇa mriyante /",
    "K12bsu012_u:344": " navamam akālamaraṇaṃ ye kṣuttṛṣopahatā āhārapānam alabhamānā ārtāḥ kālaṃ kurvanti /",
    "K12bsu012_u:345": " etāni saṃkṣepato 'kālamaraṇāni tathāgateṇa nirdiṣṭāni /",
    "K12bsu012_u:346": " anyāni ca aprameyāṇy akālamaraṇāni //",
    "K12bsu012_u:347": " atha khalu tatra parṣadi dvādaśa mahāyakṣasenāpatayaḥ saṃnipatitā abhūvan yaduta kiṃbhīro nāma mahāyakṣasenāpatiḥ,",
    "K12bsu012_u:348": " vajraś ca nāma mahāyakṣasenāpatiḥ,",
    "K12bsu012_u:349": " mekhilo nāma mahāyakṣasenāpatiḥ,",
    "K12bsu012_u:350": " antilo nāma mahāyakṣasenāpatiḥ,",
    "K12bsu012_u:351": " anilo nāma mahāyakṣasenāpatiḥ,",
    "K12bsu012_u:352": " saṇṭhilo nāma mahāyakṣasenāpatiḥ,",
    "K12bsu012_u:353": " indalo nāma mahāyakṣasenāpatiḥ,",
    "K12bsu012_u:354": " pāyilo nāma mahāyakṣasenāpatiḥ,",
    "K12bsu012_u:355": " mahālo nāma mahāyakṣasenāpatiḥ,",
    "K12bsu012_u:356": " cidālo nāma mahāyakṣasenāpatiḥ,",
    "K12bsu012_u:357": " caundhulo nāma mahāyakṣasenāpatiḥ,",
    "K12bsu012_u:358": " vikalo nāma mahāyakṣasenāpatiḥ /",
    "K12bsu012_u:359": " ete dvādaśa mahāyakṣasenāpatayaḥ ekaikānucaraparivāritā ekakaṇṭhena bhagavantam evam",
    "K12bsu012_u:360": " āhuḥ - śrutam asmābhiś ca bhagavatā buddhānubhāvena tasya bhagavato bhaiṣajyaguruvaidūryaprabhasya",
    "K12bsu012_u:361": " tathāgatasya nāmadheyam /",
    "K12bsu012_u:362": " na bhūyo 'smākaṃ durgatibhayam /",
    "K12bsu012_u:363": " te vayaṃ sahitāḥ samagrā yāvajjīvaṃ buddhaṃ śaraṇaṃ gacchāmaḥ,",
    "K12bsu012_u:364": " dharmaṃ śaraṇaṃ gacchāmaḥ,",
    "K12bsu012_u:365": " saṃghaṃ śaraṇaṃ gacchāmaḥ /",
    "K12bsu012_u:366": " sarvasattvānām arthāya hitāya sukhāya autsukyaṃ kariṣyāmaḥ /",
    "K12bsu012_u:367": " yo viśeṣeṇa grāme vā (BhgSū, Vaidya 173)",
    "K12bsu012_u:368": " nagare vā janapade vā araṇyāyatene vā edaṃ sūtraṃ pracārayiṣyati,",
    "K12bsu012_u:369": " yo vā tasya bhagavato bhaiṣajyaguruvaidūryaprabhasya nāmadheyaṃ dhārayiṣyati,",
    "K12bsu012_u:370": " pūjopasthānaṃ kariṣyati,",
    "K12bsu012_u:371": " tāvat taṃ sattvaṃ rakṣiṣyāmaḥ,",
    "K12bsu012_u:372": " paripālayiṣyamaḥ,",
    "K12bsu012_u:373": " sarvāmāṅgalyāc ca parimocayiṣyāmaḥ,",
    "K12bsu012_u:374": " sarva eṣām āśāṃ paripūrayiṣyāmaḥ /",
    "K12bsu012_u:375": " atha khalu bhagavāṃs teṣāṃ yakṣasenāpatīnāṃ sādhukāram adāt - sādhu sādhu mahāyakṣasenāpatayaḥ,",
    "K12bsu012_u:376": " yad yūyaṃ tasya bhagavato bhaiṣajyaguruvaidūryaprabhasya tathāgatasya kṛtajñatām anusmaramāṇānāṃ sarvasattvānāṃ hitāya pratipannāḥ //",
    "K12bsu012_u:377": " athāyuṣmān ānando bhagavantam etad avocat - ko nāmāyaṃ bhagavan dharmaparyāyaḥ?",
    "K12bsu012_u:378": " kathaṃ cainaṃ dhārayāmi?",
    "K12bsu012_u:379": " bhagavān āha - tena hi ānanda dharmaparyāyam idaṃ bhaiṣajyaguruvaidūryaprabhasya tathāgatasya pūrvapraṇidhānaviśeṣavistaram iti dhāraya,",
    "K12bsu012_u:380": " dvādaśānāṃ mahāyakṣasenāpatīnāṃ praṇidhānam iti dhāraya //",
    "K12bsu012_u:381": " idam avocad bhagavān /",
    "K12bsu012_u:382": " āttamanā mañjuśrīḥ kumārabhūtaḥ,",
    "K12bsu012_u:383": " āyuṣmāṃś ca ānandaḥ,",
    "K12bsu012_u:384": " trāṇamukto bodhisattvaḥ,",
    "K12bsu012_u:385": " te ca bodhisattvāḥ,",
    "K12bsu012_u:386": " te ca mahāśrāvakāḥ,",
    "K12bsu012_u:387": " te ca rājāmātyabrāhmaṇagṛhapatayaḥ,",
    "K12bsu012_u:388": " sarvāvatī parṣat,",
    "K12bsu012_u:389": " sadevamānuṣāsuragandharvaś ca loko bhagavato bhāṣitam abhyanandan //",
    "K12bsu012_u:390": " āryabhaiṣajyaguruvaidūryaprabharājaṃ nāma mahāyānasūtram //"
}